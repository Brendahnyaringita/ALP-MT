10  Owetena, adier gima chunya gombo kod kwayo ma akwayonegigo Nyasaye, en ni mondo giyud warruok.
2  Nimar anyalo wacho gadier kuomgi ni gin gi kinda ne Nyasaye, to ok ka luwore gi ng’eyo malong’o.
3  Nikech ok ging’eyo tiend tim makare e wang’ Nyasaye, to gin gi timbegi giwegi ma gineno ni nikare, ne ok giyie luwo tim makare mar Nyasaye.
4  Nimar Kristo e giko mar Chik, mondo ng’ato ka ng’ato ma nyiso yie obed makare e wang’ Nyasaye.
5  Nikech Musa nondiko kuom tim makare mar Chik niya: “Ng’at moseluwo tim makare mar Chik, obiro dak ka luwore gi tim makareno.”
6  Kata kamano, kowuoyo e wi tim makare ma ng’ato nyiso nikech yie, Ndiko wacho kama: “Kik iwach ei chunyi ni, ‘En ng’a ma biro idho malo e polo?’ tiende ni, mondo olor Kristo piny,
7  kata ni, ‘En ng’a ma biro lor mwalo e abiso?’ tiende ni, mondo okel Kristo malo koa kuom joma otho.”
8  To Ndiko wacho ang’o? Owacho niya: “Wachno chiegni kodi, en e dhogi iwuon kendo e chunyi iwuon”; tiende ni, “wachno” mar yie ma wayalo.
9  Nimar ka ihulo e lela wachno manie dhogi iwuon ni Yesu en Ruoth, kendo ka inyiso yie ei chunyi ni Nyasaye ne ochiere a kuom joma otho, to ibiro resi.
10  Nikech gi chuny, ng’ato nyiso yie eka obedo makare e wang’ Nyasaye, to gi dhok, ng’ato hulo e lela wach yieno eka oyudo warruok.
11  Nimar Ndiko wacho kama: “Onge ng’at ma keto yie kuome ma biro ywago ang’e.”
12  Nikech onge pogruok e kind Ja-Yahudi gi Ja-Grik. Nitie Ruoth achiel e wi duto, ma en jal ma chiwo gueth mogundho ne ji duto ma luongo nyinge.
13  Nimar “ng’ato ka ng’ato ma luongo nying Jehova ibiro rese.”
14  To ere kaka gibiro luongo nying ng’at ma pok giketo yie kuome? Bende, ere kaka gibiro keto yie kuom ng’at ma pok giwinjo wachne? Kata, ere kaka gibiro winjo ka pok ng’ato oyalonegi?
15  To ere kaka gibiro yalo mak mana ka oseorgi? En mana kaka ondik niya: “Mano kaka tiende joma yalo wach maber e wi gik mabeyo long’o ndi!”
16  Kata kamano, giduto ok ne giluwo wach maber. Nikech Isaya nopenjo kama: “Jehova, en ng’a moseketo yie kuom gima ne giwinjo koa kuomwa?”
17  Omiyo, ng’ato bedo gi yie bang’ kosewinjo wach. Bende, wachno inyalo winj mana ka ng’ato oseyalo e wi Kristo.
18  To apenjo kama: Be ne ok giwinjogo chuth, koso? Kuom adier, “dwondgi nochopo kuonde duto e piny, kendo wach ma ne giyalo nochopo nyaka e tung’ piny duto.”
19  To apenjo kama, be Israel ok nong’eyo chuth, koso? Mokwongo, Musa nowacho kama: “Anami ubed gi nyiego kokalo kuom gima ok en oganda; abiro miyo ubed gi mirima mager kokalo kuom oganda mofuwo.”
20  To Isaya nyiso chir maduong’ kowacho kama: “Joma ne ok manya e ma ne oyuda; joma ne ok penj wachna e ma ne ong’eya.”
21  Kata kamano, nowacho e wi Israel niya: “Pile ka pile asayo ka ayaro bedena ne joma ok winj wach kendo ma wigi tek.”
4  Ka en kamano, kare ang’o ma dwawach ni Ibrahim ma en kwarwa e ringruok noyudo?
2  Kuom ranyisi, ka dine bed ni ne okwan Ibrahim kaka ng’at makare nikech gik ma notimo, mano dine omiyo opakore, to ok e wang’ Nyasaye.
3  Nimar wach manie Ndiko wacho ang’o? Ni “Ibrahim noketo yie kuom Jehova mi mano nomiyo okwane ni en ng’at makare.”
4  To kuom ng’at mosetiyo, chudo mimiye ok en nikech inyise ng’wono, to en gima owinjore ochule.
5  To mopogore gi mano, ng’at ma ok gen kuom gik ma en owuon otimo, to oketo yie kuom Jal ma miyo ikwano joma richo kaka joma kare, yie mar ng’atno miyo ikwane kaka ng’at makare.
6  Mana kaka Daudi bende wacho kuom mor mar ng’at ma Nyasaye kwano kaka ng’at makare, to ok nikech timbe ng’atno owuon, kowacho niya:
7  “Joma mor gin joma timbegi ma ok kare osewenegi kendo ma richogi oseum;
8  ng’at mamor en jalo ma Jehova ok bi kwano richone kuome ngang’.”
9  Be koro mano nyiso ni joma oseter nyangu kende e ma yudo mor ma kamano, koso joma pok oter nyangu bende? Nimar wasewacho niya: “Yie mar Ibrahim nomiyo okwane ni en ng’at makare.”
10  Kare en karang’o ma ne okwanee ng’at makare? Ne en kosetere nyangu koso ka podi? Ne ok en bang’e, to ne en ka pok ne otere nyangu.
11  To kane otere nyangu kaka Nyasaye nochiko, mano nobedo ranyisi ma nyiso ni en ng’at makare nikech yie ma ne en-go ka pok ne otere nyangu, mondo eka obed wuon ji duto ma nigi yie to ok otergi nyangu, eka mondo okwan-gi kaka joma kare;
12  bende, mondo obed wuon joma oter nyangu, to ok mana mar joma itero nyangu kende, to bende wuon joma kuom adier wuotho ka giluwo yie ma Ibrahim wuonwa ne nigo ka pok ne otere nyangu.
13  Nimar chik ok e ma ne omiyo Ibrahim kata kothe onwang’o singo mondo Ibrahim oyud piny kaka pok mare, to ne en nikech bedone ng’at makare kokalo kuom yie.
14  Nimar ka joma makore gi chik e ma bedo joma biro yudo pok, yie bedo kayiem nono kendo singo ma ne ochiw bedo gima koro ok ti.
15  Kuom adier, Chik kelo mirimb Nyasaye, to kama onge chik, kanyo bende onge ketho moro amora.
16  Mano e momiyo kokalo kuom yie, singono chopo ne koth Ibrahim duto nikech ng’wono mogundho mar Nyasaye, ok mana ne joma makore gi Chik kende, to bende ne joma makore gi yie ma Ibrahim nonyiso, ma e jal ma e wuonwa waduto.
17  (Mani en mana kaka ondik niya: “Aseketi ibed wuon ogendni mang’eny.”) Mano ne otimore e wang’ Nyasaye ma Ibrahim noketo yie kuome, kendo en e ma omiyo joma otho bedo mangima, kendo owuoyo kuom gik ma onge ka gima gigo nitiere.
18  Kata ka ne onge gima ne nyalo miyo obed gi geno, pod geno nomiyo obedo gi yie ni ne odhi bedo wuon ogendni mang’eny ka luwore gi wach ma ne osewach niya: “Kamano e kaka kothi nobed.”
19  Kendo kata obedo ni ok nodoko ma yomyom e yie, nokwano dende owuon kaka mar ng’at mosetho (nimar ne en jahigni 100 kama), kendo nong’eyo bende ni Sara ne en migumba.
20  To nikech singo mar Nyasaye, ok noketo kiawa kobedo ma onge yie; to yie ma ne en-go nomiyo obedo motegno komiyo Nyasaye duong’,
21  kendo ne en gadier chuth ni gima Nyasaye nosesingo, Nyasaye ne nigi nyalo bende mar chopo gino.
22  Kuom mano, “ne okwane ni en ng’at makare.”
23  Kata kamano, ok en kende e ma ne ondik kuome kiwacho ni, “ne okwane ni en ng’at makare,”
24  to bende nikech wan ma ne idhi kwanwa kaka joma kare, nimar wayie kuom Jal ma nochiero Yesu Ruodhwa a kuom joma otho.
25  Ne otho nikech kethowa kendo ne ochiere mondo eka okwanwa kaka joma kare.
11  Kuom mano, apenjo ni, be Nyasaye ne otamore joge, koso? Ooyo ngang’! Nimar an bende an Ja-Israel, koth Ibrahim, moa e dhood Benjamin.
2  Nyasaye ok ne otamore joge ma nohango ng’eyo chon. Donge ung’eyo gima Ndiko wacho e wi Elija sama nosayo Nyasaye kodonjo ne Jo-Israel?
3  Elija nowacho kama: “Jehova, gisenego jonabini, gisemuko kendo magi mag misengni, to an kenda e ma adong’, to sani gidwaro ngimana.”
4  Kata kamano, Nyasaye ne odwoke nang’o? Ne odwoke ni, “Pod an gi ji 7,000, ma pok ogoyo chongegi piny ne Baal.”
5  Omiyo, e ndalogi bende nitie joma nok modong’ moseyier nikech ng’wono mogundho mar Nyasaye.
6  To kane oyiergi nikech ng’wono mogundho, kare koro ok en kokalo kuom gik ma ng’ato timo; nono to ng’wono mogundho mar Nyasaye dikoro ok en ng’wono mogundho.
7  Kare wawach ang’o? Israel pok oyudo gima gimanyo gi kinda ahinya, to joma oyier oseyude. Kata kamano, nyalo mar paro mar jomamokogo ne otho,
8  mana kaka ondik niya: “Nyasaye osemiyogi chuny mar nindo matut, bende osemiyogi wenge ma ok nen kod it ma ok winj nyaka chil kawuono.”
9  Bende, Daudi nowacho kama: “Nyasi maggi mondo obednegi kaka obadho, gi otegu, kod gima chwanyogi, kendo kaka gima chulonegi kuor.
10  Wengegi mondo obed gi mudho mondo kik ginen, kendo dieng’egi osik kodolore kinde duto.”
11  Omiyo, apenjo ni, be ne gichwanyore mi gipodho piny chutho, koso? Ooyo ngang’! Kata kamano, chwanyruok margi nomiyo ji moa ogendni mamoko oyudo warruok, mondo eka gibed gi nyiego.
12  Ka koro chwanyruokgi nokelo gueth mogundho ne piny, kendo rem margi nokelo gueth mogundho ne ji moa e ogendni mamoko, kare gueth nobed mogundho manade ka kwan-gi ochopo chuth!
13  Koro awuoyo kodu un joma oa e ogendni mamoko. Bedo ni an jaote moor ir ogendni, amiyo tija duong’
14  mondo ane kabe anyalo miyo jo ogandawa obed gi nyiego, mit ares moko kuomgi.
15  Nikech ka wito Jo-Yahudi oko miyo ji mamoko duto manie piny thuolo mar bedo gi winjruok maber gi Nyasaye, to nade ka ochako orwakogi kendo, donge mano biro kelonegi ngima ka gia e tho?
16  E wi mano, ka bath mogo mosedwal mikawo kaka nyak mokwongo ler, mogo mosedwalno duto bende ler; to ka mise yath ler, bedene bende ler.
17  Kata kamano, kane ong’ad oko moko kuom bede yadh zeituni mopidh, to un ne ochomu e kind bedene modong’, kata obedo ni un bede yadh zeituni mar bungu kendo koro useriworu kodgi e yudo ber manie mise mar yadh zeitunino,
18  kik ucha bede moseng’ad okogo. To ka uchayogi, ng’euru ni un ok e ma uting’o mise mar yath, to mise e ma oting’ou.
19  To unyalo wacho niya: “Ne ong’ad oko bedego mondo eka ochomwa kargi.”
20  Mano en adier! Ne ong’adgi oko nikech ne gionge yie, to un sani uchung’ nikech un-gi yie. Kik ubed gi sunga, to beduru maluor.
21  Ka Nyasaye nong’ado oko bede zeituni wuon, un bende ok obi weyou.
22  Kuom mano, paruru ng’wono mar Nyasaye kod kum mare. Kum nobi kuom joma ne olwar, to ng’wono mar Nyasaye nobi kuomu, tek mana ni usiko e ng’wonone; nono to un bende ibiro ng’adu oko.
23  To gin bende ka gilokore mi giweyo bedo joma onge yie, ibiro chomgi e yadh zeitunino, nimar Nyasaye nigi nyalo mar duokogi mi ochomgi e yadhno kendo.
24  Nimar ka Nyasaye nong’adou oko kuom yadh zeituni mar bungu, kae to ochomou e yadh zeituni mopidh, ma en gima pile ok jatimre, mano kaka biro bet mayot moloyo mondo oduok kendo ochom bede ma chon ne ni e yadh zeituni mopidhno!
25  Owetena, ok daher ni mondo ubed kukia wach maler moumni mondo kik ubed mariek e wang’u uwegi: Nyalo mar paro ma Jo-Israel moko nigo osetho nyakonchiel, kendo mano biro dhi nyime nyaka chop chok kwan duto mar ji moa e ogendni mamoko,
26  kendo e yo ma kamano ibiro res Israel duto. Mana kaka ondik niya: “Jawar nobi kowuok e Sayun kendo nomi Jakobo owe timbe ma ok nyis luoro Nyasaye.
27  Kendo mano en singruokna kodgi, e kinde ma abiro goloe richo oa kuomgi.”
28  En adier ni ne gidoko wasik Nyasaye nikech ne gitamore winjo wach maber, kendo mano nokelonu ber. To bedo ni Nyasaye noyiero moko kuomgi nikech singo ma nomiyo kweregi, koro gidoko osiepene.
29  Nimar Nyasaye ok bi ywago ang’e nikech mich mage kendo nikech joma noluongo.
30  Nimar mana kaka chon ne ok uwinj Nyasaye to sani osekechu nikech Jo-Yahudi notamore winjo Nyasaye,
31  e kaka bende Jo-Yahudigo pok owinjo Nyasaye mi mano osemiyo okechu, mondo eka gin bende koro okechgi.
32  Nimar Nyasaye oseweyo ji duto obed wasumbni mag tamruok luwo chik, eka mondo okechgi giduto.
33  Yaye, mano kaka gueth mag Nyasaye ogundho, gi riekone, kendo ng’eyone tut miwuoro! To mano kaka buchene mong’ado fwenyo tek, kendo yorene tek nono chuth!
34  Nimar “en ng’a ma nyalo ng’eyo pach Jehova, kata ma nyalo bedo jang’adne rieko?”
35  Kata, “en ng’a ma ne okwongo miye gimoro, ma chuno ni nyaka ochule?”
36  Nikech gik moko duto nitie koa kuome, kendo kokalo kuome, bende nikech en. Duong’ mondo obedne mochwere nyaka chieng’. Amin.
8  Kuom mano, joma ni e winjruok achiel gi Kristo Yesu ok ni e bwo kum mar tho.
2  Nimar chik mar roho maler ma chiwo ngima ne joma ni e winjruok achiel gi Kristo Yesu, oseketou thuolo a e chik mar richo kod mar tho.
3  Gima Chik ne onge gi nyalo mar timo nikech ringruok ma nyap mar dhano, Nyasaye notimo gino ka nooro Wuode owuon ka en gi ringruok ma chal gi mar richo, mondo ogol richo kong’ado ne richo bura e ringruok,
4  eka mondo wan ma wuotho ka roho e ma chikowa to ok ringruok, watim gik makare ma Chik dwaro.
5  Nimar joma ringruok chiko keto pachgi kuom weche mag ringruok, to joma roho tayo keto pachgi kuom weche mag roho.
6  Nikech keto paro kuom ringruok kelo tho, to keto paro kuom roho kelo ngima kod kuwe;
7  nimar keto paro kuom ringruok kelo sigu gi Nyasaye, nikech ringruok ok bolre e bwo chik Nyasaye, to bende, adier ok onyal.
8  Omiyo, joma ringruok chiko ok nyal moro Nyasaye.
9  Kata kamano, ka roho mar Nyasaye odak e iu gadier, ok ubed joma ringruok chiko, to ubedo joma roho tayo. Kendo ka ng’ato onge gi paro kaka mar Kristo, ng’atno ok en ng’ate.
10  Kata obedo ni ringreu tho nikech richo, ka Kristo ni e winjruok achiel kodu, roho chiwo ngima nikech ikwanou kaka joma kare.
11  Ka koro roho mar jal ma nochiero Yesu ka ogole kuom joma otho odak e iu, jalno ma nochiero Kristo Yesu kane ogole kuom joma otho bende nomi ringreu ma tho obed mangima kokalo kuom rohone modak e iu.
12  Omiyo, owetena, ok wan e bwo ting’ mar ringruok ni mondo wadag ka ringruok chikowa;
13  nimar ka udak ka ringruok chikou, to adier ubiro tho; to ka unego timbe mag ringruok kokalo kuom roho, unubed mangima.
14  Nikech ji duto ma roho mar Nyasaye tayo gin nyithind Nyasaye adier.
15  Nimar ok nuyudo roho ma ketou wasumbni kubedo gi luoro kendo, to nuyudo roho ma ketou ubed nyithind Nyasaye, kendo kokalo kuom rohono wakok niya: “Aba, Wuonwa!”
16  Rohono riwore kanyachiel kod chunywa e chiwo neno ni wan nyithind Nyasaye.
17  Ka kare wan nyithind Nyasaye, wabedo bende joma biro yudo pok ma Nyasaye osingo—adier wanayud gik ma Nyasaye osingo, to wanayudgi kanyachiel gi Kristo—tek mana ni wachandore kanyachiel kode mondo wan bende wayud duong’ kode.
18  Nikech akwano ni chandruoge ma sani ok gin gimoro kopimgi gi duong’ ma ibiro el kokalo kuomwa.
19  Nimar chuech rito gi siso ahinya kinde ma duong’ mar nyithind Nyasaye biro fwenyoree.
20  Nikech ne oket chuech obedo kayiem nono, ok kuom dwarone owuon, to kuom dwaro mar jal ma ne okete obed kamano, eka geno obedie
21  mondo chuech bende obi ogony oa e tuech mar tow, eka giyud thuolo ma nigi duong’ mar bedo nyithind Nyasaye.
22  Nimar wang’eyo ni chuech duto siko ka chur kanyachiel, kendo gin e rem kanyachiel nyaka sani.
23  Ok mano kende, to bende wan ma waseyudo nyak mokwongo ma en roho, ee, wan wawegi wachur e iwa ka warito ahinya kinde ma Nyasaye biro ketowae wabed nyithinde. Obiro timo mano nikech rawar mar Kristo ma gonyowa a e ringrewa.
24  Nimar ne oreswa kane wayudo genoni; to gima ineno gi wang’ ok en geno, nikech ka ng’ato oseneno gimoro, be pod ogeno yudo gino?
25  To ka wageno yudo gima ok wane, wasiko ka warite gi siso kendo watimo kamano gi sinani.
26  Kamano bende, roho konyo e nyawowa; nimar sama ok wang’eyo kaka wanyalo hulo wach chandruok ma wan-go e lamo, roho owuon sayonwa kochur gi weche ma ok wahulo gi dhowa.
27  To jalno ma nono chuny ji ong’eyo tiend gima rohono wacho, nimar roho sayo e lo joma ler ka luwore gi dwaro mar Nyasaye.
28  Wang’eyo ni Nyasaye miyo tijene duto riwore kanyachiel mondo ber obedie ne ji duto mohere, ma gin joma oseluongo ka luwore gi dwarone;
29  nikech joma Nyasaye nokwongo yiego, ne oyangogi bende motelo mondo giluw ranyisi mar kit Wuode, eka Wuodeno obed kayo e kind owete mang’eny.
30  E wi mano, joma Nyasaye ne oseyango motelogo e joma noluongo; kendo joma noluongogo, e jogo bende ma nokwano kaka joma kare. Gikone, joma nokwano kaka joma karego, e jogo bende ma nomiyo duong’.
31  To kare wanawach ang’o e wi wechego? Ka Nyasaye ni korwa, en ng’a ma biro kedo kodwa?
32  Ka en ok noweyo ma ok ochiwo kata mana Wuode owuon, to ne ochiwe ne wan waduto, donge en kanyachiel gi Wuode gibiro kechowa kuom miyowa gik mamoko duto bende?
33  En ng’a ma biro donjo ne joma Nyasaye oseyiero? Nyasaye e Jal ma kwanogi kaka joma kare.
34  En ng’a ma biro wacho ni bura oloyogi? Kristo Yesu e jal ma ne otho, ee, en e jalno ma ne ochier, entiere e bat korachwich mar Nyasaye, kendo osayonwa bende.
35  En ng’a ma biro pogowa gi hera ma Kristo oherowago? Be en masira, koso chandruok, koso sand, koso kech, koso duk, koso gima nyalo kelo hinyruok, koso ligangla?
36  Mana kaka ondik niya: “Kinde duto wabedo e bwo gik ma nyalo kelo tho nikech in; osekawwa ka rombe monego oyang’.”
37  Mopogore gi mano, wakalo e bwo gigo duto ka waloyogi chuth nikech jal ma noherowano konyowa.
38  Nimar an gadier chuth ni kata mana tho, kata ngima, kata malaike, kata loje, kata gik ma nitie sani, kata gik ma biro, kata gik ma nigi teko,
39  kata bor, kata tut, kata chuech moro amora, ok bi pogowa gi hera ma Nyasaye oherowago kokalo kuom Kristo Yesu Ruodhwa.
16  Aketo Fibi nyaminwa e nyimu, ma en jatich e kanyakla man Kenkrea,
2  mondo urwake kuom Ruoth e yo mowinjore gi joma ler, kendo mondo umiye kony moro amora ma dodwar, nikech en owuon osekonyo ji mang’eny, moriwo an bende.
3  Mosnauru Priska gi Akwila, ma gin jotich wetena kuom Kristo Yesu,
4  ma ne oikore kata mana thona, kendo aduokonegi erokamano, to ok mana an kenda, to bende kanyakla duto mag ji moa e ogendni mamoko.
5  Mosnauru bende kanyakla ma romo e odgi. Mosnauru Epaineto owadwa ma ahero, ma en nyak mokwongo mar Kristo e Asia.
6  Mosuru Maria ma osetiyonu matek.
7  Mosuru Androniko kod Junias ma gin wedena kendo jotuech wetena. Gin joma ong’ere maber e nyim joote kendo gisebedo jolup Kristo kuom kinde malach moloya.
8  Mosnauru Ampliato, owadwa ma ahero kuom Ruoth.
9  Mosuru Ubenas, ma en jatich wadwa kuom Kristo, kod Stakis jal ma ahero.
10  Mosuru Apele, jal malong’o kuom Kristo. Mosuru joma oa e od Aristobulo.
11  Mosuru Herodion ma watna. Mosuru joma oa e od Nakiso, ma luwo Ruoth.
12  Mosuru Trufena kod Trufosa, ma gin mon ma tiyo matek kuom Ruoth. Mosuru Pasis nyaminwa ma wahero, nimar notiyo matek kuom Ruoth.
13  Mosuru Rufas jal moyier kuom Ruoth kod min-gi ma bende en minwa.
14  Mosuru Asinkrito, gi Flegon, gi Harmes, gi Patroba, gi Hemas, kod owete man kodgi.
15  Mosuru Filologa kod Julia, gi Nerea kod nyamin-gi, gi Olimpa kod joma ler duto man kodgi.
16  Mosreuru gi nyoth maler. Kanyakla duto mag Kristo omosou.
17  Owetena, koro asayou ni utang’ gi joma kelo pogruok kod gik ma kelo chwanyruok ma kwedo puonj ma useyudo, kendo uweru kodgi.
18  Nimar joma kamago gin wasumbni, ok mag Ruodhwa Kristo, to mag igi giwegi, kendo giywayo chuny joma ok otang’ ka gitiyo gi dhok mamit kod weche mag pak.
19  Chuny ma un-go mar timo kaka Nyasaye chiko oseng’ere ne ji duto, omiyo amor kodu. To adwaro ni ubed joma riek korka gik mabeyo, to ubed joma onge lony korka gik maricho.
20  To Nyasaye ma chiwo kuwe biro ng’inyo Satan e bwo tiendeu machiegni. Ng’wono mogundho mar Ruodhwa Yesu Kristo mondo obed kodu.
21  Timotheo, ma en jatich kanyachiel koda omosou. Lusio, gi Jason, kod Sospita, ma gin wedena bende omosou.
22  An, Tetio jandiko mar baruani, amosou kuom Ruoth.
23  Gayo jal ma orwaka e ode kendo ma kanyakla duto romo e ode, omosou. Erasto ma en jarit mochung’ ne mwandu mag taondni omosou, Kwato owadgi bende omosou.
24  ——
25  Koro Nyasaye nyalo tegou. Mano en kokalo kuom wach maber ma alando kod wach ma ji yalo e wi Yesu Kristo. Wach maberno otudore gi elo wach maler ma osebedo ka oum. Wachno nosebedo ka oum kuom kinde malach ahinya.
26  To koro oseele. Kendo kokalo kuom Ndiko mokor, ogendni duto oseng’eyo wach moumno. Mano luwore gi chik mar Nyasaye mochwere. Dwarone en ni ogendni duto oyie kuome kendo giwinje.
27  Duong’ mondo obed ne Nyasaye ma en kende e jal mariek, kokalo kuom Yesu Kristo nyaka chieng’. Amin.
9  Awacho adier kuom Kristo; ok ariambi, nimar nyalo ma chunya nigo mar pogo ber gi rach riwore koda e chiwo neno kuom roho maler,
2  ni an-gi kuyo maduong’ kod lit ma ok rum e chunya.
3  Nimar dine ahero ni mondo an e ma abed kaka ng’at mokuong’ ma opog gi Kristo e lo owetena ma gin wedena kuom ringruok,
4  kendo ma kuom adier gin Jo-Israel. Gin e ma ne Nyasaye omiyogi gibedo nyithinde, kendo nomiyogi duong’, gi singruoge, gi Chik, gi thuolo mar tiyone, kod gik ma ne osingo.
5  Gin e ma ne gia kuom kwerewa machon, kendo kuomgi e ma Kristo nowuokie e yor ringruok. Nyasaye manie wi gik moko duto oyud pak nyaka chieng’. Amin.
6  Kata kamano, ok en ni wach Nyasaye orem ma ok ochopo. Nikech ok ji duto mowuok kuom Israel gin Jo-Israel gadier.
7  Bende, ok en nikech gin koth Ibrahim e ma miyo giduto gibedo nyithinde, to, “Mano mibiro luong ni kothi nobi kokalo kuom Isaka.”
8  Tiende ni, joma gin nyithind Ibrahim e ringruok ok e ma bed nyithind Nyasaye gadier, to joma gin nyithind Nyasaye kokalo kuom singo ma nochiwo, ikwanogi kaka koth Ibrahim.
9  Nikech singono ne wacho niya: “E ndalo ma kama, anabi kendo Sara nonyuol wuowi.”
10  To ok mana e kindeno kende, to bende ka Rebeka nomako ich mar rude koa kuom ng’ato achiel, ma en Isaka kwarwa;
11  Nyasaye nosechano kaka ne odhi yiero ng’ato, to ok ne odhi timo mano nikech timbe mag ng’atno. To en owuon ne odhi yiero jal ma nodwaro luongo. Omiyo, ka pok ne onyuol rudego, bende, ka pok ne gitimo gimoro amora maber kata marach,
12  ne owach ne Rebeka kama: “Nyathi maduong’ nobed misumba mar nyathi matin.”
13  Mana kaka ondik niya: “Ne ahero Jakobo to Esau ne asin-go.”
14  To kare wawach ang’o? Be mano nyiso ni Nyasaye osetimo gima ok kare? Ooyo ngang’!
15  Nimar owacho ne Musa kama: “Ananyis ng’wono ne ng’ato ang’ata ma ayiero, kendo abiro kecho ng’ato ang’ata ma ayiero.”
16  Omiyo, yiero mar Nyasaye ok otenore kuom dwach ng’ato, kata tich matek ma ng’ato timo, to otenore kuom Nyasaye ma nyiso ng’wono.
17  Nimar Ndiko wacho ne Farao niya: “Mano e momiyo pod aweyi ka ingima: mondo anyis tekona kokalo kuomi, kendo mondo nyinga olandre e piny duto.”
18  Kuom mano, onyiso ng’wono ne ng’at modwaro, to oweyo jomoko mondo gibed gi chuny matek.
19  Nikech mano, ng’ato nyalo penja kama: “Ang’o momiyo pod Nyasaye yudo ketho kuom ji? Nimar en ng’a ma nigi nyalo mar geng’o dwache?”
20  A in dhano, in to in ng’at manade minyalo dwokori gi Nyasaye? Be gima ochue gi lowo nyalo penjo ng’at mochueye ni, “Ang’o momiyo ne ichueya e yo ma kama?”
21  Koso ok ung’eyo ni jachuecho nigi teko e wi lowo motiyogo, kendo ni onyalo chueyo gimoro amora koa kuom lowo achielno, kochueyo moro ne tich ma nigi duong’, to machielo ne tich ma ok nigi duong’?
22  Kamano bende, ka Nyasaye ne dwaro nyiso mirimbe kendo miyo tekone ong’ere, mi nonano ahinya gi gik mochue gi lowo mondo gibi giyud mirimbe, ma gin gik mowinjore mana yudo kethruok, to kare en nang’o?
23  To bende ka notimo mano mondo duong’ne mogundho obed kuom gik mochue gi lowo eka obi okech gik ma ne oseiko motelogo mondo omigi duong’,
24  tiende ni, wan ma noluongowa, ok mana koa kuom Jo-Yahudi kende, to bende koa kuom ogendni mamoko, kare en nang’o?
25  En mana kaka owachonwa e Hosea niya: “Joma ok gin joga, abiro luongogi ni, ‘joga,’ kendo dhako ma ok oher abiro luonge ni, ‘moher’;
26  bende, kama ne owachnegie ni ‘ok un joga,’ kanyo bende e kama ibiro luonggie ni ‘nyithind Nyasaye mangima.’”
27  E wi mano, Isaya kok matek e wi Israel kama: “Kata obedo ni nyithind Israel ng’eny ka kuoyo manie nam, mana joma nok modong’ e ma ibiro res.
28  Nimar Jehova biro ng’ado ne piny bura, kotimo kamano chuth kendo mapiyo.”
29  Bende, mana kaka Isaya nokoro niya: “Dine bed ni Jehova mar ogendni mag lweny ok oweyonwa kodhi, dine wabedo mana kaka Sodom, kendo dine otimwa mana kaka Gomora.”
30  To kare wawach ang’o? Ni kata obedo ni ji moa e ogendni mamoko ne ok luw tim makare, ne gibedo joma kare e wang’ Nyasaye nikech yie;
31  to kata obedo ni Israel ne luwo tim makare mar chik, ne ok gichopo gima chikno ne dwaro.
32  Nikech ang’o? En nikech ne giluwe, ok kuom yie, to mana kuom tim. Omiyo, “kidi ma chwanyo ji” nomiyo gichwanyore;
33  mana kaka ondik niya: “Neuru! Aketo e Sayun kidi ma chwanyo ji kod lwanda maduong’ ma miyo ji chwanyore, to ng’atno ma keto yie kuome, ok obi ywago ang’e.”
7  Owetena, be nyalo bedo ni ok ung’eyo wachni, (nimar awuoyo gi joma ong’eyo chik) ni Chik bedo ruoth e wi ng’ato kuom kinde duto ma ng’atno ngima?
2  Kuom ranyisi, chik otueyo dhako mokend kuom chwore e ndalo ma chwore pod ngima; to kapo ni chwore otho, ogonye kuom chik mar chwore.
3  Omiyo, e ndalo ma chwore pod ngima, ibiro luonge ni jachode kapo ni dichwo machielo okawe. To ka chwore otho, koro en thuolo kuom chik mar chwore, kendo mano miyo koro ok luonge ni jachode ka dichwo machielo okende.
4  Kuom mano, owetena, kokalo kuom ringre Kristo, un bende ne omi ubedo joma otho kuom Chik, mondo ubed mag ng’at machielo, mag jal ma ne ochier oa kuom joma otho, eka mondo wanyag olemo ma moro Nyasaye.
5  Nimar e kinde ma ne wadak ka luwore gi ringruok, ne waowore gi gombo mag richo ma Chik nomiyo onenore ayanga, kendo ne gitiyo e fuonniwa mondo wanyag olemo ma kelo tho.
6  To koro osegonywa kuom Chik, nikech wasetho kuom wach ma ne otueyowano, mondo wabed wasumbni e yo manyien kokalo kuom roho maler, to ok e yo machon kokalo kuom chik ma ne ondik.
7  Kare wawach ang’o? Be Chik en richo? Ooyo ngang’! Kuom adier, dine ok ang’eyo ni richo nitie ka dine bed ni Chik onge. Kuom ranyisi, dine ok ang’eyo ni gombo gir ng’ato en richo ka dine bed ni Chik ok owacho ni: “Kik igomb gir ng’ato.”
8  Chik nomiyo richo oyudo thuolo mar nyago kuoma kit gombo duto nimar kane chik onge, richo ne otho.
9  Kuom adier, nitie kinde ma ne angima ka chik onge. To ka chik nobiro, richo nobedo mangima kendo, an to ne atho.
10  Kendo ne ayudo ni chik ma nonego otera e ngima, ne tera mana e tho.
11  Nimar chik nomiyo richo oyudo thuolo mar lomba kendo nega.
12  Omiyo, Chik owuon to ler, kendo weche manie iye ler, gin makare, kendo chik ber.
13  Kuom mano, be gima ber nokelona tho? Ooyo ngang’! To richo e ma notimo kamano. Kokalo kuom gima berno, richo nokelona tho mondo eka gima richo en ong’ere. Kendo chik elonwa ni richo en gima rach ahinya.
14  Nimar wang’eyo ni Chik oa kuom Nyasaye; an to an mar ringruok, kendo an jal ma richo oseng’iewo.
15  Nimar ok ang’eyo gimomiyo atimo gik ma atimo. Nikech gik ma daher timo, ok asik ka atimo, to gik ma asin-go e ma atimo.
16  Kata kamano, ka gik ma ok daher e ma atimo, ayie ni Chik long’o.
17  To koro an ok e ma atimgi, to richo modak e iya e ma timogi.
18  Nimar ang’eyo ni kuoma, tiende ni, e ringrena, onge gima ber modakie; nikech an gi gombo mar timo gima long’o, to nyalo mar time e ma aongego.
19  Nimar gima ber ma daher timo, ok atim, to gima rach ma ok ahero e ma asiko ka atimo.
20  Ka koro atimo gik ma ok ahero, kare an ok e ma atimgi, to richo modak e iya e ma timogi.
21  Kuom mano, anwang’o ni nitiere chik moro ma chika: Ni ka adwaro timo gima kare, gima rach e ma siko ka ni koda.
22  Kuom adier, ka luwore gi kaka an e dhano ma iye, amor ahinya gi chik Nyasaye,
23  to e ringra, nitiere chik moro ma kedo kod chik manie pacha, kendo otera mondo abed e tuech mar chik mar richo manie fuonnina.
24  Yaye, mano kaka an ng’at ma chandore! En ng’a ma biro resa kuom ringruok ma tera e tho ma kamani?
25  Agoyo erokamano ne Nyasaye kokalo kuom Yesu Kristo Ruodhwa! Kuom mano, ka gi pacha, an awuon an misumba mar chik Nyasaye, to gi e ringra an misumba mar richo.
6  Kare, wanawach ang’o? Be onego wasik e richo ni eka ng’wono mogundho mar Nyasaye omedre?
2  Ooyo ngang’! Nikech koro wasetho kuom wach timo richo, ere kaka dwadhi nyime dak ka watimo richo?
3  Koso ok ung’eyo ni waduto ma ne obatiswa e Kristo Yesu, ne obatiswa e thone bende?
4  Omiyo, ne oyikwa kode kokalo kuom batiso marwa e thone, mondo mana kaka ne ochier Kristo a kuom joma otho kokalo kuom duong’ mar Wuon mare, e kaka wan bende onego wawuoth e kit ngima manyien.
5  Ka waseriwore kode e tho kaka mare, kuom adier wabiro riwore kode e chier kaka mare bende.
6  Nikech wang’eyo ni kitwa machon ne ogur e yath kode, mondo ringrewa ma nigi richo kik bed gi teko kuomwa, eka kik wadhi nyime bedo wasumbni mag richo.
7  Nimar ka ng’ato osetho, osegonye kuom richone.
8  E wi mano, ka wasetho kanyachiel gi Kristo, wang’eyo ni wanabed mangima kode bende.
9  Nimar wang’eyo ni Kristo ok bi tho kendo, nikech sani osechiere oa kuom joma otho; tho ok loch kuome kendo.
10  Nikech tho ma ne othogo, ne otho dichiel mondo ogol richo nyaka chieng’, to sani ongima mondo otim dwach Nyasaye.
11  Omiyo, kwanreuru kaka joma osetho kuom wach timo richo, ka ubedo mangima ne timo dwaro mar Nyasaye kokalo kuom Kristo Yesu.
12  Kuom mano, kik uwe richo osik ka locho kaka ruoth e ringreu ma tho, ni mondo utim gombo mag ringreu.
13  Bende, kik udhi nyime chiwo fuonniu ne richo ka gibedo kaka gige lweny mutimogo gik ma ok kare, to chiwreuru ne Nyasaye kaka joma osedoko mangima a kuom joma otho; bende, chiwuru fuonniu ne Nyasaye ka gibedo kaka gige lweny mitimogo gik makare.
14  Nimar richo ok onego obed ruoth e wiu ngang’, nikech koro ok un e bwo chik, to un e bwo ng’wono mogundho mar Nyasaye.
15  To kare wawach ang’o? Be onego watim richo nikech koro ok wan e bwo chik, to wan e bwo ng’wono mogundho mar Nyasaye? Ooyo ngang’!
16  Donge ung’eyo ni ka usiko ka uchiworu ne ng’ato kaka wasumbni ma timo kaka ng’atno dwaro, ubedo wasumbnine nikech utimo dwache. Omiyo, unyalo bedo wasumbni mag richo ma terou e tho, kata unyalo bedo wasumbni ma timo dwach Nyasaye ma miyo ubedo makare?
17  To wagoyo erokamano ne Nyasaye, ni kata obedo ni chon ne un wasumbni mag richo, ne udoko joma timo kaka Nyasaye dwaro kuluwo kit puonj ma ne omiu, kendo utimo kamano koa e chunyu.
18  Ee, nikech ne ogonyu ua e richo, ne udoko wasumbni mag tim makare.
19  Awuoyo kaka dhano nikech nyawo mag ringreu; nimar mana kaka ne uchiwo fuonniu mi gibedo wasumbni mag tim ma ok ler kod mag ketho chik ma terou e tije mag ketho chik, e kaka koro chiwuru fuonniu obed wasumbni mag tim makare ma terou e timbe maler.
20  Nimar kane un wasumbni mag richo, ne un thuolo korka tim makare.
21  To kare gin nyak mage ma ne ujokayo e ndalogo? Gin gik ma sani miyo ubedo gi wich-kuot. Nikech gikogi en mana tho.
22  Kata kamano, sani, nikech ne ogonyu ua e richo mi ubedo wasumbni Nyasaye, koro ubedo gi nyak kuom tim maler, kendo gikone, oterou e ngima ma nyaka chieng’.
23  Nimar misach richo en tho, to mich ma Nyasaye chiwo en ngima ma nyaka chieng’ kokalo kuom Kristo Yesu Ruodhwa.
13  Ng’ato ka ng’ato mondo obolre ne joma nigi teko mar loch, nimar onge loch ma nitie mak mana moa kuom Nyasaye; loje ma nitieregi Nyasaye e moketo e migepegigo.
2  Omiyo, ng’ato ang’ata ma tamore winjo joloch, okwedo chenro mar Nyasaye; joma kwedo chenrono biro yudo kum margi.
3  Nimar joma lochogo ok kel luoro ne joma timo maber, to mana ne joma timo marach. Be duher dak ma onge luoro nikech joloch? Kare dhiuru nyime timo maber, kendo jolochgo biro pwoyou;
4  nimar gin jotich Nyasaye ma tiyonu mondo uyud ber. To ka utimo gik maricho, beduru maluor nikech ok giting’ ligangla kayiem nono. Gin jotich Nyasaye kendo jochul kuor, ma otiyogo e nyiso mirimbe kuom joma timo gik maricho.
5  Kuom mano, dwarore ahinya ni un uwegi ubolrunegi, ok mana nikech mirimb Nyasaye, to bende nikech udwaro bedo gi chuny maler ma onge bura.
6  Mano bende e momiyo uchulo osuru; nimar gin jotich Nyasaye kendo gitiyo ne oganda kinde duto.
7  Miuru ji duto gima giwinjore yudo: ng’at ma dwaro osuru, umiye osuru; ng’at ma dwaro chudo moro, umiye chudo; ng’at ma dwaro luor, umiye luor; to ng’at ma dwaro duong’, umiye duong’.
8  Kik ubed gi gop ng’ato ang’ata, mak mana gop hera e kindu; nimar ng’at mohero dhano wadgi, osetimo gima chik dwaro.
9  Nikech chike ma wacho ni, “Kik ichod, kik inek, kik ikwel, kik igomb gir ng’ato,” kod chike mamoko ma nitie, giduto inyalo riwgi e chik achielni niya: “Nyaka iher wadu kaka iherori iwuon.”
10  Ng’at ma nigi hera ok nyal timo gima rach ne wadgi; omiyo hera e ma chopo weche duto ma chik dwaro.
11  Timuru mae nikech ung’eyo ni wan e kinde mane, ni sa osechopo monego uchiewie ua e nindo, nimar warruokwa sani osekayo machiegni ahinya moloyo kinde ma ne wachako bedoe gi yie.
12  Otieno oseniang’; piny koro chiegni ru. Omiyo, walonyuru timbe mag mudho oa kuomwa, kae to warwakreuru gi gige lweny mag ler.
13  Wawuothuru e ngima mobidhore kaka joma wuotho godiechieng’, ok e nyasi mochochni gi koko mokalo tong’, kod mer, ok e timbe maricho mag terruok, kod tim wang’-teko, bende ok e ywaruok kod nyiego.
14  To rwakreuru gi Ruoth Yesu Kristo, kendo kik uchan motelo mar donjo e gombo mag ringruok.
14  Rwakuru ng’at ma yiene yomyom, to kik ung’adne bura kuom gima en owuon e monego otimie yiero.
2  Yie mar ng’at achiel nyalo gonye mondo ocham gik moko duto, to ng’at ma yiene yomyom chamo mana alode.
3  Ng’at ma chamo gimoro kik ocha jal ma ok cham, to ng’at ma ok cham kik ong’ad bura ne jal ma chamo, nimar Nyasaye oserwako jalno.
4  In ng’a ma ding’ad bura ne jatij ng’at machielo? Jalo ok en jatiji, to en jatij Nyasaye ma en ruodhe. Nyasaye nigi ratiro mar ng’ado kabe gima jalo timo nikare kata ok nikare. Kuom adier nikech Jehova konye, jalo nyalo bedo gi nying maber e nyime.
5  Ng’at achiel kawo ni chieng’ moro oloyo machielo gi duong’; ng’at machielo to kawo ni odiechienge duto chalre; ng’ato ka ng’ato mondo obed gadier chuth e pache owuon kuom gima ong’ado timo.
6  Ng’at ma rito chieng’ moro kaka odiechieng’ makende, orite mondo omigo Jehova duong’. Bende, ng’at ma chiemo, ochiemo komiyogo Jehova duong’, nimar ogoyo ne Nyasaye erokamano; to ng’at ma ok chiem, ok ochiem nikech odwaro miyo Jehova duong’, to pod ogoyo ne Nyasaye erokamano.
7  Kuom adier, onge ng’ato kuomwa ma ngima ni mondo omirego duong’ en owuon, kendo onge ng’at ma tho ni mondo omirego duong’ en owuon.
8  Nikech ka wangima, wangima mondo wami Jehova duong’, kendo ka watho, watho mondo wami Jehova duong’. Omiyo, bed ni wangima kata watho, pod wan mag Jehova.
9  Mani e gimomiyo Kristo ne otho mi bang’e obedo mangima kendo, ni mondo obed Ruoth e wi joma otho kod joma ngima.
10  To marang’o ing’ado bura ne owadu? Bende, ang’o momiyo ichayo owadu? Nimar waduto wanachung’ e nyim kom-bura mar Nyasaye.
11  Nikech ondik kama: “Jehova owacho ni, ‘Mana kaka angima, ji duto biro goyona chongegi, kendo lew ji duto nomi Nyasaye duong’ ayanga.’”
12  Omiyo, ng’ato ka ng’ato kuomwa nochiw ne Nyasaye dwoko ma mare owuon e bura.
13  Kuom mano, kik wadhi nyime ng’ado ne jowetewa bura, kar mano ng’aduru ni ok ubi keto e nyim owadwa moro gima kelone chwanyruok kata gima miyo okier.
14  Ang’eyo kendo an gadier chuth kuom Ruodhwa Yesu, ni onge gima bedo ma ok ler kende owuon; mak mana ka nitie ng’at ma neno ni gimoro ok ler, en e ma gino ok ler e wang’e.
15  Nimar ka chiemo e ma miyo owadu chwanyore, kare koro ok udhi nyime wuotho ka luwore gi hera. Kik iwe chiembi omi iketh yie mar ng’at ma Kristo ne othone.
16  Kuom mano, kik uwe mondo gima ber mutimo omi ji owuo marach kuomu.
17  Nikech Pinyruodh Nyasaye ok en chiemo gi metho, to en tim makare, gi kuwe, kod mor kuom roho maler.
18  Nikech ng’ato ang’ata ma tiyo kaka misumba Kristo e yo ma kama, en ng’at ma Nyasaye oyiego kendo olong’o e wang’ dhano.
19  Kuom mano, waluwuru gik ma loso kuwe kod gik ma gerowa waduto.
20  Weuru ketho tich Nyasaye mana nikech chiemo. En adier ni gik moko duto ler, kata kamano en gima rach ka ng’ato chamo gima biro kelo chwanyruok.
21  Ber mondo kik icham ring’o, kata madho divai, kata timo gimoro amora ma kelo chwanyruok ne owadu.
22  Yie ma in-go obed mana mari iwuon e nyim Nyasaye. Ng’at mamor en ng’atno ma ok ng’ad bura kuome owuon ka luwore gi gik ma en e moyiego.
23  To kapo ni oriwo gi kiawa to ochamo, oseng’ado bura kuome owuon, nikech ok ochamo ka luwore gi yie. Kuom adier, gimoro amora ma ok otenore kuom yie, en richo.
5  Kuom mano, nikech koro osekwanwa kaka joma kare kokalo kuom yie, wabeduru gi kuwe e kindwa gi Nyasaye kokalo kuom Ruodhwa Yesu Kristo,
2  ma kuome bende waseyudoe thuolo mar chopo ir Nyasaye mondo wayud ng’wonone mogundho ma koro wan-go nikech yie; wamoruru nikech wan gi geno mar yudo duong’ mar Nyasaye.
3  To ok mano kende, to wamoruru bende sama wayudo masiche, nimar wang’eyo ni masira nyago kido mar sinani;
4  kae to sinani miyo ng’ato bedo ng’at ma Nyasaye oyiego; kae to bedo ng’at ma Nyasaye oyiego kelo geno,
5  to geno ok kel wich-kuot; nimar hera mar Nyasaye oseol ei chunywa kokalo kuom roho maler ma nomiyowa.
6  Nikech adier kane pod wanyap, Kristo ne otho ne joma richo e kinde sie ma ne oseket.
7  Nimar tek ahinya mondo ng’ato otho e lo ng’at makare; to samoro ng’ato nyalo yie tho ne ng’at maber.
8  Kata kamano, Nyasaye nyiso hera moherowago kama: ni kane pod wan joricho, Kristo ne othonwa.
9  Kuom mano, nikech wan gadier ni rembe osemiyo okwanwa kaka joma kare, ibiro reswa kokalo kuome, mondo mirimb Nyasaye kik binwa.
10  Nimar kane wan wasik Nyasaye, tho mar Wuode nokelo winjruok maber e kindwa kode, omiyo wan gadier ni ngimane biro resowa nikech koro wasebedo gi winjruok maber gi Nyasaye.
11  To ok mano kende, to wamor bende kuom Nyasaye ma koro wasebedogo gi winjruok maber kokalo kuom Ruodhwa Yesu Kristo.
12  Mano e momiyo, kaka richo nodonjo e piny kokalo kuom ng’ato achiel, kendo tho nobiro kokalo kuom richo, tho nolandore kuom ji duto nikech giduto ne gisetimo richo—.
13  Nimar richo ne ni e piny kane Chik pok obiro, to onge ng’at minyalo kwan kaka jaricho ka chik onge.
14  Kata kamano, tho nolocho kaka ruoth chakre gi Adam nyaka Musa, kata mana e wi joma ne ok otimo richo ma chal gi ketho mar Adam, ma en jal ma chalre e yore moko gi ng’at ma ne onego obi.
15  Gima richo kelo opogore gi mich ma Nyasaye chiwo. Nikech ka kuom ketho mar ng’at achiel ji mang’eny ne otho, ng’wono mogundho mar Nyasaye kod mich mochiwo nono nokelo ber mathoth ne ji mang’eny. Michno ne ochiw kanyachiel gi ng’wono mogundho kokalo kuom ng’ato achiel, ma en Yesu Kristo.
16  E wi mano, gima richo mar ng’ato achiel nokelo opogore gi gima mich ma Nyasaye chiwo nono kelo. Nikech bura ma ne ong’ad bang’ ketho mar ng’at achiel nokelo kum mar tho, to mich ma nobiro bang’ ketho mar ji mang’eny nomiyo okwan-gi kaka joma kare.
17  Nimar ka richo mar ng’ato achiel nomiyo tho olocho kaka ruoth, wanyalo bedo gadier ni ji biro bedo mangima mi giloch kaka ruodhi nikech ng’ato achiel, ma en Yesu Kristo. Mano en nikech giyudo mich michiwo nono ma miyo ikwanogi kaka joma kare kokalo kuom ng’wono mogundho mar Nyasaye.
18  Omiyo, mana kaka kokalo kuom richo mar ng’ato achiel, oganda dhano duto noyudo kum mar tho, e kaka bende kokalo kuom tim makare mar ng’ato achiel, oganda dhano duto ikwano kaka joma kare mondo giyud ngima.
19  Nimar mana kaka kokalo kuom tim ng’ato achiel mar tamruok luwo chik, ji mang’eny nobedo joricho, e kaka bende kokalo kuom tim ng’ato achiel mar luwo chik, ji mang’eny ibiro kwan kaka joma kare.
20  Koro Chik nobiro mondo richo obed mogundho. To kama richo nogundhoe, ng’wono mogundho mar Nyasaye ne omedoree moloyo.
21  Mondo ang’o otimre? Mondo eka kaka richo nolocho ka ruoth kanyachiel gi tho, kamano bende ng’wono mogundho mar Nyasaye oloch ka ruoth e tim makare mondo okel ngima ma nyaka chieng’ kokalo kuom Yesu Kristo Ruodhwa.
15  Kata kamano, wan joma otegno onego wating’ nyawo mag joma yomyom, kendo kik watim mana gik ma morowa wawegi.
2  Ng’ato ka ng’ato kuomwa mondo otim gik ma moro nyawadgi, ma konye kendo ma gere.
3  Nikech kata mana Kristo ok notimo mana gik ma more en owuon, to mana kaka ondik niya: “Ayany mag joma ne yanyi osebiro kuoma.”
4  Nimar weche duto ma ne ondik chon, ne ondikgi mondo gipuonjwa, mondo kokalo kuom nano ma wanyiso, kendo kokalo kuom hoch moa e Ndiko, wabed gi geno.
5  Koro, Nyasaye ma konyowa nano kendo ma chiwonwa hoch, mondo omi paro ma chal gi ma Kristo ne nigo obed kuomu uwegi,
6  mondo e winjruok achiel, umi Nyasaye ma Wuon Ruodhwa Yesu Kristo duong’, ka un gi dwol achiel.
7  Omiyo, rwakuru joweteu mana kaka Kristo bende norwakowa, mondo umigo Nyasaye duong’.
8  Nimar awachonu ni, Kristo nobedo jatij jogo duto moter nyangu mondo onyis ni Nyasaye en ja adiera, eka osirgo singo ma Nyasaye nomiyo kweregi,
9  kendo mondo ogendni mamoko omi Nyasaye duong’ kuom kechne. Mana kaka ondik niya: “Mano e momiyo anapaki e lela e kind ogendni kendo anapak nyingi gi wer.”
10  Owacho kendo kama: “Beduru moil, un ogendni kaachiel gi joge.”
11  Owacho bende niya: “Pakuru Jehova, un ogendni duto, kendo ji duto mondo opake.”
12  Isaya kendo nokoro kama: “Koth Jese nobedie ma nobi mondo oloch e wi ogendni; ogendni duto biro keto genogi kuome.”
13  Nyasaye ma chiwo geno mondo opong’u gi mor kod kuwe mogundho nikech geno ma useketo kuome, mondo genou omedre kokalo kuom teko mar roho maler.
14  Owetena, an awuon koro ang’eyo chuth, ni un uwegi bende upong’ gi gik mabeyo, nikech osepong’u gi ng’eyo duto, kendo ng’ato ka ng’ato kuomu nigi nyalo mar puonjo nyawadgi.
15  Kata kamano, asendikonu weche moko e yo moriere, mondo aparnugo wach moro nikech ng’wono mogundho mosemiya koa kuom Nyasaye
16  mondo abed jatij Kristo Yesu ma tiyo ne ji moa e ogendni. Sani atimo tich maler mar yalo wach maber mar Nyasaye, mondo ogendnigo obed kaka misango ma Nyasaye oyiego, ma roho maler osemiyo obedo maler.
17  Omiyo, koro anyalo bedo mamor kuom Kristo Yesu nikech weche motudore gi Nyasaye.
18  Nikech ok abi ketora ni awacho gima opogore, mak mana gigo ma Kristo osetimo kokalo kuoma, mondo eka ogendni mamoko obed joma winjo Nyasaye kokalo kuom wechena kod timna,
19  kendo kokalo kuom ranyisi gi tije madongo kod teko mar roho mar Nyasaye, mondo oyud ka asetieko yalo wach maber e wi Kristo e okang’ malong’o chuth, kochakore Jerusalem ka alworo nyaka Iliriko.
20  Kuom adier, asetemo ahinya mondo kik ayal wach maber kuonde ma ne oseyalie nying Kristo, mondo kik aged e mise mar ng’at machielo;
21  to mana kaka ondik niya: “Joma ne pok owinjo humbe nonen, kendo joma pok owinjo nobed gi ng’eyo.”
22  Mano e momiyo ne ogeng’a nyading’eny ni kik achop iru.
23  To koro sani aonge gi kamoro ma pok ayaloe wach maber e alwora man kaegi, kendo kuom higni mang’eny, asegombo mondo abi iru.
24  Kuom mano, ageno ni sama an e wuoth ka adhi Spain, abiro yudo thuolo mar nenou, kendo bang’ mano ubiro kowa matin ka asebedo kodu kuom ndalo moko.
25  To sani achiegni wuok ka adhi Jerusalem mondo ati ne joma ler ka akonyogi.
26  Nimar joma ni Makedonia kod Akaya noneno ni ber mondo gichiw kony ne joma ler modhier man Jerusalem.
27  En adier ni ne gimor timo kamano, kendo kuom adier ne gin jogop joma lergo; nimar ka ogendni mamoko oseyudo ber motudore gi weche Nyasaye koa kuom joma lergo, gin bende dwarore ni gikony joma lergo gi gigegi mag ringruok.
28  Omiyo, bang’ ka asetieko, kendo ka asetero chiwogo mochoponegi maber, abiro wuok kendo kalo iru ka achomo Spain.
29  E wi mano, ang’eyo ni ka abiro iru, abiro biro ka apong’ gi gueth moa kuom Kristo.
30  Owetena, koro asayou kokalo kuom Ruodhwa Yesu Kristo kendo kokalo kuom hera ma roho nyago, ni utim kinda ahinya kuriworu koda e kwayona Nyasaye e lamo,
31  mondo oresa a e lwet joma ok oyie man Judea, kendo mondo tich ma atimo ne Jerusalem obed ma joma ler oyiego,
32  mondo ka en dwaro mar Nyasaye, to anabi iru ka amor mondo chunya oduog kaachiel kodu.
33  Nyasaye ma chiwo kuwe mondo obed kodu uduto. Amin.
1  An Paulo, misumba Kristo Yesu ma noluongo mondo obed jaote, kendo ne oketa mondo ayal wach maber mar Nyasaye.
2  Wach maberno Nyasaye nosingo chon kokalo kuom jonabine ei Ndiko maler,
3  e wi Wuode ma nowuok e koth Daudi kuom ringruok,
4  jal ma kokalo kuom teko mar roho maler, ne onyis ratiro ni en Wuod Nyasaye kane ochiere a kuom jomotho—ee, Yesu Kristo Ruodhwa.
5  Ma kokalo kuome ne wayudo ng’wono mogundho mar Nyasaye kod tich mar bedo joote, mondo joma oa e ogendni duto obed gi yie nikech nying Yesu.
6  Un bende un joma oseluong koa e ogendnigo mondo ubed mag Yesu Kristo.
7  Andikonu un ji duto man Rumi, un joma Nyasaye ohero kendo moseluong mondo ubed joma ler: Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
8  Mokwongo, agoyo ne Nyasacha erokamano kokalo kuom Yesu Kristo nikech un duto, nimar wach yie maru ihulo kuonde duto e piny mangima.
9  Nikech Nyasaye ma atiyone gi chunya duto ka ayalo wach maber mar Wuode en janenona kuom kaka asebedo ka ahulou e lamona kinde duto ma ok awe,
10  ka asayo ni ka nyalore, to mondo ayudie thuolo mar chopo iru wang’ni kuom dwaro mar Nyasaye.
11  Nimar an gi siso mar nenou mondo amiue moko kuom mich mag chuny eka ubed motegno;
12  kendo mondo jiwruok obedie e kindwa ka ng’ato jiwo yie mar nyawadgi, maru kod mara.
13  Kata kamano, owetena, daher mondo ung’e ni, nyading’eny ne adwaro biro iru—to osegeng’na nyaka chop sani—eka mondo nyak mar tichna obedie kuomu mana kaka osebedo kuom ogendni mamoko.
14  An jagop Jo-Grik gi joma welo, kendo an jagop joma riek gi joma ok riek;
15  omiyo an gi siso mar landonu un bende wach maber Rumi kanyo.
16  Nimar wiya ok kuod gi wach maber; kuom adier en e teko ma Nyasaye kelogo warruok ne ng’ato ang’ata ma nigi yie, ne Jo-Yahudi mondi, eka bang’e ne Jo-Grik bende.
17  Nikech kokalo kuom wach maberno, tim makare mar Nyasaye nenore ratiro kokalo kuom yie kendo nikech yie, mana kaka ondik niya: “To ng’at makare nobed mangima kokalo kuom yie.”
18  Nimar mirimb Nyasaye elore koa e polo kuom ji duto ma ok winje kendo kuom joma ok kare. Gin joma timo gik ma ok kare mondo gigeng’ ji kik ng’e adiera.
19  Nikech gik minyalo ng’e kuom Nyasaye nenore ayanga e kind joma kamago, nimar Nyasaye osemiyo ging’eyogi maler.
20  Nimar kido ma en-go ma dhano ok nyal neno, ma gin tekone mochwere kod duong’ ma en-go kaka Nyasaye, osebedo ka nyisore maler chakre chuech piny ka dhi nyime, nimar ginenore e gik ma nochueyo. Omiyo, dhano ok nyal wuondre ni gikia.
21  Nimar kata obedo ni ne ging’eyo Nyasaye, ne ok gimiye duong’ kaka Nyasaye; bende ne ok gigone erokamano, to ne gibedo joma paro gik manono, kendo chunygi ma onge rieko nobedo gi mudho.
22  Kata obedo ni ne giwacho ni giriek, ne gibedo joma ofuwo
23  kendo ne gimiyo duong’ mar Nyasaye ma ok tho obedo kaka kido mar dhano ma tow, gi kido mar winy, gi le ma nigi tielo ang’wen, kod le mamol.
24  Kuom mano, nikech gombo mag chunygi, Nyasaye noweyogi gitim timbe ma ok ler, mondo gikelgo ne dendgi wich-kuot.
25  Ne ok giyie gi adiera mar Nyasaye, to ne giluwo miriambo mi gilamo chuech kendo tiyonegi, kar lamo Jachuech mipako nyaka chieng’. Amin.
26  Mano e momiyo Nyasaye noweyogi ne owruok gi gombo mag terruok, nimar mon manie kindgi nolokore mi gitimo timbe mopogore gi kaka ne ochuegi;
27  kamano bende, joma chwo noweyo timo gima owinjore gitim gi mon ka luwore gi kaka ne ochuegi, mi ne giowore gi gombo mag terruok e kindgi giwegi, chwo gi chwo, ka gitimo gik modwanyore ma miyo giyudo kum margi chuth mowinjore gi kethogi.
28  Mana kaka ne ok giyie bedo gi ng’eyo malong’o kuom Nyasaye, nojwang’ogi mondo gibed gi paro ma ok oyiego, mondo gitim timbe ma ok owinjore.
29  Ne gipong’ gi timbe duto ma ok kare, gi gik morochore, gi ich-lach, gi timbe maricho, ka bende gipong’ gi ich-lit, gi nek, gi dhawo, gi wuond, gi himruok, ka gibedo jokuoth,
30  joketh nying ji, joma osin gi Nyasaye, jo achaya, jong’ayi, josunga, joma chano gik ma kelo hinyruok, joma ok winj jonyuolgi,
31  joma weche ok donjnegi, joma ok rit singogi, joma onge hera, kendo joma ok kech jomamoko.
32  Kata obedo ni jogi ong’eyo maber dwaro makare mar Nyasaye—ni joma ong’iyo gi timo gik ma kamago owinjore gi tho—pod gidhi nyime timo gigo, kendo giyie bende nyaka gi joma timogi.
2  Kuom mano, in ng’at ma ng’ado ne jomamoko bura kata bed ni in ng’at manade, in bende bura oloyi; nimar king’ado ne ng’at machielo bura, mano e ma bura loyigo iwuon, nikech in ming’ado bura, itimo mana gik ma ng’atno timo.
2  To koro wang’eyo ni bura ma Nyasaye ng’ado ne joma timo gik ma kamago en bura madier.
3  Kata kamano, in ng’at ma ng’ado bura ne joma timo gik ma kamago, be iparo ni ibiro tony ne bura mar Nyasaye to in iwuon pod itimo gigo?
4  Koso, ichayo ng’wonone mogundho, gi sinanine, kod horuokne, nikech ok ing’eyo ni kokalo kuom ng’wononeno, Nyasaye temo tayi mondo ilok chunyi ia e richo?
5  To nikech wich-teko kod chunyi ma ok lokre a e richo, ikuno mirimb Nyasaye kuomi iwuon. Nyasaye nonyis mirimano e ndalo mobiro eloe buchene makare.
6  Eka enochul ng’ato ka ng’ato ka luwore gi timbene:
7  ngima ma nyaka chieng’ ne joma manyo duong’, gi pak, kod del ma ok tow kokalo kuom nano e tim maber;
8  to mirima gi gero nobi kuom joma nigi chuny mar ywaruok kendo ma ok tim ka luwore gi adiera, to giluwo tim ma ok kare.
9  Masira gi chandruok malit nobedie kuom ng’ato ang’ata ma timo gik maricho, kuom Ja-Yahudi mondi, eka kuom Ja-Grik bende;
10  to duong’, gi pak, kod kuwe nobedie kuom ng’ato ang’ata ma timo gik mabeyo, kuom Ja-Yahudi mondi, eka kuom Ja-Grik bende.
11  Nimar Nyasaye ok buon ji.
12  Nikech ji duto ma notimo richo ka ok gin e bwo chik, ginitho bende ka ok gin e bwo chik; to ji duto ma notimo richo ka gin e bwo chik, chik biro ng’adonegi bura.
13  Nimar joma winjo chik gi itgi ok e joma kare e nyim Nyasaye, to joma dak ka luwore gi chik ibiro kwan ka joma kare.
14  Nikech sama ji moa e ogendni mamoko ma onge gi chik timo gik ma chik dwaro, jogi, kata obedo ni gionge gi chik, gitimo gik moko ka gima gin gi chik.
15  Gin e joma nyiso ni chik ondik ei chunygi, ka bende nyalogi mar pogo ber gi rach riwore kodgi e chiwo neno, kendo paro man kuomgi donjonegi, kata ketogi thuolo.
16  Mano biro timore chieng’ ma Nyasaye biro ng’adoe bura kokalo kuom Kristo Yesu e wi gik ma dhano opando. Mano biro timore ka luwore gi wach maber ma alando.
17  Ka koro in iluongori ni Ja-Yahudi, kitenori kuom chik kendo isungori ni in ng’at Nyasaye,
18  kendo ni ing’eyo dwache, bende iyie gi gik mabeyo moloyo nikech ne opuonji Chik,
19  kendo in gadier ni in jal ma tayo muofni kendo ni in e ler mar joma ni e mudho,
20  jal ma rieyo joma parogi ok ni kare, japuonj mar nyithindo matindo, kendo ni Chik osemiyi mise mar bedo gi ng’eyo kod adiera—
21  kata kamano, in mipuonjo ng’at machielo, be ipuonjori iwuon? In miyalo kiwacho ni, “Kik ikwel,” dibed ni ikwelo, koso?
22  In mipuonjo ni, “Kik ichod,” dibed ni ichodo, koso? In misin gi sanamu, dibed ni ikwelo e hekalu, koso?
23  In misungori kuom chik, dibed ni ichayo Nyasaye kuom ketho Chik?
24  Nimar mana kaka ondik, “nying Nyasaye iyanyo e kind ogendni mamoko nikech un.”
25  Kuom adier, nyangu konyo mana ka itimo kaka chik dwaro; to ka in jaketh-chik, nyangu moseteri ok en nyangu.
26  Omiyo, ka ng’at ma ok oter nyangu rito dwaro makare mag Chik, kata obedo ni pok otere nyangu ibiro kwane kaka ng’at moseter nyangu, donge?
27  Kendo ka ng’at ma ok oter nyangu e ringruok chopo weche mag Chik, obiro miyo onere maler ni in jaketh-chik, kata obedo ni in gi chik mondik kendo oseteri nyangu.
28  Nimar ng’ato ok en Ja-Yahudi mana gi oko, bende nyangu ok en mana mitimo oko e ringruok.
29  To ng’ato bedo Ja-Yahudi e iye, kendo nyangu ma itere en mar chuny kokalo kuom roho, to ok kuom chik moro mondik. Pak ma ng’atno yudo wuok kuom Nyasaye, to ok kuom dhano.
3  To kare, Ja-Yahudi oloyo jomamoko gang’o, kata ere ber ma nyangu kelo?
2  Nitie ber mang’eny. Mokwongo, gin e ma ne omigi weche maler mag Nyasaye.
3  Ang’o kare minyalo wach? Ka jomoko ne onge gi yie, be bedogi ma onge yie biro mono Nyasaye doko ja adier?
4  Ooyo ngang’! To Nyasaye e ma mondo osik ka en ja adier, to dhano duto obed jomiriambo, mana kaka ondik niya: “Mondo oyud ni in ng’at makare e wecheni, kendo mondo ilo bura sama iyali.”
5  Kata kamano, ka bedowa joma ok kare miyo tim makare mar Nyasaye nenore ayanga, wanawach ang’o? Be Nyasaye timo gima ok kare sama onyiso mirimbe? (Awuoyo mana kaka dhano.)
6  Ooyo ngang’! Ka ok kamano, kare ere kaka Nyasaye biro ng’ado bura ne piny?
7  To ka miriambo ma awacho osemiyo adiera mar Nyasaye onenore ayanga mondo oyudgo duong’, kare ang’o momiyo pod ing’adona bura kaka jaricho?
8  To ang’o momiyo ok wawach kaka jomoko ma riambo kuomwa wacho ni, “Watimuru gik maricho mondo eka gik mabeyo obi”? Bura mibiro ng’ad ne jogo en bura mowinjore kodgi.
9  To kare wawach ang’o? Be waloyo jomoko? Ooyo ngang’! Nimar wasewacho ni Jo-Yahudi kaachiel gi Jo-Grik, giduto gin e bwo richo;
10  mana kaka ondik niya: “Onge dhano moro amora makare, kata mana achiel;
11  onge ng’at ma wach donjone; onge ng’at ma manyo Nyasaye.
12  Ji duto osebayo yo, giduto gisebedo joma nono; onge ng’at ma nyiso ng’wono, onge kata mana ng’ato achiel.”
13  “Dhogi en liel moyawore; gisewuondo ji gi lewgi.” “Sum mar thuonde ni e dhogi.”
14  “Kendo dhogi opong’ gi kuong’ruok kod sigu.”
15  “Tiendegi reto ka dhi chuero remo.”
16  “Kethruok gi masiche malit ni e yoregi,
17  kendo pok ging’eyo yor kuwe.”
18  “Onge luoro Nyasaye e nyim wang’gi.”
19  Koro wang’eyo ni gik moko duto ma Chik wacho, owachogi kuom joma ni e bwo Chik, mondo eka dho ji duto oling’, kendo mondo piny duto obi ochung’ e kom-bura mar Nyasaye mondo okumgi.
20  Omiyo, onge ng’at ma ibiro kwan ni en ng’at makare e nyime kokalo kuom timbe mag luwo chik, nimar chik miyo wang’eyo richo e yo malong’o.
21  To koro tim makare mar Nyasaye osefwenyore mana kaka Chik kod weche Jonabi osenyiso, ok kokalo kuom rito chik,
22  to kokalo kuom yie kuom Yesu Kristo, tim makare mar Nyasaye chopo ne ji duto ma nigi yie. Nikech e kind ji duto, onge pogruok.
23  Nikech ji duto osetimo richo kendo girem kuom duong’ mar Nyasaye,
24  kendo kuom ng’wonone mogundho ikwanogi ni gin joma kare, ma en kaka mich ma giyudo nono kokalo kuom rawar ma Kristo Yesu nochulo mondo ogonygi.
25  Nyasaye ne ochiwe kaka misango mar pwodho joma keto yie kuom rembe. Notimo mano mondo onyisgo owuon timne makare, nimar Nyasaye ne nyiso horuok kuom weyo richo ma ji notimo e ndalo machon.
26  Mano ne en ni mondo onyisgo timne makare e ndalo ma sani, mondo eka en owuon obed makare kata mana e sama okwano ni ng’at ma keto yie kuom Yesu en ng’at makare.
27  To kara sunga en mar ang’o? Oonge gi kare. En kokalo kuom chik mane? Be en kuom timo gik ma chik dwaro? Ooyo ngang’, to en kokalo kuom chik mar yie.
28  Nimar waneno ni ikwano ng’ato ni en ng’at makare kokalo kuom yie, to ok kuom timbe mag luwo chik.
29  Be Nyasaye en Nyasach Jo-Yahudi kende? Donge en Nyasach joma oa e ogendni mamoko bende? Ee, en Nyasach joma oa e ogendni bende.
30  Nikech Nyasaye en achiel, obiro kwano joma oter nyangu ni gin joma kare nikech yie, kendo obiro kwano joma ok oter nyangu ni gin joma kare kokalo kuom yiegi.
31  Ka en kamano, be mano nyiso ni chik ok ti nikech yiewa? Ooyo ngang’! Kar mano, wasiro chik.
12  Kuom mano, owetena, asayou kokalo kuom ng’wono mar Nyasaye ni uchiw ringreu kaka misango mangima, maler kendo ma Nyasaye oyiego, ka utiyone gi nyalou mar paro.
2  Kendo weuru luwo kit ngima mar joma odak e ndaloni, to lokreuru kuom miyo pachu obed manyien, mondo ung’e gadier dwaro maber mar Nyasaye, dwaro mowinjore, kendo malong’o chuth e wang’e.
3  Nimar kokalo kuom ng’wono mogundho mosemiya, awacho ne ji duto manie kindu kanyo ni, kik ng’ato opar ni olong’o moloyo kaka ochal, to mondo opar e yo ma miyo obedo gi paro malong’o, ka ng’ato ka ng’ato timo kamano ka luwore gi okang’ ma Nyasaye osepogonego yie.
4  Mana kaka ringruok achiel nigi fuonni mang’eny, to fuonnigo duto ok ti tich achiel,
5  e kaka wan bende, kata obedo ni wang’eny, wan ringruok achiel e winjruok gi Kristo, kendo ng’ato ka ng’ato kuomwa, wan fuonni moriw kanyachiel.
6  Omiyo, nikech wan gi mich mopogore opogore ka luwore gi ng’wono mogundho mosemiwa, ka en mar koro wach, wakor wach ka luwore gi yie mosepognwa;
7  kata ka en migawo moro mar tich, wasik ka watime; kata ng’at ma puonjo, osik ka opuonjo;
8  bende, ng’at ma jiwo ji, osik kotimo kamano; ng’at ma chiwo kony, osik kotime gi chuny moikore; ng’at ma tayo, osik kotime gi kinda; ng’at ma kecho jomamoko, osik kotimo kamano gi ilo.
9  Herau mondo obed ma onge wuondruok. Sinuru gi gik maricho; makreuru gi gik mabeyo.
10  Beduru mamor gi ng’ato ka ng’ato, kunyisoru hera kaka hera manie kind owete. Kuom wach miyo jomamoko duong’, beduru motelo.
11  Beduru jokinda, to ok josamuoyo. Kindau mondo oliel ka mach nikech roho maler. Tiuru kaka wasumbni mag Jehova.
12  Moruru kuom geno. Nanuru e bwo masira. Lamuru ma ok uwe.
13  Chiwuru ne joma ler ka luwore gi chan margi. Beduru gi tim mar rwako welo.
14  Dhiuru nyime guedho joma sandou; kwauru ne jomoko gueth, to kik ukuong’gi.
15  Moruru kanyachiel gi joma mor; ywaguru kanyachiel gi joma ywak.
16  Paro ma un-go kuom jomamoko obed ma chal gi ma un-go kuomu uwegi; kik ubed gi paro mong’awore malo, to luwuru gik ma nenore ni ni piny. Kik ubed mariek e wang’u uwegi.
17  Kik uchul richo kar richo ne ng’ato ang’ata. Temuru timo gik ma ji duto neno ni beyo.
18  Ka nyalore, to temuru matek mondo udag gi kuwe gi ji duto.
19  Owetena ma ahero, kik uchul kuor e lou uwegi, to weuru thuolo ne mirimb Nyasaye; nimar ne ondik niya: “Jehova owacho, ‘Chulo kuor en mara; abiro chulo.’”
20  To “ka kech kayo jasiki, miye chiemo; ka en gi riyo, miye gima domodhi; nimar kuom timo kamano ibiro biwo chuk mach ma kakni e wiye.”
21  Kik iyie mondo gima rach oloyi, to sik kiloyo gima rach kuom timo gima ber.
