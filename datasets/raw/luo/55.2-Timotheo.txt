4  Achiki matek e nyim Nyasaye kod Kristo Yesu ma biro ng’ado bura ne joma ngima gi joma otho, kendo kokalo kuom fwenyruokne kod Pinyruodhe:
2  Yal wach; sik kitime e okang’ mapiyo ahinya, e kinde ma weche beyo kata e kinde ma weche tek; kwer ji, siem ji matek, ka isayo ji gi horuok duto kod lony e puonjo.
3  Nimar kinde nobi ma ji biro tamore winjo puonj mangima, to ka luwore gi gombogi giwegi, ginibed gi jopuonj mathoth ma miyogi weche ma moro mana itgi.
4  Ginilokre mi giwe winjo adiera kendo ginichik itgi ne sigendni mag miriambo.
5  In to sik ka pachi ni kare e weche duto, nan e bwo chandruok, ti tij jayal-injili, tim tich mosemiyi e yo maber chuth.
6  Nimar sani koro iola piny kaka chiwo miolo e kendo mar misango, kendo ndalo mibiro gonyae osekayo.
7  Asekedo lweny maber, asetieko ng’weya, aserito yie.
8  Chakre sani ka dhi nyime, nitie osimbo mosekanna mimiyo joma kare, ma Ruodhwa ma en jang’ad-bura makare biro miya kaka pokna e chieng’no, ok mana an kenda, to bende ne ji duto mosehero fwenyruokne.
9  Tem matek kar nyaloni mondo ibi ira mapiyo.
10  Nikech Dema oseringo moweya nimar nohero kinde ma ndalogi kendo osedhi Thesalonika; Krese to osedhi Galatia; to Tito osedhi Dalmatia.
11  Luka kende e ma ni koda. Kaw Mariko ibigo nimar en jal ma konya e tij Nyasaye.
12  To aseoro Tikiko mondo odhi Efeso.
13  Sama ibiro, ikelna kandho ma ne aweyo Troa ir Karpo kod buge, to moloyo, buge mag piende.
14  Aleksanda ma jathedh mula ne otimona gik malit mang’eny. Jehova biro chule ka luwore gi gik mosetimogo.
15  In bende nyaka itang’ kode nikech ne okwedo wach ma ne wayalo, ka okwedo wachno e okang’ maduong’ ahinya.
16  Ka natemo chiwo dwoko kuom weche ma nodonjnago, onge ng’at ma nodokna, to ji duto noringo moweya—Nyasaye mondo kik kwan wachno e wigi.
17  To Ruodhwa ne ochung’ buta kendo nomiya teko mondo kokalo kuoma, tij yalo wach otimre chuth kendo ogendni duto owinj wachno; bende, ne oresa a e dho sibuor.
18  Ruodhwa biro resa kuom gik moko duto maricho kendo obiro resa mondo orwaka e Pinyruodhe mar polo. Duong’ mondo obedne mochwere nyaka chieng’. Amin.
19  Mosnauru Priska gi Akwila kod joma ni e od Onesifora.
20  Erasto ne odong’ Korintho, to Trofimo ne aweyo Mileto ka otuo.
21  Tim matek kar nyaloni mondo ichop ka ndalo koyo pok ochopo. Yubulo ooroni mosne, Puden gi Linus gi Klaudia kod owete duto bende otimo kamano.
22  Ruodhwa mondo obed gi chuny minyiso. Ng’wono mogundho mar Nyasaye mondo obed kodu.
1  An Paulo ma jaote Kristo Yesu kokalo kuom dwaro mar Nyasaye ka luwore gi singo mar ngimano ma betie kokalo kuom Kristo Yesu,
2  andikoni in Timotheo, nyathina ma ahero: Ng’wono mogundho gi kech kod kuwe moa kuom Nyasaye Wuonwa kod Kristo Yesu Ruodhwa mondo obed kodi.
3  Agoyo erokamano ne Nyasaye ma atiyone mana kaka kwerega notimo, ka an gi chuny maler ma ok ketna bura, kendo ok awe pari ngang’ e lamo maga mag sayo odiechieng’ gi otieno.
4  Ka aparo pi wang’i, abedo gi siso mar neni mondo apong’ gi mor chuth.
5  Nimar aparo yie ma in-go ma onge wuondruok, ma ne okwongo bet kuom Lois dani kod Yunis minu, ma an gadier ni ni kuomi bende.
6  Mano e momiyo aparoni ni mondo imi mich mar Nyasaye man kuomi oliel ka mach, ma en mich ma niyudo ka naketo lwetena kuomi.
7  Nikech Nyasaye ok ne omiyowa chuny mar bedo ngoche, to nomiyowa chuny mar teko, gi mar hera, kod mar bedo joma pachgi long’o.
8  Omiyo, kik ibed gi wich-kuot kuom neno michiwo e wi Ruodhwa, kata kik ibed gi wich-kuot kuoma an jal motue nikech en. Kar mano, in bende yie mondo iyud masiche nikech wach maber ka igeno kuom teko mar Nyasaye.
9  Noresowa kendo noluongowa gi luong maler, ok nikech gik ma watimo to nikech dwache owuon kod ng’wonone mogundho. Nomiyowa ng’wonono chon ahinya kuom Kristo Yesu,
10  to koro sani osemi mano onenore maler kokalo kuom fwenyruok mar Jawarwa Kristo Yesu ma osemiyo tho obedo ma onge teko kendo osemiyo ler orieny ne ngima kod ngima ma ok kethre kokalo kuom wach maber
11  ma ne oketae mondo abed jayalo kendo jaote kendo japuonj.
12  Mano e momiyo an bende ayudo chandruogegi, to ok ane wich-kuot. Nikech ang’eyo Jalno ma aseyie kuome, kendo an gadier ni en gi nyalo mar rito gima asekano maber e lwete nyaka chop chieng’no.
13  Sik ka imakori gi mise moseket mar weche mangima ma ne iwinjo koa kuoma, ka in gi yie kod hera ma betie nikech bedo e winjruok achiel gi Kristo Yesu.
14  Rit mwandu maberno kokalo kuom roho maler ma odak e iwa.
15  Ing’eyo wachni, ni ji duto man e alwora mar Asia oselokore mi giweya, moriwo nyaka Figelo kod Hamogene.
16  Ruodhwa mondo okech joma ni e od Onesifora nikech kinde mang’eny ne ojaduogo chunya kendo ne ok obedo gi wich-kuot nikech nyorochena mag jela.
17  Kar mano, kane en Rumi, ne omanya gi kinda ahinya mi ne oyuda.
18  Jehova Ruodhwa mondo okeche e chieng’no. Bende, ing’eyo malong’o tije duto ma ne otimo Efeso.
2  Kuom mano, in nyathina, dhi nyime nwang’o teko kuom ng’wono mogundho man kuom Kristo Yesu;
2  kendo weche ma ne iwinjo koa kuoma ma joneno mang’eny bende ne osiro, iket wechego e lwet joma inyalo gen, mondo gin bende gibi gibed gi nyalo chuth mar puonjo jomamoko.
3  Kaka jalweny maber mar Kristo Yesu, in bende yie yudo masiche.
4  Onge ng’at ma tiyo kaka jalweny ma donjore kendo gi ohelni mapile mag ngima, nimar odwaro bedo malong’o e wang’ jal ma nondike kaka jalweny.
5  Kendo kata mana e tuke, ok nyal sidh osimbo ne ng’ato ang’ata ma piem, mak mana ka opiem ka luwore gi chike mag tugo.
6  Japur ma tiyo matek e ma nyaka kwong cham olemo mag puothe.
7  Sik ka iketo pachi kuom weche ma awachogi; to Ruodhwa biro miyo ibed gi rieko mar ng’eyo tiend weche e gik moko duto.
8  Ng’e ni ne ochier Yesu Kristo a kuom joma otho kendo ne oa e anyuola mar Daudi ka luwore gi wach maber ma ayalo
9  ma e momiyo sani ayudo sand kendo otueya e jela kaka jaketho. Kata kamano, wach Nyasaye to ok nyal tue.
10  Mano e momiyo adhi nyime nano e weche duto nikech joma oyier mondo gin bende giyud warruok kuom Kristo Yesu kaachiel gi duong’ mochwere.
11  Wachni en wach migeno: Ni kuom adier kane watho kanyachiel kode, wanabed mangima kanyachiel kode bende;
12  ka wadhi nyime nano, wanaloch bende kanyachiel kode kaka ruodhi; ka wakwer ni ok wang’eye, en bende obiro kwer ni ok ong’eyowa;
13  ka ok wamakore gi Nyasaye, en to osiko ja adier nimar ok onyal kwedore owuon.
14  Dhi nyime paronegi wechegi, ka ichikogi e nyim Nyasaye ni kik gibed gi ywaruok e wi weche ma gitiyogo, ma en gima ok kony kata matin, nimar mano hinyo joma winjogi.
15  Tim duto kar nyaloni mondo inyis ni in ng’at malong’o e wang’ Nyasaye, jatich ma onge gima kuodo wiye, kitiyo gi wach mar adiera e yo makare.
16  Kik idonj e weche manono ma njawo gik maler; nimar gibiro medo mana kelo timbe ma ok nyis luoro Nyasaye
17  kendo wechegi biro nya kaka adhola ma landore. Himenayo kod Fileto gin moko kuomgi.
18  Jogo osebaro moweyo adiera ka giwacho ni chier en gima osetimore, kendo giketho yie mar jomoko.
19  Kata kamano, mise motegno mar Nyasaye osiko ka ogurore, kendo en gi kido mondik ni, “Jehova ong’eyo joma gin joge,” kendo ni, “Ng’ato ka ng’ato ma luongo nying Jehova mondo okwed tim ma ok kare.”
20  Koro e ot mang’ongo nitie gik molos, ok mana gi dhahabu kod fedha kende, to bende gi bepe kod lowo, kendo moko gin mag tich ma imiyo duong’ to mamoko gin mag tich ma onge gi duong’.
21  Omiyo, ka ng’ato bedo mabor gi gik ma tichgi onge duong’go, obiro bedo gir tich molos ne tich mimiyo duong’, mopwodh maler, ma konyo wuon-go, kendo moseik ne tije duto mabeyo.
22  Omiyo, ring ia kuom gombo mag rowere, to law tim makare, gi yie, gi hera, kod kuwe kanyachiel gi joma luongo Ruodhwa ka gin gi chuny maler.
23  E wi mano, kik idonj e mbaka mag fuwo gi mino wach ma onge rieko, king’eyo ni gikelo mana dhawo.
24  Nimar misumba Ruodhwa ok onego odhaw, to dwarore ni obed ng’at mamuol gi ji duto, ma nigi nyalo mar puonjo, ma nyiso ritruok sama okethne,
25  ng’at ma puonjo jo akwede e yor muolo. Dipo ka Nyasaye omiyo giloko chunygi gia e richo mi gibed gi ng’eyo malong’o kuom adiera,
26  kendo dipo ka pachgi oduogo mi gitony gia e obadho mar Jachien, bang’ fwenyo ni osemakogi ka gingima mondo gitim dwache.
3  To ng’e wachni, ni kinde matek ahinya nobedie e ndalo mag giko.
2  Nimar ji nobed joma oherore giwegi, joma ohero pesa, joma pakore, jong’ayi, jo achaya, joma ok winj jonyuolgi, joma ok go erokamano, joma ok makre chuth gi jomamoko,
3  joma onge hera, joma ok oikore loso winjruok moro amora, joketh nying ji, joma onge ritruok, joma ger, joma ok ohero gik mabeyo,
4  jo andhoga, joma wigi tek, joma opong’ gi sunga, joma ohero mor mag piny kar hero Nyasaye,
5  joma nenore gi oko ni gin joma oluoro Nyasaye to gitamore yie mondo tekone ochik ngimagi; to in pogri ia kuom joma kamago.
6  Nimar kuom jogi e ma wuokie joma tiyo gi riekni mag wuond ka gidonjo e udi mondo giwuond mon ma yomyom ma richo turo, kendo ma gombo mopogore opogore chiko,
7  ka kinde duto gisiko gipuonjore to e ma pod ok gibed gi ng’eyo malong’o e wi adiera.
8  Koro mana kaka Janes kod Jambre nokwedo Musa, jogo bende dhi nyime kwedo adiera. Joma kamago gin joma pachgi osekethore chuth, ka gibedo joma Nyasaye ok oyiego nikech ok giwuoth e yie.
9  To onge dongruok ma gibiro medo timo, nimar fupgi biro ng’ere maler ne ji duto mana kaka fup ji ariyogo nobedo.
10  In to iseluwori machiegni gi puonjna, gi kit ngimana, gi dwarona, gi yiena, gi horuokna, gi herana, gi sinanina,
11  gi sandna, kod chandruokna kaka ma ne oyuda e Antiokia gi Ikonio kod Listra. Ne anano e bwo sandgo mi Ruodhwa ne oresa kuom gigo duto.
12  Kuom adier, ji duto ma dwaro dak e ngima ma nyiso ni gichiwore chuth ne Nyasaye ka gin e winjruok achiel gi Kristo Yesu, bende ibiro sand.
13  To joma richo gi joma pando kitgi ka giwuondorego biro medo bedo maricho moloyo, ka gimiyo ji lal to gin bende ilalogi.
14  In to sik kuom weche misepuonjori kendo ma ne okonyi yie kuomgi chuth, king’eyo ni gin ng’a gini ma ne ipuonjori kuomgi.
15  Bende, ng’e ni chakre kane in nyathi matin ahinya, isebedo king’eyo ndiko maler ma nyalo miyo ibed mariek mondo iyud warruok kokalo kuom yie kuom Kristo Yesu.
16  Ndiko duto okudh gi much Nyasaye kendo gikonyo kuom puonjo ji, kuom siemo ji, kuom rieyo gik moko, kendo kuom kwero ji ka luwore gi gik makare,
17  mondo ng’at Nyasaye obed moromo chuth, moikore maber ne tije mabeyo duto.
