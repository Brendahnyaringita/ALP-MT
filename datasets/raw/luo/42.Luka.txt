10  Bang’ mago duto, Ruoth noyiero ji 70 mamoko mi noorogi ji ariyo-ariyo mondo gitelne ka gidhi e taon ka taon kod kuonde ma en owuon nobiro dhiyoe.
2  Eka nowachonegi niya: “Adier, tij keyo duong’, to jotich e ma nok. Omiyo, kwauru Ruodh keyo mondo oor jotich e keyone.
3  Dhiuru! Neuru! Aorou kaka nyirombe manie kind ondiegi.
4  Kik uting’ ofuk pesa kata ofuk chiemo kata wuoche, kendo kik umos ng’ato ang’ata e ndara.
5  Ka udonjo e ot moro, chakuru ka uwacho niya: ‘Odni mondo obed gi kuwe.’
6  To ka ng’at mohero kuwe ni kanyo, kuwe maru biro bedo kuome. To ka onge, kuwe maru biro duogonu.
7  Omiyo, beduru ei odno, ka uchiemo kendo ka umadho gik ma gimiyou, nimar jatich owinjore gi chudone. Kik ubed ni udar ka ua e ot moro ka udhi e machielo.
8  “Bende, ka udonjo e taon moro mi girwakou, chamuru gik ma giketo e nyimu
9  kendo changuru joma tuo manie i taondno ka uwachonegi niya: ‘Pinyruodh Nyasaye osebiro machiegni kodu.’
10  To ka udonjo e taon moro to ok girwakou, wuoguru oko e ndechene madongo kendo wachuru kama:
11  ‘Kata mana buru momoko e tiendewa koa e taondu, wateng’onu. To ng’euru wachni, ni Pinyruodh Nyasaye osebiro machiegni.’
12  Awachonu ni, kum mar Sodom nobed ma berberie e chieng’no moloyo mar taondno.
13  “Yaye nodokni malit in Korazin! Yaye nodokni malit in Bethsaida! nikech ka dine bed ni tije madongo mosetimore kuomugi notimore Tiro gi Sidon, dikoro ne giseloko chunygi a e richo chon mi girwakore gi lep gunia ka gibet e buru.
14  Nikech mano, kum mar Tiro gi Sidon nobed ma berberie moloyo maru e chieng’ bura.
15  To in Kapernaum, be dibed ni noting’i malo e polo, koso? Inilor piny e Liel!
16  “Ng’ato ang’ata ma winjou, owinja. Kendo ng’at ma chayou, ochaya an bende. E wi mano, ng’at ma chaya, ochayo bende ng’at ma noora.”
17  Eka ji 70 ma ne ooroka noduogo gi mor ka giwacho niya: “Ruoth, kuom tiyo gi nyingi, kata mana jochiende luwo kaka wachikogi.”
18  Bang’ mano nowachonegi kama: “Aneno Satan koselwar mana kaka mil polo lwar koa malo.
19  Neuru! Asemiyou teko mar nyono thuonde gi thomoni e tiendeu, kendo mar loyo teko mar jowasigu duto, kendo onge gimoro amora ma biro hinyou.
20  Kata kamano, kik ubed mamor mana nikech jochiende luwo kaka uchikogi, to moruru nikech nyingeu osendik e polo.”
21  E sanogo, kokalo kuom roho maler, ne omor gi mor mogundho mowacho niya: “Apaki e nyim ji duto Wuora, Ruodh polo gi piny, nimar iseumo wechegi ne jorieko gi joma osomo, kendo iseelogi ne nyithindo matindo. Ee, A Wuora, nimar mano e yo miyiego.
22  Wuora oseketo gik moko duto e lweta, kendo onge ng’at mong’eyo Wuowi mak mana Wuon mare, bende, onge ng’at mong’eyo Wuon mareno, mak mana Wuode kod ng’ato ang’ata ma Wuodeno dwaro elone.”
23  Bang’ mano, nowuoyo gi jopuonjrene kar kendgi kowacho niya: “Wenge mamor gin wenge ma neno gik ma unenogi.
24  Nimar awachonu ni, jonabi gi ruodhi mang’eny nogombo neno gik ma sani unenogi to ok ne gineno, kendo ne gigombo winjo gik ma sani uwinjogi, to ok ne giwinjo.”
25  Koro ne! ng’at moro molony e Chik ne ochung’ ka dwaro teme kopenje niya: “Japuonj, en ang’o ma dwarore ni atim eka ayud ngima mochwere?”
26  Nowachone kama: “Ondik nang’o e Chik? Isome nade?”
27  En nodwoke niya: “‘Nyaka iher Jehova Nyasachi gi chunyi duto, gi ngimani duto, gi tekoni duto, kendo gi pachi duto,’ kendo ‘iher wadu kaka iherori iwuon.’”
28  Yesu nokone kama: “Idwoko kare; dhi nyime timo kamano to iniyud ngima.”
29  Nikech ng’atno ne dwaro nyisore ni en ng’at makare, nopenjo Yesu niya: “Wadwa en ng’a?”
30  Yesu nodwoko kama: “Ng’at moro ne lor koa Jerusalem kodhi Jeriko, to nolwar e lwet jomecho mi ne gilonye ma gimaye gige duto kendo ne gigoye, mi ne giweye kochiegni tho.
31  Koro jadolo moro bende ne lor e ndarano, to ka noneno ng’atno, nokalo e bath ndara komachielo.
32  Kamano bende, Ja-Lawi moro ka nochopo kanyo moneno ng’atno, nokalo e bath ndara komachielo.
33  To Ja-Samaria moro ma ne wuotho e ndarano nochopo ir ng’atno, to kane onene, ne okeche.
34  Omiyo, nodhi ire motueyo adhondene, mi noolo mo kod divai kuomgi. Eka nokete e pundane owuon, kendo notere nyaka e od bworo mi ne orite maber.
35  Kinyne notero dinari ariyo, mi nomiyogi jarit od bworono kowacho kama: ‘Rite maber, kendo gimoro amora mitiyogo mokalo mago, abiro chuli kaduogo.’
36  Kuom ji adekgo, en ng’a miparo ni ne otimo gima nyiso ni en wadgi ng’at ma ne olwar e lwet jomechono?”
37  Nodwoko kama: “En ng’at ma ne okecheno.” Yesu nokone ni, “Dhiyo, kendo itim kamano in bende.”
38  Koro sama ne gidhi, nodonjo e gweng’ moro. Kanyo, dhako moro ma nyinge Maritha norwake kaka wendo e ode.
39  Dhakono bende ne nigi nyamin-gi miluongo ni Maria, ma nobet e tiend Ruoth kendo nomedo winjo gik ma Ruoth ne wacho.
40  Maritha to ne timo tije mang’eny ma ne gale. Omiyo, nobiro ir Yesu mowachone niya: “Ruoth, ok idew ni nyamera oweya ka an e ma atimo gik moko kenda? Nyise ni obi okonya.”
41  Ruoth nodwoke kama: “Maritha, Maritha, iparori kendo ichandori gi gik mang’eny.
42  To gik manok e ma dwarore, to kata mana achiel. Maria to oseyiero gima ber, kendo ok nomayego.”
4  Eka Yesu kopong’ gi roho maler, nowuok Jordan kendo roho notelone nyaka e thim
2  kuom ndalo 40 ka Jachien teme. Kendo ok nochamo gimoro e ndalogo, omiyo ka ndalogo noserumo, nowinjo kech.
3  Eka Jachien nowachone kama: “Ka in wuod Nyasaye, nyis ane kidini mondo olokre chiemo.”
4  To Yesu nodwoke niya: “Ondik ni, ‘Dhano ok bed mangima mana kuom chiemo kende.’”
5  Eka Jachien notere malo mi nonyise ka diemo wang’ pinjeruodhi duto mag piny.
6  Mi Jachien nowachone kama: “Abiro miyi teko mar loch e wi pinjeruodhigi duto kod duong’gi nikech osemiyagi, kendo ng’at ma adwaro to amiyogi.
7  Omiyo, in, ka itimo mana tim achiel mar lama, magi duto biro bedo meki.”
8  Yesu nodwoke kama: “Ondik ni, ‘Jehova Nyasachi e ma nyaka ilam kendo en kende e ma nyaka itine.’”
9  Mi notere ei Jerusalem mi nokete malo e wi hekalu e tado molwor gi ohinga kendo nowachone niya: “Ka in wuod Nyasaye, dirri ane piny kiwuok kae
10  nimar ondik ni, ‘Enochik malaikene nikech in, mondo gimiyi arita maber,’
11  kendo ‘Giniting’i e lwetegi mondo kik igo tiendi e kidi.’”
12  Yesu nodwoke kama: “Ne owach ni, ‘Kik iket Jehova Nyasachi e tem ngang’.’”
13  Omiyo, ka Jachien nosetieko tembego duto, nowere kode nyaka chop kinde machielo mowinjore.
14  Koro Yesu noduogo Galili ka en e bwo teko mar roho. Kendo weche mabeyo e wiye nolandore kuonde duto e alwora mar pinyno.
15  Bende, nochako puonjo e sunagokegi kendo ji duto ne miye duong’.
16  Eka nodhi Nazareth kama nodongoe kendo ka luwore gi kaka nojatimo chieng’ Sabato, nodonjo e sunagogi kendo ne ochung’ mondo osom.
17  Kuom mano, nomiye bug janabi Isaya kendo noyawo bugno mi oyudo kama ne ondikie niya:
18  “Roho mar Jehova ni kuoma nikech nowira mondo aland wach maber ne joma odhier. Ne oora mondo aland wach gonyo joma otue, kendo wach yawo wenge muofni, mondo agony joma isando,
19  mondo ayal higa ma Jehova oyiego.”
20  Bang’ mano, nodolo bugno mi nodwoke ne jakony-tich kae to nobet piny; kendo ji duto e sunagogi nochomo wang’gi tir kuome.
21  Eka nochako wachonegi niya: “Kawuononi, wach moa ei Ndiko ma ua winjoni ochopo kare.”
22  Mi giduto ne gichako chiwo neno maber kuome kendo ne gihum nikech weche mang’won ma ne wuok e dhoge, kendo ne gipenjore kama: “Donge mani en wuod Josef, koso?”
23  Kuom mano, nokonegi niya: “Onge kiawa ni ubiro tiyo gi wachni kuoma, ‘Laktar, changri ane iwuon. Tim ane e gweng’u kae bende gik ma wasewinjo ni isetimo Kapernaum.’”
24  Omiyo, nowacho kama: “Adier awachonu ni, onge janabi ma ji rwako e gweng’gi.
25  Kuom ranyisi, awachonu adier niya: Ne nitie mond liete mang’eny e Israel e kinde Elija, kane koth ok ochue kuom higni adek gi dweche auchiel, mi mano nomiyo kech mang’ongo okwako pinyno duto.
26  To e ma pod ok noor Elija ir mon-go, to mana ir chi liel ma ne ni Zarefath e piny Sidon.
27  Bende, ne nitie jodhoho mang’eny e Israel e kinde janabi Elisha; to onge kata achiel kuomgi ma nomi obedo maler, mak mana Naman, Ja-Siria.”
28  Koro ji duto ma ne winjo wechego e sunagogi ne opong’ gi mirima,
29  mi ne gia malo kendo ne gigole mapiyo nyaka oko mar taon, mi ne gitere nyaka e geng got kama ne ogerie taondgino mondo mi giwite piny matek.
30  Kata kamano, nokalo mana e diergi mi odhi yore owuon.
31  Eka ne olor kodhi Kapernaum e taon mar Galili. Kendo nopuonjogi e chieng’ Sabato,
32  mi ne gihum gi yo ma nopuonjogo nikech wechege ne nigi teko.
33  Koro ne nitie ng’at moro ma ne nigi jachien ei sunagogi, kendo nokok gi dwol maduong’ niya:
34  “Yaye! En wach mane ma in-go kodwa, in Yesu Ja-Nazareth? Ibiro mondo ikethwa, koso? Ang’eyi malong’o, ni in e Ng’at Maler mar Nyasaye.”
35  To Yesu nokwere kama: “Ling’, kendo wuog ia kuome.” Omiyo, ka jachiendno nosegoyo ng’atno piny e diergi, nowuok kuome ma ok ohinye.
36  Kuom mano, ji duto nowuoro mi ne gichako wacho e kindgi niya: “Magi gin weche machal nade motiyogogi? Nikech kuom loch gi teko, okwero jochiende to giwuok oko!”
37  Omiyo, humbe nomedo landore kamoro amora e alwora mar pinyno.
38  Bang’ wuok e sunagogi, nodonjo e od Simon. Koro min chi Simon ne nigi tuo mar midhusi mager, mi ne gikwaye mondo okonye.
39  Omiyo, Yesu ne ochung’ e bathe kendo nokwero midhusino, mi tuono noweye. Gikanyono, noa malo kae to nochako tiyonegi.
40  To kane wang’-chieng’ podho, ji duto ma ne nigi joma tuore nikech tuoche mopogore opogore nokelogi ire. Nochangogi koketo lwete e wi moro ka moro kuomgi.
41  Jochiende bende ne wuok kuom ji mang’eny ka gikok niya: “In e Wuod Nyasaye.” To nokwerogi ma ok oyienegi wuoyo, nimar ne ging’eyo ni en e Kristo.
42  Kata kamano, kane piny oru, nowuok oko modhi kamoro ma ji ok ne odakie. To oganda nochako manye mi ne gidhi oko nyaka kama ne entie, kendo ne gitemo geng’e mondo kik owegi.
43  Eka nowachonegi kama: “Nyaka aland wach maber mar Pinyruodh Nyasaye e taonde mamoko bende nikech mano e momiyo ne oora.”
44  Omiyo, nodhi nyime yalo e sunagoke man Judea.
11  Koro noyudo en kamoro kolemo, to ka notieko, achiel kuom jopuonjrene nowachone niya: “Ruoth, puonjwae kaka dwalem, mana kaka Johana bende nopuonjo jopuonjrene.”
2  Omiyo, nowachonegi kama: “Ka ulemo, wachuru niya: ‘Wuonwa, nyingi mondo obed maler. Pinyruodhi mondo obi.
3  Miwa chiembwa modiechieng’ kodiechieng’ ka luwore gi dwarowa mapile.
4  Kendo iwenwa richowa, nimar wan bende waweyo ne ji duto ma nigi gopewa; kendo kik iterwa e tem.’”
5  Eka nokonegi niya: “Wawach ni achiel kuomu nigi osiepne moro, to odhi ire e dier otieno kendo kwaye ni, ‘Osiepna, holae makate adek
6  nimar osiepna moro oa mana biro koa wuoth, to aonge gima anyalo miye.’
7  Eka osiepneno dwoke gi ei ot kama: ‘We chanda. Oselor dhoot kendo nyithinda matindo ni koda e otanda, ok anyal chung’ mondo amiyi gimoro.’
8  Awachonu ni, kata ka ok obi chung’ kendo miye gimoro kaka osiepne, kuom adier, nikech jalo siko ka kwaye gi kinda, obiro chung’ kendo miye gik modwaro.
9  Omiyo, awachonu ni, sikuru ka ukwayo to ibiro miu; sikuru ka umanyo to unuyud; sikuru ka udwong’o to ibiro yawnu.
10  Nimar ng’ato ang’ata ma kwayo, imiyo, kendo ng’at ma manyo, yudo, kendo ng’ato ang’ata ma dwong’o, ibiro yawne.
11  Kuom adier, en wuoro mane e kindu ma ka wuode okwaye rech to obiro miye thuol kar miye rech?
12  Kata en ng’a ma ka wuode okwaye tong’ to obiro miye thomoni?
13  Kuom mano, ka un, kata obedo ni un joma richo ung’eyo chiwo mich mabeyo ne nyithindu, donge Wuonu manie polo to biro chiwo roho maler e okang’ malach moloyo ne joma kwaye?”
14  Bang’e, nogolo jachien moro ma miyo ng’ato bedo momo. Ka jachiendno nosewuok, momono nowuoyo kendo oganda nohum nono.
15  To jomoko kuomgi nowacho niya: “Jali golo jochiende kotiyo gi teko Belzebub, jatelo mar jochiende.”
16  To mondo giteme, jomoko nochako ramo ni mondo omigi ane ranyisi moa e polo.
17  Nikech noseng’eyo gima ne giparo, nokonegi niya: “Pinyruoth ma nigi ywaruok e kinde owuon, kethore, kendo ot ma nigi ywaruok e kinde owuon, podho.
18  Kamano bende, ka Satan bende nigi ywaruok e kinde owuon, ere kaka pinyruodhe biro chung’? Nimar uwacho ni agolo jochiende ka atiyo gi teko mar Belzebub.
19  Ka agolo jochiende ka atiyo gi teko mar Belzebub, un to jou gologi gi teko mar ng’a? Mano e momiyo gining’adnu bura.
20  To ka agolo jochiende ka atiyo gi lith lwet Nyasaye, adier, Pinyruodh Nyasaye osebironu kukia.
21  Ka ng’at ma ratego momanore adimba gi gige lweny rito ode, gige siko korit maber.
22  To ka ng’at machielo ma ratego moloye obiro mi omonje kendo loye, ng’atno maye gige duto mag lweny ma nyocha oketoe geno, kae to opogo gik mosekawo kuome.
23  Ng’ato ang’ata ma ok ni kora, okedo koda, to ng’at ma ok chok ji koda, en ng’at ma keyogi.
24  “Ka jachien owuok kuom ng’ato, okalo kuonde ma onge pi komanyo kar yueyo, to ka ok oyudo, owacho ni, ‘Abiro dok e oda kama nawuokie.’
25  To bang’ chopo, oyudo ka oseyweye maler mobidhe.
26  Kae to odhi mokaw jochiende mamoko abiriyo maricho moloye, to bang’ donjo ei odno, gidak kanyo. Omiyo, gik ma timore mogik ne ng’atno bedo marachie moloyo mokwongo.”
27  Koro sama nowacho wechegi, dhako moro ma ne ni ei oganda noting’o dwonde ka wachone niya: “Mano kaka ich ma ne oting’i kod thunde ma ne idhodho mor ndi!”
28  To nodwoko kama: “Ooyo, kar mano, joma mor gin jogo ma winjo wach Nyasaye kendo timo!”
29  Ka oganda ne chokore kanyachiel, nochako wacho niya: “Tieng’ni en tieng’ marach kendo omanyo ranyisi, to onge ranyisi ma ibiro miye mak mana mar Jona.
30  Nimar mana kaka Jona nobedo ranyisi ne Jo-Nineve, e kaka Wuod dhano nobed ranyisi ne tieng’ni.
31  Ruoth ma dhako ma noa yo milambo ibiro chier e kinde bura gi jo tieng’ni, mi enonyis ni gin joma bura oloyo, nikech nobiro koa e tung’ piny mondo owinj rieko mar Solomon. To neuru! ng’at maduong’ moloyo Solomon ni kae.
32  Jo-Nineve biro chier e kinde bura gi tieng’ni, mi gininyis ni tieng’ni bura oloyo, nikech Jo-Nineve noloko chunygi a e richo ka Jona noyalonegi. To neuru! ng’at maduong’ moloyo Jona ni kae.
33  Bang’ moko taya, ng’ato kete, ok kama opondo kata e bwo okapu, to okete e wi gir chungo taya mondo joma donjo ei ot one ler.
34  Taya mar del en wang’. Ka wang’i ochomo kamoro achiel, dendi duto bende bet gi ler, to ka wang’i nigi ich-lit, dendi bende bet mudho.
35  Kuom mano, neuru ni ler man kuomu ok en mudho.
36  Omiyo, ka dendi duto ler ma onge kamoro amora ma nigi mudho, obiro bet maler mana kaka taya ma rieny ka chiwoni ler.”
37  Ka nosewacho mano, Ja-Farisai moro nokwaye mondo odhi ochiem kode. Omiyo, nodonjo e ode mobedo kode piny e mesa.
38  Kata kamano, Ja-Farisaino nowuoro bang’ neno ni ok nologo mondi ka pok ochiemo.
39  To Ruoth nokone niya: “Koro un Jo-Farisai, ulwoko ng’e okombe kod san to e iu upong’ gi ich-lach kod gik maricho.
40  Un joma pachgi ok ni kare! Ng’at ma noloso ng’eye, donge noloso iye bende, koso?
41  To chiwuru mich mag konyo jochan kowuok e chunyu, kendo neuru! ubiro bet maler e gik mamoko duto.
42  Yaye nobednu malit un Jo-Farisai, nimar uchiwo achiel kuom apar mar mint, kod rue, gi kit alode mamoko duto, to usejwang’o tim makare kod hero Nyasaye! Nonego utim gigo, to ok ni koro ujwang’ gik mamokogo.
43  Yaye nobednu malit un Jo-Farisai nikech uhero kombe ma nyime e sunagoke kod mos e chirni!
44  Yaye nobednu malit nikech uchal gi liete ma wang’ ok ne malong’o ma ji wuothoe ka ok ging’eyo!”
45  Achiel kuom joma olony e Chik nodwoke niya: “Japuonj, sama iwacho wechego, wan bende iyanyowa.”
46  Eka nowacho kama: “Yaye nobednu malit un bende ma ulony e Chik nikech uketo ne ji ting’ ma ting’o tek, to un uwegi ok umul ting’go kata gi achiel kuom lith lweteu!
47  “Yaye nobednu malit nikech ugero liete jonabi, to kwereu e ma nonegogi!
48  Kuom adier, un joneno mag timbe kwereu, to e ma pod uyie kodgi, nimar ne ginego jonabi to un ugero lietegi.
49  Mano e momiyo rieko mar Nyasaye bende nowacho kama: ‘Abiro oronegi jonabi kod joote, mi ginineggi kendo ginisand moko kuomgi
50  mondo eka remb jonabi duto ma ne ochuer nyaka a chakruok piny obed e wi tieng’ni,
51  chakre gi remb Abel nyaka remb Zakaria, ma ne oneg e kind kendo mar misango kod ot.’ Ee, awachonu ni, ibiro ket rembgi e wi tieng’ni.
52  “Yaye nobednu malit un ma ulony e Chik nikech ne umayo ji ofungu mar ng’eyo Nyasaye. Un uwegi ne ok udonjo, to joma dwaro donjo bende ugeng’onegi!”
53  Koro ka noa kanyo, jondiko gi Jo-Farisai nochako chande ahinya kendo thung’e gi penjo momedore mang’eny
54  ka gikiye mondo gimake kuom gima nonyalo wacho.
8  Kinde matin bang’e, nowuotho e taon ka taon kod gweng’ ka gweng’ koyalo kendo kolando wach maber mar Pinyruodh Nyasaye. To ji Apar Gariyoka ne ni kode,
2  kod mon moko ma ne osechang kane ogol jochiende kod tuoche kuomgi. Mon-go ne gin: Maria ma niluongo ni Magdalina, ma jochiende abiriyo nowuok kuome;
3  Joana ma chi Chuza, jal ma ne ochung’ ne od Herode; Susana; kod mon mamoko mang’eny ma ne tiyonegi gi gigegi.
4  Koro ka oganda mang’ongo nosechokore kanyachiel gi joma ne dhi ire mowuok e taon ka taon, nowuoyo kotiyo gi ngero niya:
5  “Jachuoyo moro nowuok mondo ochuo kodhi. To sama nochuoyo, moko ne olwar e bath ndara mi ne onyon-gi kendo winy mag polo nochamogi.
6  Moko ne olwar e lwanda to bang’ twi ne gitwo nikech lowo ne ok ng’ich.
7  Moko ne olwar e kind kuthe, kendo kuthe ma nodongo kodgigo nothung’ogi.
8  Moko to ne olwar e lowo maber kendo bang’ twi, ne ginyago olemo momedore nyadi 100.” Sama nowacho wechegi, nokok niya: “Ng’at ma nigi it ma winjo mondo owinj.”
9  To jopuonjrene nopenje tiend ngerono.
10  Nodwokogi niya: “Un osemiu thuolo mar ng’eyo tiend weche maler moum mag Pinyruodh Nyasaye, to kuom joma odong’, wechego gin mana ngeche, mondo eka kata gineno to ginen kayiem nono, kendo kata ka giwinjo, to wach kik donjnegi.
11  Koro tiend ngerono e ma: Kodhi en wach Nyasaye.
12  Mago ma ne olwar e bath ndara e jogo mosewinjo wach kae to Jachien biro, kendo ogolo wachno ei chunygi eka mondo kik giyie mi oresgi.
13  Mago ma ne olwar e lwanda e joma kosewinjo wachno, girwakogo gi ilo, to gionge gi mise. Giyie kuom kinde to e ndalo tem, gilwar.
14  To mago ma ne olwar e kind kuthe, magi e joma kosewinjo wach, to parruok, gi mwandu, kod mor mag ngimani galogi, kendo gigo thung’ogi chuth ma ok ginyag gimoro motegno maber.
15  To mago ma ne olwar e lowo maber, e joma bang’ winjo wachno gi chuny malong’o kendo maber, gisiko kode kendo ginyago olemo kuom nano.
16  “Onge ng’at ma kosemoko taya to oume gi gimoro kata okete e bwo otanda, kar mano okete e wi gir chungo taya mondo joma donjo one ler.
17  Nimar onge gima opand ma ok bi fwenyore, kata gimoro moum ling’ling’ ma ok bi ng’ere kata matin kendo ma ok bi wuok e lela.
18  Kuom mano, keturu chunyu ahinya kuom kaka uwinjo wach miwachonu nikech ng’at ma nigo ibiro mi momedore, to ng’at ma ongego, kata mana ma oparo ni en-gono ibiro maye.”
19  Koro min mare gi owetene nobiro ire to ne ok ginyal chopo machiegni kode nikech oganda ne thoth.
20  Omiyo, ne oorne wach niya: “Minu kod oweteni ochung’ oko ka gidwaro neni.”
21  En nodwokogi kama: “Minwa kod owetena gin jogi eki ma winjo wach Nyasaye kendo timo.”
22  Chieng’ moro, ne odonjo e yie ka en kod jopuonjrene mokonegi kama: “Wang’aduru wadhi loka nam.” Omiyo, ne giwuok.
23  To sama ne gin e yie gidhi, nindo notere. Eka yamo maduong’ mager nobiro e nam kendo pi nochako pong’onegi yie, mi ne gin e masira.
24  Omiyo, ne gidhi ire mi gichiewe ka giwachone niya: “Japuonj, Japuonj, wachiegni tho!” Eka ne oa malo mochogo yamono kod apaka mi ne gichok kendo nam ne okue.
25  Eka nopenjogi kama: “Ere yieu?” To ne gibedo maluor ahinya mi gihum nono ka giwacho e kindgi niya: “Jali en ng’a gadier? Nimar ochiko kata mana yamo kod pi to giwinje.”
26  Eka ne gigowo e gweng’ mar Jo-Gerasi man loka momanyore gi Galili.
27  Sama Yesu nonyono kama otwo, ng’at moro ma ne nigi jochiende noromo kode koa e taondno. Kuom ndalo mogwaro, ne pok orwako law, kendo ne odak e kar liete to ok e ot.
28  Ka noneno Yesu, nokok mi opodho piny e nyime mowacho gi dwol maduong’ niya: “En wach mane ma in-go koda, Yesu Wuod Nyasaye Mamalo Chutho? Asayi kik isanda.”
29  (Nimar Yesu nosebedo ka chiko jachiendno mondo oa kuom ng’atno. Jachiendno nosebedo ka make matek nyading’eny kendo nosetue ng’atno nyadinwoya gi nyororo kod rateke ka irite, to nojaturo gik motueyego kae to jachiendno miyo odhi kuonde mabor gi kama ji odakie.)
30  Yesu nopenje niya: “Nyingi en ng’a?” Nodwoko kama: “Lijion,” nimar jochiende mang’eny noyudo osedonjo kuom ng’atno.
31  Kendo ne gisiko ka gisaye ni kik ochikgi mondo gidhi gidonj e abiso.
32  Koro ne nitie kueth moro maduong’ mar anguche ma ne kwayo kanyo e got, omiyo ne gisaye mondo oyienegi gidhi gidonj e anguchego, mi noyienegi.
33  Eka jochiendego nowuok kuom ng’atno mi ne gidonjo ei anguchego kendo kuethno noringo matek nyaka e geng nam mi ne ginyumore e nam kendo ne githo ei pi.
34  To ka jokwath noneno gima nosetimoreno, ne giringo mi gitero wachno e taon kod gwenge mokiewo kode.
35  Eka ji nowuok e taondno mondo gine gima nosetimore. Ne gibiro ir Yesu mi giyudo ng’at ma jochiende nosea kuomeno, ka koro oserwakore kendo pache ne long’o kendo ka obet e tiend Yesu, mi luoro nomakogi.
36  Joma noseneno mano noluwonegi kaka nosechang ng’at ma ne nigi jachienno.
37  Omiyo, oganda duto moa e alwora mar Jo-Gerasi nosayo Yesu mondo owuog oa e kindgi nikech ne gin gi luoro maduong’. Eka noidho yie mondo odhi.
38  Kata kamano, ng’at ma jochiende nosea kuomeno ne siko ka kwaye ni odhi nyime bedo kode, to nokwero ng’atno niya:
39  “Dog pacho, kendo idhi nyime wacho gik ma Nyasaye osetimoni.” Omiyo, nodhi yore kolando kuonde duto e taondno mangima gik ma Yesu nosetimone.
40  Ka Yesu noduogo, oganda norwake e yo mang’won nimar giduto noyudo gigeno birone.
41  To ne! ng’at moro ma nyinge Jairo nobiro; ng’atni ne en jatelo ma ne tayo e sunagogi. Nopodho e tiend Yesu kendo nochako saye mondo odhi e ode
42  nikech nyare achiel kende ma ne hike dirom 12 ne chiegni tho. Sama Yesu ne dhi, oganda ne thung’e koni gi koni.
43  Koro ne nitie dhako moro ma rembe nosebedo ka chuer kuom higni 12, to pok noyudo chang kuom ng’ato ang’ata.
44  Nodhi ir Yesu gi ka ng’eye kendo nomulo riak nangane ma oko mi gikanyono remo ma ne osebedo ka wuok kuome ne ochok.
45  Omiyo, Yesu nopenjo kama: “En ng’ano momula?” Ka giduto ne gikwer, Petro nodwoko niya: “Japuonj, oganda olwori kendo githung’i koni gi koni.”
46  To Yesu nowacho kama: “Nitie ng’at momula nimar afwenyo ni teko owuok kuoma.”
47  Ka dhakono noneno ni osefwenye, nosudo kokirni mopodho e nyim Yesu, kendo nohulo e nyim ji duto gimomiyo nomulo Yesu kod kaka nochango gikanyono.
48  To Yesu nokone niya: “Nyarwa, yieni osechangi. Dhi gi kuwe.”
49  Ka pod nowuoyo, ng’at moro ma noa e dala jatelocha nobiro ka wacho niya: “Nyari osetho; kik idhi nyime chando Japuonj.”
50  Bang’ winjo mano, Yesu nodwoke kama: “Kik iluor, nyis mana ni in gi yie, to ibiro res nyari.”
51  Ka nochopo e ot, ok ne oyie mondo ng’ato ang’ata odonj kode iye mak mana Petro, gi Johana, gi Jakobo, kod wuon nyakono, gi min mare.
52  To ji duto ne ywak ka gigoyo korgi gi kuyo nikech nyakono. Omiyo, Yesu nowacho kama: “Weuru ywak nimar ok otho, to onindo.”
53  Eka ne gichako nyiere ka gijare nikech ne ging’eyo ni nosetho.
54  To nomako lwet nyakono mowachone niya: “Nyathina, a malo!”
55  Eka much ngima noduogone kendo noa malo gikanyono, mi Yesu nochiko mondo omiye gimoro ocham.
56  Jonyuolne ne mor sidang’, to nochikogi ni kik gihul ne ng’ato ang’ata gima nosetimore.
16  Eka nowacho bende ne jopuonjrene niya: “Jamwandu moro ne nigi jarit mochung’ ne mwandune, ma nodonjne ire ni ketho gige.
2  Omiyo, noluonge mopenje ni, ‘En wach mane ma awinjo kuomini? Chiw ane kwan mag gik misebedo kirito, nimar koro ok inyal dhi nyime chung’ ne mwandu manie dalana.’
3  Kae to jaritno nopenjore owuon kama, ‘En ang’o ma abiro timo nikech koro ruodha ero maya tij chung’ ne mwandune? Aonge gi teko moromo ma dapurgo kendo wich-kuot ok nyal yiena kuecho.
4  Ero! aseng’eyo gima abiro timo eka mondo kosegola e tij chung’ ne mwandu ruodha, ji biro rwaka e utegi.’
5  Eka noluongo moro ka moro kuom jogop ruodhe, mi nopenjo mokwongo ni, ‘In gi gop ruodha ma romo nade?’
6  Ne odwoke ni, ‘Mor zeituni moromo gige pimo mia achiel.’ Nokone ni, ‘Kaw barupi mar winjruok ma ne undikorugo kendo ibed piny, kae to indikie mapiyo ni in gi 50.’
7  Bang’ mano, nopenjo machielo ni, ‘In to in gi gowi ma romo nade?’ Nodwoko ni, ‘Ngano ma romo gige pimo madongo mia achiel.’ Nowachone ni, ‘Kaw barupi mar winjruok ma nundikrugo kae to indikie ni in gi 80.’
8  Eka ruodh jaritno ne opwoye nikech kata obedo ni ne ok en ng’at makare, notiyo gi rieko; nimar nyithind ndaloni ong’eyo tiyo e yo mariek ahinya gi jotieng’gi giwegi, moloyo kaka nyithind ler timo.
9  “Bende, awachonu niya: Losuru osiep kutiyo gi mwandu ma ok kare mondo ka mwandugo orumo, ginirwaku e kuonde dak ma nyaka chieng’.
10  Ng’at migeno kuom gima tinie mogik igeno bende kuom gik mang’eny, to ng’at ma ok kare kuom gima tinie mogik ok en ng’at makare bende kuom gik mang’eny.
11  Kuom mano, ka pok unyiso uwegi ni un joma igeno kuom wach mwandu ma ok kare, en ng’a ma biro ketou e wi mwandu madier?
12  Kendo ka pok unyiso uwegi ni un joma igeno kuom gir ng’at machielo, en ng’a ma biro miyou giru uwegi?
13  Onge jatich ma nyalo bedo misumba ruodhi ariyo, nimar obiro sin gi moro to ohero machielo, kata obiro makore gi moro to ochayo machielo. Ok unyal bedo wasumbni mag Nyasaye kendo mag Mwandu.”
14  Koro Jo-Farisai ma gin joma nohero pesa ahinya, ne winjo wechego duto, omiyo ne gichako twenyo umgi ka gijare.
15  Eka nokonegi kama: “Un joma ketore uwegi ni un joma kare e nyim ji, to Nyasaye ong’eyo chunyu. Nikech gima dhano kawo kaka gima duong’ ahinya, en gima rach ahinya e wang’ Nyasaye.
16  “Ne oland Chik kod weche Jonabi nyaka e ndalo Johana. Chakre kanyo ka dhi nyime, Pinyruodh Nyasaye e ma ilando kaka wach maber kendo ji moa e ogendni mopogore opogore kedone matek.
17  Kuom adier, yot moloyo mondo polo gi piny okal, kar mondo nyukta achiel mar Chik okal ma ok ochopo.
18  “Ng’ato ang’ata ma ketho kend gi chiege kae to okendo machielo, ochodo, kendo ng’at ma kendo dhako ma chwore okethogo kend, ng’atno chodo.
19  “Ne nitie jamwandu moro ma ne jarwakore gi nanga ma rangine rajamna kod nanga mar kitani, kendo nowinjo maber pile ka pile e ngima mamalo.
20  Bende, ne nitie jakuecho moro ma nyinge Lazaro ma ne ji ohero keto e dho ranga ng’atno, to adhonde nopong’o dende
21  kendo nogombo yieng’ gi ng’injo ma ne lwar koa e mesa mar ng’at ma jamwanduno. Ee, kata mana guogi ne biroga to nang’o adhondene.
22  Koro bang’ kinde, jakuechono ne otho mi malaike noting’e motere nyaka e bath Ibrahim. “Jamwanduno bende ne otho, mi ne oyike.
23  Eka ka en e Liel, noting’o wang’e malo nikech nosandore, kendo noneno Ibrahim gi kama bor kod Lazaro e bath Ibrahim.
24  Omiyo, noluongo kowacho ni, ‘Wuonwa Ibrahim, kecha kendo ior Lazaro olut lith lwete e pi mondo obi okuego lewa nikech an gi rem malit e mach ma liel magerni.’
25  To Ibrahim nodwoke ni, ‘Nyathi, parie kaka ne ijayieng’ gi gik mabeyo e kinde ma ne ingima, to Lazaro ne yudo gik maricho. Kata kamano, koro sani oyudo hoch kae, ka in to iwinjo rem malit.
26  To e wi mago duto, hoho mang’ongo oseket e kindwa kodu, mondo joma dwaro ng’ado ka gia koni ka gibiro iru kik nyal, bende mondo ji kik ng’ad koa kono nyaka irwa.’
27  Eka nowacho ni, ‘Kare ka en kamano wuonwa, akwayi mondo iore odhi e od wuora
28  nimar an gi owetena abich, mondo odhi ochiwnegi neno e okang’ malong’o chuth, mondo gin bende kik gibi kar sandni.’
29  To Ibrahim nowacho kama, ‘Gin gi Musa kod Jonabi; we giwinjgi.’
30  Eka nowacho ni, ‘Ooyo ngang’, Ibrahim wuonwa, ka ng’ato moa kuom joma otho odhinegi, gibiro loko chunygi gia e richo.’
31  To Ibrahim nodwoke ni, ‘Ka ok ginyal winjo Musa kod Jonabi, ok gibi winjo kata mana ng’at mochier oa kuom joma otho.’”
18  Eka nodhi nyime goyonegi ngero konyisogo gimomiyo dwarore ni gilam kinde duto ma ok giwe,
2  kowacho niya: “E taon moro ne nitie jang’ad-bura ma ne ok oluoro Nyasaye kendo ne ok omi ng’ato ang’ata luor.
3  Ne nitie bende chi liel moro e taondno ma ne siko ka dhi ire kendo wachone niya, ‘Ne ni ong’adna bura makare e kinda gi jal ma wan-go gi bura.’
4  Kuom kinde, ne ok odwar timo kamano, to bang’e noparore owuon kama, ‘Kata obedo ni ok aluoro Nyasaye kendo ok ami ng’ato ang’ata luor,
5  nikech chi lielni siko ka chanda, abiro neno ni ong’adne bura kare mondo kik osik kobiro ira kojonya gi kwayoge.’”
6  Eka Ruoth nowacho niya: “Winjuru ane gima jang’ad-burano nowacho kata obedo ni en ng’at ma ok kare!
7  Omiyo, kuom adier, donge Nyasaye biro neno ni joge moyier oyudo bura makare, ma gin joma ywakne odiechieng’ gi otieno, ka gie kindeno bende Nyasaye nano kodgi?
8  Awachonu ni, obiro neno ni giyudo bura makare mapiyo. Kata kamano, ka Wuod dhano ochopo, be adier obiro yudo yie ma kama e piny?”
9  Nogoyo ngeroni bende ne joma ne ogenore giwegi ma ne paro ni gin joma kare, kendo ma ne kawo jomamoko ka nono:
10  “Ji ariyo noidho nyaka e hekalu mondo gilem, achiel ne en Ja-Farisai to machielo ne en jasol osuru.
11  Ja-Farisai ne ochung’ mochako lemo kowacho e chunye niya: ‘A Nyasaye, agoyoni erokamano ni ok achal gi jomamoko duto kaka: jomecho, gi joma ok kare, gi jochode, kata mana gi jasol osuruni.
12  An atueyo chiemo diriyo e juma, bende achiwo achiel kuom apar mar gik moko duto ma anwang’o.’
13  To jasol osuru noyudo ochung’ gi kama ochwalore matin, kendo ne ok odwar kata mana ting’o wang’e kochomo polo, to nosiko kogoyo kore kowacho niya: ‘A Nyasaye, kecha an jaricho.’
14  Awachonu ni, jali ne odok e dalane kikwane ng’at makare moloyo Ja-Farisaino. Nikech ng’ato ang’ata ma ng’awore malo, noduoke piny, to ng’at ma duokore piny, nong’awe malo.”
15  Koro ji ne kelone bende nyithindgi matindo mondo omulgi, to bang’ neno mano jopuonjrene nochako kwerogi.
16  Yesu to noluongo nyithindogo ire kowacho niya: “Weuru nyithindo matindogi obi ira, kendo kik utem geng’ogi nimar Pinyruodh Nyasaye en mar joma kamago.
17  Adier awachonu ni, ng’ato ang’ata ma ok rwak Pinyruodh Nyasaye kaka nyathi matin, ok nodonjie ngang’.”
18  Kendo achiel kuom jotelo nopenje niya: “Japuonj Maber, en ang’o ma nyaka atim eka ayud ngima mochwere?”
19  Yesu nodwoke kama: “Ang’o momiyo iluonga ni ng’at maber? Onge ng’at maber mak mana ng’at achiel, ma en Nyasaye.
20  Ing’eyo chike ma wacho ni, ‘Kik ichod, kik inek, kik ikwel, kik ichiw neno ma miriambo, mi wuoru gi meru luor.’”
21  Eka ng’atno nowacho niya: “Mago duto aserito a e tinna nyaka sani.”
22  Bang’ winjo mano, Yesu nowachone kama, “Pod nitie gimoro achiel morem kuomi: Us gik ma in-go duto, kendo ipoggi ne joma odhier eka inibed gi mwandu e polo; kae to ibi ibed jalupna.”
23  Ka nowinjo mano, nokuyo ahinya nimar ne en gi mwandu mang’eny.
24  Yesu nong’iye mowacho kama: “Mano kaka donjo e Pinyruodh Nyasaye nobed matek ne joma nigi pesa!
25  Kuom adier, yot mondo ngamia okal e wang’ sandan mar tweng’o moloyo jamwandu donjo e Pinyruodh Nyasaye.”
26  Joma ne owinjo mano nopenjo kama: “Kare inyalo res ng’a?”
27  Nodwoko kama: “Gik ma ok nyalre kuom dhano, nyalore kuom Nyasaye.”
28  To Petro nowachone niya: “Ne! Waseweyo giwa mi waluwi.”
29  Nowachonegi kama: “Adier awachonu ni, onge ng’at moseweyo ode, kata chiege, kata owetene, kata jonyuolne, kata nyithinde nikech Pinyruodh Nyasaye,
30  ma ok nonwang’ nyading’eny momedore gie ndalogi, kendo e ndalo ma biro, ngima mochwere.”
31  Eka nokawo ji Apar Gariyoka moterogi tenge kendo nowachonegi niya: “Neuru! Koro waidho wadhi Jerusalem kendo weche duto ma ne ondik kokalo kuom jonabi e wi Wuod dhano, biro chopo.
32  Kuom ranyisi, ibiro chiwe e lwet ji moa e ogendni mamoko, mi ginijare, ginitimne timbe mag achaya, kendo gining’ul olaw kuome.
33  Eka gininege bang’ chwade, to e odiechieng’ mar adek obiro chier.”
34  Kata kamano, ne ok giwinjo tiend gimoro amora kuom wechego, nimar wechego nopandnegi kendo ne ok giwinjo tiend gik ma ne owachgo.
35  Koro ka Yesu ne chiegni gi Jeriko, ng’at moro ma muofu noyudo obet e bath ndara ka okuecho.
36  Nikech nowinjo koko mar oganda ka kadho, nochako penjo gima ne dhi nyime.
37  Ne gidwoke kama: “Ero, Yesu Ja-Nazareth kadho!”
38  Omiyo, nokok niya: “Yesu, Wuod Daudi, kecha!”
39  Joma notelo nyime nochako kwere matek mondo oling’, to koro eka nomedo kok matek niya: “Wuod Daudi, kecha!”
40  Eka Yesu ne ochung’, kendo nochiko mondo okelne ng’atno. Ka ng’atno nosechopo machiegni, Yesu nopenje niya:
41  “Ang’o midwaro ni atimni?” Nodwoke kama: “Ruoth, yaw wang’a onen kendo.”
42  Omiyo, Yesu nowachone niya: “Wang’i mondo onen kendo; yieni osechangi.”
43  Eka gikanyono, wengene noyawore, kendo nochako luwo Yesu komiyo Nyasaye duong’. Bende, bang’ ka ji duto noneno mano, ne gipako Nyasaye.
17  Eka nowacho ne jopuonjrene niya: “Gik ma kelo chwanyruok nyaka bi. To yaye nobed malit ne ng’at ma gigo nobi kokalo kuome!
2  Dibed maber moloyo ka otue kidi mar pong’ e ng’ute kendo wite e nam, kar mondo ochwany achiel kuom joma tindogi.
3  Beduru motang’. Ka owadu otimo richo, kwere matek, to ka oloko chunye oa e richono, wene.
4  Kata ka otimoni richo nyadibiriyo e odiechieng’ achiel mi oduogo iri nyadibiriyo kowacho ni, ‘Aloko chunya a e richo,’ nyaka to iwene.”
5  Koro joote nokwayo Ruoth kama: “Miwae yie momedore.”
6  Eka Ruoth nodwokogi niya: “Ka da bed ni un gi yie kata mana ma rom gi koth karadali, da uwacho ne yadh onungani kama, ‘Pudhri ia kae idhi ipidhri e nam!’ to obiro winjou.
7  “En ng’a kuomu ma ka nigi misumba ma purone kata ma ritone kueth, to onyalo wacho ne misumbano koduogo oa e puodho ni, ‘Bi kae mapiyo kendo ibed piny e mesa mondo ichiem’?
8  Kar mano, donge obiro wachone ni, ‘Ikna chiemba modhiambo kendo rwak law apron mondo itina nyaka chop atiek chiemo gi metho, eka bang’ mano inyalo chiemo kendo metho’?
9  Ok obi pwoyo misumbano nikech timo tije ma noketne ni otim, donge?
10  Kamano bende, ka usetimo duto moketnu mondo utim, wachuru ni: ‘Wan mana wasumbni ma kayiem nono. Gik ma wasetimo e gik ma nonego watim.’”
11  Sama noyudo odhi Jerusalem, nokalo e kind Samaria gi Galili.
12  To sama nodonjo e gweng’ moro, jodhoho apar noromo kode, to ne gichung’ mabor matin.
13  Eka ne giting’o dwondgi malo ka giwacho niya: “Yesu, Japuonj, kechwa!”
14  Ka nonenogi, nokonegi niya: “Dhiuru mondo unyisru e nyim jodolo.” Eka sama ne gin e yo ka gidhi, ne gidoko maler.
15  Ka achiel kuomgi noneno ni nosechange, noduogo kopako Nyasaye gi dwol maduong’.
16  Mi nopodho auma e tiend Yesu kogoyone erokamano. To gima iwuoro en ni jalo ne en Ja-Samaria.
17  Nikech mano, Yesu nopenjo niya: “Donge ji apar duto nodoko maler, koso? To kare jomamoko ochikoka ni kanye?
18  Onge kata ng’ato achiel kuomgi moseduogo mondo omi Nyasaye duong’, mak mana jal moa e oganda machieloni?”
19  Eka nowacho ne jalo niya: “A malo mondo idhi; yieni osemiyo ichango.”
20  Ka Jo-Farisai nopenje kinde ma Pinyruodh Nyasaye ne dhi biroe, nodwokogi kama: “Pinyruodh Nyasaye ok bi e yo ma nenore malich miwuoro;
21  kata ji ok bi wacho ni, ‘Neuru en ka!’ kata ni, ‘En kacha!’ Nikech neuru! Pinyruodh Nyasaye ni e dieru.”
22  Eka nowacho ne jopuonjrene kama: “Kinde biro ma unugomb nenoe chieng’ achiel kuom ndalo mag Wuod dhano, to ok ununene.
23  Kendo ji nowachnu ni, ‘Neuru, en kacha!’ kata ni, ‘En ka!’ kik uwuog oko kata lawo bang’gi.
24  Nikech mana kaka mil polo rieny koa konchiel e polo nyaka komachielo, kamano e kaka odiechieng Wuod dhano nobed.
25  Kata kamano, nyaka okadh e sand mang’eny mokwongo, kendo tieng’ni nokwede.
26  E wi mano, mana kaka notimore e ndalo Noa, e kaka nobed e ndalo mag Wuod dhano:
27  ji ne chiemo, ne gimetho, chwo ne kendo, mon ne ikendo, nyaka e chieng’ono ma Noa nodonjo e yie, mi Ataro nobiro mokethogi giduto.
28  Kamano bende e kaka ne otimore e ndalo Lut: ji ne chiemo, ne gimetho, ne ging’iepo, ne giuso, ne gichuoyo, kendo ne gigedo.
29  To chieng’ ma Lut nowuok e Sodom, mach gi salfa ne ochue koa e polo mokethogi giduto.
30  Kamano e kaka nobed e chieng’ono ma Wuod dhano nofwenyree.
31  “E chieng’no, ng’at manie wi tat ot to gige ni ei ot, kik olor piny mondo okawgi. Kamano bende, ng’at man oko e puodho kik dog ne gik man chien ngang’.
32  Paruru chi Lut.
33  Ng’ato ang’ata ma dwaro rito ngimane nolale, to ng’at molalo ngimane, biro reso ngimane.
34  Awachonu ni, e otienono ji ariyo nobed e otanda achiel; achiel nokaw to machielo nowe.
35  Mon ariyo nobed ka rego e pong’ achiel; moro nokaw to machielo nowe.”
36  ——
37  Nikech mano, ne gipenje kama: “Ruoth, mano notimre kanye?” Nodwokogi niya: “Kama ringre gima otho nitie, kanyo bende e kama achudhe biro chokoree kanyachiel.”
9  Kendo noluongo ji Apar Gariyoka kanyachiel mi omiyogi nyalo kod teko e wi jochiende duto kod mar chango tuoche.
2  Eka noorogi mondo giyal wach Pinyruodh Nyasaye kendo gichang ji,
3  mi nowachonegi niya: “Kik uting’ gimoro amora ne wuoth, kata luth, kata ofuk chiemo, kata makate, kata pesa; bende kik ubed gi nengni ariyo.
4  To ka udonjo e ot moro amora, beduru kanyo kendo kanyo e ma uwuogie ka ua.
5  To kama ji ok orwakoue, sama uwuok e taondno, teng’uru buch tiendeu mondo mano ochiwnegi neno.”
6  Eka ne giwuok mi gichako wuotho e gweng’ ka gweng’ e alworano ka gilando wach maber kendo ka gichango ji kuonde duto.
7  Koro, Herode ma ne en jaloch mar alworano nowinjo wach gik moko duto ma ne timore, mi noparore ahinya nimar jomoko ne wacho ni Johana ne osechier oa kuom joma otho,
8  to jomoko ne wacho ni Elija nosefwenyore, pod moko to ne wacho ni achiel kuom jonabi machon osechier.
9  Herode nowacho kama: “Nang’ado wi Johana. Kare weche ma awinjogi gin kuom ng’a?” Omiyo, nomanyo kaka nonyalo neno Yesu.
10  Ka joote noduogo, ne giwacho ne Yesu gik moko duto ma ne gisetimo. Eka nokawogi modhi kodgi kar kendgi nyaka e taon miluongo ni Bethsaida.
11  Kata kamano, ka oganda noseng’eyo mano, ne giluwe. Norwakogi mang’won mochako wuoyo kodgi e wi Pinyruodh Nyasaye, kendo nochango joma ne dwarore ni ochang.
12  Koro piny nochako yuso. Omiyo, ji Apar Gariyoka nobiro mowachone niya: “Gony oganda mondo gidhi e mier mokiewo kod gwenge man machiegni eka giyud kar nindo kod gik ma dwarore, nimar kae wan mabor gi kama ji odakie.”
13  En to nowachonegi kama: “Un migiuru gima ginyalo chamo.” Ne gidwoke niya: “Wan mana gi makate abich kod rech ariyo kende, mana kapo ni wadhi mi wang’iewo chiemo ne jogi duto.”
14  Kuom adier, ne nitie chwo 5,000 kama. To nowachone jopuonjrene niya: “Nyisgiuru gibed piny e kidienje mag ji 50.”
15  Ne gitimo kamano mi ji duto nobet piny.
16  Koro nokawo makate abichgo kod rech ariyogo, mi nong’iyo malo e polo kendo noguedhogi. Eka nong’ingogi mochako miyogi jopuonjrene mondo giketgi e nyim oganda.
17  Omiyo, ji duto nochiemo mi giyieng’ kendo ne gichoko okepni 12 mag ng’injo ma nodong’.
18  Bang’e ka noyudo olemo ka en kende, jopuonjrene nobiro ire mi nopenjogi niya: “Oganda wacho ni an ng’a?”
19  Ne gidwoke kama: “Johana Jabatiso, to moko wacho ni Elija, pod moko to wacho ni in achiel kuom jonabi machon mosechier.”
20  Eka nopenjogi niya: “Un to uwacho ni an ng’a?” Petro nodwoke kama: “In e Kristo mar Nyasaye.”
21  Eka kokwerogi, nochikogi matek ni kik ginyis ng’ato ang’ata wachno,
22  kae to nowacho kama: “Wuod dhano nyaka kal e sand mang’eny, kendo jodongo, gi jodong-jodolo, kod jondiko biro kwede, kendo ibiro nege kae to e odiechieng’ mar adek ibiro chiere.”
23  Eka nomedo wachonegi giduto niya: “Ka ng’ato ang’ata dwaro luwa, to mondo okwerre owuon kendo oting’ yadh-sandne pile ka pile, kae to odhi nyime luwa.
24  Nimar ng’at ma dwaro reso ngimane nolal ngimane, to ng’at molalo ngimane nikech an, mano e ng’at ma biro reso ngimane.
25  Kuom adier, ere ber ma ng’ato biro yudo konwang’o piny duto to ngimane to olalne, kata ohinyo ngimane?
26  Nimar ng’at ma neno wich-kuot nikech an kendo nikech wechena, Wuod dhano bende none wich-kuot kode e kinde ma nobi e duong’ne kod mar Wuon mare gi mar malaike maler.
27  To adier awachonu ni, nitie moko kuom joma ochung’ kae ma ok nobil tho ngang’ nyaka chop gikwong gine Pinyruodh Nyasaye.”
28  Kuom adier, chiegni ndalo aboro bang’ wacho wechego, nokawo Petro gi Johana kod Jakobo mi oidho kodgi malo e got mondo olem.
29  To ka noyudo olemo, kit wang’e nolokore kendo nangane nobedo rachar ma rieny.
30  Kendo ne! ne nitie ji ariyo ma ne wuoyo kode; ne gin Musa gi Elija.
31  Ji ariyogo nofwenyore gi duong’ kendo ne gichako wuoyo kuom wuokne e piny, ma ne chiegni timorene e Jerusalem.
32  Koro nindo nohewo Petro kod joma ne ni kode, to kane gisechiew chuth, ne gineno duong’ne, bende, ne gineno ji ariyo ma ne ochung’ kode.
33  To sama ji ariyogo ne were kode, Petro nowacho ne Yesu niya: “Japuonj, otimore maber ni wan kae. Omiyo, we wager hembe adek, achiel mari, achiel mar Musa, to achiel mar Elija.” Ok nong’eyo gima nowacho.
34  Ka noyudo owacho wechegi, bor polo nobiro mochako imogi. To ka bor polono noimogi, ne gibedo maluor.
35  Eka dwol moro nowuok e bor polono ka wacho niya: “Ma Wuoda, jal ma oseyier. Winjeuru.”
36  Sama dwolno nowuoyo, ne gineno ka Yesu ni kende. Kata kamano, ne giling’ kendo ne ok gihulo ne ng’ato ang’ata e ndalogo wach moro amora e wi gik ma ne gineno.
37  Kinyne kane giselor a e got, noromo gi oganda mang’ongo.
38  Kendo ne! ng’at moro ei ogandano nokok matek niya: “Japuonj, asayi mondo ine wuoda nimar en nyathina achiel kende.
39  Kendo ne! jachien moro jamakega kae to apoya nono oywak kendo ojamiyo ogwecho matek ka buoyo wuok e dhoge, kendo ok ojaweye mayot ka pok ohinye.
40  Nende asayo jopuonjreni mondo gigole, to ne ok ginyal.”
41  Yesu nodwoko kama: “Yaye un tieng’ ma onge yie kendo mobam, anasik kodu kendo nano kodu nyaka karang’o? Kel wuodino kae.”
42  To kata mana sama wuowino ne sudo machiegni, jachiendno ne ogoye piny kendo nomiyo ogwecho matek. Kata kamano, Yesu nokwero jachiendno mi nochango wuowino, kae to oduoke ne wuon mare.
43  Omiyo, giduto ne gihum nikech teko malich mar Nyasaye. Sama giduto pod ne gihum gi gik moko duto ma Yesu ne timo, nokone jopuonjrene niya:
44  “Chikuru itu malong’o kendo upar wechegi nimar Wuod dhano idhi ndhog mi chiwe e lwet ji.”
45  To ne ok giwinj tiend gima nowacho. Kuom adier, ne oumnegi mondo wachno kik donjnegi, omiyo ne giluor penje e wi wachno.
46  Eka ywaruok nowuok e kindgi giwegi e wi ng’ano ma e ma duong’ moloyo.
47  Nikech Yesu nong’eyo paro manie chunygi, nokawo nyathi moro matin mochunge e bathe,
48  kae to nowachonegi kama: “Ng’ato ang’ata ma rwako nyathi matinni nikech nyinga, orwaka an bende; kendo ng’ato ang’ata ma rwaka, orwako bende Jal ma ne oora. Nikech ng’at ma duokore piny mogik e kindu uduto, ng’atno e ng’at maduong’.”
49  Johana nodwoko kama: “Japuonj, nende waneno ng’at moro ka golo jochiende kotiyo gi nyingi, mi ne watemo geng’e nikech ok oluwwa.”
50  To Yesu nowachone niya: “Kik utem geng’e, nimar ng’at ma ok kwedu en ng’atu.”
51  Kaka ndalo koro ne kayo machiegni mondo otere malo, noramo chuth ni nyaka to odhi Jerusalem.
52  Omiyo, nooro jomoko mondo otelne dhi kuno. Eka ne gidhi mi gidonjo e gweng’ moro mar Jo-Samaria mondo giikne gik moko.
53  Kata kamano, ne ok girwake nimar noramo ni nyaka to odhi Jerusalem.
54  Ka jopuonjre ma gin Jakobo gi Johana noneno mano, ne gipenjo kama: “Ruoth, idwaro ni wachik mach oa e polo mondo otiekgi chuth, koso?”
55  To Yesu nolokore mokwerogi.
56  Omiyo, ne gidhi e gweng’ mopogore.
57  Koro sama ne gin e ndara ka gidhi, ng’at moro nowachone niya: “Abiro luwi kamoro amora midhiye.”
58  To Yesu nowachone kama: “Bwe nigi buchegi kendo winy manie polo nigi utegi, to Wuod dhano onge gi kama dopielie wiye.”
59  Eka nowacho ne ng’at machielo niya: “Bed jalupna.” Ng’atno nowachone kama: “Ruoth, yiena mondo adhi ayik wuora mondi.”
60  To Yesu nodwoke niya: “We joma otho oyik joggi motho, to in dhi iland Pinyruodh Nyasaye kuonde duto.”
61  To e ma pod ng’at machielo nowacho kama: “Abiro luwi Ruoth, to yiena mondi adhi ago oriti ne jooda.”
62  Yesu nokone kama: “Ng’at moseketo lwete e kwe dhiang’ kae to ong’iyo gik man chien, ng’atno ok owinjore chuth gi Pinyruodh Nyasaye.”
7  Ka nosetieko weche ma nodwaro wacho ne ji, nodonjo Kapernaum.
2  Koro misumba moro mar jatend-askeche, ma jatelono nohero, ne tuo ahinya kendo nochiegni tho.
3  Ka jatelono nowinjo humb Yesu, nooro jodongo moko mag Jo-Yahudi ire ni gikwaye mondo obi ochangne misumbane.
4  Ne gibiro ir Yesu mi ne gichako saye gi sinani kama: “Jalo en ng’at mowinjore mondo itimne kamano
5  nikech ohero ogandawa kendo en owuon nogeronwa sunagogi.”
6  Omiyo, Yesu nowuok mi odhi kodgi. To ka nochiegni chopo e odno, jatend-askecheno noyudo oseoro osiepene mondo owachne niya: “Ruoth, kik ichandri nimar ok an ng’at mowinjore ma inyalo donjo e bwo tat oda.
7  Nikech mano, ne aneno ni ok awinjora biro iri. Kata kamano, wach awacha gimoro mondo imi jatijano ochang.
8  Nimar an bende an ng’at manie bwo teko mar jomamoko, bende an gi askeche moko e bwoya, kendo anyalo wacho ne moro ni, ‘Dhi!’ to odhi, kendo wacho ne machielo ni, ‘Bi!’ to obiro, kendo wacho ne misumbana ni, ‘Tim mae!’ to otimo.”
9  Kane Yesu owinjo wechego, nohum gi ng’atno, mi nolokore kong’iyo oganda ma ne luwe mowachonegi niya: “Awachonu ni, kata mana e Israel pok ayudoe yie maduong’ ma chal kama.”
10  Kendo ka joma ne oorgo nodok e odno, ne giyudo misumbano ka ngima maber.
11  Mapiyo bang’ mano, nodhi nyaka e taon miluongo ni Nain to jopuonjrene kod oganda maduong’ ne ni e wuoth kode.
12  Ka nochiegni gi dho ranga taondno, ne! ne nitie ng’at motho ma ne oting’ kitero oko. Ne en wuowi achiel kende mar min mare. To dhakono bende ne en chi liel. Oganda moro buora moa e taondno bende ne ni kode.
13  Ka Ruoth noneno dhakono, ne okeche mi nowachone niya: “We ywak.”
14  Bang’ mano, nosudo momulo gir ting’o ringre joma otho, mi joting’o ne ochung’ kar tiendgi. Eka nowacho kama: “Rawera, awachoni ni, a malo!”
15  Eka ng’at ma nothono nobet mi ochako wuoyo, kendo Yesu ne ochiwe ne min mare.
16  Koro luoro nomako ogandano duto kendo ne gichako miyo Nyasaye duong’ ka giwacho niya: “Osechung janabi maduong’ e dierwa,” kendo ni, “Nyasaye oseparo joge.”
17  Kendo wach gima notimono nolandore e Judea duto kod alwora duto mar pinyno.
18  Koro jopuonjre mag Johana nodhi mowacho ne Johana wechego duto.
19  Omiyo, Johana noluongo ariyo kuomgi mi noorogi ir Ruoth mondo gidhi gipenje niya: “Be in e Jal Mabiro, koso onego warit ng’at machielo mopogore?”
20  Kane gibiro ire, jogo nowachone kama: “Johana Jabatiso oseorowa iri mondo wapenji kama, ‘Be in e Jal Mabiro, koso onego warit ng’at machielo mopogore?’”
21  E sanogo, nochango ji mang’eny kuom tuoche, gi midekre malich, kendo nogolo jochiende, kendo noyawo wenge muofni mang’eny.
22  Kae to nodwokogi niya: “Dhiuru mondo unyis Johana gik ma useneno kendo ma usewinjo: Muofni koro neno, pudhe wuotho, jodhoho bedo maler, joma itgi odino winjo, joma otho ichiero, kendo joma odhier iwachonegi wach maber.
23  Ng’at mamor en ng’atno ma ok chwanyre nikech an.”
24  Ka joma Johana nooro ne osea, Yesu nochako penjo oganda e wi Johana niya: “Ang’o ma ne udhi neno e thim? Odundu ma yamo yiengo, koso?
25  Kare ang’o ma nudhi neno? Ng’at morwako lewni mayom, koso? Joma rwako lewni mabeyo ahinya kendo modak e ngima mayom yudore e ute ruodhi.
26  Kuom adier, kare ang’o ma ne udhi neno oko? Janabi? Ee, akonu ni, en janabi kendo oduong’ moloyo kata mana janabi.
27  En e ma ne ondik wachne niya: ‘Ne! Aoro jaotena e nyimi ma biro ikoni yo motelo.’
28  Akonu ni, kuom joma mon onyuolo, onge ng’at maduong’ moloyo Johana, to ng’at matinie mogik e Pinyruodh Nyasaye duong’ moloye.”
29  (Ka ji duto kod josol osuru nowinjo mano, ne giwacho ni, Nyasaye en ng’at makare, nimar noyudo osebatisgi gi batiso mar Johana.
30  To Jo-Farisai kod joma ne olony gi Chik nochayo dwaro mar Nyasaye, nikech Johana ne ok obatisogi.)
31  “Kuom mano, anapim tieng’ni gi ng’a, to gichal gi ng’a?
32  Gichal gi nyithindo matindo mobet e chiro to giluongore ka giwacho niya: ‘Nende wagoyonu asili to ne ok umiel; ne wagoyo nduru to ne ok uywak.’
33  Kamano bende, Johana Jabatiso osebiro ka ok ochiem kendo ka ok omadh divai, to uwacho kama: ‘En gi jachien.’
34  Wuod dhano osebiro kochiemo kendo kometho, to uwacho ni: ‘Neuru! Ng’at ma iye lach kendo ma jamadh divai, osiep josol osuru gi joricho!’
35  Kata kamano, rieko nyisore ni en kare kokalo kuom nyithinde duto.”
36  Koro, achiel kuom Jo-Farisai nosiko ka kwaye mondo odhi ochiem kode. Omiyo, nodonjo e od Ja-Farisaino mi nobet piny e mesa.’
37  To ne! dhako moro ma ne ong’ere e taondno kaka jaricho nowinjo ni Yesu ne chiemo e od Ja-Farisaino, mi nokelo chupa molos gi kidi mar alabasta moting’o mo ma nigi suya mamit.
38  Eka bang’ dhi gi ka ng’e Yesu but tiende, noywak mi nomiyo pi wang’e oton e tiend Yesu, kendo noyweyogi gi yie wiye. Bende, nonyodho tiendene mi noolo mo ma nigi suya mamitno kuomgi.
39  Bang’ neno mano, Ja-Farisai ma noyudo ogwele nowacho e chunye kama: “Ka da bed ni ng’atni en janabi adier, da ong’eyo ni dhako momuleno en dhako manade, ni en jaricho.”
40  To Yesu nodwoke niya: “Simon, an gi wach moro ma adwaro wachoni.” Nokone kama: “Japuonj, wachnago!”
41  “Nitie ji ariyo ma ne nigi gop jaholo moro; achiel ne nigi gowi mar dinari 500, to machielo dinari 50.
42  Kane gionge gi gima digichulego, noweyonegi giduto ma onge wach moro. Kuom mano, en ng’ano kuomgi ma biro here moloyo?”
43  Simon nodwoke kama: “Aparo ni en jalno ma noweyone gowi mang’eny.” Yesu nowachone niya: “Ing’ado wach kare.”
44  Bang’ mano, nolokore ir dhakono mowacho ne Simon kama: “Ineno dhakoni? Sama nende adonjo e odi, ne ok imiya pi mar lwoko tiendena. To dhakoni osetono pi wang’e e tiendena kendo oseyweyogi gi yie wiye.
45  In ne ok inyodha, to dhakoni, chakre sama nende adonjo ka, pok oweyo nyodho tiendena.
46  In a ok iolo mo e wiya, to dhakoni oseolo mo ma nigi suya mamit e tiendena.
47  Nikech mano awachoni ni, kata obedo ni richone ng’eny, osewene nikech herane mogundho. To ng’at ma iwene manok, e ma herane nok.”
48  Eka nowacho ne dhakono niya: “Richoni oweni.”
49  Joma nobet kode e mesa nochako wacho e kindgi giwegi niya: “Mae ng’at manade ma weyo ne ji kata mana richo?”
50  To nowacho ne dhakono kama: “Yieni oseresi; dhi gi kuwe.”
23  Omiyo, oganda duto noa malo, mi ne gitere ir Pilato.
2  Eka ne gichako donjone niya: “A wayudo ka ng’atni loko ogandawa, kokwero ji mondo kik chul osuru ne Kaisar, kendo owacho ni en owuon en e Kristo ruoth.”
3  Koro Pilato nopenje kama: “In e Ruodh Jo-Yahudi, koso?” Nodwoke kama: “In iwuon isewacho.”
4  Eka Pilato nowacho ne jodong-jodolo kod oganda niya: “Ok ayudo ketho moro amora kuom ng’atni.”
5  To ne giramo ka giwacho kama: “Okelo tungni e kind oganda kopuonjo e Judea duto, to kata mana chakre Galili nyaka kae.”
6  Bang’ winjo mano, Pilato nopenjo kabe ng’atno en Ja-Galili.
7  Bang’ ng’eyo ni ne owuok e alwora ma ne ni e bwo Herode, notere ir Herode, ma bende ne ni Jerusalem e ndalogo.
8  Ka Herode noneno Yesu, nomor ndi. Nikech kuom kinde nosedwaro neno Yesu nimar nosewinjo weche mang’eny kuome, kendo nogeno neno ranyisi motimo.
9  Omiyo, nochako penje weche mang’eny, to ok nochiwo dwoko moro amora.
10  Kata kamano, jodong-jodolo gi jondiko ne siko ka chung’ malo kendo donjone gi mirima mager.
11  Eka Herode kaachiel gi askechene notimone timbe achaya, kendo Herode ne ojare kuom rwakone nanga moro maber, kae to ne oduoke ir Pilato.
12  Herode gi Pilato nobedo osiepe e chieng’onogo, nimar motelo ne kanyo ne gisebedo gi sigu e kindgi.
13  Eka Pilato noluongo jodong-jodolo kod jotelo gi oganda kanyachiel
14  mi nowachonegi niya: “Ne ukelo ng’atni ira ni ojiwo ji mondo ong’anj. Koro neuru! asenone e nyimu to ok ayudo kuome ketho moro amora e weche mudonjonegogi.
15  To adier, kata mana Herode ok oyudo ketho e wechego nimar oseduoke irwa, to neuru! onge gimoro amora mosetimo mowinjore gi tho.
16  Omiyo, abiro kume kae to agonye.”
17  ——
18  To oganda duto nokok matek niya: “Tiek ng’atni, to igonynwa Baraba!”
19  (Ma e jal ma ne osewit e jela nikech tim ng’anjo ne sirkal ma nosetimore e taondno kendo nikech nek.)
20  Pilato nokoknegi kendo, nikech nodwaro gonyo Yesu.
21  Eka ne gichako goyo koko matek niya: “Gure e yath! Gure e yath!”
22  To mar adek, nopenjogi kama: “Nikech ang’o? En ketho ma ne ma ng’atni osetimo? Ok aseyudo gimoro kuome mowinjore gi tho; kuom mano abiro kume kae to agonye.”
23  Mi ne gichako ramo matek gi dwol maduong’ ka gidwaro ni mondo onege. Koko mar dwondgi ne ng’eny ahinya
24  mi Pilato nong’ado ni otimnegi kaka ne gidwaro.
25  Nogonyo ng’at ma ne gidwaro ma noyudo osewit e jela nikech ng’anjo ne sirkal kod nek, kae to nochiwonegi Yesu mondo gitimne kaka ne gidwaro.
26  Koro sama ne gidhi kode, ne gimako Simon ma Ja-Kirene ma noa e gweng’ moro mokiewo gi kanyo, kendo ne giketone yadh-sand mondo oting’ koluwo bang’ Yesu.
27  Oganda mang’ongo ne luwe, moriwo nyaka mon ma ne siko ka goyo korgi gi kuyo kendo ka gigoyo nduru nikech en.
28  Yesu nolokore kong’iyo mon-go mowacho niya: “Nyi Jerusalem, weuru ywak nikech an. Kar mano, ywaguru nikech un uwegi kendo nikech nyithindu;
29  nimar neuru! ndalo biro ma ji nowach ni, ‘Mon mamor gin mon ma migumba, gi iye ma ne ok onyuol, kod thunde ma ne ok odhodh!’
30  Eka ginichak wacho ne gode ni, ‘Podhuru kuomwa!’ kendo ne thuche ni, ‘Umwauru!’
31  Ka gitimo gigi e kinde ma yath pod numu, ang’o ma biro timore ka yath oner?”
32  Ji ariyo moko ma ne oyudo oseketho chik bende ne itero mondo odhi oneg kanyachiel kode.
33  To kane gichopo kama iluongo ni Hanga Wich, ne gigure e yath kanyachiel gi joma noseketho chikgo, achiel e bade korachwich to machielo e bade koracham.
34  To Yesu ne wacho kama: “Wuora, wenegi nimar ok ging’eyo gima gitimo.” E wi mano, ne gigoyo ombulu mondo gipogre lepe.
35  Kendo ji ne ochung’ ka ging’icho. To jotelo ne twenyo umgi ka gijare kendo ne giwacho niya: “Noreso jomoko; koro oresre ane owuon, ka en e Kristo mar Nyasaye, ma e Jal Moyier.”
36  Kata mana askeche ne jare ka gibiro ire, kendo ne gimiye divai mawach
37  ka giwacho niya: “Ka in e Ruodh Jo-Yahudi, resri ane iwuon.”
38  Bende, ne nitie ndiko moro gi ka wiye ma wacho kama: “Mani e Ruodh Jo-Yahudi.”
39  Eka achiel kuom joketho ma nong’aw kanyo nochako wachone e yor achaya niya: “In e Kristo, koso? Resri ane iwuon kod wan bende!”
40  Jaketho machielo to nodwoko ka kwere niya: “Bedo ni koro bura mong’adni e bura mong’ad ne ng’atni, ok diluorie Nyasaye kata matin?
41  Wan oseng’adnwa bura kare, nimar wayudo gima owinjore gi gik ma ne watimo; to ng’atni ok notimo gimoro marach.”
42  Eka nowacho niya: “Yesu, iparae e kinde midonjo e Pinyruodhi.”
43  Mi nodwoke niya: “Adier awachoni kawuononi, inibed koda e Paradiso.”
44  Koro ne en kar sa auchiel odiechieng’, to e ma mudho noimo pinyno duto nyaka sa ochiko
45  nimar ler mar wang’-chieng’ ne olal; eka pasia mar hekalu nobarore mopogore diere.
46  Kendo Yesu nokok gi dwol maduong’ niya: “Wuora, much ngimana aketo e lweti.” Ka nosewacho kamano, ne otho.
47  Bang’ neno gima nosetimoreno, jatend-askeche nochako miyo Nyasaye duong’ kowacho niya: “Kuom adier, ng’atni ne en ng’at makare.”
48  To ka oganda duto ma noyudo ochokore kanyo kanyachiel nikech mano noneno gik ma notimore, ne gidok pacho ka gigoyo korgi nikech kuyo.
49  Kendo ji duto ma ne ong’ere kode ne ochung’ gi kama bor matin. Bende, mon ma noyudo oseluwe a Galili ne ni kanyo kendo ne gineno gigo.
50  To ne! ne nitie ng’at moro ma nyinge Josef ma ne ni e bura mar Sanhedrin, kendo ne en ng’at maber kendo makare.
51  (Ng’atno ok nogoyo ombulu koriwo lwedo chenrogi marach kod timgi.) Ne owuok Arimathea, ma en taon moro e piny Jo-Juda, kendo nosebedo korito Pinyruodh Nyasaye.
52  Jali nodhi ir Pilato kendo nokwaye ringre Yesu.
53  Mi ne olore piny kendo ne oboye gi law kitani maber, kae to ne okete e liel moro ma ne okuny e i lwanda kama ne pok oketie ng’ato ang’ata.
54  Koro ne en chieng’ Ikruok kendo Sabato ne chiegni chakore.
55  To mon ma noyudo osebiro kode ka gia Galili noluwe mi ne gineno liel kod kaka noket ringrene,
56  eka ne gidok mondo giik yien kod modhi ma nigi suya mamit. Kata kamano, ne giyueyo e chieng’ Sabato kaka chik ne dwaro.
22  Koro Sawo mar Makate Maonge Thowi, ma nong’ere kaka Pasaka, ne okayo machiegni.
2  Kendo jodong-jodolo gi jondiko ne manyo yo maber moloyo ma ne ginyalo negego nikech ne giluoro ji.
3  Eka Satan nodonjo kuom Judas ma bende ne iluongo ni Iskariot, ma ne en achiel kuom ji Apar Gariyoka,
4  kendo nodhi mowuoyo gi jodong-jodolo kod jotend-jorit hekalu kuom kaka nonyalo ndhogo Yesu.
5  Ne gibedo mamor gi wachno kendo ne giyie miye pesa mar fedha.
6  Omiyo, noyie kendo nochako manyo thuolo maber mar ndhoge ka oganda onge machiegni.
7  Odiechieng’ mokwongo mar sawo mar Makate Maonge Thowi koro nochopo, ma ne en chieng’ ma nyaka ne chiwie misango mar Pasaka;
8  omiyo, Yesu nooro Petro gi Johana kowachonegi niya: “Dhiuru uiknwa Pasaka mondo wacham.”
9  Ne gipenje niya: “Idwaro ni wadhi waike kanye?”
10  Nodwokogi kama: “Neuru! Ka udonjo e taon, ng’at moro moting’o aguch lowo mar pi biro romo kodu. Luweuru nyaka e ot modonjoe.
11  Kendo uwach ne wuon odno ni, ‘Japuonj penjo kama: “Ere od welo kama dachamie Pasaka gi jopuonjrena?”’
12  Eka ng’atno biro nyisou ot mamalo malach moseikie gik moko. Kanyo e ma unuikee.”
13  Omiyo, ne gidhi kendo yudo mana kaka nosewachonegi, mi ne gitimo ikruok ne Pasaka.
14  Koro ka sa nochopo, nobet piny e mesa kanyachiel gi jootene.
15  Kendo nowachonegi kama: “Asegombo ahinya chamo Pasakani kodu ka pok ayudo sand;
16  nimar awachonu ni, ok abi chame kendo nyaka weche duto motudore kode ochop e Pinyruodh Nyasaye.”
17  Kendo bang’ kawo okombe, nogoyo erokamano kowacho niya: “Kawuru mae mondo umi ng’ato ka ng’ato kuomu,
18  nimar awachonu ni, chakre sani, ok abi madho divai mar olemb mzabibu kendo, nyaka Pinyruodh Nyasaye bi.”
19  Bende, nokawo makate mogoyo erokamano, kendo nong’ingo, mi nomiyogi, kowacho kama: “Mani ochung’ ne ringra ma idhi chiw nikech un. Sikuru ka utimo ma mondo uparago.”
20  Notimo kamano bende gi okombe bang’ kane gisechamo chiemo modhiambo kowacho niya: “Okombeni ochung’ ne singruok manyien kokalo kuom remba, ma biro chuer nikech un.
21  “To neuru! lwet jandhokna ni koda e mesa.
22  Nimar adier Wuod dhano dhi tho mana kaka oseng’ad; to yaye nobed malit ne ng’at ma indhoge kokalo kuome!”
23  Omiyo, ne gichako penjore e kindgi giwegi ni en ng’a kuomgi ma dibed ni ne chiegni timo gima kamano.
24  Kata kamano, mbaka matek bende ne omuoch e kindgi ni en ng’a kuomgi mikwano ni duong’ moloyo.
25  To nokonegi niya: “Ruodhi mag ogendni timore joloch e wi ji, kendo joma nigi teko e wi ji iluongo ni Jochiw-Kony.
26  Kata kamano, un ok onego ubed kamano. To ng’at maduong’ moloyo e kindu obed matinie moloyo, to ng’at ma telo e kindu mondo obed jatiju.
27  Nimar en ng’a ma duong’ie moloyo? Be en jalo mobet ka chiemo, koso en jal ma tiyone? Donge en jal mobet ka chiemono, koso? To an e dieru kaka jal ma tiyonu.
28  “Kata kamano, un e joma osemakore koda e masichena;
29  omiyo, atimo kodu singruok mana kaka Wuora osetimo koda singruok ne pinyruoth,
30  mondo ubi uchiem kendo umeth e mesana e Pinyruodha, kendo ubed e kombe ruodhi mondo ung’ad bura ne dhoudi 12 mag Israel.
31  “Simon, Simon, ne! Satan osekwayo mondo opiedhu uduto mana ka ngano.
32  Kata kamano, asesayonu mondo yieu kik tho; to in, bang’ kiseduogo, iteg oweteni.”
33  Eka Petro nowachone niya: “Ruoth, aikora mar dhi kodi e jela kendo e tho.”
34  To en nodwoke kama: “Petro, awachoni ni, thwon-gweno ok bi kok kawuono nyaka chop ikwer nyadidek ni ok ing’eya.”
35  Bende, nowachonegi niya: “Ka naorou mondo udhi ma ok uting’o ofuk pesa, kod ofuk chiemo, gi wuoche, be nuchando gimoro amora?” Ne gidwoke niya: “Ooyo!”
36  Eka nowachonegi kama: “To koro ng’at ma nigi ofuk pesa mondo oting’e, bende otim kamano gi ofuk chiemo, kendo ng’at ma onge gi ligangla ous nangane ma oko mondo ong’iewgo ligangla.
37  Nikech awachonu ni, wachni nyaka timre ma ne ondik kuoma niya, ‘Ne okwane gi joma ketho chik.’ Nimar gigo chopo kuoma.”
38  Eka ne giwacho kama: “Ruoth, ne! ligengni ariyo ni ka.” Nowachonegi niya: “Oromo.”
39  Ka nowuok, nodhi e Got Zeituni kaka timne nobet kendo jopuonjre bende noluwe.
40  To ka nochopo kanyo, nowachonegi niya: “Sikuru ka ulamo mondo kik udonj e tem.”
41  Eka nochwalore matin kama borne dirom diroe kidi, mi nogoyo chonge piny mochako lemo
42  kowacho niya: “Wuora, kidwaro to gol okombeni oa kuoma. Kata kamano, dwacha kik e ma timre, to mari e ma mondo otimre.”
43  Eka malaika moro moa e polo nofwenyorene kendo nomiye teko.
44  To chunye nochandore malit ahinya mi nodhi nyime lemo gi kinda; kendo luche nobedo kaka remo maton piny.
45  Ka noa malo bang’ lemo modhi ir jopuonjre, noyudo ka nindo oterogi nikech chunygi nokuyo.
46  Nopenjogi niya: “Ang’o momiyo unindo? Auru malo kendo udhi nyime gi lamo mondo kik udonj e tem.”
47  Ka pod nowuoyo, ero ne! oganda moro nosieko ka ng’at miluongo ni Judas, ma ne en achiel kuom ji Apar Gariyoka otelonegi, mi nodhi ir Yesu mondo onyodhe.
48  To Yesu nopenje niya: “Judas, indhogo Wuod dhano gi nyoth?”
49  Ka joma ne ni kode noneno gima ne chiegni timore, ne gipenje kama: “Ruoth, wachadhgi gi ligangla?”
50  To bende achiel kuomgi ne ochadho misumba mar jadolo maduong’ mi nong’ado ite ma korachwich oko.
51  To Yesu nodwoko kama: “Mano oromo.” Kendo nomulo it misumbano mi nochange.
52  Kae to Yesu nopenjo jodong-jodolo gi jotend-jorit hekalu kod jodongo ma nobiro make niya: “Ere gimomiyo ubirona ka uting’o ligengni gi arunge ka joma dhi mako jamecho?
53  Kane an kodu e hekalu pile ka pile, ne ok umaka. Kata kamano, ma e sau kendo en loch mar joma ni e mudho.”
54  Eka ne gimake mi gidhi kode kendo ne gitere nyaka e od jadolo maduong’; to Petro ne luwogi gi kama bor matin.
55  Kane gimoko mach e dier laru kendo bet piny kanyachiel, Petro nobedo kodgi.
56  To jatich moro ma nyako nonene e ler mar majno, mi nong’iye mowacho niya: “Ng’atni bende a ni kode.”
57  To nokwer kowacho niya: “Nyarwa, ok ang’eye.”
58  Bang’ kinde manok, ng’at machielo nonene mowacho kama: “In bende in achiel kuomgi.” To Petro nodwoko niya: “Omera, ok an.”
59  Kendo bang’ ka sa achiel kama nosekalo, ng’at machielo nochako ramo matek niya: “Kuom adier, jali bende a ni kode, nimar adier en Ja-Galili!”
60  To Petro nowacho kama: “Omera, ok ang’eyo gima iwachono.” Eka gikanyono ka pod nowuoyo, thwon-gweno nokok.
61  Mi Ruoth nolokore mochomo wang’e tir kong’iyo Petro, eka Petro noparo wach ma Ruoth nosewachone kama: “Ka pok thwon-gweno okok kawuono, ibiro kwer nyadidek ni ok ing’eya.”
62  Kendo nowuok oko mi noywak malit ahinya.
63  Koro joma nomako Yesu nochako jare kendo goye;
64  eka bang’ umo wang’e, ne gisiko ka gipenje niya: “Kor ane wach! En ng’a mogoyi?”
65  Kendo ne giwacho weche mamoko mang’eny ma gijarego.
66  To kane piny oru, buch jodong-oganda gi jodong-jodolo kod jondiko nochokore kanyachiel, kendo ne gitere nyaka e od romo margi mar buch Sanhedrin ka giwacho niya:
67  “Ka in e Kristo, wachnwa.” To nodwokogi kama: “Kata kapo ni awachonu, ok ubi yie mano kata matin.
68  Bende, ka apenjou, ok ubi dwoka.
69  Kata kamano, chakre sani ka dhi nyime, Wuod dhano biro bet e bad Nyasaye korachwich ma nigi teko.”
70  Nikech mano, giduto ne gipenje kama: “Kuom mano, in e Wuod Nyasaye, koso?” Nodwokogi niya: “Un uwegi usewacho ni an e en.”
71  Ne giwacho kama: “Ere tiende medo luongo joneno? Nimar wan wawegi wasewinjo koa e dhoge owuon.”
6  Koro nowuotho chieng’ sabato kokadho e puothe cham, to jopuonjrene ne jako kendo chamo wiye cham ka gidunyogi e lwetegi.
2  Nikech mano, moko kuom Jo-Farisai nopenjo kama: “Ang’o momiyo utimo gima ok owinjore gi chik chieng’ Sabato?”
3  To Yesu nodwokogi niya: “Pok usomo gima Daudi notimo kane gidenyo, en kaachiel gi joma ne en-go?
4  Kaka nodonjo e od Nyasaye mi nomiye makate michiwo e nyim Nyasaye mochamo, kae to nochiwo moko ne joma ne ni kode, ma en gima chik ok oyie ne ng’ato ang’ata chamo, to mana jodolo kende?”
5  Eka nowachonegi kama: “Wuod dhano e Ruodh Sabato.”
6  Chieng’ sabato machielo, nodonjo e sunagogi mochako puonjo. To ne nitie ng’ato kanyo ma lwete korachwich ne oner.
7  Jondiko gi Jo-Farisai koro ne ng’iyo Yesu ahinya mondo gine kabe nodhi chango ng’ato chieng’ Sabato eka mondo giyud yo ma ne ginyalo donjonego.
8  Kata kamano, en nong’eyo pachgi, omiyo nowacho ne ng’at ma lwete ne onerno niya: “A malo kendo ichung’ diere.” Mi jalo noa malo mochung’ kanyo.
9  Eka Yesu nokonegi kama: “Apenjou ni, e chieng’ Sabato, chik oyie ne ng’ato timo gima ber koso timo gima rach? Reso ngima koso neko?”
10  Bang’ ng’iyogi giduto koni gi koni, nowacho ne ng’atno niya: “Rie lweti.” Mi notimo kamano kendo lweteno nochango.
11  Kata kamano, ne gibedo gi mirima manono mi gichako wuoyo e kindgi kuom gima ne ginyalo timo ne Yesu.
12  Chieng’ moro e ndalogo, nowuok modhi e got mondo olem, kendo nosiko kuno otieno mangima kolamo Nyasaye.
13  To ka piny ne oru, noluongo jopuonjrene ire, kendo noyiero 12 kuomgi, ma bende nomiyo nying ni joote:
14  Ne gin Simon, ma bende nomiyo nying ni Petro, gi Andrea owadgi, gi Jakobo, gi Johana, gi Filipo, gi Bathlomeo,
15  gi Mathayo, gi Thoma, gi Jakobo wuod Alfayo, gi Simon miluongo ni “jakinda,”
16  gi Judas wuod Jakobo, kod Judas Iskariot ma bang’e nolokore ja andhoga.
17  Mi ne olor kodgi kendo ne ochung’ kama opie, to ne nitie oganda mang’ongo mar jopuonjrene kod oganda maduong’ mar ji mowuok e Judea duto gi Jerusalem kod gwenge mag Tiro gi Sidon ma ne chiegni gi nam. Jogo nobiro winje, kendo mondo ochanggi kuom tuochegi.
18  Kata mana joma jochiende ne chando, ne ochango.
19  To oganda duto ne manyo kaka ne ginyalo mule nimar teko ne wuok kuome kendo changogi giduto.
20  Mi nong’iyo jopuonjrene mochako wacho niya: “Joma mor gin un joma odhier, nimar Pinyruodh Nyasaye en maru.
21  “Joma mor gin un ma un gi kech sani, nikech ibiro yieng’u. “Joma mor gin un ma uywak sani, nikech ununyier.
22  “Un joma mor sama ji mon kodu, kendo sama ji pogou yoru kendo gikwedou, kendo sama giracho nyingu nikech Wuod dhano.
23  Beduru mamor e chieng’no kendo chikreuru gi ilo, nimar neuru! pok maru duong’ e polo, kendo gik ma kamago e ma kweregi ne jotimo ne jonabi.
24  “To yaye nobednu malit un joma nigi mwandu, nikech useyudo hoch maru chuth.
25  “Yaye nobednu malit un joma yieng’ sani, nikech unubed gi kech. “Yaye nobednu malit, un joma nyiero sani, nikech ubiro kuyo kendo ywak.
26  “Yaye nobednu malit sama ji duto wuoyo maber kuomu, nimar mano e kaka kweregi notimo ne jonabi mag miriambo.
27  “To un joma chiko itgi awachonu niya: Dhiuru nyime hero wasiku, ka utimo maber ne joma sin kodu,
28  ka uguedho joma kuong’ou, ka ulamo ne joma yanyou.
29  Ka ng’ato othalo lembi konchiel, lokne machielono bende; kendo ka ng’ato okawo nangani ma oko, kik itame nangani ma iye bende.
30  Mi ji duto ma kwayi gigi, to ng’at ma kawo gigi, kik ikwa mondo oduokni.
31  “Bende, mana kaka udwaro ni ji otimnu, un bende timnegiuru kamano.
32  “Ka uhero joma oherou kende, ere ber muyudo? Nimar kata mana joricho ohero joma oherogi.
33  Kendo ka utimo maber ne joma timonu maber, ere ber muyudo? Kata mana joricho timo kamano.
34  Bende, ka uholo mana joma ugeno ni biro chulou, ere ohala muyudo? Donge kata mana joricho bende holo joricho ka gigeno ni ibiro duoknegi duto ma ne gichiwo, koso?
35  Kar mano, dhiuru nyime hero jowasiku, kendo utim maber, kendo uhol ji ma ok ugen yudoe gimoro; to pok maru biro bedo maduong’, mi unubed nyithind Ng’at Mamalo Chutho, nikech ong’won gi joma ok go erokamano kod joma richo.
36  Dhiuru nyime bedo joma kecho ji, mana kaka Wuonu bende kecho ji.
37  “Bende, weuru ng’ado ne ji bura, eka ok nong’adnu bura ngang’; kendo weuru keto ne ji bura, eka ok noketnu bura ngang’. Dhiuru nyime weyo ne ji kethogi, to un bende nowenu.
38  Beduru jochiwo, to ji biro chiwonu. Giniol e ofuke mag lepu gik mopim maber, modin, motiel, kendo mopong’ thich ma o oko. Nikech rapim ma upimogo, mano bende e ma ibiro pimnugo.”
39  Eka nogoyonegi ngero niya: “Be muofu nyalo tayo muofu wadgi? Donge giduto gibiro lwar e bur?
40  Japuonjre ok duong’ moloyo japuonjne, to ng’ato ka ng’ato mosepuonj malong’o chuth biro bedo kaka japuonjne.
41  Kare ang’o momiyo ing’iyo pilni yath e wang’ owadu to ok ine yath maduong’ e wang’i iwuon?
42  Ere kaka inyalo wacho ne owadu ni, ‘Owadwa, we agolni pilni yath manie wang’i,’ ka koni to in iwuon ok ine yath maduong’ manie wang’ino? In ng’at ma wuondore! Kwong igol yath maduong’ e wang’i iwuon eka ibiro neno maler kaka inyalo golo pilni yath manie wang’ owadu.
43  “Nimar onge yath maber ma nyago olemo motop, kendo onge yath motop ma nyago olemo maber.
44  Nikech yath ka yath ing’eyo kuom olembe owuon. Kuom ranyisi, ji ok pon olemb ng’owo kuom kuthe, kata ng’ado mzabibu kuom yadh kudho.
45  Ng’at maber golo gik mabeyo koa e mwandu mabeyo manie chunye, to ng’at marach golo gik maricho koa e mwandune maricho; nimar gik mogundho e chunye e ma dhoge wacho.
46  “Kare ang’o momiyo uluonga ni ‘Ruoth! Ruoth!’ to ok utim gik ma awacho?
47  Ng’ato ang’ata ma biro ira kendo ma winjo wechena kendo ma timogi, we anyisu ng’at mochalgo:
48  Ochal gi ng’at ma kane dwaro gero ot, nokunyo lowo modhi piny nyaka e wi lwanda eka noketo mise. Omiyo, ka ohula nobiro, pi nogoyo odno to pigno ne onge gi teko mar yienge nikech ne ogere maber.
49  Mopogore gi mano, ng’at ma winjo to ok otim gimoro, ochal gi ng’at ma nogero ot e wi lowo ma onge mise. Pi nogoyo odno mi gikanyono nolwar, kendo ne okethore marach.”
21  Koro ka noting’o wang’e malo, noneno jomwandu ka luto michgi e sanduge mag keno.
2  Eka noneno chi liel moro modhier ka luto pesa ma mingli ariyo ma nigi nengo matin ahinya,
3  mi nowacho kama: “Adier awachonu ni, chi liel modhierni oseluto moloyo jogi duto.
4  Nimar jogi duto oluto michgo koa kuom gigegi momedore, to en, kata obedo ni odhier, oseluto duto ma dokonyrego e ngimane.”
5  Bang’e, sama jomoko ne wuoyo kuom kaka hekalu ne obidh gi kite mabeyo kod gik mowal ne Nyasaye,
6  nowacho kama: “To kuom gik ma unenogi, ndalo biro ma onge kidi ma biro dong’ e wi kidi wadgi ma ok nowit piny.”
7  Eka ne gipenje niya: “Japuonj, kuom adier karang’o ma gigi biro timoree, to en ranyisi mane ma biro nyiso kinde ma gigi onego otimree?”
8  Nodwoko kama: “Tang’uru mondo kik ng’ato mi ulal, nimar ji mang’eny nobi ka gitiyo gi nyinga ka giwacho kama, ‘An e en,’ kendo ni, ‘Kinde ma ne oket chiegni.’ Kik uluw bang’gi.
9  E wi mano, ka uwinjo wach lwenje kod tungni, kik uluor. Nikech gigi nyaka timre mokwongo, kata kamano giko to ok bi timore gikanyono.”
10  Eka nokonegi niya: “Oganda noked gi oganda, kendo pinyruoth noked gi pinyruoth.
11  Yiengni madongo mag piny nobedie, bende kamoro bang’ machielo chiemo nobed manok kendo tuoche ma landore nobedie; kendo gik ma kelo luoro nonenre, kendo ranyisi madongo noa e polo.
12  “To ka pok magi duto otimore, ji nomaku kendo ginisandu ka gichiwou e sunagoke kod ute tuech. Noteru e nyim ruodhi kod joloch nikech nyinga.
13  Mano nomiu thuolo mar chiwo neno.
14  Kuom mano, kik uparru motelo e chunyu kuom gima ubiro dwoko,
15  nimar abiro miyou weche kod rieko ma onge ja akwede kata achiel ma nyalo tamore, kata kwedo.
16  E wi mano, kata mana jonyuolu gi oweteu gi wedeu kod osiepeu nondhogu kendo ginineg moko kuomu,
17  mi ji duto nosin kodu nikech nyinga.
18  To onge kata mana achiel kuom yie wiu ma biro lal.
19  Kuom nano maru, unures ngimau.
20  “Kata kamano, ka unune ka jolweny mogoyo kambi olworo Jerusalem, eka ng’euru ni kethruok mare osekayo machiegni.
21  Eka joma ni Judea mondo ochak ringo ka gidhi e gode, joma ni ei Jerusalem oa e iye, kendo joma ni e gwenge mokiewo kode kik donj e iye,
22  nikech mago gin ndalo kum mondo eka gik moko duto mondik ochop.
23  Yaye, nobed malit ne mon ma yach kod mago ma dhodho nyithindo e ndalono! Nikech masira maduong’ nobedie e pinyno kod mirima e wi jogi.
24  Mi noneggi gi ligangla kendo nomakgi ka joma otue mi tergi e pinje mag ogendni duto, kendo ogendni mamoko biro nyono Jerusalem nyaka chop kinde ma ne oket ne ogendnigo orum.
25  “Bende, ranyisi madongo nonenre e wang’-chieng’ gi dwe kod e sulwe, kendo ogendni mag piny nobed e chandruok malit, ma ok gining’e gima ginyalo timo nikech wuo kod chochni mar nam.
26  Chuny ji biro a nikech luoro kendo nikech gik ma biro timore e piny, nimar ibiro yieng teko mag polo.
27  Eka ginine Wuod dhano ka biro e bor polo ka en gi teko kod duong’ mang’ongo.
28  To sama gigi ochako timore, chung’uru tir kendo uting’ wiu malo nikech resruoku okayo machiegni.”
29  Eka nogoyo ngero moro kama: “Nonuru yadh ng’owo kod yien mamoko duto.
30  Sama uneno ka giloth, un uwegi ung’eyo ni koro kinde oro chiegni.
31  Kamano bende, sama uneno gigi ka timore, ng’euru ni Pinyruodh Nyasaye chiegni.
32  Adier awachonu ni, tieng’ni ok bi kalo ngang’ nyaka chop gigi duto timre.
33  Polo gi piny biro kalo, to wechena ok nokal ngang’.
34  “To tang’uru ahinya mondo chunyu kik pong’ ngang’ gi ich-lach, gi metho ahinya, kod parruok mag ngima, mi chieng’no chopnu apoya
35  kaka obadho. Nikech nobi kuom ji duto modak e wang’ piny mangima.
36  Kuom mano, sikuru ka uneno, ka usayo kinde duto mondo ubed gi nyalo mar tony kuom gigo duto ma nyaka timre kod nyalo mar chung’ e nyim Wuod dhano.”
37  Omiyo, godiechieng’ nojapuonjo e hekalu to gotieno nojawuok oko kae to odhi obet e got miluongo ni Got Zeituni.
38  Kendo ji duto ne biroga ire gokinyi ahinya mondo giwinje e hekalu.
13  Gie kindeno, jomoko ma ne ni kanyo nokelone wach e wi Jo-Galili ma Pilato noruwo rembgi gi misengni ma ne gichiwo.
2  En nodwokogi kama: “Be uparo ni Jo-Galiligo ne gin joricho ma loyo Jo-Galili mamoko duto nikech ne giyudo sandruok ma kamago?
3  Awachonu ni ooyo; to ka ok uloko chunyu ua e richo, uduto ibiro kethu kamano.
4  Kata ji 18 ma ot moro ma rabora nopodho kuomgi Siloam kendo negogi—be uparo ni ne gin gi ketho moloyo jomamoko duto modak Jerusalem?
5  Awachonu ni ooyo; to ka ok uloko chunyu ua e richo, uduto ibiro kethu kaka gin.”
6  Eka nodhi nyime goyo ngero kama: “Ng’at moro nopidho yadh ng’owo e puothe mar mzabibu, kendo nobiro manyo olemo kuome to ok noyudo.
7  Mi nowacho ne jatij puoth mzabibu ni, ‘Sani koro en higa mar adek ma asebedo ka abiro manyo olemo e yadh ng’owoni, to ok ayud gimoro. Tong’e! Marang’o oketho lowo nono?’
8  To en nodwoke ni, ‘Ruodha, yie iweye ane higa achiel kendo nyaka chop apur alworane mi aketne manyiwa.
9  Ka onyago olemo e kinde ma biro, mano nobed maber; to ka ok onyago eka initong’e.’”
10  Koro noyudo opuonjo e achiel kuom sunagoke chieng’ Sabato.
11  To ne! kanyo ne nitie dhako ma moro nosebedo ka tuore kuom higni 18 nikech jachien ne omake; kendo nodolore ma ok nonyal chung’ moriere tir kata matin.
12  Ka Yesu nonene, nowachone kama: “Dhako, osegonyi kuom tuoni.”
13  Kendo noketo lwete kuome, mi gikanyono noriere tir mochako miyo Nyasaye duong’.
14  To jatelo ma tayo e sunagogi nobedo gi mirima nikech Yesu nochango ng’ato chieng’ Sabato mi nowacho ne oganda niya: “Nitie odiechienge auchiel ma ji onego otimie tich; omiyo biuru e odiechiengego mondo ochangu, to ok e chieng’ Sabato.”
15  To Ruoth nodwoke niya: “Un joma wuondore, donge ng’ato ka ng’ato kuomu jagonyo ruadhe kata pundane kogole e kul kendo otere modho?
16  Koro dhako ma nyar Ibrahim-ni, ma Satan osetueyo kuom higni 18, donge ber ka ogonye kuom gima osetueyeni e chieng’ Sabato, koso?”
17  Eka ka nowacho wechego, jogo duto ma ne kwede nochako yudo wich-kuot, to ogandano duto nobedo mamor gi gik madongo duto ma notimo.
18  Omiyo, nodhi nyime wacho kama: “Pinyruodh Nyasaye chal gi ang’o, kendo anyalo pime gang’o?
19  Ochal gi koth karadali ma ng’ato nokawo kendo nopidho e puothe, mi kodhino nodongo mobedo yath kendo winy mag polo nodak e bedene.”
20  Nowacho kendo niya: “Anyalo pimo Pinyruodh Nyasaye gang’o?
21  Ochal gi thowi ma dhako moro nokawo moruwogo mogo ma pong’o gige pimo adek madongo mag pimo mogo, nyaka mogono duto noyienyo.”
22  Eka nowuotho e dala ka dala kod gweng’ ka gweng’ kopuonjo kendo kodhi nyime gi wuodhe mar dhi Jerusalem.
23  Koro ng’at moro nopenje kama: “Ruoth, be joma nok ema ireso?” Nodwokogi kama:
24  “Keduru matek mondo udonj e dhoot madiny, nikech awachonu ni, ji mang’eny nodwar donjoe to ok gininyal.
25  Ka wuon ot ochung’ mi oloro dhoot, ubiro chung’ oko kudwong’o dhoot kendo kusayo niya, ‘Ruoth, yawnwae.’ To nodwoku kama: ‘Ok ang’eyo kama uwuokie.’
26  Eka unuchak wacho kama, ‘Ne wachiemo kendo ne wametho e nyimi, bende ne ipuonjo ji e wang’ yorewa madongo.’
27  To obiro dwokou ni, ‘Ok ang’eyo kama uwuokie. Auru e nyima, un duto ma timbeu ok ni kare!’
28  Kanyo e kama ywagruoku kod muodo lekeu nobedie, e kinde mubiro nenoe Ibrahim, gi Isaka, gi Jakobo, kod jonabi duto e Pinyruodh Nyasaye, ka un to osewitu oko.
29  E wi mano, ji nobi kowuok yo wuok-chieng’ gi yo podho-chieng’ kod nyandwat gi milambo, kendo ginibed piny e mesa e Pinyruodh Nyasaye.
30  To ne! nitie joma achien ma nobed mokwongo, to nitie joma okwongo, ma nobed ma achien.”
31  E sa nogono, Jo-Farisai moko nobiro mowachone niya: “Wuog ia kae nimar Herode dwaro negi.”
32  To Yesu nokonegi ni, “Dhiuru uwach ne bweno ni, ‘Ne! agolo jochiende kendo achango ji kawuono gi kiny, to e odiechieng’ mar adek noyud ka asetieko.’
33  Kata kamano, nyaka adhi nyime gi wuodha kawuono gi kiny kod orucha, nimar ok owinjore oneg janabi oko mar Jerusalem.
34   Jerusalem, Jerusalem, in janeg jonabi kendo jachiel joma oor iri gi kite—mano kaka nyading’eny ne adwaro choko nyithindi kanyachiel mana kaka gweno choko nyithinde kanyachiel e bwo buombene! To un ne ok udwar.
35  Neuru! Odu osejwang’nu. Awachonu ni, ok ununena kendo, nyaka chop uwach kama: ‘Ng’at moguedh en ng’atno ma biro e nying Jehova!’”
14  Kinde moro nodhi chiemo e od achiel kuom jotend Jo-Farisai chieng’ Sabato, to gin ne ginono ahinya kaka notimo.
2  Kendo ne! e nyime ne nitie ng’at moro ma ne nigi tuo ma miyo del kuodo pi.
3  Omiyo, Yesu nopenjo joma ne olony e Chik kod Jo-Farisai niya: “Be chango ng’ato chieng’ Sabato en gima owinjore gi chik, koso ok owinjore?”
4  To ne giling’ thi. Kae to nokawo ng’atno, mi nochange eka noweye mondo odhi.
5  Mi nokonegi niya: “En ng’a kuomu ma ka wuode kata ruadhe olwar e soko chieng’ Sabato, to ok obi ywaye oko gikanyono?”
6  To ne ok ginyal dwoke wachno.
7  Eka nogoyo ngero moro ne welo ma nogwel, bang’ neno kaka ne giyiero kuonde moyiedh mogik. Nowachonegi niya:
8  “Ka ng’ato ogweli e nyasi mar kend, kik idhi ibed e kama oyiedh ahinya. Dipo ka ng’atno osegwelo jal machielo bende, modhial moloyi.
9  Eka ng’at ma ogwelouno nobi kendo wachoni ni, ‘We mondo jali e ma obed kanyo.’ Eka iniwuog kanyo gi wich-kuot kidhi bet kama ni piny mogik.
10  To ka ogweli kamoro, dhi ibed kama ni piny mogik mondo ka ng’at mogweli obiro, enowachni ni, ‘Osiepa, dhi ane malo kacha.’ Eka iniyud duong’ e nyim welo weteni duto.
11  Nimar ng’ato ka ng’ato ma ng’awore malo, noduoke piny, to ng’at ma duokore owuon piny, nong’awe malo.”
12  Kae to nowacho bende ne ng’at ma ne ogweleno kama: “Ka iloso chiemb odiechieng’ kata modhiambo, kik iluong osiepeni, kata oweteni, kata wedeni, kata joweteni momew. Dipo ka kinde moro gin bende gigweli, kae to mano bedo ka gima gichuli.
13  To ka iloso nyasi, gwel joma odhier, gi joma ong’ol, gi pudhe, kod muofni;
14  kendo inibed mamor nimar gionge gima ginyalo chuligo. Nikech ibiro chuli e kinde chier mar joma kare.”
15  Bang’ winjo wechego, achiel kuom welo wetene nowachone niya: “Ng’at mamor en ng’atno ma chiemo e nyasi mar Pinyruodh Nyasaye.”
16  Yesu nokone kama: “Ng’at moro noloso nyasi maduong’ mar chiemo modhiambo, mi nogwelo ji mang’eny.
17  Nooro misumbane e sa mar chiemo modhiambo mondo odhi owach ne joma nogwel ni, ‘Biuru, nikech koro gik moko duto oseikore.’
18  To giduto ne gitiyo gi weche mag rendruok. Ng’at mokwongo nowachone ni, ‘Eka aa ng’iewo puodho moro, to adwaro ni adhi anene; akwayi, ng’wonna.’
19  Machielo nowacho ni, ‘Eka aa mana ng’iewo dhok moromo tiyo gi jok abich, kendo adwaro ni adhi ang’igi ane; akwayi, ng’wonna.’
20  To pod machielo nowacho ni, ‘Eka aa mana kendo, to nikech mano ok anyal biro.’
21  Omiyo, misumbano noduogo mowacho wechego ne ruodhe. Eka wuon ot nobedo gi mirima mi nowacho ne misumbane ni, ‘Wuog idhi mapiyo e wang’ yore madongo kaachiel gi ndeche mag taon, kendo ikel kae joma odhier, gi joma ong’ol, gi muofni, kod pudhe.’
22  Bang’ kinde, misumbano nowacho kama, ‘Ruodha, gima ne ichiko osetimore, to thuolo pod nitie.’
23  Omiyo, ruoth nowacho ne misumbano ni, ‘Wuog idhi e nderni gi yore mag tielo, kendo ichun-gi gibi eka mondo oda opong’.
24  Nimar awachonu ni, onge ng’ato kuom joma ne ogwel ma biro bilo chiemba modhiambo.’”
25  Koro, oganda mang’ongo ne wuotho kode kendo nolokore mowachonegi kama:
26  “Ka ng’ato biro ira to ok osin gi wuon-gi, gi min-gi, gi chiege, gi nyithinde, gi owetene, kod nyiminene, ee, to kata mana gi ngimane owuon, ok onyal bedo japuonjrena.
27  Ng’at ma ok ting’ yadh-sandne kendo luwa, ok onyal bedo japuonjrena.
28  Kuom ranyisi, en ng’a kuomu ma ka dwaro gero ot ma rabora ok obi bet piny mondi kendo kwano nengo mondo one ka en-gi gima orome tieko odno?
29  Nono to onyalo keto mise mar odno kae to tieke tame, eka ji duto ma neno mano chako jare
30  niya: ‘Ng’atni nochako gedo to ok onyal tiekogo.’
31  Kata, ere ruoth ma ka dhi kedo e lweny gi ruoth machielo, ok obi bet piny mondi mi ong’ad paro kabe onyalo tiyo gi jolweny 10,000 ma en-go e kedo gi jal ma birone gi jolweny 20,000?
32  Ka kuom adier ok onyal kedo kode, obiro oro joote mondo gidhi gilos kuwe gi ng’atno ka pod ng’atno ni mabor.
33  E yo ma kamano, ng’euru ni onge ng’ato kuomu ma nyalo bedo japuonjrena ka ok owere gi gik moko duto ma en-go.
34  “Kuom adier, chumbi ber. To ka chumbi olalo ndhadhu, ibiro ti kode e twono ang’o?
35  Obedo gima ok owinjore ne lowo kata manyiwa. Ji wite oko. Ng’at ma nigi it ma winjo mondo owinj.”
19  Eka nodonjo Jeriko kendo noyudo okalo e iye.
2  Koro kanyo ne nitie ng’at moro ma nyinge Zakayo ma ne en jatend josol osuru kendo ne en jamwandu.
3  Nodwaro neno ni Yesuni en ng’a. Nikech ne en nyadundo to oganda ne thoth, ne ok onyal nene.
4  Omiyo, noringo motelo nyime mi noidho yadh ng’owo moro mondo one Yesu, nimar Yesu ne chiegni kalo e yorno.
5  Koro ka Yesu nochopo kanyo, nong’iyo malo mowachone niya: “Zakayo lor piny mapiyo nimar kawuono nyaka abed e odi.”
6  Eka ne olor piny mapiyo kendo norwake gi mor kaka wendone.
7  Kane oganda oneno mano, giduto ne gichako ng’ur niya: “Odhi bedo wendo e od ng’at ma jaricho.”
8  To Zakayo ne ochung’ mowacho ne Ruoth kama: “Ruoth, ne! adhi chiwo nus mar giga ne joma odhier, kendo gimoro amora ma namayo ng’ato ang’ata anaduok nyading’wen.”
9  Omiyo, Yesu nowacho kama: “Kawuononi warruok osebiro e odni nikech jali bende en wuod Ibrahim.
10  Nimar Wuod dhano nobiro mondo omany joma ne oselal, kendo mondo oresgi.”
11  Sama ne pod gidhi nyime winjo wechegi, nogoyonegi ngero machielo nikech noyudo en machiegni gi Jerusalem, kendo ne giparo ni Pinyruodh Nyasaye ne dhi fwenyore gikanyono.
12  Omiyo, nowacho kama: “Ng’at moro moa e anyuola ma nigi huma nodhi wuoth e piny moro mabor mondo okete kaka ruoth eka oduog.
13  Bang’ luongo wasumbnine apar, nomiyogi mina apar kendo nowachonegi ni, ‘Timuru ohala nyaka chop aduog.’
14  Kata kamano, jopinye nosin kode mi ne gioro joote moko oluw bang’e mondo giwach ni, ‘Ok wadwar ni ng’atni obed ruoth e wiwa.’
15  “Gikone, ka noduogo bang’ bedo ruoth, noluongo wasumbni ma nosemiyo pesago mondo ong’e yuto ma ne gisenwang’o bang’ timo ohala.
16  Omiyo, mokwongo nobiro ire mowacho ni, ‘Ruodha, mina ma ne imiya osenyuolo mina apar.’
17  Nokone ni, ‘Itimo maber, in misumba maber! Nikech isenyiso ni in ng’at migeno e wach matin ahinya, bed gi loch e wi taonde apar.’
18  Koro mar ariyo nobiro ka wacho ni, ‘Ruodha, mina ma ne imiya ne onyuolo mina abich.’
19  Nowacho bende ne misumbano ni, ‘In bende bed gi loch e wi taonde abich.’
20  To machielo nobiro ka wacho ni, ‘Ruodha, eri mina mari ma napando ei nanga.
21  Nimar ne aluori, nikech in ng’at ma koch; ijakawo gik ma ne ok ikano, kendo ijakayo gik ma ne ok ichuoyo.’
22  Nowachone ni, ‘Misumba marachni, ang’adoni bura kuom weche moa e dhogi iwuon. Donge ne ing’eyo ni an ng’at ma koch, ni ajakawo gik ma ne ok akano, kendo ni ajakayo gik ma ne ok achuoyo?
23  Kare ang’o momiyo ne ok iketo pesana e bengi? Eka ka abiro dine ayudogo kosenyuolo ohala moro e wiye.’
24  “Eka nowacho ne joma ne ochung’ machiegni ni, ‘Kawuru mina ma en-gono kendo umi jal ma nigi mina apar.’
25  To ne giwachone ni, ‘Ruoth, donge en gi mina apar?’—
26  ‘Awachonu ni, ng’ato ang’ata ma nigo, ibiro miye momedore, to ng’at ma ongego, kata mana ma en-gono ibiro maye.
27  E wi mano, kelnauru jowasika ma ne ok dwar ni abed ruoth e wigi kendo uneggi e nyima kae.’”
28  Ka nosewacho wechego, nodhi nyime gi wuoth koidho Jerusalem.
29  To ka nochopo machiegni gi Bethfage kod Bethania, e got miluongo ni Got Zeituni, nooro ariyo kuom jopuonjrene
30  kowachonegi kama: “Dhiuru e gweng’ ma uneno e nyimucha kendo bang’ donjoe, unuyud nyathi punda motue ma ng’ato pok noidhoe. Gonyeuru kendo ukele kae.
31  To ka ng’ato openjou ni, ‘Ang’o momiyo ugonye?’ dwokeuru ni, ‘Ruoth dware.’”
32  Omiyo, joma ne oorgo nowuok kendo ne giyudo mana kaka nosewachonegi.
33  To sama ne gigonye, weg nyathi pundano nopenjogi niya: “Ang’o momiyo ugonyo nyathi pundano?”
34  Ne gidwokogi kama: “Ruoth dware.”
35  Eka ne gitere nyaka ir Yesu, mi ne gibolo lepgi ma oko e ng’e nyathi pundano kendo ne giketo Yesu mondo oidhe.
36  Kaka nomedo sudo, ji ne pedho lepgi ma oko e ndara.
37  To mapiyo ka nochiegni chopo e ndara ma lor ka a e Got Zeituni, oganda duto mar jopuonjre nochako bedo mamor, kendo ne gipako Nyasaye gi dwol maduong’ nikech tije madongo duto ma ne giseneno,
38  ka giwacho kama: “Ng’at moguedh en jalno ma biro kaka Ruoth e nying Jehova! Kuwe mondo obed e polo kendo duong’ obed kuonde mamalo chutho!”
39  To Jo-Farisai moko ei oganda nowachone niya: “Japuonj, kwer jopuonjreni.”
40  En nodwokogi kama: “Awachonu ni, ka jogi odong’ koling’, kite nyalo kok gi dwol.”
41  Koro ka nochopo machiegni, nong’iyo Jerusalem mi ne oywage
42  kowacho niya: “Yaye, ma dine bed ni kawuononi iseng’eyo gik ma kelo kuwe—en mana ni osepandgi mondo wang’i kik negi.
43  Nikech ndalo nobini ma wasiki biro gero chiel mar yien ma wiyegi bith kendo ginilwori mi ginichandi ka githung’i koni gi koni.
44  Ginigoyi piny kaachiel gi nyithindi, mi ok giniwe kidi moro ka oluowore e wi wadgi nikech ne ok ifwenyo kinde minonie.”
45  Eka nodonjo e hekalu mi nochako riembo joma ne uso gik moko ma ogologi oko
46  kowachonegi kama: “Ondik ni, ‘Oda nobed od lamo,’ to un useloke rogo mar jomecho.”
47  Nodhi nyime gi puonjo pile ka pile e hekalu. To jodong-jodolo, gi jondiko, kod jotend ji ne dwaro nege;
48  to ne ok giyudo yo moro amora mar timo kamano nimar ji duto nomoko kuome mondo giwinje.
24  To e odiechieng’ mokwongo mar juma, ne gimondo gokinyi mang’ich e liel, kendo ne gitero yien miwiro ma ne giseiko.
2  To ne giyudo ka kidi oseng’iel tenge a e liel,
3  kendo kane gidonjo, ne ok giyudo ringre Ruoth Yesu.
4  Sama pod ne giwuoro wachni, ne! ji ariyo morwakore gi nengni ma pichni ne ochung’ butgi.
5  Mon-go nobedo maluor kendo ne gisiko ka gikulo wigi piny, omiyo jogo nowachonegi kama: “Ang’o momiyo umanyo jal mangima e kind joma otho?
6  Oonge kae, to osechiere. Paruru kaka nowachonu kane pod en Galili,
7  ni Wuod dhano ne nyaka chiw e lwet joricho kendo ne idhi nege e yath to ne odhi chier e odiechieng’ mar adek.”
8  Eka ne giparo wechenego,
9  mi ne giwuok e liel mi gidok, kendo ne gitero wechego duto ne ji Apar Gachielka kod jomamoko duto ma nodong’.
10  Ne gin Maria Magdalina, gi Joana, kod Maria min Jakobo. Mon mamoko ma ne ni kodgi bende ne wacho ne joote wechego.
11  Kata kamano, wechego ne onenorenegi ka oyuma kendo ne ok giyie gi weche mon-go.
12  To Petro noa malo moringo nyaka e liel, eka ka nokulore, noneno mana lep kitani ma ne oboyego kende. Omiyo, noa kanyo kowuoro gima nosetimore.
13  To ne! e chieng’onogo, ji ariyo kuomgi ne wuotho ka gidhi e gweng’ miluongo ni Emau, chiegni kilomita 11 kowuok Jerusalem,
14  to ne gigoyo mbaka e kindgi e wi wechego duto ma nosetimore.
15  Koro sama ne gigoyo mbaka ka giwuoyo kuom wechego, Yesu owuon nosudo machiegni mochako wuotho kodgi,
16  to nogeng’ wengegi mondo kik gifwenye.
17  Nopenjogi niya: “Magi gin weche mage ma ugoyoe mbaka ka uwuotho?” To ne gichung’ kar tiendgi ka gin gi kuyo.
18  Achiel kuomgi ma nyinge Kleopa nodwoke niya: “Dibed ni in wendo modak kar kende e Jerusalem ma ok ing’eyo gik mosetimore e Jerusalem e kindegi, koso?”
19  Nopenjogi kama: “Gik mage?” Ne gidwoke niya: “Weche motudore gi Yesu Ja-Nazareth, ma nobedo janabi ma notimo tije madongo, kendo ma wechene ne nigi teko e nyim Nyasaye kendo e nyim ji duto;
20  kod kaka jodong-jodolo gi jotelo nochiwe mondo ong’adne buch tho, mi ne gigure e yath.
21  To ne wageno ni ng’atni e ma ne dhi waro Israel. Ee, kendo kaachiel gi mago duto, sani koro wan e odiechieng’ mar adek nyaka ne gigo timre.
22  E wi mano, mon moko e kindwa bende a obwogowa gi wach, nimar ne gimondo e liel,
23  to ne ok giyudo ringrene, mi ne giduogo ka giwacho ni, malaike bende nofwenyorenegi, mi onyisogi ni ongima.
24  Eka jomoko kuomwa nodhi e liel, kendo ne giyudo mana kaka mon-go nosewacho, to ne ok ginene.”
25  Omiyo, nokonegi niya: “Yaye, un joma onge rieko kendo ma chunyu kawou kinde mondo uyie gi gik moko duto ma jonabi nokoro!
26  Donge ne dwarore ni Kristo oyud sandgo duto kendo donjo e duong’ mare?”
27  Mi kochako gi Musa kod weche Jonabi duto, ne oleronegi tiend weche manie Ndiko duto motudore kode.
28  Gikone kane gichiegni gi gweng’ ma ne gidhiye, notimore ka ng’at ma pod ne dhi nyime gi wuoth.
29  To ne gijiwe mondo osik kodgi ka giwacho niya: “Bed kodwa kae, nimar koro en odhiambo kendo piny oseyuso.” Eka nodonjo mondo obed kodgi.
30  To sama nobet kodgi ka gichiemo, nokawo makate, noguedho, mong’ingo, kendo nochako miyogi.
31  Eka wengegi noyepo, mi ne gifwenye; to nolal e wang’gi.
32  Kendo ne giwacho e kindgi niya: “Donge a chunywa oil ahinya sama ne owuoyo kodwa e ndara, ka noelonwa tiend Ndiko?”
33  Eka e sa nogono ne gia malo mi gidok Jerusalem, kendo ne giyudo ji Apar Gachielka kod joma ne ochokore kanyachiel kodgi,
34  mi giwacho niya: “Kuom adier osechier Ruoth kendo osenenore ne Simon!”
35  Eka ne gigano gik ma notimore ka gin e ndara kod kaka ne ging’eye ka nong’ingo makate.
36  Kane pod giwuoyo kuom wechego, en owuon ne ochung’ e diergi kendo nowachonegi niya: “Kuwe mondo obed kodu.”
37  To nikech ne gibwok kendo ne giluor, ne giparo ni ne en mana ka lek.
38  Omiyo, nopenjogi niya: “Ang’o momiyo chunyu chandore, kendo ang’o momiyo ubedo gi kiawa e chunyu?
39  Neuru lwetena kod tiendena, ni en an; mulauru mondo une nimar gima en kaka lek ok dibed gi ringruok kod choke mana kaka uneno ni an-go.”
40  Kendo sama nowacho wechego, notang’onegi lwetene kod tiendene.
41  To sama pok ne giyie nikech mor mogundho kod wuoro, nokonegi niya: “Be un gi gimoro kanyo minyalo cham?”
42  Omiyo, ne gimiye dir rech mothol,
43  mi nokawo, kendo nochamo e wang’gi giduto.
44  Eka nowachonegi kama: “Magi gin wechena ma nawachonu kane pod an kodu, ni gik moko duto mondik kuoma e Chik Musa kod weche Jonabi gi Zaburi nyaka timre.”
45  Eka noyawo pachgi chutho mondo giwinj tiend Ndiko,
46  kendo nowachonegi niya, “Ma e gima ondik: ni Kristo ne dhi yudo sand kendo ne odhi chier a kuom joma otho e odiechieng’ mar adek,
47  to kokalo kuom nyinge, ne idhi yal e ogendni duto wach loko chuny a e richo mondo owe ne ji richogi—kochakore gi Jerusalem.
48  Unubed joneno mag gigo.
49  Kendo ne! aoronu gima Wuora nosingo. Kata kamano, un to beduru e taondni nyaka chop teko moa malo nobi kuomu.”
50  Eka noterogi oko mi gidhi nyaka Bethania kendo noting’o lwetene malo mi noguedhogi.
51  To sama noguedhogi, nogole moa kuomgi moidho malo e polo.
52  Kendo ne gikulorene ka gimiye luor, kae to ne gidok Jerusalem ka gin gi ilo maduong’.
53  Eka ne gidhi nyime bedo e hekalu ka gipako Nyasaye.
5  Chieng’ moro ka noyudo ochung’ e bath nam Genesaret, oganda nothung’e koni gi koni ka giwinjo wach Nyasaye.
2  Eka noneno yiedhi ariyo ma nosegowo e bath nam, to jolupo nosewuok e igi kendo ne gilwoko gognigi.
3  Noidho achiel kuom yiedhigo, ma ne en mar Simon, mi nokwaye ni ochwale gi ka i nam matin. Eka nobet piny mi nochako puonjo oganda ka en ei yie.
4  Ka noseweyo wuoyo, nonyiso Simon niya: “Chwalri gi iye kama tut kendo ubol gogniu mondo umak rech.”
5  To Simon nodwoke kama: “Japuonj, kuom otieno mangima wasechandore to ok wamako gimoro, kata kamano nikech iwacho, abiro bolo gognigo.”
6  Kane gitimo mano, ne gimako rech mang’eny ahinya. Kendo adier gognigi nochako yiech.
7  Omiyo, ne gifwayo ne jowetegi ma ne ni e yie machielono mondo obi okonygi, mi ne gibiro kendo ne gipong’o yiedhi ariyogo mi yiedhigo nochako nimo.
8  Bang’ neno mano, Simon Petro nogoyo chonge piny e nyim Yesu kowacho niya: “Ruoth, a kuoma, nikech an jaricho.”
9  Nimar en kaachiel gi ji duto ma ne ni kode ne gihum nikech rech ma ne gisemako.
10  Kamano bende e kaka nobedo kuom Jakobo gi Johana yawuot Zebedi ma noriwo ohandgi mar mako rech gi Simon. To Yesu nowacho ne Simon kama: “Kik iluor. Chakre sani ibiro mako ji ka gingima.”
11  Omiyo, ne giduoko yiedhigo e dho wath mi giweyo gik moko duto, kendo ne giluwe.
12  Chieng’ machielo kane en e achiel kuom taonde ma kanyo, ne! ne nitie ng’at moro ma dhoho nosaso dende! Ka noneno Yesu, nopodho auma kosaye niya: “Ruoth, kidwaro, to mi abed maler.”
13  Omiyo, norieyo bade momule kowachone kama: “Ee, adwaro! Bed maler.” Gikanyono, dhohono noa kuome.
14  Mi nochiko jalo ni kik owach ne ng’ato ang’ata wachno, eka nokone niya: “To dhi inyisri e nyim jadolo, kendo nikech koro iler, ichiw gik ma Musa nochiko mondo mano ochiwnegi neno.”
15  To humbe nomedo mana landore, kendo oganda maduong’ ne thoro chokore kanyachiel mondo giwinje, kendo mondo ochangnegi tuochegi.
16  Kata kamano, nojadhi e thim kuonde ma onge ji mondo olem.
17  Chieng’ moro ka nopuonjo e ndalogo, Jo-Farisai gi jopuonj mag Chik ma noyudo obiro koa e gwenge duto mag Galili gi Judea kod Jerusalem nobet kanyo; kendo Jehova nomiye teko mondo otigo e chango ji.
18  To ne! jomoko noting’o ng’at moro ma ne nigi tuo mar abach e otanda, kendo ne gitemo rwake iye mondo gikete e nyim Yesu.
19  To kane ok giyudo yo ma ginyalo kelego iye nikech oganda ne thoth, ne giidho malo e wi tado, mi bang’ walo kamoro e tado, ne gilore ka en e otanda e kind joma ne ni e nyim Yesu.
20  Ka Yesu noneno yiegi, nowacho kama: “Omera, richoni oseweni.”
21  Eka jondiko gi Jo-Farisai nochako penjore ka giwacho niya: “Ng’atni en ng’at manade ma chayo Nyasaye? En ng’a ma nyalo weyo ne ji richo mak mana Nyasaye?”
22  Nikech Yesu nong’eyo pachgi, nodwokogi kama: “Ang’o mupenjoru ei chunyu?
23  Mane mayot? Wacho ni, ‘Richoni oseweni,’ koso wacho ni, ‘Chung’ mondo iwuoth’?
24  Kata kamano, mondo mi ung’e ni Wuod dhano nigi teko e piny mar weyo ne ji richo—” nowacho ne jatuono niya: “Awachoni ni, Chung’ ikaw otandani kendo idhi dalani.”
25  Eka jatuono noa malo e nyimgi, mokawo gima noyudo onindoeno, mi nodhi e dalane komiyo Nyasaye duong’.
26  Kendo mor gi ilo nomakogi giduto, mi ne gichako pako Nyasaye kendo luoro nomakogi ka giwacho niya: “Kawuononi waseneno gik miwuoro!”
27  Koro bang’ mano, nowuok moneno jasol osuru moro ma nyinge Lawi kobet e ofis mar osuru, mowachone kama: “Bed jalupna.”
28  Mi jalo noweyo gik moko duto chien, moa malo kendo nochako luwe.
29  Eka Lawi noloso ne Yesu nyasi maduong’ e ode, kendo ne nitie oganda maduong’ moriwo josol osuru kod jomoko ma ne ni kodgi ka gichiemo.
30  Nikech mano, Jo-Farisai kod jondikogi nochako ng’ur ne jopuonjrene niya: “Ang’o momiyo uchiemo kendo umetho gi josol osuru kod joricho?”
31  Yesu nodwokogi kama: “Joma ngima ok dwar laktar, to joma tuo e ma dwaro.
32  Asebiro mondo aluong, ok joma kare, to joricho mondo mi gilok chunygi gia e richo.”
33  Ne giwachone niya: “Jopuonjre Johana nohero tueyo chiemo kendo lamo ka gisayo matek, kendo mano e kaka jopuonjre mag Jo-Farisai bende jotimo, to jopuonjreni to chiemo kendo gimetho.”
34  Yesu nodwokogi kama: “Ok unyal miyo osiepe wuon kisera otue chiemo ka pod wuon kisera ni kodgi, be mano nyalore?
35  To ndalo biro ma adier ibiro gol wuon kisera oa kuomgi; eka e ndalogo ginitue.”
36  Bende, nogoyonegi ngero moro kama: “Onge ng’at ma ng’ado rabaw koa e nanga manyien kae to otwang’e e nanga moti. Kotimo kamano, to rabaw manyienno biro yiech, kendo rabaw moa e nanga manyienno ok bi winjore gi nanga motino.
37  Bende, onge ng’at ma keto divai manyien e chupni pien moti miting’oe divai. Kotimo kamano to divai manyien biro baro chupnigo kendo pukore mi chupnigo kethre.
38  To divai manyien nyaka ket e chupni pien manyien miting’oe divai.
39  Onge ng’at ma kosemadho divai machon to obiro dwaro manyien, nimar owacho ni, ‘Machon e ma ber moloyo.’”
15  Koro josol osuru duto kod joricho ne siko ka chokore machiegni kode mondo giwinje.
2  Kendo Jo-Farisai gi jondiko ne siko ka ng’ur niya: “Ng’atni rwako joricho kendo ochiemo kodgi.”
3  Eka nogoyonegi ngero moro kama:
4  “En ng’a kuomu ma ka nigi rombe 100 to olalo achiel kuomgi, ok obi weyo 99 chien e thim, kae to odhi manyo achiel molalno nyaka chop oyude?
5  To bang’ yude, okete e goke kendo obedo mamor.
6  Eka bang’ chopo pacho, ochoko osiepene gi joma odak machiegni kode, kowachonegi niya: ‘Moruru koda, nimar aseyudo rombona ma nolal.’
7  Awachonu ni, kamano bende e kaka mor nomedre e polo kuom jaricho achiel moloko chunye a e richo, moloyo kuom joma kare 99 ma ok dwarre ni olok chunygi a e richo.
8  “Kata, ere dhako ma ka nigi pes drakma apar to olalo achiel kuom drakmago, ok obi moko taya kendo yweyo ode ka omanye adimba nyaka chop oyude?
9  Kendo bang’ yude, oluongo osiepene kod joma odak machiegni kode kowachonegi ni, ‘Moruru koda, nimar aseyudo pes drakma ma nolalna.’
10  Kamano bende, awachonu ni, malaike mag Nyasaye bedo mamor kuom jaricho achiel moloko chunye oa e richo.”
11  Kae to nowacho niya: “Ng’at moro ne nigi yawuowi ariyo.
12  To wuowi matin nowacho ne wuon-gi ni, ‘Wuora, pogna mwandu monego obed mara.’ Omiyo, nopogo mwandune ne yawuote ariyogo.
13  Odiechienge manok bang’e, wuowi matinno nochoko gige duto kanyachiel, mi nodhi e piny moro mabor, kendo kuro nokethoe mwandune kuom dak e ngima mar anjawo.
14  Ka nosetieko gik moko duto, kech maduong’ nosieko e pinyno mangima, kendo nobedo ng’a mochando.
15  Eka nodhi nyaka ir achiel kuom jopinyno, mi jalo noore mondo odhi okwa anguche e pewene.
16  Kendo wuowino nogombo mondo ocham opokla mag olemb yath ma anguchego ne chamo, to onge ng’at ma ne miye gimoro amora.
17  “Ka pache noduogo, nowacho kama, ‘Gin ji adi ma wuora ondiko tich kendo ma nigi chiemo mogundho, to an kech nega kae!
18  Abiro dok ir wuora mi awachne niya: “Wuora, asetimo richo ne polo kendo ne in bende.
19  Ok awinjora koro mondo oluonga ni wuodi. Keta abed achiel kuom jotich mindiko.”’
20  Omiyo, noa malo modhi nyaka ir wuon-gi. To ka pod ne en gi kama bor, wuon-gi nonene, mi ne okeche, kendo noringo mokwako wuodeno kendo nonyodhe gi mor.
21  Eka wuode nokone ni, ‘Wuora, asetimo richo ne polo kendo ne in bende. Ok awinjora koro mondo oluonga ni wuodi.’
22  To wuon mare nowacho ne wasumbnine kama, ‘Timuru piyo! keluru kandho maberie moloyo, kae to urwakego kendo uket tere e lith lwete kod wuoche e tiende.
23  Bende, keluru nyaruath machwe mondo uyang’ kae to wachiemuru kendo wabed mamor
24  nimar wuodani nosetho to koro ongima kendo; nolal to koro oseyude.’ Omiyo, ne gichako bedo mamor.
25  “Koro wuode maduong’ ne ni oko e puodho, to sama noduogo mochopo machiegni gi ot, nowinjo koko mar thum gi miel.
26  Omiyo, noluongo achiel kuom jotich, mi nopenje gima ne timore.
27  Nodwoke kama, ‘Owadu oa duogo kendo wuonu oseyang’o nyaruath machwe nimar oduogo ka ongima maber.’
28  To mirima nomake kendo ne ok odwar donjo ei ot. Eka wuon-gi nowuok oko mochako saye.
29  En nodwoko wuon-gi kama, ‘Ne! Kuom higni mang’enygi asebedo ka atiyoni mana ka misumba, kendo pok akethoga chikni kata mana dichiel, to e ma pok imiyaga nyadiel kata mana dichiel mondo amorgo gi osiepena.
30  To mapiyo bang’ ka wuodini ochopo, jal moseketho mwanduni kanyachiel gi mon ma ndhaga, iyang’one nyaruath machwe.’
31  Eka nokone ni, ‘Wuoda, kinde duto isebedo koda, kendo giga duto gin meki.
32  To nyaka a wabed mana mamor kendo moil, nikech owadu nosetho to koro ongima; nolal to koro oseyude.’”
20  Chieng’ moro e ndalogo, sama nopuonjo ji e hekalu kendo nolando wach maber, jodong-jodolo gi jondiko kod jodongo nobiro ire
2  mi ne gipenje niya: “Wachnwae, itimo gigi gi ratiro mane? Kata en ng’a momiyi ratiro mar timo gigi?”
3  En nodwokogi kama: “An bende abiro penjou penjo achiel, kendo udwoka:
4  Batiso ma Johana ne timo, ne en moa e polo koso kuom dhano?”
5  Eka ne gichako wacho e kindgi giwegi niya: “Ka wadwoke ni, ‘Ne en moa e polo,’ obiro penjowa ni, ‘Kare ang’o momiyo ne ok uyie kuome?’
6  To ka wadwoke ni, ‘Ne en moa kuom dhano,’ oganda duto biro chielowa gi kite nimar giyie ni Johana en janabi.”
7  Omiyo, ne gidwoke ni ne ok ging’eyo kama ne batisono oaye.
8  Yesu nowachonegi niya: “An bende ok abi wachonu ni atimo gigi gi ratiro mane.”
9  Eka nochako goyo ne ji ngero niya: “Ng’at moro nopidho puoth mzabibu mi noketo puodhono e lwet jopur ma chule, kae to nodhi wuoth e piny moro mabor kuom ndalo mogwaro.
10  Ka kinde ma olemo nyakie nochopo, nooro misumba moro ir jopurgo mondo gimiye moko kuom olemo mag puoth mzabibuno. Kata kamano, jopurgo noriembe gi lwete nono bang’ goye.
11  To nochako ooro misumba machielo. Mano bende ne gigoyo mi gitimone timbe achaya, kendo ne giriembe gi lwete nono.
12  Kendo nochako ooro mar adek; mano bende ne gihinyo mi giwito oko.
13  Omiyo, wuon puoth mzabibuno nowacho ni, ‘En ang’o monego atim? Abiro oro wuoda ma ahero. Dipo ka gimiye luor.’
14  Ka jopurgo noneno wuodeno, ne giwacho e kindgi kama, ‘Mani e jal ma puodhoni biro dong’ne kaka pok mare. Wanegeuru mondo puodhoni obed marwa.’
15  Mi ne giwite oko mar puoth mzabibu kendo ne ginege. Omiyo, en ang’o ma wuon puoth mzabibuno biro timonegi?
16  Enobi mi noneg jopurgo kae to ochiwo puoth mzabibuno ne jomamoko.” Bang’ winjo mano, ne giwacho kama: “Mano kik timre ngang’!”
17  To nong’iyogi tir mowacho niya: “Kare ere tiend wach mondik niya: ‘Kidi ma jogedo ne otamore, kidino osebedo kidi maduong’ moriwo kor ot’?
18  Ng’ato ang’ata ma lwar e kidino, ng’atno biro tur ma tindotindo. To ng’at ma kidino olwar kuome, kidino biro rege ka buru.”
19  Eka jondiko gi jodong-jodolo nomanyo kaka ne ginyalo make e sa nogono nimar ne ging’eyo ni nogoyo ngerono kuomgi, kata kamano ne giluoro ji.
20  Kendo bang’ nono ahinya gik ma notimo, ne gioro jomoko ma ne gisechulo ling’ling’ mondo gidhi giwuondre ka joma kare, eka gimake gi wach moa e dhoge kae to gikete e lwet joloch kendo e bwo teko mar gavana.
21  Eka jogo nopenje kama: “Japuonj, wang’eyo ni iwuoyo kendo ipuonjo kare, bende ok iluoro wang’ ng’ato, to ipuonjo yor Nyasaye ka luwore gi adiera:
22  Be chulo osuru ne Kaisar en gima owinjore gi chik, koso ok owinjore?”
23  Kata kamano, nofwenyo wuondruokgi mowachonegi kama:
24  “Nyisauru dinari. Kido gi ndiko man kuomegi gin mag ng’a?” Ne gidwoke niya: “Gin mag Kaisar.”
25  Nowachonegi kama: “Kare chuluru Kaisar gige Kaisar, to gige Nyasaye ne Nyasaye.”
26  Omiyo, ne ok ginyal make gi wach moro moa e dhoge e nyim ji, to ne gihum nono gi dwokone mi giling’ thi.
27  To moko kuom Jo-Sadukai ma gin joma wacho ni chier onge nobiro ire mi gipenje kama:
28  “Japuonj, Musa nondikonwa niya: ‘Ka owadgi ng’ato otho kendo oweyo chiege, to ne ok onyuolo nyathi, owadgi onego okaw chiegeno mondo onyuolnego nyithindo.’
29  Koro ne nitie owete moko abiriyo. Mokwongo nokendo dhako kae to ne otho ma onge nyathi.
30  Mar ariyo
31  gi mar adek bende nokendo dhakono. Ne obet kamano nyaka e mar abiriyo; ne githo ma ok giweyo nyithindo chien.
32  Gikone, dhakono bende ne otho.
33  Nikech mano, e chier, dhakono nobed chi ng’a kuomgi? Nimar nosebedo chi owete abiriyogo.”
34  Yesu nodwokogi niya: “Nyithind ndaloni kendo, bende ichiwogi e kend,
35  to joma osekwan ni owinjore donjo e ndalo ma biro kod chier a kuom joma otho, ok kend, bende ok chiwgi e kend.
36  Kuom adier, bende ok ginyal tho kendo, nimar gichal kaka malaike, kendo gin nyithind Nyasaye kuom bedo nyithind chier.
37  To kuom wach chiero joma otho, kata mana Musa noelo wachno e sigand bungu mar kuthe, ka noluongo Jehova ni, ‘Nyasach Ibrahim, Nyasach Isaka, kendo Nyasach Jakobo.’
38  En Nyasach joma ngima to ok Nyasach joma otho, nimar e wang’e jogo duto ngima.”
39  Jondiko moko nodwoke niya: “Japuonj, iwacho kare.”
40  Nikech koro ne gionge gi chir mar penje kata wach achiel.
41  Eka nopenjogi niya: “Obet nade ni ji wacho ni Kristo en Wuod Daudi?
42  Nimar Daudi owuon wacho e bug Zaburi ni, ‘Jehova nowacho ne Ruodha niya: “Bed e bada korachwich
43  nyaka chop aket wasiki obed kaka raten mar tiendi.”’
44  Kuom mano, Daudi luonge ni Ruodha; omiyo ere kaka onyalo bedo wuode?”
45  Eka sama ji duto ne winjo, nowacho ne jopuonjrene kama:
46  “Tang’uru gi jondiko mohero wuotho koni gi koni ka girwako kandho kendo mohero ni ji omosgi ka dhialogi e chirni kendo mohero kombe ma nyime e sunagoke kod kuonde moyiedh mogik e nyasi,
47  kendo giyako ute mond liete, kendo gilamo lamo maboyo mana ni mondo ji onegi. Jogi noyud kum magerie moloyo.”
1  Ji mang’eny osetemo choko weche mag adiera ma ogen chuth e kindwa,
2  mana kaka ne ochiwnwagi kokalo kuom joma nyaka a chakruok noneno wechegi gi wang’gi kendo ne gibedo jorit mag wechego.
3  An bende nikech asenono gik moko duto nyaka a chakruokgi adimba, aseng’ado mondo andiknigi e yo mochanore maler, in Theofilo, jaduong’ moluor moloyo,
4  mondo eka ing’e chuth adiera mag gik mosepuonji.
5  E kinde Herode ruodh Judea, ne nitie jadolo moro ma nyinge Zakaria moa e kidieny mar Abija. Chiege noa kuom nyi Arun to nyinge ne en Elizabeth.
6  Ji ariyogo ne gin joma kare e nyim Nyasaye, kendo ne giwuotho ma onge ketho ka luwore gi chike duto kod gik ma Jehova ne dwaro.
7  To ne gionge nyathi nikech Elizabeth ne en migumba kendo giduto koro hikgi noseniang’.
8  Koro e sama notiyo kaka jadolo e migawo mar kidienyne e nyim Nyasaye
9  ka luwore gi kaka tim mar tij jodolo nobet, sane nochopo mar chiwo ubani, mi nodonjo e hekalu mar Jehova.
10  Kendo oganda duto ne lemo oko e sa mar chiwo ubani.
11  Malaika mar Jehova ma ne ochung’ e dir kendo mar ubani korachwich nofwenyorene.
12  To chuny Zakaria nochandore bang’ nene, kendo luoro nomake ahinya.
13  Kata kamano, malaikano nowachone niya: “Kik iluor in Zakaria, nimar Nyasaye osewinjo kwayoni, kendo Elizabeth chiegi biro nyuoloni nyathi ma wuowi, mi inichake ni Johana.
14  Ibiro bedo gi ilo kod mor maduong’, mi ji mang’eny bende nobed mamor nikech nyuolne
15  nimar obiro bedo gi duong’ e wang’ Jehova. To ok obi madho divai ngang’ kata gimoro amora mimadho ma mero ji, kendo roho maler biro pong’e kata ka pok onyuole,
16  kendo obiro duoko ng’eny nyithind Israel ir Jehova Nyasachgi.
17  Bende, obiro dhi kotelo e nyim Nyasaye gi chuny kod teko mar Elija mondo oduok chuny wuone ir nyithindgi, kendo oduok joma tamore winjo wach ir rieko mar joma kare, mondo eka olos ne Jehova joma oseik.”
18  Zakaria nopenjo malaikano kama: “Ere kaka anyalo bedo gadier gi wachni? Nimar aseti kendo chiega koro hike oseniang’.”
19  Malaikano nodwoke niya: “An Gabriel, ma jachung’ e nyim Nyasaye, kendo oseora ni awuo kodi mondo alandni wach maberni.
20  To ne! ibiro bet momo, kendo ok ibi bedo gi nyalo mar wuoyo nyaka chop chieng’ ma gigi biro timoree, nikech ne ok iyie kuom wechena ma biro chopo e kinde moseketnegi.”
21  Gie kindeno, ji ne medo rito Zakaria, kendo ne giwuoro kaka nodeko ahinya e hekalu.
22  Sama nowuok oko, ne oonge gi nyalo mar wuoyo kodgi, omiyo ne gifwenyo ni oseneno hono moro e hekalu. Nosiko kotiyo gi ranyisi mag lwetene e wuoyo kodgi, kata kamano nodong’ ka en momo.
23  Koro ka ndalo mag tichne e hekalu norumo, nodok dalane.
24  Bang’ odiechienge moko, Elizabeth chiege nomako ich, kendo nosiko kar kende kuom dweche abich kowacho kama:
25  “Mani e kaka Jehova osetimona e ndalogi. Osepara mondo ogolna wich-kuot e kind ji.”
26  E dwe mare mar auchiel, Nyasaye nooro malaika Gabriel nyaka e taon moro mar Galili ma nyinge Nazareth,
27  ir nyako moro ma silili ma nosetimo singruok mar donjo e kend gi dichwo ma nyinge Josef moa e dhood Daudi, to nying nyakono ne en Maria.
28  Ka malaikano nodonjo, nowacho ne nyakono kama: “Misawa, in ng’at moguedh ahinya, Jehova ni kodi.”
29  Kata kamano, chunye nochandore ahinya kuom wechenego kendo notemo mondo ong’e tiend mos ma kamano.
30  Omiyo, malaikano nokone niya: “Kik ibed maluor Maria, nimar Nyasaye oseyie kodi.
31  To ne! inimak ich, kendo ninyuol wuowi, mi inimiye nying ni Yesu.
32  Jali nobed gi duong’ kendo enoluonge ni Wuod Ng’at Mamalo Chutho, kendo Jehova Nyasaye biro miye kom-loch mar Daudi wuon mare,
33  kendo obiro locho kaka Ruoth e wi od Jakobo nyaka chieng’, kendo Pinyruodhe ok norum.”
34  To Maria nopenjo malaikano kama: “Mano biro timore nade to pok ne anindo gi dichwo?”
35  Malaikano nodwoke niya: “Roho maler nobi kuomi kendo teko mar Ng’at Mamalo Chutho biro umi. Kendo nikech mano, jal mibiro nyuolono noluong ni maler, Wuod Nyasaye.
36  Kendo ne! Elizabeth ma watni bende osemako ich mar nyathi ma wuowi kata obedo ni oseti, kendo mani en dweye mar auchiel, dhako ma ji luongo ni migumba;
37  nikech onge gima Nyasaye wacho ma ok nyal timore.”
38  Eka Maria nowacho niya: “Ne! an misumba mar Jehova! We mondo otimrena kaka isewacho.” Bang’ mano, malaikano noweye.
39  Omiyo, e ndalogo Maria nowuok modhi mapiyo e piny motimo gode, e taon moro mar Juda
40  kendo nodonjo e od Zakaria mi nomoso Elizabeth.
41  Sama Elizabeth nowinjo ka Maria mose, nyathi ma ne ni ei Elizabeth notugo, kendo roho maler nopong’o Elizabeth
42  mi nokok gi dwol maduong’ niya: “In ng’at moguedhi e kind mon kendo nyathi manie iyi en moguedhi!
43  Omiyo, ere kaka ayudo thuolo moyiedh kama momiyo min Ruodha obiro ira?
44  Nimar ne! sama ne awinjo awinja ka imosa ni i, nyathi manie iya a otugo gi ilo.
45  En mor bende ne nyakono moseyie nimar weche duto mosewachne koa kuom Jehova biro chopo chutho.”
46  Eka Maria nowacho kama: “Chunya miyo Jehova duong’,
47  kendo ok anyal weyo bedo gi mor mogundho kuom Nyasaye ma Jawarna
48  nimar oseparo misumbane ma nyako ma jachan. Kendo ne! chakre sani tienge duto biro kwana kaka ng’at mamor
49  nikech Jal ma nigi teko osetimona gik madongo kendo nyinge iluongo ni maler,
50  kendo e tienge duto kechne bedo kuom joma oluore.
51  Osetimo gik madongo gi bade; osekeyo joma nigi kido mar ng’awruok e chunygi.
52  Osegolo joma nigi teko a e kombegi mag loch, kendo oseting’o malo joma ngimagi ni piny;
53  oseyieng’o chuth joma kech kayo gi gik mabeyo kendo oseriembo joma ne nigi mwandu mi gia gi lwetgi nono.
54  Osekonyo Israel jatichne kuom paro kechne
55  mana kaka nosingo ne kwerewa, ne Ibrahim kod kothe nyaka chieng’.”
56  Maria nodak kode kuom dweche adek kama eka nodok korgi.
57  Kinde koro nochopo ma Elizabeth ne onego nyuolie, mi nonyuolo nyathi ma wuowi.
58  Kendo joma nodak machiegni kode kod wedene nowinjo ni Jehova ne osekecho Elizabeth e yo maduong’, mi ne gibedo moil kode.
59  E odiechieng’ mar aboro, ne gibiro mondo giter nyathi matinno nyangu, kendo ne gidwaro miye nying mar Zakaria wuon-gi.
60  Eka min-gi nowachonegi niya: “Ooyo! to enoluonge ni Johana.”
61  Mi ne giwachone niya: “Onge watni miluongo gi nyingno.”
62  Eka ne gidhi penjo wuon-gi nying ma nodwaro ni oluongego, to ne gitimo kamano ka gitiyo gi ranyisi mag lwetegi.
63  Omiyo, nokwayo bao moro mi nondikoe niya: “Johana e nyinge.” Mano nomiyo ji duto ohum nono.
64  Gikanyono, dhoge noyawore kendo lewe nogonyore mi nochako wuoyo, kopako Nyasaye.
65  Kendo luoro nomako ji duto ma nodak e alworagi, mi ji nochako wuoyo kuom wechegi duto e gweng’ Judea mangima ma en piny motimo gode.
66  Eka ji duto ma nowinjo noketo wachno ei chunygi, kendo ne gipenjore niya: “Nyathi matinno nobed ng’at manade?” Nimar lwet Jehova ne ni kode adier.
67  Eka roho maler nopong’o Zakaria wuon mare, mi nokoro wach niya:
68  “Opak Jehova, Nyasach Israel nimar oseparo joge, kendo osekelonegi resruok.
69  Kendo osechungonwa tung’ mar warruok e od Daudi jatichne,
70  mana kaka nosewacho kokalo kuom dho jonabine maler chakre chon,
71  wach warruok kuom wasikwa, kendo koa e lwet ji duto ma nigi sigu kodwa;
72  mondo okechwa nikech kwerewa kendo paro singruokne maler,
73  ma en kuong’ruok ma notimo ne Ibrahim kwarwa
74  mondo omiwa thuolo mar tiyo tij Nyasaye ma onge luoro, bang’ ka osereswa e lwet wasigu,
75  ka wamakore kode kendo ka wanyiso tim makare e nyime ndalo duto.
76  To in, nyathi matin, ibiro luongi ni janabi mar Ng’at Mamalo Chutho, nimar ibiro dhi motelo ne Jehova mondo iik yorene,
77  mondo imi joge ng’eyo wach warruok kokalo kuom weyonegi richogi,
78  nikech Nyasachwa osekechowa. Kokalo kuom kechno, ler mar ru piny biro limowa koa malo
79  mondo ochiw ler ne joma obet e mudho kod tipo mar tho, kendo mondo ota tiendewa e yo mar kuwe.”
80  Kendo nyathi matinno nodongo mi nobedo motegno e pache kod e kite ma iye, kendo nosiko e thim nyaka nochopo chieng’ ma nonyisore e lela ne Israel.
2  Koro e ndalogo, Kaisar Agusto nogolo chik mondo ondik nying ji e piny mangima.
2  (Okang’ mar ndiko nying ji mokwongono notimore ka Kwirinio e ma ne en gavana e Siria.)
3  Kendo ji duto nodhi mondo ondik nyingegi, ng’ato ka ng’ato e taon ma thurgi.
4  Josef bende nowuok Galili e taon mar Nazareth modhi Judea nyaka e taon mar Daudi kama iluongo ni Bethlehem, nikech ne en ja libamba kendo ja dhood Daudi.
5  Nodhi mondo ondik nyinggi kaachiel gi Maria ma noyudo osekendo kaka ne gisesingore, to koro ne ochiegni nyuol.
6  Ka noyudo gin kuro, kindene mar nyuol nochopo.
7  Mi nonyuolo wuode makayo, kendo noboye gi nanga mi nopiele e sanduk mimiyoe dhok chiemo nikech ne onge od bworo ma ne ginyalo betie.
8  E alworano, ne nitie bende jokwath ma ne dak oko e lege, kendo ne girito kwethgi gotieno.
9  Apoya nono, malaika mar Jehova ne ochung’ e nyimgi, kendo duong’ mar Jehova norienynegi koni gi koni mi ne gibedo maluor ahinya.
10  Kata kamano, malaikano nokonegi kama: “Kik uluor, nimar neuru! ahulonu wach maber mar ilo maduong’ ma ji duto biro bedogo.
11  Nikech kawuono osenyuolnu jawar ma en Kristo Ruoth e taon mar Daudi.
12  Kendo ma e ma nobednu ranyisi: Ubiro yudo nyathi mayom ma obo gi nanga ka onindo e sanduk mimiyoe dhok chiemo.”
13  Apoya nono, oganda maduong’ mar malaike mag polo ne ni kod malaikano ka gipako Nyasaye kama:
14  “Duong’ obed ne Nyasaye man malo kendo kuwe obed e wi piny e kind joma oyiego.”
15  Omiyo, ka malaikego nosedok e polo, jokwath nochako wacho e kindgi giwegi niya: “Wadhiuru Bethlehem mondo wane gima osetimore, ma Jehova osemiyo wang’eyo.”
16  Eka ne gidhi mapiyo kendo ne giyudo Maria kanyachiel gi Josef kod nyathi mayomno ka opiele e sanduk mimiyoe dhok chiemo.
17  Kane gineno mano, ne giwacho wach ma nosewachnegi e wi nyathi matinno.
18  Kendo jogo duto ma nowinjo nowuoro gik ma jokwathgo nowachonegi,
19  to Maria nochako kano wechego duto, koparo tiendgi e chunye.
20  Eka jokwath nodok, ka gimiyo Nyasaye duong’ kendo pake nikech duto ma ne gisewinjo kendo neno mana kaka nosewachnegi.
21  Bang’ odiechienge aboro, ka kinde nochopo mar tere nyangu, ne ochake ni Yesu, ma en nying ma malaika nomiye ka pok nomak ichne.
22  Bende, ka kinde nochopo mar pwodhe ka luwore gi Chik Musa, ne gitere nyaka Jerusalem mondo gichiwe ne Jehova
23  mana kaka ondik e Chik Jehova niya: “Nyathi ka nyathi ma wuowi kendo makayo nyaka luong ni maler mar Jehova.”
24  Kendo ne gichiwo misango ka luwore gi gima iwacho e Chik Jehova niya: “Akuche ariyo kata nyithi akuche ariyo.”
25  Kendo ne! ne nitie ng’at moro e Jerusalem ma nyinge Simeon, ma ne en ng’at makare kendo moluoro Nyasaye, to norito kinde hoch mar Israel, kendo roho maler ne ni kuome.
26  E wi mano, Nyasaye noseelone kokalo kuom roho maler ni ok nodhi tho ka pok oneno Kristo mar Jehova.
27  Koro nobiro ei hekalu e bwo teko mar roho kendo ka jonyuolgo nokelo Yesu ma pod ne tinno ei hekalu mondo gitimne kaka ne itimoga ka luwore gi Chik,
28  nokawo nyathino e bade mi nopako Nyasaye kowacho niya:
29  “Ruoth Mamalo Chutho, eri koro iseyie mondo misumbani odhi gi kuwe ka luwore gi kaka ne isewacho,
30  nimar wang’a oseneno yori mar kelo warruok
31  ma iseiko e wang’ ji duto,
32  ler mar golo gima geng’o wang’ ogendni, kendo ma kelo duong’ ne jogi Israel.”
33  Kendo wuon nyathino gi min mare nomedo wuoro gik ma niwacho kuome.
34  Bende, Simeon noguedhogi kendo nowacho ne Maria min nyathino kama: “Ne! Nyathini oseket mondo omi ji mang’eny e Israel olwar kendo ochung’, kendo mondo obed ranyisi ma ibiro wuo kuome marach
35  (ee, nitie ligangla moro mabor mibiro chwoyigo), mondo mi paro manie chuny ji mang’eny oelre.”
36  Koro ne nitie janabi moro ma nyinge Ana, ma nyar Fanuel ma dhood Asher. Dhakoni hike noseniang’ kendo noyudo osedak gi chwore kuom higni abiriyo bang’ kend margi,
37  to ne en chi liel ma koro ne jahigni 84. Ne ok obarega e hekalu kotiyo tij Nyasaye odiechieng’ gi otieno, kotueyo chiemo, kendo lemo kosayo.
38  E sa nogono, nobiro machiegni mochako goyo erokamano ne Nyasaye kendo nowuoyo e wi nyathino gi ji duto ma ne kiyo resruok mar Jerusalem.
39  Omiyo, kane gisetimo gigo duto ka luwore gi Chik Jehova, ne gidok Galili e taondgi mar Nazareth.
40  Kendo nyathi matinno nodhi nyime dongo kendo nobedo motegno ka ipong’e gi rieko, kendo ne odhi nyime bedo ng’at ma Nyasaye oyiego.
41  Koro higa ka higa jonyuolne ne nigi tim mar dhi Jerusalem e sawo mar Pasaka.
42  To ka noromo jahigni 12, ne gidhi Jerusalem mana kaka tim sawono nobet.
43  Ka ndalo mag sawono norumo kendo koro ne giduogo, rawera ma Yesu nodong’ chien Jerusalem to jonyuolne ok nofwenyo.
44  Ka giparo ni ne en kanyachiel gi joma ne giwuothogo, ne gitieko wuodh odiechieng’ achiel, eka ne gichako manye e kind wedegi kod joma ne ging’eyo.
45  To kane ok giyude, ne gidok Jerusalem kendo ne gimanye gi kinda ahinya.
46  Eka bang’ ndalo adek ne giyude ei hekalu kobet e dier jopuonj, kowinjogi kendo kopenjogi penjo.
47  To jogo duto ma ne winje ne siko ka wuoro riekone mar ng’eyo tiend weche kod kaka ne odwoko.
48  Koro ka jonyuolne nonene, ne gihum, kendo min mare nopenje niya: “Nyathina, isetimonwa kama nang’o? An kod wuoru wasechandore ahinya ka wamanyi.”
49  To nodwokogi niya: “Ang’o momiyo ne umanya? Ne ok ung’eyo ni nyaka abed e od Wuora?”
50  Kata kamano, ne ok giwinjo tiend gima nowachonegi.
51  Eka ne olor kodgi mi gidok Nazareth, kendo nodhi nyime luwo kaka ne gichike. Bende, min-gi nokano wechego duto e chunye.
52  Kendo Yesu ne dongo ka riekone medore kendo Nyasaye kod ji ne omedo bedo mamor kode.
3  E higa mar 15 mar loch Tiberio Kaisar, kane Pontio Pilato en gavana mar Judea, to Herode ne en jaloch mar Galili, ka Filipo owadgi to ne en jaloch mar piny Iturea kod Trakoniti, kendo Lusania ne en jaloch mar Abilene,
2  e ndalo ma Anas kod Kayafa ne gin jodong-jodolo, wach Nyasaye nobiro ne Johana wuod Zakaria ka en e thim.
3  Kuom mano, nodhi e alwora duto mar Jordan koyalo wach batiso ma en ranyisi mar loko chuny mondo owe ne ji richogi,
4  mana kaka ondik e buk moting’o weche janabi Isaya niya: “Nitie dwol ma kok e thim kama: ‘Ikuru ne Jehova yo! Miuru ndechene obed moriere tir.
5  Hoho ka hoho nyaka bug, kendo gode gi pidhe duto nyaka ket obed mopie; yore mogondore nyaka bed moriere tir, kendo yore motimo gogni nobed mapoth;
6  kendo ji duto none warruok mar Nyasaye.’”
7  Omiyo, Johana nochako wacho ne oganda ma ne biro mondo obatisgi niya: “Un koth thuonde, ng’ano ma osenyisou mondo uring mirima ma biro?
8  Omiyo, nyaguru olemo ma nyiso ni useloko chunyu ua e richo. Kik uchak wacho e chunyu uwegi ni, ‘Wan gi wuonwa ma en Ibrahim.’ Nimar awachonu ni Nyasaye nigi nyalo mar loso ne Ibrahim nyithindo koa kuom kitegi.
9  Adier, oseket le e tie yien. Kuom mano, yien duto ma ok nyag olemo mabeyo ibiro tong’ mi witgi e mach.”
10  To oganda ne penje kama: “Kare en ang’o monego watim?”
11  En to nodwokogi niya: “Ng’at ma nigi nengni ariyo mondo opog ne jal ma ongego, kendo ng’at ma nigi chiemo bende otim kamano.”
12  Kata mana josol osuru ne biro mondo obatisgi, kendo ne gipenje niya: “Japuonj, en ang’o monego watim?”
13  Nokonegi kama: “Kik usol gimoro mokalo chudo moket mar osuru.”
14  Bende, joma ne tiyo e lweny ne penje niya: “En ang’o monego watim?” Eka nowachonegi kama: “Kik uthag ng’ato ang’ata kata donjo ne ng’ato e yor miriambo, to gik ma uyudo mondo oromu.”
15  Koro ji ne kiyo biro mar Kristo, kendo ji duto ne penjore e chunygi kuom Johana ni, “Be dibed ni ma eri e Kristo?”
16  Johana nodwoko kowacho ne ji duto niya: “An to abatisou gi pi, to ng’at ma nigi teko moloya biro, ma an to ok awinjora gonyo tond wuochene. En obiro batisou gi roho maler kendo gi mach.
17  Rapiedh cham ni e lwete mondo obi oywe ka modinoe cham ma dong’ maler chuth, kae to obiro choko ngano mi okan-gi e dero, to mihudhi obiro wang’o gi mach ma ok nyal neg.”
18  Johana bende nopuonjo weche mamoko mang’eny, kendo nodhi nyime lando ne ji wach maber.
19  To Johana nokwero Herode ma ne en jaloch mar alworano e wach Herodia chi owadgi kendo e wi timbe maricho duto ma notimo.
20  Omiyo, Herode notimo kendo gima rachni: Ne otueyo Johana e jela.
21  Koro ka nosebatis ji duto, ne obatis Yesu bende. Sama nolemo, polo noyawore
22  kendo roho maler nobiro kuome e kit akuru, mi dwol moro noa e polo ka wacho niya: “In Wuoda ma ahero; aseyie kodi.”
23  Kane Yesu ochako yalo, ne en jahigni 30 kama. Ji nong’eye kaka, wuod Josef, ma wuod Heli,
24  wuod Mathat, wuod Lawi, wuod Melki, wuod Janai, wuod Josef,
25  wuod Matathia, wuod Amos, wuod Nahum, wuod Esli, wuod Nagai,
26  wuod Math, wuod Matathia, wuod Semein, wuod Josek, wuod Joda,
27  wuod Joanan, wuod Resa, wuod Zerubabel, wuod Shelatiel, wuod Neri,
28  wuod Melki, wuod Adi, wuod Kosam, wuod Elmada, wuod Er,
29  wuod Yesu, wuod Eliezer, wuod Jorim, wuod Mathat, wuod Lawi,
30  wuod Simion, wuod Judas, wuod Josef, wuod Jonam, wuod Eliakim,
31  wuod Melea, wuod Mena, wuod Matatha, wuod Nathan, wuod Daudi,
32  wuod Jese, wuod Obed, wuod Boaz, wuod Salmon, wuod Nashon,
33  wuod Aminadab, wuod Ani, wuod Hezron, wuod Perez, wuod Juda,
34  wuod Jakobo, wuod Isaka, wuod Ibrahim, wuod Tera, wuod Nahor,
35  wuod Serag, wuod Reu, wuod Peleg, wuod Eber, wuod Shela,
36  wuod Kainan, wuod Apaksad, wuod Shem, wuod Noa, wuod Lamek,
37  wuod Methusela, wuod Enok, wuod Jared, wuod Mahalalel, wuod Kainan,
38  wuod Enos, wuod Seth, wuod Adam, wuod Nyasaye.
12  Gie kindeno, sama oganda mar ji gana mang’eny nosechokore kanyachiel ma koro ne ginyonore giwegi, nochako wuoyo kowacho ne jopuonjrene niya: “Beduru motang’ ne thowi mar Jo-Farisai, ma en wuondruok.
2  To onge gimoro mopand ahinya ma ok bi fwenyore, kendo onge wach maling’ling’ ma ok bi ng’ere.
3  Omiyo, gimoro amora muwacho e mudho ibiro winj e ler, to gima ukuodho e uteu kar kendu ibiro yal e tat udi.
4  E wi mano, un osiepena awachonu ni, kik uluor joma nego ringruok to bang’ mano ok ginyal timo gimoro mokalo kanyo.
5  To abiro nyisou ng’at monego uluor: Luoruru Ng’atno ma bang’ nego ng’ato, en gi nyalo mar wite e Gehena. Ee, awachonu ni, luoruru Ng’atno.
6  Donge oyundi abich ing’iewo mana gi nengo matin mar pesa ma mingli ariyo, koso? To e ma pod onge achiel kuomgi ma wi Nyasaye wilgo.
7  To un, kata mana yie wiu duto osekwan. Kik uluor; un nengou duong’ ahinya moloyo oyundi mang’eny.
8  “Awachonu ni, ng’ato ang’ata ma hulo e nyim ji ni oyie kuoma, Wuod dhano bende nohul e nyim malaike mag Nyasaye ni oyie kode.
9  To ng’at ma kwer e nyim ji ni ok ong’eya, abiro kwer e nyim malaike mag Nyasaye ni ok ang’eye.
10  Kendo ng’at ma nyiso achaya ne Wuod dhano, ibiro wene, to ng’ato ang’ata ma chayo roho maler ok nowene.
11  Ka giterou e nyim chokruok mar ji mang’eny, kata ir jo sirkal kata e nyim joloch, kik uparru kuom kaka ubiro dwoko weche modonjnugo, kata kuom gima ubiro wacho
12  nimar roho maler biro puonjou e sanogono gik monego uwach.”
13  Eka ng’at moro ei oganda nowacho niya: “Japuonj, nyis owadwa mondo opog koda gik ma wuonwa ne oweyo.”
14  Nopenje kama: “Omera, en ng’a moseketa jang’ad-bura kata jathek e kindu ji ariyo?”
15  Kae to nowachonegi niya: “Yawuru wang’u kendo utang’ gi yore duto mag ich-lach, nimar kata ka ng’ato nigi gik mogundho, ngimane ok otenore kuom gik ma en-go.”
16  Eka nogoyonegi ngero moro niya: “Puoth ng’at moro ma jamwandu ne onyak maber.
17  Omiyo, nochako parore ei chunye kama, ‘Nikech koro aonge gi kama dachokie chamba, ang’o ma abiro timo?’
18  Eka nong’ado niya, ‘Ma e gima abiro timo: Abiro muko utega mag keno kae to agero madongo moloyo, kendo kanyo anachokie chamba duto kod giga duto,
19  eka abiro wacho ne chunya kama: “Chunya, in gi gik mabeyo mang’eny misekano ne higni mang’eny ma biro; koro yue mos, chiem, imeth, kendo ibed mamor.”’
20  To Nyasaye nowachone kama, ‘In ng’at ma pache ok ni kare, e otieno ma kawuononi gidwaro ngimani. Kare gik misekanogo biro doko mag ng’a?’
21  Mano e kaka bedo gi ng’at ma kano mwandu ne en owuon, to ok en jamwandu e wang’ Nyasaye.”
22  Eka nowacho ne jopuonjrene niya: “Mano e momiyo awachonu ni, weuru bedo gi parruok kuom ngimau, e wi gima ubiro chamo, kata kuom dendu e wi gima ubiro rwako.
23  Nimar ngima oloyo ahinya chiemo kendo del oloyo lewni.
24  Nonuru winj agak: Ok gichuo kodhi kata keyo; gionge gi deche kata ute keno; to pod Nyasaye pidhogi. Donge un uber ahinya moloyo winy?
25  En ng’a kuomu ma kuom parruok onyalo medo bor mar ngimane kata mana gi bat achiel?
26  Omiyo, ka ok unyal timo gima tin kamano, ang’o momiyo uparoru e wi gik mamoko modong’go?
27  Nonuru kaka maua dongo: Ok gichandre gi tich kendo ok gitwang’ lewni; to akonu ni, kata mana Solomon e ber mar duong’ne duto, ok norwakore kaka achiel kuomgi.
28  Koro ka Nyasaye rwako yien ayiena manie papgo kamano, ma gin gik ma betie kawuono to kiny iwitogi e mach, mano kaka obiro rwakou moloyo, un joma nigi yie matin-gi!
29  Omiyo, weuru manyo gima ducham kod gima dumadh kendo weuru bedo gi parruok ahinya;
30  nikech mago duto e gik ma ogendni mag piny laworego gi kinda, to Wuonu ong’eyo ni uchando gigo.
31  Kar mano, sikuru ka udwaro Pinyruodhe kendo gigo duto ibiro mednu.
32  “Un kueth matin, kik ubed maluor nimar Wuonu oseyie miyou Pinyruoth.
33  Usuru giu kendo uchiw mich mag konyo jochan. Losuru ofuke ma ok kethre mag pesa, ma gin mwandu ma ok rum e polo, kama jakuo ok sudie machiegni kendo kudni ok chamgie.
34  Nimar kama mwandu magu nitie, kanyo bende e kama chunyu nobedie.
35  “Rwakreuru kendo beduru moikore, bende teyni magu obed ka liel,
36  kendo onego ubed kaka joma rito ruodhgi monego oduog koa e nyasi mar kend, mondo sama obiro mi odwong’o, giyawone mapiyo.
37  Wasumbni mamor gin mago ma ka ruodhgi obiro to oyudogi ka gineno! Adier awachonu ni, obiro rwakore owuon ne tich kendo miyo gibed piny e mesa kae to odhi irgi mondo otinegi.
38  To ka obiro e arita mar ariyo, kata mana e mar adek, moyudogi ka giikore, gin joma mor!
39  To ng’euru wachni, ni ka wuon ot nyalo ng’eyo ni jakuo dhi biro e sa mane, ok dowe mondo otur ode mi donjie.
40  Un bende beduru moikore, nikech e sa ma ok upar ni nyalore, e ma Wuod dhano biroe.”
41  Eka Petro nopenjo kama: “Ruoth, be wan e ma igoyonwa ngeroni kendwa, koso ne ji duto bende?”
42  To Ruoth nowacho niya: “En ng’a ma kuom adier e jarit mogen, kendo mariek, mochung’ ne mwandu mag ruodhe, ma ruodhe biro keto e wi jotije duto mondo odhi nyime miyogi chiembgi e kinde mowinjore?
43  Misumba mamor en mano ma ruodhe kobiro to yude kotimo kamano!
44  Adier awachonu ni, obiro kete e wi gige duto.
45  To ka misumbano nyalo wacho e chunye ni, ‘Ruodha odeko chopo,’ mi ochako goyo jotich ma chwo kod ma mon, kae to ochiemo, kendo ometho, kendo omer,
46  ruodh misumbano biro chopo e chieng’ ma ok opar kendo e sa ma ok ong’eyo, kendo obiro miye kum magerie moloyo, kae to omiye pok gi joma ok oyie.
47  Eka misumba ma nong’eyo maber dwaro mar ruodhe to ok nobedo moikore kata timo gima ruodhe nowachone, ibiro chwade del mang’eny.
48  To mano ma ne ok ong’eyo maber to notimo gik mowinjore gi chwat, ibiro chwade del manok. Kuom adier, ng’at momi mang’eny, nodwar kuome mang’eny, kendo ng’at ma oket e wi gik mang’eny, nodwar kuome mang’eny mokadho mapile.
49  “Ne abiro moko mach e piny, to an gang’o machielo ma dadwar ka osemoke?
50  Kuom adier, an gi batiso ma ibiro batisago, to mano kaka chunya chandore nyaka chop otimre!
51  Be uparo ni ne abiro kelo kuwe e piny? Ooyo, awachonu ni, kar mano, ne abiro kelo pogruok.
52  Nikech kochakore sani ka dhi nyime, ji abich manie ot achiel nobed gi pogruok, ji adek gi ji ariyo, kendo ji ariyo gi ji adek.
53  Ginipogre, wuoro gi wuode, kendo wuowi gi wuon-gi, miyo gi nyare, kendo nyako gi min-gi, min wuowi kod chi wuode, kendo chi wuowi gi min chwore.”
54  Eka nowacho bende ne oganda kama: “Ka uneno bor polo koting’ore yo imbo, gie sano uwacho ni, ‘Kodh yamo mager biro,’ to timore kamano.
55  To ka uneno ka yamb milambo kudho, uwacho ni, ‘Piny biro bedo maliet ahinya,’ to timore.
56  Un joma wuondore, ung’eyo nono kaka kit piny gi polo chal, to obet nade ni ok ung’eyo nono kinde ma sani?
57  Ang’o momiyo un uwegi ok upog bende gik makare?
58  Kuom ranyisi, sama udhi ir jatelo gi ng’at modonjoni e bura, chak loso ywaruok manie kindu ka pod un e yo mondo kik oteri e nyim jang’ad-bura kae to jang’ad-bura keti e lwet jatij od bura, to bang’e jatij od burano witi e jela.
59  Awachonu ni, adier, ok ibi wuok kanyo nyaka chop ichul pesa ma mingli matinie mogik.”
