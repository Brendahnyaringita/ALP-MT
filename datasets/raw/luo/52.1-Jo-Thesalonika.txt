4  Mogik, owetewa, mana kaka ne wachikou kaka onego uwuoth mondo umor Nyasaye, mana kaka adier sani uwuotho, wasayou kendo wahombou kuom Ruodhwa Yesu ni umed dhi nyime timo kamano moloyo.
2  Nimar ung’eyo weche ma ne wachikou kokalo kuom Ruodhwa Yesu.
3  Nikech dwaro mar Nyasaye e ma: ni ubed maler kendo uweru gi terruok.
4  Ng’ato ka ng’ato kuomu onego ong’e kaka onyalo chiko ringrene owuon e yo maler kod luor,
5  ok ka ubedo gi owruok gi gombo mag terruok kaka ogendni ma ok ong’eyo Nyasaye timo.
6  Kik ng’ato kal tong’ mowinjore mi odonjre gi ratiro mag owadgi kuom wachni, nimar Jehova biro chiwo kum kuom wechego duto mana kaka ne wawachonu motelo, kendo ne wasiemou matek.
7  Nimar Nyasaye ne oluongowa, ok ne tim ma ok ler, to mondo wabed maler.
8  Kuom mano, ng’at ma ochayo puonjni, ok ochayo dhano to ochayo mana Nyasaye ma miyou rohone maler.
9  To kuom wach hera kaka hera manie kind owete, ok ochuno ni mondo wandiknu nimar un uwegi Nyasaye puonjou ni uherru e kindu.
10  To adier, utimo kamano ne owete duto e Makedonia mangima. Kata kamano, owetena, wasayou ni udhi nyime timo kamano moloyo.
11  Dwarou maduong’ mondo obed dak mokue mos ka uketo pachu mana kuom wecheu uwegi kendo ka utiyo gi lwetu mana kaka ne wachikou;
12  mondo ubed joma wuotho e ngima mobidhore e wang’ joma oko, ma ok uchand gimoro.
13  E wi mano, owetena, ok wadwar ni mondo ubed kukia wach joma nindo e tho, mondo kik ubed gi kuyo kaka jomamoko ma onge geno bedogo.
14  Nimar ka wan gi yie ni Yesu ne otho mi nochiere kendo, kamano bende joma osenindo e tho kuom Yesu, Nyasaye biro chierogi mondo gibed gi Yesu.
15  Nikech ma e gima wanyisou kokalo kuom wach Jehova, ni wan ma pod wabiro bedo ka wangima e kinde ma biro yudo ka Ruodhwa nitie, ok wabi kwongo ngang’ ne joma osenindo e tho;
16  nimar Ruodhwa owuon biro lor koa e polo ka okok matek gi dwol ma chiko ji kod dwol mar malaika maduong’ kendo gi ywak mar turmbeta mar Nyasaye, eka joma ne otho e winjruok achiel gi Kristo e ma biro chier mokwongo.
17  Bang’e, wan joma nobed ka pod ngima, ibiro terwa malo e boche polo kanyachiel kodgi mondo warom gi Ruodhwa e kor yamo; eka wanabed gi Ruodhwa kinde duto.
18  Omiyo, dhiuru nyime ka uhoyoru gi wechegi.
5  Koro owetewa, kuom wach kinde kod ndalo, ok ochuno ni mondo ondiknu gimoro.
2  Nimar un uwegi ung’eyo maber ni odiechieng’ mar Jehova nobi mana kaka jakuo biro gotieno.
3  E kinde moro amora ma giniwachie ni, “Kuwe nitie kendo weche beyo!” eka kethruok ma apoya nobi kuomgi gikanyono mana kaka muoch ma kayo dhako ma nigi ich, kendo ok ginitony ngang’.
4  Kata kamano, un owete, ok un e mudho ma chieng’no dipou mana kaka ler mar odiechieng’ nyalo poyo jokuoge,
5  nimar uduto un nyithind ler kendo un nyithind odiechieng’. Ok wan mag otieno, kendo ok wan mag mudho.
6  Kuom mano, kik wanind kaka jomamoko timo, to wasik ka waneno kendo waritreuru e pachwa.
7  Nimar kinde mang’eny joma nindo, nindo gotieno, kendo joma mer, kinde mang’eny mer gotieno.
8  To wan ma wan mag ler, wadhiuru nyime rito pachwa kendo warwak yie gi hera kaka rageng’ mar akor, kendo warwak geno mar warruok kaka ogudu
9  nimar Nyasaye noyierowa, ok nikech mirimbe, to mondo wabi wayud warruok kokalo kuom Ruodhwa Yesu Kristo.
10  Ne othonwa mondo kata ka wasiko ka wangima, bende, kata ka wanindo e tho, wabed mangima kanyachiel kode.
11  Omiyo, dhiuru nyime kujiworu e kindu kendo gerreuru ng’ato gi ng’ato mana kaka adier sani utimo.
12  Koro owetewa, wakwayo ni uchiw luor ne joma tiyo matek e kindu, ma tayou e tij Ruodhwa kendo ma rieyou gi puonj;
13  kendo kuom hera, nyisgiuru luor moloyo mapile nikech tijgi. Beduru joma loso kuwe e kindu.
14  Bende, owetewa, wasayou ni usiem joma wuotho e yo ma ok owinjore, wuouru e yo ma hoyo joma chunygi onyosore, teguru joma yomyom, nyisuru horuok ne ji duto.
15  Tang’uru mondo ng’ato kik chul richo kar richo ne ng’ato ang’ata, to kinde duto dwaruru gik ma kelo ber e kindu kendo ne jomamoko duto.
16  Beduru mamor kinde duto.
17  Lamuru kinde duto.
18  Gouru erokamano kuom gik moko duto. Mani en dwaro mar Nyasaye kuomu e Kristo Yesu.
19  Kik uneg mach mar roho mar Nyasaye.
20  Kik ucha weche ma ne okor.
21  Beduru gadier kuom weche duto; makreuru motegno gi gik mabeyo.
22  Wereuru gi gik maricho duto.
23  Nyasach kuwe owuon mondo opwodhu mi ubed maler chuth. Kendo owetewa, ngimau kod chunyu kod ringreu duto mondo obed ma onge bura e kinde ma biro yudo ka Ruodhwa Yesu Kristo nitie.
24  Jal ma luongou en jal migeno, kendo kuom adier obiro timo kamano.
25  Owetewa, dhiuru nyime lamonwa.
26  Mosuru owete duto gi nyoth maler.
27  Achikou ka asayou e nying Ruodhwa mondo une ni usomo baruani ne owete duto.
28  Ng’wono mogundho mar Ruodhwa Yesu Kristo mondo obed kodu.
1  An Paulo, gi Silvano, kod Timotheo, wandikonu un kanyakla mar Jo-Thesalonika, manie winjruok achiel gi Nyasaye Wuonwa kod Ruodhwa Yesu Kristo: Ng’wono mogundho kod kuwe mondo obed kodu.
2  Kinde duto wagoyo ne Nyasaye erokamano sama wahulo nyingu uduto e lamowa,
3  nimar wiwa ok wil ngang’ gi tiju ma nyiso yie kod tiju matek mar hera, kendo kuom sinani maru nikech geno ma un-go kuom Ruodhwa Yesu Kristo e nyim Nyasachwa kendo Wuonwa.
4  Nimar un owete ma Nyasaye ohero, wang’eyo ni ne oyierou,
5  nikech wach maber ma wayalo ok nochoponu gi wach kende, to bende gi teko kod roho maler kendo gi adiera chuth, mana kaka ung’eyo gik ma ne watimo kane wan kodu mondo okonyu.
6  Kendo ne ubedo joma luwo timwa kod mar Ruodhwa, nimar ne urwako wach Nyasaye ka un e masiche mang’eny kendo ka un gi mor ma roho maler chiwo,
7  mi ne uketo ranyisi maber ne ji duto manie yie e Makedonia kod Akaya.
8  Adiera en ni ok wach Jehova kende e ma oselandore koa kuomu e Makedonia kod Akaya, to bende yieu kuom Nyasaye oselandore kuonde duto, ma koro ok ochuno ni wawach gimoro.
9  Nimar gin giwegi gisiko ka giwacho kaka ne wakwongo romo kodu kendo kaka ne ulokoru mi uyie kuom Nyasaye ka uweyo sanamu magu mondo ubed wasumbni mag Nyasaye mangima kendo madier,
10  bende mondo urit Wuode koa e polo, ma nochiero koa kuom joma otho, ma en Yesu, jal ma resowa kuom mirima ma biro.
2  Owetewa, kuom adier, un uwegi ung’eyo ni limbe ma ne watimonu ok nobedo ma onge nyak.
2  Nimar mana kaka ung’eyo, kane wasechandore mokwongo kendo ka nosetimnwa timbe mag achaya e Filipi, ne wanyiso chir maduong’ kokalo kuom Nyasachwa mondo wayalnu wach maber mar Nyasaye ka wan e akwede mang’eny.
3  Nimar puonj ma wahombougo ok wuog kuom paro ma ok kare, kata kuom gima ok ler, kendo ok obi gi wuond,
4  to wayale nimar Nyasaye oseyie kodwa komiyowa ote mar wach maber, ok ni mondo wamorgo dhano, to mondo wamorgo mana Nyasaye, ma e jal ma nono chunywa.
5  Kuom adier, ung’eyo ni ok ne watiyo ngang’ gi weche ma walombogo wang’u, kata ne ok wabiro iru ka wawuondore to koni wan gi chuny mar ich-lach; Nyasaye en janeno kuom wachno!
6  Bende, ok wasebedo ka wamanyo duong’ moa kuom dhano kata moa kuomu kata moa kuom jomamoko, kata obedo ni kaka joote mag Kristo wanyalo bedonu ting’ mapek ka wahero.
7  Kar mano, ne wadembore e kindu mana kaka miyo ma dhodho nyathi rito nyithinde owuon konyisogi hera matut.
8  Omiyo, nikech hera matut ma waherougo, ne wang’ado ni mondo wayalnu, ok mana wach maber mar Nyasaye kende, to bende wamiu nyaka ngimawa wawegi nikech ne waherou ahinya.
9  Owetewa, kuom adier unyalo paro tijwa matek ma ne watiyo ka wachandore. Ne watiyo odiechieng’ gi otieno mondo kik waket ting’ mapek ne ng’ato ang’ata kuomu sama ne wayalonu wach maber mar Nyasaye.
10  Un joneno, Nyasaye bende en janeno, ni ne wan joma igeno, joma tir, kendo joma onge bura e kindu un joma ni e yie.
11  Ung’eyo maber kaka ne wasiko ka wahombou, kendo hoyou, kendo sayou ng’ato ka ng’ato mana kaka wuoro nyalo timo ne nyithinde
12  mondo ubed gi nyalo mar dhi nyime wuotho e yo mowinjore gi Nyasaye ma luongou e Pinyruodhe kendo e duong’ne.
13  Kuom adier, mano e momiyo wan bende wasiko ka wagoyo ne Nyasaye erokamano ma ok wawe nikech kane uyudo wach Nyasaye, ne urwake, ok kaka wach dhano, to kaka wach Nyasaye mana kaka en gadier, ma bende tiyo kuomu un joma osedonjo e yie.
14  Owetewa, nimar ne ubedo joma luwo tim kanyakla mag Nyasaye manie winjruok achiel gi Kristo Yesu e piny Judea, nikech jopinyu uwegi e ma ne osandou mana kaka gin bende koro Jo-Yahudi sandogi,
15  ma gin joma ne onego kata mana Ruodhwa Yesu kod jonabi, kendo ne gisandowa. E wi mano, ok gimor Nyasaye to gimon gi gik ma kelo ber ne dhano duto
16  nimar gitemo geng’owa mondo kik wayal ne joma oa e ogendni mamoko mi resgi. Kamano bende e kaka kinde duto gipong’o chuth rapim mar richogi. To gikone mirimb Nyasaye koro osebiro kuomgi.
17  Owetewa, kane opogwa kodu mana kuom kinde manok (e ringruok, to ok e chunywa), ne watemo matek ahinya moloyo kaka pile mondo waneu wang’ gi wang’ nikech ne wan gi siso maduong’ kodu.
18  Mano e momiyo ne wadwaro biro iru, ee, an Paulo, ne atemo ok dichiel, to diriyo; to Satan ne oriwo e yorwa mi ogeng’owa.
19  Nimar genowa en mane, kata morwa, kata osimbowa ma miyowa ilo e nyim Ruodhwa Yesu e kinde ma biro yudo ka entie? Donge adier en mana un?
20  Kuom adier, un e duong’ kod morwa.
3  Kuom mano, kane ok wanyal medo nano nikech siso mar nenou, ne waneno ni ber mondo wamed dong’ Athene kendwa;
2  omiyo ne waoro Timotheo ma en owadwa kendo jatich Nyasaye e tij wach maber e wi Kristo, mondo otegu kendo ohou e yieu,
3  mondo kik ng’ato oyiengni nikech masichego. Nikech un uwegi ung’eyo ni nyaka wayud sand kaka mago.
4  Nikech kata mana e kinde ma ne wan kodu, ne wajowachonu motelo ni ne wadhi yudo masiche, to adier mano e gima osetimore mana kaka ung’eyo.
5  Mano e momiyo kane ok anyal medo nano nikech siso mar nenou, ne aoro wach mondo ang’e kaka uchung’ motegno e yie, dipo ka Jatem osetemou mi tich matek ma ne watiyo obedo kayiem nono.
6  To koro Timotheo osechopo sani koa iru kendo osenyisowa wach maber kuom yieu motegno kod hera, kendo ni kinde duto udhi nyime parowa gi mor, bende ni un gi siso mar nenowa mana kaka wan bende wan gi siso mar nenou.
7  Owetena, mano e momiyo e chandruokwa kod masichewa duto, waseyudo hoch nikech un kendo nikech yie motegno munyiso.
8  Nikech udhi nyime chung’ motegno kuom Ruodhwa, mano duogo chunywa.
9  En erokamano marom nade ma wanyalo goyo ne Nyasaye e wiu kuom mor maduong’ ma wan-go e nyim Nyasachwa nikech un?
10  Odiechieng’ gi otieno wasayo gi kinda kar nyalowa mondo wabi waneu wang’ gi wang’ mondo wapong’nu gik morem e yieu.
11  Koro, Nyasachwa owuon kendo Wuonwa, kod Ruodhwa Yesu mondo olosnwa yo mar biro iru.
12  E wi mano, Ruodhwa mondo omi herau omedre, ee, mondo ugundh chuth gi hera e kindu kendo ne ji duto mana kaka watimonu,
13  mi chop kama chunyu bedoe motegno kendo maler ma onge bura e nyim Nyasachwa kendo Wuonwa e kinde ma biro yudo ka Ruodhwa Yesu nitie kanyachiel gi joma ler duto.
