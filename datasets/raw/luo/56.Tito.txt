1  An Paulo, misumba Nyasaye kendo jaote mar Yesu Kristo. Yie ma an-go kod tija kaka jaote luwore gi yie mar jogo ma Nyasaye oseyiero kendo luwore gi ng’eyo malong’o e wi adiera kaka chiwruok chuth ne Nyasaye dwaro,
2  kendo ka luwore gi geno mar ngima ma nyaka chieng’ ma Nyasaye ma ok nyal riambo nosingo chon ahinya;
3  to kane ndalo moketo owuon nosechopo, nomiyo wachne ong’ere kokalo kuom tij yalo ma nomiya ka luwore gi chik mar Jawarwa, ma en Nyasaye.
4  Andikoni in Tito, nyathina madier nikech yie ma wan-go ma chal, ka awacho kama: Ng’wono mogundho kod kuwe moa kuom Nyasaye Wuonwa kod Kristo Yesu Jawarwa mondo obed kodu.
5  Ne aweyi Krete mondo irie weche mobam kendo mondo iket owete obed jodong-kanyakla, kitimo kamano e dala ka dala mana kaka ne achiki:
6  iket ng’ato ang’ata ma onge wach minyalo donjnego, ng’at ma en chwor dhako achiel, ng’at ma nyithinde ni e yie to gionge bura nikech tim anjawo kata mar ng’anjo.
7  Nimar kaka jarit mochung’ ne mwandu Nyasaye, jarit mar kanyakla nyaka bed ng’at ma onge wach moro minyalo donjnego. Kik obed ng’at ma wiye tek, kata ng’at ma iye wang’ piyo, kata jamer, kata ng’at mohero tim gero, kata ng’at ma nigi ich-lach mar yudo ohala e yor mibadhi,
8  to obed ng’at mohero rwako ji, mohero timbe mabeyo, ma pache long’o, ng’at makare, ma makore motegno gi jomoko, ma nigi ritruok,
9  ma makore motegno gi wach migeno e lonyne mar puonjo, eka obed gi nyalo mar jiwo ji gi puonj mangima, kendo kwero jogo ma kwedo puonjno.
10  Nimar nitie jong’anjo mang’eny, jowach weche manono, kendo jowuond, to moloyo, jogo ma makore gi wach nyangu.
11  Dwarore ni imi dho jogo, nimar jogo bende e ma siko ka loko ute ji ka giketho joot duto kuom puonjo gik ma ok onego gipuonj, nikech gidwaro yudo ohala e yor mibadhi.
12  Nitie achiel kuomgi ma en janabi margi, ma nowacho kama: “Kinde duto Jo-Krete gin jo miriambo, ondiegi ma kelo hinyruok, kendo joma igi lach ma budho abudha nono.”
13  Mano en neno madier. Kendo mano e momiyo sik kikwerogi matek ahinya eka mondo gibed joma yiegi ngima,
14  ma ok gichik itgi ne sigendni mochuogi mag Jo-Yahudi kod chike jogo ma weyo adiera.
15  Kuom joma ler, gik moko duto ler; to kuom joma ochido kendo ma onge yie, onge gima lernegi, nimar pachgi kod nyalogi mar pogo ber gi rach, ochido.
16  Gihulo e lela ni ging’eyo Nyasaye to koni gikwede kuom timbegi, nikech gidwanyore kendo ok giluw kaka ichikogi. Bende, ok giwinjore ne tich moro amora maber.
2  Kata kamano, in to sik kiwacho weche ma luwore gi puonj mangima.
2  Chwo ma hikgi ng’eny mondo obed joma ok kal tong’ e timbegi, joma kawo gik moko gi pek kaka dwarore, ma pachgi long’o, motegno e yie, e hera, kod nano.
3  Kamano bende, mon ma hikgi ng’eny mondo obed joma timbegi nyiso luor, ok joma ketho nying jomamoko, kik gibed wasumbni mag divai mang’eny, to gibed jopuonj mag gik mabeyo;
4  eka mondo gipuonj mon matindo oher chwogi, oher nyithindgi,
5  obed joma pachgi long’o, joma ler e timbegi, joma rito pacho e yo maber, joma timo gik mabeyo, joma oyie bolore e bwo chwogi, mondo eka ji kik wuo e yor achaya e wi wach Nyasaye.
6  Kamano bende dhi nyime jiwo chwo matindo mondo gibed joma pachgi long’o,
7  kiketo ranyisi kuom bedo gi timbe mabeyo e yore duto. Puonj gik maler gi pek ma dwarore e weche duto,
8  kitiyo gi weche mangima ma ok nyal ketnie bura, eka mondo jo akwede oyud wich-kuot nimar gionge gi gima rach ma ginyalo wacho kuomwa.
9  Wasumbni mondo oyie bolore e bwo teko mar ruodhi maggi e weche duto kendo gitem morogi. Kik gibed joma dwokore kodgi,
10  kik gikwalgi, to ginyis ni gin joma inyalo gen chuth, mondo e yore duto gibidh puonj mar Jawarwa, ma en Nyasaye.
11  Nimar ng’wono mogundho mar Nyasaye osenenore ayanga kuom kelo warruok ne ji duto mopogore opogore.
12  Ng’wonono puonjowa mondo watamre timbe ma ok nyis luoro Nyasaye kod gombo mag piny, kendo mondo wadag ka wanyiso ni wan gi paro malong’o gi tim makare kod chiwruok chuth ne Nyasaye e ndalo ma sani,
13  sama warito geno ma kelo mor kod fwenyruok maduong’ mar Nyasaye ma nyalo duto kod mar Yesu Kristo Jawarwa,
14  ma nochiwore owuon nikech wan mondo ogonywa a e kit ketho duto kendo mondo opwodhwa owuon wabedne oganda makende, ma nigi kinda ne timbe mabeyo.
15  Sik kiwuoyo kuom wechego, kisayo ji, kikwero ji, kendo itim kamano ka in gi teko duto mar chiko weche. Kik iwe mondo ng’ato ochayi.
3  Dhi nyime paronegi mondo giyie bolore e bwo loje kod joma nigi teko mag telo, kendo mondo giwinjgi, gibed joma oikore ne timo gik mabeyo duto,
2  mondo kik giwach weche ma nyalo ketho nying ng’ato, kik gibed joma ohero ywaruok, to gibed joma tur, kendo joma nyiso muolo chuth ne ji duto.
3  Nimar nitie kinde ma wan bende ne wan gi paro ma ok ni kare, ne ok waluw kaka ne ichikowa, ne ji miyo walal, ne wan wasumbni mag gombo kod mor mopogore opogore, ka wasiko e gik maricho kod ich-lit, e gik modwanyore, kendo ka wan gi sigu e kindwa ng’ato gi ng’ato.
4  Kata kamano, ka ng’wono mar Jawarwa ma en Nyasaye, kod hera moherogo dhano nonyisore ayanga,
5  (ok nikech gimoro amora makare ma ne wasetimo, to en nikech nokechowa) nomiyowa warruok kuom lwokowa gi lwok ma nokelowa e ngima kendo kuom miyowa bedo manyien kokalo kuom roho maler.
6  Ne oolonwa rohono e yo mogundho kokalo kuom Yesu Kristo Jawarwa,
7  eka ka osekwanwa kaka joma kare kokalo kuom ng’wonone mogundho, wabed bende gi geno mar yudo ngima mochwere kaka pok marwa.
8  Wechegi gin migeno chuth, kendo adwaro ni isik kijiwo wechegi eka mondo jogo moseyie kuom Nyasaye oket pachgi kuom siko ka gitimo gik mabeyo. Gigi gin gik malong’o kendo ma konyo ji.
9  To kik idonj e mbaka mofuwo mag mino wach gi nonro e wi anyuola kod ywaruok gi dhawo e wi Chik, nimar gigo ok kony kendo gin gik manono.
10  To ng’at ma kelo pogruok kuom loso kidienje, tamreuru ng’atno bang’ miye siem mokwongo kendo mar ariyo,
11  kung’eyo ni ng’at ma kamano osebaro moweyo yo kendo otimo richo; bende oseketo buch kum kuome owuon.
12  Ka aoro Atema kata Tikiko iri, tem matek kar nyaloni mondo ibi ira Nikapoli, nimar kanyo e kama aseng’ado ni abiro bedoe e ndalo koyo.
13  Tim duto minyalo mondo ikony Zena, ma en jal molony e Chik, kod Apolo, mondo kik gichand gik ma dwarore e wuodhgi.
14  To jowa bende opuonjre siko ka gin joma timo gik mabeyo mondo konyruok obedie e kindego ma dwarore ahinya, eka gibed gi nyak.
15  Jogo duto man koda ooronu mos. Mosnauru jogo moherowa e yie. Ng’wono mogundho mar Nyasaye mondo obed kodu uduto.
