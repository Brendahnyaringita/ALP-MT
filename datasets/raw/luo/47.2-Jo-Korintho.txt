10  Koro an Paulo, asayou gi muolo kod ng’wono mar Kristo, kata obedo ni unena kaka ng’at ma piny sama an kodu wang’ gi wang’, to sama aonge e kindu uneno ni an gi chir mar kwerou.
2  Asayo ni ka antiere kodu, kik abed gi chir ma nyalo miyo akaw okang’ mager ne joma nenowa kaka joma wuotho ka luwore gi ringruok.
3  Nikech kata obedo ni wawuotho e ringruok, ok waked e lweny ka luwore gi kaka wan e ringruok.
4  Nimar giwa mag lweny ok gin mag ringruok, to gin ma nigi teko kokalo kuom Nyasaye ka gimuko gik mogurore motegno.
5  To wamuko paro ma ji nigo kod gik moko duto ma kedo gi ng’eyo mar Nyasaye; kendo waketo paro duto e tuech ka wamiyo giluwo kaka Kristo chiko;
6  omiyo, waikore chiwo kum kuom tim moro amora mar tamruok luwo kaka ichiko, bang’ ka usenyiso ni un joma luwo chuth kaka ichikou.
7  Ung’iyo gik moko ka luwore gi kaka ginenore gi oko. Ka ng’ato nigi adier chuth kuome owuon ni en mar Kristo, opar matut kendo kuom wachni: Ni mana kaka en mar Kristo, e kaka wan bende.
8  Nimar kata kapo ni dapakra ahinya nikech teko mar telo ma Ruodhwa nomiyowa mar gerou to ok mukou, ok abi neno wich-kuot.
9  Nikech ok adwar nenora ka gima atemo tiyo gi barupena e miyo ubed maluor.
10  Nimar giwacho kama: “Barupene pek kendo nigi teko ahinya, to en owuon ka entiere, oyomyom kendo wechene ji ochayo.”
11  Ng’at ma kamano mondo ong’e ni gik ma wawacho e barupewa ka waonge, gigo e ma wabiro timo sama wantiere.
12  Nimar ok wahedhre ketore e rang’iny mar jomoko kata porore gi jomoko ma ting’ore malo gin giwegi. To sama gipimore kendo porore ka luwore gi pachgi giwegi, gibedo joma onge rieko mar ng’eyo tiend weche.
13  Kata kamano, wan ok wabi pakore mokalo kama tong’ mosemiwa gikie, to mana ei tong’ mar kama Nyasaye osepimonwa moriwo nyaka un bende.
14  Kuom adier, kane wachopo iru ne ok wakalo tong’ moket, nimar wan e joma ne okwongo chopo iru gi wach maber e wi Kristo.
15  Ooyo, ok wapakre mokalo kama tong’ mosemiwa gikie, e wi tich ma ng’at machielo osechandorego, kar mano, wageno ni kaka yieu siko ka dongo, ubiro neno kaka tich ma wasetimo ei tong’wa medore. Eka wan bende wabiro timo momedore,
16  mondo waland wach maber e pinje mamoko man mabor kodu, mondo kik wapakre kuom tich mosetim ei tong’ mar ng’at machielo.
17  “To ng’at ma pakore, opakre kuom Jehova.”
18  Nimar ng’at ma ketore owuon ok e ma iyiego, to mana ng’at ma Jehova oketo.
4  Kuom mano, nikech osemiwa tijni kokalo kuom kech mosenyiswa, ok waol.
2  To wasekwedo gik maricho ma ling’ling’, gik ma kelo wich-kuot, kendo ok wawuoth e yor wuond, to bende ok wanjaw wach Nyasaye; to kuom miyo adiera onenre ayanga, waketo ranyisi maber ne dhano duto mondo chunygi kik ng’adnwa bura e wang’ Nyasaye.
3  Kuom adier, ka wach maber ma walando ogeng’ore, ogeng’ore ne joma ochomo kethruok,
4  ma kuomgi nyasach ndaloni osedino pach joma ok oyie, mondo duong’ mar wach maber kuom Kristo ma en kit Nyasaye kik rienynegi.
5  Nikech ok wayal wachwa wawegi, to wayalo kwanyiso ni Kristo Yesu en Ruoth, kendo ni wan wasumbniu e lo Yesu.
6  Nimar Nyasaye e ma nowacho niya: “Ler mondo orieny koa e mudho,” kendo osemiyo lerno orieny e chunywa komiyo ng’eyo ma nigi duong’ miwuoro e wi Nyasaye orieny ne chunywa kokalo kuom wang’ Kristo.
7  Kata kamano, wan gi mwandu makendeni e gik mochue gi lowo, mondo teko mokalo mapile obed mar Nyasaye, to ok moa kuomwa.
8  Idiyowa matek e yore duto, to ok odinnwa chuth; wadhier nono, to ok ma onge gi yo chuth mar wuok;
9  isandowa, to ok jwang’wa; igowa piny, to ok tiekwa.
10  Kinde duto ringrewa nano e bwo sand ma nyalo kelonwa tho mana kaka Yesu, mondo ngima mar Yesu bende onenre ayanga e ringrewa.
11  Nimar wan ma wangima, pile waromo gi gik ma kelowa machiegni gi tho nikech Yesu, mondo ngima mar Yesu bende onenre ayanga e ringrewa ma tho.
12  Omiyo, tho tiyo kuomwa, to ngima tiyo kuomu.
13  Koro nikech wan gi chuny mar yie ma chal gi mano ma ne ondik niya: “Ne anyiso yie, kendo mano e momiyo ne awuoyo”; wan bende wanyiso yie, omiyo wawuoyo
14  ka wang’eyo ni Jal ma nochiero Yesu, biro chierowa wan bende kod Yesu, kendo obiro terowa kanyachiel kodu e nyime.
15  Nimar mago duto timore nikech un, mondo oganda mathoth momedore oyud ng’wono mogundho mar Nyasaye nikech ji momedore goyone erokamano kendo mano miye duong’.
16  Kuom mano, ok waol, kendo kata obedo ni e kit dhano ma wan gi oko dhi ka rumo, kuom adier e dhano ma wan gi ka iye to imiyo doko manyien pile ka pile.
17  Nimar kata obedo ni masiche ma wayudo gin ma kadho piyo kendo gitindo, gikone gibiro kelonwa duong’ ma siko medore ameda nyaka chieng’;
18  ka wachomo wang’wa, ok kuom gik mineno, to kuom gik ma ok ne. Nikech gik mineno ok sik, to gik ma ok ne siko nyaka chieng’.
11  Daher ni uhoru mos gi pacha ma ok ni kare matin. To kuom adier, aneno ni usebedo ka uhoru mos koda!
2  Nimar an gi nyiego kodu, to en nyiego mar Nyasaye, nikech an awuon ne asingo rwakou e kend gi dichwo achiel, mondo achiwu ka uler kaka nyako ma silili ne Kristo.
3  Kata kamano, an gi luoro ni samoro mana kaka thuol nowuondo Hawa gi riekone ma ling’ling’, un bende inyalo keth pachu mi uwe bedo gi chuny ma ratiro kendo maler mowinjore unyis Kristo.
4  Nimar kaka obet, ka ng’ato obiro ka yalo Yesu mopogore gi ma ne waseyalonu, kata ka uyudo roho mopogore gi roho ma ne useyudo, kata wach maber mopogore gi ma nuserwako, awuoro kaka uyie ayiea kode e yo mayot.
5  Nikech ang’eyo ni onge gima nyiso ni jooteu mudhialo ni long’ogo oloya gi gimoro amora.
6  To kata kapo ni ok alony e wuoyo, kuom adier, an gi ng’eyo; to wasenyisou mano maler e yore duto kendo e gik moko duto.
7  Koso dibed ni ne atimo richo kuom landonu wach maber mar Nyasaye ka an gi mor ma onge chudo moro, kendo ka abolora mondo eka oting’u malo?
8  Ne amayo kanyakla mamoko kuom kawo gige konyruok ma ne gichiwo eka mondo atinugo.
9  To e ma pod kane an kodu to ne achando, ne ok abedo ting’ kuom ng’ato ang’ata, nimar owete ma noa Makedonia ne ochiwona gige konyruok mang’eny. Ee, ne atemo mondo kik abednu ting’ e yo moro amora, kendo kamano e kaka abiro dhi nyime timo.
10  Mana kaka adiera mar Kristo ni kuoma, e kaka ok abi weyo pakora e wi wachni e gwenge mag Akaya.
11  Ang’o momiyo ne atimo kamano? Be en nikech ok aherou? Nyasaye ong’eyo ni aherou.
12  To abiro dhi nyime timo gima asebedo ka atimo mondo ageng’go joma pakore ni gin e migawo kaka marwa, mondo kik giyud gima nyalo miyo gipakre.
13  Nikech joma kamago gin joote mag miriambo, jotich ma jowuond, kendo giloko kitgi mondo ginenre kaka joote Kristo.
14  To ok en gimiwuoro, nimar Satan owuon siko ka loko kite mondo onenre kaka malaika mar ler.
15  Omiyo, ok kawwa gi wuoro ka jotichne bende siko ka loko kitgi giwegi mondo ginenre kaka jotich mag tim makare. To gikogi nobed ka luwore gi timbegi.
16  Awacho kendo niya: kik ng’ato par ni pacha ok ni kare. To kata ka utimo kamano, yieuru koda kaka ng’at ma pache ok ni kare, mondo an bende ayudie kaka dapakra matin.
17  Gima sani awacho ok awache ka aluwo ranyisi mar Ruoth, to awache mana kaka ng’at ma pache ok ni kare nyalo timo kopakore.
18  Nikech ji mang’eny pakore ka luwore gi ringruok, an bende abiro pakora.
19  Nimar un uwegi uketoru joma pachgi ni kare kendo uyie ayiea gi joma pachgi ok ni kare ka umor kodgi.
20  Kuom adier, uyie ayiea gi ng’ato ang’ata ma timou wasumbni, ma yako giu, ma mayou gima un-go, ma ng’awore e wiu, kod ng’ato ang’ata ma thalo lembu.
21  Wacho mae en gima kelonwa wich-kuot nikech nyalo nenore ka gima wayomyom. To ka jomoko timo gik moko gi chir—aloso ka ng’at ma pache ok ni kare—an bende abedo jachir.
22  Gin Jo-Hibrania, koso? An bende. Gin Jo-Israel, koso? An bende. Be gin koth Ibrahim? An bende.
23  Be gin jotich Kristo? Adwoko kaka janeko ni an jatichne moloyo: asetimo tije mang’eny ahinya, osetueya e jela nyading’eny, osegoya ding’eny ma ok kwanre, bende asekalo e gik mang’eny ma kela machiegni gi tho.
24  Nyadibich, Jo-Yahudi ne ochwada del morem achiel to chop 40,
25  ne ogoya gi ludhe nyadidek, ne ochiela gi kite dichiel, meli ne okethorena e nam nyadidek, nitie otieno gi odiechieng’ moro ma ne asediwo e chuny nam;
26  asekalo e gik mang’eny, nyading’eny e wuodhega, e masiche mag aoche, chandruok e lwet jomecho, e lwet joga awuon, e lwet ogendni mamoko, e taon, masiche e thim, e nam, e kind owete mag miriambo,
27  asetiyo matek ka achandora, asefuwo nindo nyading’eny, asebet gi kech kod riyo, nyading’eny asebedo ma onge chiemo, e koyo, kod bedo ma onge lewni.
28  Mopogore gi gik mamokogo, nitie gima chanda pile ka pile: ma en parruok ma an-go ahinya ne kanyakla duto.
29  En ng’a ma nyap to an ok anyap? En ng’a mochwanyore, to an aonge gi mirima?
30  Kochuno ni nyaka apakra, abiro pakora kuom gik ma nyiso nyawona.
31  Nyasaye ma en Wuon Ruodhwa Yesu, ma e Jal monego opak nyaka chieng’, ong’eyo ni ok ariambi.
32  E Damaski, noyudo gavana manie bwo ruoth Aretas, oketo arita e taon mar Jo-Damaski mondo gimaka,
33  kata kamano, ne olora ka an ei okapu e dirisa manie ohinga mar taondno, mi ne atony e lwete.
8  Owetewa, koro dwaher mondo ung’e wach ng’wono mogundho mar Nyasaye mosenyis kanyakla mag Makedonia.
2  E diere mag tem maduong’ e bwo chandruok, morgi mogundho kod chan margi maduong’ nomiyo ginyiso ni gimewo kuom nyiso chuny mar chiwo ahinya.
3  Nimar ne en kuom nyalogi, ee, anyalo doko janeno ni, ne en mokalo kata mana nyalogi,
4  ka gin giwegi e ma ne gikawo okang’ mokwongo mar siko ka gihombowa gi kinda, mondo omigie thuolo makende mar golo chiwo gi chuny mohero, mondo gin bende gibedie gi tich ma gikonyogo joma ler.
5  Bende, ok mana kaka ne wasegeno, to mokwongo ne gichiwore giwegi ne Ruodhwa kendo ne wan kokalo kuom dwaro mar Nyasaye.
6  Omiyo, ne wajiwo Tito ni, mana kaka nosechako tijni e kindu, onego otiek bende wach choko chiwou muchiwo gi chuny mohero.
7  Kata kamano, mana kaka ugundho e gik moko duto, kaka e yie, e nyalo mar wuoyo, e ng’eyo, e kinda maduong’, kendo e nyiso hera ma waherougo, kamano bende, meduru gundho gi chiwou.
8  Ok awachnu mano kaka chik, to en ni mondo ami ung’e kinda ma jomamoko nigo, kendo mondo atem ane herau kabe en hera madier.
9  Nimar ung’eyo wach ng’wono mogundho mar Ruodhwa Yesu Kristo, ni kata obedo ni ne en jamwandu, nodoko jadhier nikech un, mondo ubed jomwandu kokalo kuom dhier mare.
10  To daher chiwo pacha kuom wachni: Tijno kelonu ber, nimar koro higa achiel osekalo nyaka ne uchak tijno, to bende ne unyiso gombou mar time.
11  Omiyo, koro tiekuru tich ma ne uchako, mondo chuny moikore ma un-go mar tiyo tijno ochop chuth ka luwore gi nyalou.
12  Nimar ka chuny moikore nitie mokwongo, mano bedo gima owinjore moloyo, ka ng’ato chiwo ka luwore gi gima en-go, to ok ka luwore gi gima oongego.
13  Nimar ok adwar miyo ngima obed mayot ne jomamoko to un obednu matek;
14  to adwaro ni kokalo kuom ma un-go momedore gie sani, upong’go chan margi, to bende ma gin-go momedore opong’ rem ma un-go, mondo eka romruok obedie.
15  Mana kaka ondik niya: “Ng’at ma ne nigi mogundho, ne ok obedo gi mogundho mokadho, kendo ng’at ma ne nigi manok, ne ok obedo gi manok mokadho.”
16  Koro wagoyo erokamano ne Nyasaye kuom miyo Tito bende chuny mar dewou ahinya kaka wan,
17  nikech kuom adier, osetimo ka luwore gi jip ma ne wamiye, to nikech en gi siso ahinya, en owuon osekawo okang’ mokwongo mar biro iru.
18  To kanyachiel kode, ero waoronu owadwa ma pakne oselandore e kanyakla duto nikech tije mar yalo wach maber.
19  Ok mano kende, to bende kanyaklago ne okete mondo obed jal ma wuotho kodwa sama wapogo mich mang’won-gi, mondo Ruodhwa oyud duong’ kendo mondo onenre gadier ni waikore mar konyo.
20  Omiyo, watemo mondo kik ng’ato ang’ata oyud ketho kuomwa ka luwore gi tij pogo michgo ma ji ochiwo gi chuny mohero.
21  Nimar ‘watimo gik moko duto ka waritore ma onge mibadhi, ok mana e wang’ Jehova kende, to bende e wang’ dhano.’
22  E wi mano, kanyachiel kodgi, waoro owadwa ma kinde mang’eny waseyudo ni en jakinda e weche mathoth, to sani en gi kinda momedore moloyo nikech geno maduong’ ma en-go kuomu.
23  Kata kamano, kapo ni nitie penjo moro amora e wi Tito, ng’euru ni en jal ma wuotho koda, kendo en jatich kanyachiel koda mondo uyud ber; kata kapo ni nitie penjo moko e wi owetewa, ng’euru ni gin joote mag kanyakla kendo gimiyo Kristo duong’.
24  Omiyo, timnegiuru gik manyiso ni uherogi gadier, kendo unyis kanyaklago gimomiyo ne wasungore nikech un.
9  Koro kuom wach tich mitiyo ne joma ler, ok ochuno ni mondo andiknu,
2  nimar ang’eyo chuny moikore ma un-go ma en gima apakorago ne Jo-Makedonia, ni Akaya osebedo moikore mar konyo kuom higa achiel koro, kendo kindau osejiwo thoth Jo-Makedonia.
3  To aoronu owete mondo pakruokwa kuomu kik bed kayiem nono kuom wachni, kendo mondo ubed moikore chuth mana kaka ne awacho ni ubiro timo.
4  Nono to ka Jo-Makedonia obiro iru kanyachiel koda mi wayudo ka ok uikoru, wabiro yudo wich-kuot nikech geno ma wan-go kuomu, to ok mana wan, to un bende.
5  Omiyo, aseparo ni en gima ber ni ajiw owete mondo obi iru motelo, mondo giik chon mich ma ne usingo gi chuny mohero, mondo michgo obed kaka mich mochiw gi chuny mohero, to ok kaka gima ochunugo.
6  To kuom wachni, ng’ato ang’ata ma chuoyo e yo manok noka bende manok, to ng’at ma chuoyo e yo mabup noka bende mabup.
7  Ng’ato ka ng’ato otim mana kaka oseng’ado ei chunye, ok gi chuny matek kata e yor achune, nimar Nyasaye ohero ng’at ma chiwo gi ilo.
8  E wi mano, Nyasaye nyalo miyo ng’wonone mogundho duto opong’u, mondo kinde duto ubed joma oromo chuth e gik moko te, kendo ubed gi gik mogundho ne tich moro amora maber.
9  (Mana kaka ondik niya: “Osechiwo ne ji e yo mogundho; osechiwo ne joma odhier. Timne makare siko nyaka chieng’.”
10  Koro Ng’atno ma chiwo ne jachuoyo kodhi e yo mogundho kendo ma chiwo chiemo ma ji chamo, biro miyou kendo medou kodhi nyading’eny mondo uchuo, kendo obiro miyo nyak mag tijeu makare omedre.)
11  E gik moko duto imiyou bedo momew mondo ubed gi chuny mar chiwo e yore duto, ma en gima miyo ji goyo ne Nyasaye erokamano kokalo kuomwa;
12  nikech tich mar konyo ji ma utimoni ok en mana mar chiwo e yo maber ne joma ler ma ochando, to bende en mar miyo ji ogundh gi erokamano ne Nyasaye.
13  Kokalo kuom gima tich ma utimoni nyiso, gimiyo Nyasaye duong’ nikech utimo ka luwore gi wach maber ma uyalo e wi Kristo, kendo nikech unyiso chuny mar chiwo kuom gik muoronegi kod ji duto.
14  Kendo kuom sayo ma gisayonugo, ginyiso hera ma giherougo nikech ng’wono mogundho mar Nyasaye mopong’ ahinya kuomu.
15  Erokamano odhi ne Nyasaye nikech michne ma ochiwo nono mokalo awacha.
7  Kuom mano, un joma wahero, nikech osemiwa singogo, wapwodhreuru kuom gik moko duto ma chido ringruok kod paro, ka wamedo bedo maler chuth e luoro Nyasaye.
2  Yangnwauru kamoro ei chunyu. Pok watimo marach ne ng’ato, pok waketho ne ng’ato, pok watiyo marach gi ng’ato ang’ata.
3  Ok awach mano mondo aket ketho kuomu. Nikech mana kaka nasewacho motelo, un ei chunywa mondo watho kanyachiel kendo wabed mangima kanyachiel.
4  Aloso kodu ka an thuolo. An gi sunga maduong’ nikech un. Apong’ ahinya gi hoch; bende, agundho gi ilo e masichewa duto.
5  Kuom adier, kane watundo Makedonia, ringrewa ne ok oyueyo, kata kamano ne wadhi nyime yudo chandruok e yore mang’eny—ne nitiere gik ma kedo kodwa gi oko, to luoro bende ne ni e kindwa.
6  Kata kamano, Nyasaye ma hoyo joma chunygi onyosore nohoyowa kokalo kuom betie mar Tito;
7  to ok mana kuom betie mare kende, to bende kuom hoch ma ne oyudo nikech un, nimar ne oduokonwa wach e wi siso ma un-go kuoma, kuyo maru, kod kaka ne udwaro ng’eyo ahinya kaka adhi; omiyo ne ail gi ilo momedore.
8  Nikech kata ka barupa ne omiyou kuyo, ok aywag ang’e. Kata obedo ni mokwongo ne aywago ang’e (ka aneno ni baruano nomiyou kuyo, kata kane en mana kuom kinde manok),
9  koro amor, ok mana nikech ne ukuyo, to nikech kuyouno nomiyo uloko chunyu ua e richo. Nikech ne ukuyo e yo ma Nyasaye dwaro, omiyo onge gima ne oa kuomwa ma nohinyou.
10  Nikech kuyo e yo ma Nyasaye dwaro miyo ng’ato loko chunye a e richo ka tere e warruok, ma en gima ok kel ywago ang’e; to kuyo mar pinyni tero ng’ato e tho.
11  Nimar neuru gima kuyou e yo ma Nyasaye dwaro nonyago kuomu: kinda maduong’, ee, gombo mar nyiso ni uonge ketho, ee, sin gi ketho, ee, luoro Nyasaye, ee, siso ee kinda, mi userieyo kethou! E yore duto, ne unyisoru uwegi ni uler kuom wachno.
12  Kata obedo ni ne andikonu, ok ne atimo kamano nikech ng’at ma notimo marach kata nikech ng’at ma notimne marach, to ne andikonu mondo kinda ma un-go nikech wan onenre ayanga e wang’ Nyasaye.
13  Mano e momiyo waseyudo hoch. To kanyachiel gi hochno, ne wamedo bedo moil nikech ilo mar Tito, nimar uduto ne uduogo chunye.
14  Nikech ka asepakora e nyime nikech un, wiya pok okuot; to mana kaka weche duto ma nonyisou ne gin adier, e kaka bende pakruokwa e nyim Tito osebedo madier.
15  Bende, hera moherougo medo gundho ka oparo kaka uduto uluwo weche michikou, kaka ne urwake gi luoro kod kirni.
16  Amor ni e yore duto anyalo genou chuth.
6  Ka watiyo kanyachiel gi Nyasaye, wakwayou bende ni kik urwak ng’wono mogundho mar Nyasaye kae to wiu wil gi gimomiyo ne ochiwe.
2  Nimar owacho kama: “Ne awinjou e ndalo ma ayiego, kendo e chieng’ warruok, ne akonyou.” Neuru! Sani e ndalo moyiego moloyo. Neuru! Sani e chieng’no mar warruok.
3  Ok watim gima nyalo chwanyo ng’ato e yo moro amora mondo kik yudie ketho moro e tijwa ne Nyasaye;
4  to e yore duto, wanyiso ratiro ni wan jotich Nyasaye, kuom nano e gik mang’eny, kuom masiche, kuom ndalo mag chando, kuom gik matek,
5  kuom gocho, kuom tuech e jela, kuom oganda ma achach, kuom tich matek, kuom fuwo nindo, kuom ndalo ma ne onge chiemo;
6  kuom dak e ngima maler, kuom timo ka luwore gi ng’eyo, kuom horuok, kuom nyiso ng’wono, kuom yie mondo roho maler otawa, kuom nyiso hera ma onge wuondruok,
7  kuom wacho weche madier, kuom teko mar Nyasaye; kokalo kuom gik lweny makare ma wating’o e bedewa korachwich gi koracham,
8  kokalo kuom duong’ gi achaya, kokalo kuom weche maricho gi mabeyo ma ji wacho kuomwa. Ji kawowa kaka jowuond to wan jo adier,
9  kaka joma ji ok ong’eyo to koni ong’ewa, kaka joma owinjore gi tho, to neuru! eri wangima, ikumowa to ok chiwwa e lwet tho,
10  wachal joma okuyo to wail kinde duto, wachal joma odhier to koni waloko ji mang’eny jomwandu, wachal joma onge gimoro to koni wan gi gik moko duto.
11  Waseyawonu dhowa mondo wawuo kodu un Jo-Korintho, to chunywa bende waseyawonu mobedo thuolo.
12  Ok waseweyo ma ok wanyisu herawa, to un ok unyiswa herau.
13  Koro e yor chulowa—aloso kodu kaka dalos gi nyithinda—un bende yawuru chunyu obed thuolo.
14  Kik utueru e jok achiel gi joma ok ni e yie. Nikech en lalruok mane ma nitie e kind tim makare kod ketho chik? Koso, en winjruok mane ma nitie e kind ler kod mudho?
15  E wi mano, en winjruok mane ma nitie e kind Kristo kod Belial? Bende, en ang’o ma riwo ng’at manie yie kod ng’at ma ok ni e yie?
16  Kendo en winjruok mane ma nitie e kind hekalu mar Nyasaye kod sanamu? Nimar wan hekalu mar Nyasaye mangima; mana kaka Nyasaye nowacho niya: “Anadag e kindgi kendo anawuoth e diergi, mi anabed Nyasachgi, to ginibed joga.”
17  “Jehova owacho kama: ‘Kuom mano, auru e kindgi, kendo upogru kodgi, kendo weuru mulo gima ok ler’”; “‘mi anarwaku iye.’”
18  “Jehova Manyalo Duto owacho kama: ‘Kendo anabednu wuoro, to unubed yawuota kod nyiga.’”
13  Mae koro e kinde mar adek ma adwaro biro iru. “Kuom neno ma joneno ariyo kata adek chiwo, tiend wach moro amora mondo ong’ere malong’o.”
2  Kata obedo ni aonge sani, chal mana ka gima antiere kodu e birona mar ariyo, kendo achiwo siem motelo ne joma nosetimo richo kod jomamoko, mondo kapo ni aduogo kendo, ok anawe ma ok akawonegi okang’,
3  nikech umanyo mondo ung’e ratiro kabe adier Kristo ma ok yomyom kuom gik ma otimonu, to otimonugi gi teko, wuoyo kokalo kuoma.
4  Nimar adier ne onege e yath nikech ne onyap kaka dhano, to ongima nikech teko mar Nyasaye. En adier ni wanyap kaka en bende ne onyap, to wanabed mangima kode kokalo kuom teko ma Nyasaye nyiso kuomu.
5  Sikuru ka unonoru mondo une kabe un e yie; sikuru ka unyiso gadier gima un uwegi. Koso ok ung’eyo ni Yesu Kristo ni e winjruok achiel kodu? Mak mana kapo ni Nyasaye ok oyie kodu.
6  Adier, ageno ni ubiro fwenyo ni wan joma Nyasaye oyiego.
7  Koro walamo Nyasaye, ni kik utim gima ok kare, ok ni mondo wanenre kaka joma Nyasaye oyiego, to mondo utim gik mabeyo, kata ka dipo ni wanenore kaka joma Nyasaye ok oyiego.
8  Nimar ok wanyal timo gimoro amora ma kwedo adiera, to mana ma siro adiera.
9  Kuom adier, wamor sa moro amora ma wanyap to un, un gi teko. Kendo gima walamonu e ma, ni udhi nyime rieyo pachu.
10  Mano e momiyo andiko wechegi sama aonge, mondo sama antiere, kik abed gi gero ka atiyo gi teko mar telo ma Ruodhwa nomiya mar gerou to ok mukou.
11  Mogik, owetena, dhiuru nyime bedo moil, ka uyie mondo orieu, ohou, ka ubedo gi winjruok e paro, ka udak gi kuwe; mondo Nyasach hera kod kuwe nobed kodu.
12  Mosreuru ng’ato gi ng’ato gi nyoth maler.
13  Joma ler duto ooronu mos.
14  Ng’wono mogundho mar Ruodhwa Yesu Kristo kod hera mar Nyasaye kaachiel gi ber ma wayudo koa kuom roho maler, obed kodu uduto.
5  Nikech wang’eyo ni ka oketh odwa mar pinyni, tiende ni hemani, wabiro yudo ot moa kuom Nyasaye, ot manie polo, ma ok oger gi lwedo, ma en ot ma siko.
2  Nimar kuom adier wachur e odwani ka wagombo ahinya rwako ot ma marwa, ma en ot ma wuok e polo,
3  mondo ka waserwake, kik yudwa duk.
4  Kuom adier, wan ma wanie hemani, wachur nikech ting’ mapek, nimar ok wadwar lonyo hema ma wan-go sani, to wadwaro rwako machielono, eka ngima omwony mano ma tho.
5  Koro Nyasaye e ma noikowa ne ngimano, kendo nomiyowa roho maler kaka singo mar gima biro.
6  Omiyo, kinde duto wan gi chir ahinya kendo wang’eyo ni ka pod wan gi kar dak e del mar ringruok, wabedo mabor gi Ruoth,
7  nimar wawuotho kuom yie, to ok kuom gik mineno.
8  To wan gi chir ahinya kendo dwaher moloyo ni wabed mabor gi del mar ringruok, to mondo walos kar dakwa gi Ruoth.
9  Omiyo, kata bed ni wadak kode kata wan mabor kode, watemo matek mondo wabed joma oyiego.
10  Nimar waduto nyaka wachung’ e nyim kom-bura mar Kristo, mondo ochul ng’ato ka ng’ato ka luwore gi gik mosetimo ka en e ringruogni, obed gima ber kata gima rach.
11  Kuom mano, nikech waseng’eyo tiend luoro Ruoth, wasiko ka watemo loko pach ji mondo giyie, kendo Nyasaye ong’eyowa maber. Kata kamano, an gi geno ni un bende chunyu ok chich kodwa nikech useng’eyowa maber.
12  Ok wapakre wawegi kendo e nyimu kaka joma long’o, to wamiyou gima nyalo miyo usungru nikech wan, mondo ubed gi nyalo mar dwoko joma sungore nikech gik ma nenore gi oko, to ok gik man ei chuny.
13  Nimar kapo ni pachwa ne ok ni kare, ne en kamano nikech Nyasaye; ka pachwa ni kare, en nikech un.
14  Nimar hera mar Kristo chunowa, nikech ma e gima waseng’ado, ni ng’ato achiel ne otho ne ji duto; kuom adier, ji duto nosetho.
15  Kendo ne otho ne ji duto mondo joma ngima kik dhi nyime bedo mangima ne dwachgi giwegi, to ne dwach jalo ma ne othonegi, kendo ma nochier.
16  Omiyo, chakre sani ka dhi nyime, ok wang’eyo ng’ato ang’ata e yor ringruok. Kata kapo ni chon ne wang’eyo Kristo e ringruok, kuom adier sani to koro ok wang’eye kamano.
17  Kuom mano, ka ng’ato ni e winjruok achiel gi Kristo, ng’atno en chuech manyien; gik machon osekalo; neuru! gik manyien koro nitie.
18  Kata kamano, gik moko duto a kuom Nyasaye ma ne oloso winjruok maber e kindwa kode kokalo kuom Kristo, kendo nomiyowa tich mar konyo ji olos winjruok kode,
19  tiende ni kokalo kuom Kristo, Nyasaye ne loso winjruok gi piny duto, ma ok okwan kethogi e wigi kendo, to wan nomiyowa tij lando wach winjruogno.
20  Kuom mano, wan joma oor ma tiyo e lo Kristo mana ka gima Nyasaye hombo ji kokalo kuomwa. Kaka joma tiyo e lo Kristo, wasayo kama: “Losuru winjruok maber gi Nyasaye.”
21  Ng’at ma ne onge gi richo chuth, ne omi odoko richo nikech wan, mondo kokalo kuom ng’atno, wabed joma kare e wang’ Nyasaye.
1  An Paulo, jaote Kristo Yesu kokalo kuom dwaro mar Nyasaye, ka an kod Timotheo owadwa, wandikonu un kanyakla mar Nyasaye man Korintho, moriwo joma ler duto man e Akaya mangima:
2  Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
3  Opak Nyasaye kendo Wuon Ruodhwa Yesu Kristo, ma en Wuoro ma kecho ji kendo Nyasach hoch duto,
4  ma hoyowa e masichewa duto mondo wabed gi nyalo mar hoyo jomamoko manie bwo masira moro amora, ka wahoyogi gi hoch ma wayudo koa kuom Nyasaye.
5  Nikech mana kaka sand ma wasandorego ne Kristo ogundho kuomwa, e kaka hoch ma wayudo koa kuom Kristo bende ogundho.
6  Koro sama wan e bwo masira, en ni mondo uyud hoch kod warruok; bende sama ihoyowa, hochno e ma konyou nano e bwo sand ma chal gi ma wan bende wakadhoe.
7  Kendo geno marwa kuomu ok yiengni, ka wang’eyo maber ni, mana kaka un bende ukadho e sand, mano bende e kaka ubiro yudo hoch.
8  Owetewa, ok dwaher ni ubed kukia wach masiche ma ne wayudo e alwora mar Asia. Ne wan e bwo ting’ mapek ahinya mohingo tekrewa, kendo ne ok wang’eyo kabe ne wadhi tony mi wadong’ ka wangima.
9  To kuom adier ne waneno ni oseng’adnwa buch tho. Mano ne en ni mondo waket genowa, ok kuomwa wawegi, to kuom Nyasaye ma chiero joma otho.
10  Ne oresowa e lak tho malich kamano, bende obiro resowa, kendo wan gi geno kuome ni obiro dhi nyime resowa.
11  Un bende unyalo konyowa kuom sayonwa, mondo ji mang’eny ochiw lamo mag erokamano e lowa kuom ng’wono minyisowa nikech lamo mag ji mang’eny.
12  Nimar gima miyo wasungore kendo ma chunywa ok ketnwae bura en ni wasetimo gik moko e pinyni, to moloyo ne un, ka wawuotho maler kendo gi chuny matir ma nyiso luoro Nyasaye, ok gi rieko mar ringruok, to kuom ng’wono mogundho mar Nyasaye.
13  Nikech kuom adier, wandikonu mana weche ma unyalo somo mi ung’e tiendgi, kendo an gi geno ni ubiro medo ng’eyo tiend wechego chuth,
14  mana kaka useng’eyo e okang’ moro ni wan e joma miyo ubedo gi sunga, mana kaka un bende ubiro miyo wabed gi sunga e chieng’no mar Ruodhwa Yesu.
15  Omiyo, geno ma kamano e momiyo ne achano motelo mar biro iru, mondo uyud thuolo mar ariyo mar bedo gi ilo;
16  nikech ne adwaro ni araw mondo aneu sama adhi Makedonia kendo aduog iru ka awuok Makedonia, eka bang’e ukowa matin ka adhi Judea.
17  To ka ne achano kamano, be dibed ni ne akawo wachno mayot? Koso dibed ni an ng’at ma chano gik moko e yor ringruok, mondo awach ni, “Ee, ee” eka bang’e ni, “Ooyo, ooyo”?
18  To unyalo bedo gadier kuom Nyasaye ni gik ma wawachonu ni gin “ee” ok lokre “ooyo.”
19  Nikech Yesu Kristo, Wuod Nyasaye, ma ne oyalnu wachne kokalo kuomwa, tiende ni kokalo kuoma, gi Silvano, kod Timotheo, ne ok obedo “ee” kendo “ooyo,” to en osiko mana “ee.”
20  Nimar kata bed ni singo mag Nyasaye ng’eny marom nade, gisebedo “ee” kokalo kuom Yesu. Omiyo, bende kokalo kuome e ma ji wachoe “Amin” ne Nyasaye, ma en gima kelo ne Nyasaye duong’ kokalo kuomwa.
21  To Nyasaye e ma osesingo gadier ni un kod wan, wan mag Kristo kendo Nyasaye e ma ne owirowa mondo wabed joge.
22  Bende, oseketo kuomwa alama mare motelo, ma en roho maler mosemiyowa ei chunywa kaka singo mar gima biro.
23  Koro akuong’ora e nying Nyasaye kaka janenona, ni gimomiyo pok abiro Korintho nyaka chop sani, en ni mondo kik amednu kuyo.
24  To ok ni wan ruodhi e wi yie maru, to wan jotich kanyachiel kodu mondo ubed gi mor, nikech yieu e momiyo uchung’ motegno.
2  Nimar aseng’ado mondo kik aduog iru kendo e kuyo.
2  Nikech ka amiyo ubedo gi kuyo, gin jomage ma biro miyo abed moil mak mana un ma asekelonu kuyo?
3  Omiyo, ne andikonu wechego mondo sama abiro, kik ukelna kuyo nikech un e monego umi abed gi mor, nimar an gadier ni gik ma kelona ilo e ma bende kelonu ilo uduto.
4  Nimar ne andikonu ka pi wang’a chuer ahinya kendo ka akalo e masiche kod lit mang’eny e chunya, ok ni mondo akelnu kuyo, to mondo ung’e kaka hera ma aherougo tut.
5  Koro ka ng’ato osekelo kuyo, osekelo kuyo ok ne an, to un duto e ma osekelonu kuyo okang’ moro. Kata kamano, ok daher tiyo gi weche mager ahinya kuom wachni.
6  Kum maru mar ji mathoth ma rieyo ng’atno, koro oserome;
7  koro onego uwene kethone e yo mang’won kendo uhoye, mondo kik kuyo mokadho oloye.
8  Kuom mano, asayou ni mondo unyise herau.
9  Nikech mano bende e momiyo ne andikonu: mondo ang’e kabe unyalo nyiso ni uikoru timo gik michikoue e weche duto.
10  Kuweyo ne ng’ato ketho kuom wach moro amora, an bende atimo kamano. Kuom adier, e wach moro amora ma aseweyoe ne ng’ato kethone (kapo ni aseweyo ne ng’ato e gimoro amora) atimonu e wang’ Kristo
11  mondo Satan kik wuondwa, nikech waseng’eyo riekni motiyogo.
12  Koro ka nachopo Troa mondo aland wach maber e wi Kristo, kendo ka noyawna dhoot e tij Ruoth,
13  ne aonge gi kuwe e chunya nikech ne ok ayudo Tito owadwa. Omiyo, ne agoyonegi oriti kae to ne awuok mondo adhi Makedonia.
14  To agoyo ne Nyasaye erokamano ma kinde duto tayowa kanyachiel gi Kristo ka wan kaka oganda ma wuotho gi mor ka joma oa locho, kendo omiyo suya mang’ue mamit mar ng’eyo mare landore kuonde duto kokalo kuomwa!
15  Nikech e wang’ Nyasaye, wan tik mang’ue mamit mar Kristo ne joma ireso kod joma ochomo kethruok;
16  kuom joma ochomo kethruok, wan tik mar tho ma tero ji e tho, to kuom joma ireso wan tik mang’ue mamit mar ngima ma tero ji e ngima. To ng’a gini mowinjore chuth gi tijni?
17  En wan, nikech ok wan jolok ohala gi wach Nyasaye kaka ji mang’eny timo, to wayalo gi chuny matir chutho e winjruok achiel gi Kristo, kaka joma Nyasaye ooro kendo watimo kamano e wang’ Nyasaye.
3  Be dibed ni wan wawegi wachako pwoyore kendo ni wan joma beyo? Koso udwaro ni wamiu barupe ma wapwoyorenugo kata un e ma umiwa barupe ma upwoyowago, mana kaka jomamoko timo?
2  Un uwegi un e barupwa, mondik ei chunywa, mong’ere, kendo ma dhano duto somo.
3  Nikech nyisore maler ni un barua mar Kristo ma wasendiko kaka jotichne, en barua ma ondik gi roho mar Nyasaye mangima to ok gi wino, barua mondik e chunywa to ok e kite mopa.
4  Kokalo kuom Kristo, wan gadier ma kamano kuom Nyasaye.
5  Ok ni wan wawegi e ma wamiyo wabedo joma oromo chuth e tiyo tijni, to Nyasaye e ma miyo wabedo joma oromo chuth,
6  en e ma kuom adier osemiyo waromo chuth bedo jotich mag singruok manyien, ok mar chike mondik, to mar roho; nimar chik mondik ng’ado ne ji buch tho, to roho miyogi ngima.
7  Koro ka chike ma kelo tho kendo ma ne ondik gi nyukta e kite nobiro gi duong’ miwuoro ahinya ma ne omono kata nyithind Israel ng’iyo wang’ Musa tir nikech wang’e ne rieny gi duong’, ma en duong’ ma ne dhi rumo,
8  en ang’o ma nyalo mono tich ma roho chopo obed gi duong’ moloyo?
9  Nikech ka chike ma kelo buch tho ne nigi duong’ miwuoro, chenro ma miyo ikwano ji kaka joma kare nigi duong’ moloyo!
10  Kuom adier, chenro ma ne omi duong’ chon, osema duong’ ma ne en-go nikech chenro ma nigi duong’ ma loye koro nitie.
11  Nimar ka chenro ma nonego orum nobiro gi duong’, mano kaka chenro ma siko nigi duong’ momedore moloyo!
12  Nikech wan gi geno ma kamano, wawuoyo ka wan thuolo ahinya,
13  kendo ok watim gima Musa notimo kane ojaumo wang’e gi rageng’ mondo nyithind Israel kik chom wengegi tir kuom chenro ma ne dhi rumono.
14  To pachgi nodinore. Nikech nyaka kawuononi, sama ji somo singruok machon, rageng’no siko ka oumo pachgi, nimar inyalo mana gole kokalo kuom Kristo.
15  Kuom adier, nyaka chil kawuono, samoro amora misomo weche ma Musa nondiko, nitie rageng’ ma umo chunygi.
16  To ka ng’ato olokore oyie kuom Jehova, igolone rageng’no.
17  Koro Jehova en Roho; kendo kama roho mar Jehova nitie, ji bedo thuolo.
18  To waduto, kaka joma wengegi onge gi rageng’, wachal kaka kio, ka wamiyo duong’ mar Jehova nenore koa kuomwa, kilokowa mondo wabed e kite, kendo duong’no medo nenore kowuok e okang’ moro nyaka e machielo, mana kaka Jehova ma en Roho osemiyo mano otimore.
12  An nyaka apakra. En gima ok konya, kata kamano koro abiro wuoyo e wi fweny kod weche ma Ruodhwa elo.
2  Ang’eyo ng’at moro manie winjruok gi Kristo, ma higni 14 mokalo—ok ang’eyo kata kane en e del mar ringruok kata ok ne en kamano; Nyasaye e ma ong’eyo—ne oter nyaka e polo mar adek.
3  Ee, ang’eyo ng’at ma kamano—kata kane en e del mar ringruok kata ok ne en kamano, ok ang’eyo; Nyasaye e ma ong’eyo—
4  ma noter e paradiso, mi nowinjo weche ma ok nyal hul, kendo gin gik ma ok oyie ne dhano wacho.
5  Abiro pakora nikech ng’at ma kamano, ok abi pakora kuoma awuon, to mak mana kuom nyawo ma an-go.
6  Nimar kata ka adwaro pakora, ok abi bedo ka ng’at ma pache ok ni kare, nikech abiro wacho adier. To ok atim kamano mondo kik ng’ato miya pak mokalo gik moneno kuoma kata mowinjo kuoma,
7  mana nikech aseyudo fweny malich kamano. Mondo kik abed gi sunga ahinya, ne omiya kudho moro ma chwowo ringrena, malaika mar Satan, mondo osik ka sanda mondo kik asungra ahinya.
8  Ne asayo Ruodhwa nyadidek kuom wachno ni mondo gino oweya.
9  To nodwoka kama: “Ng’wonona mogundho oromi, nimar tekona nyisore e yo malong’o chuth e nyawo.” Omiyo, anabed mamor ahinya ka apakora kuom nyawo ma an-go, mondo teko mar Kristo osik kuoma kaka hema mouma.
10  Omiyo, nikech Kristo, abedo mamor e nyawo, e ayany, sama achando, e sand, kod chandruoge. Nikech sama anyap, eka abedo gi teko.
11  Asebedo ng’at ma pache ok ni kare. Ne uchuna bedo kamano, nimar un e ma ne onego upwoya. Nikech kata ka ok an gimoro e wang’u, pod jooteu mudhialo ni long’o ahinyago chutho ok giloya gi gimoro amora.
12  Kuom adier, ne anano ahinya ka amiyo gik ma nyiso ni an jaote onenre e kindu, kokalo kuom ranyisi madongo gi tije miwuoro kod tije madongo.
13  Nimar ere kaka dibed ni un ne ok odhialu kaka kanyakla mamoko? En mana ni an awuon ne ok abedonu ting’. Akwayou ng’wono ni uwena kuom kethono.
14  Neuru! Koro en kinde mar adek ma aikora biro iru, to e ma pod ok abi bedonu ting’. Nikech un e ma adwarou, to ok giu; nimar nyithindo ok onego oken ne jonyuolgi, to jonyuol e ma onego oken ne nyithindgi.
15  To an abiro mor chiwora kendo tiyo nyaka arum chuth nikech un. Ka aherou ahinya kamano, be an onego uhera matin?
16  Kata kamano, ne ok abedonu ting’. Un to uwacho ni, ne an gi riekni mopondo kendo ni ne amakou gi riekni mag wuond.
17  Be dibed ni ne amayoue giru moro kokalo kuom joma ne aoro iru?
18  Ne ajiwo Tito mi ne aore gi owadwa moro. Tito ne ok omayou giru moro ngang’, koso? Donge ne wawuotho gi chuny achiel? Donge ne waluwo yo machal, koso?
19  Dibed ni kinde duto usebedo ka uparo ni watemo nyiso ni wan kare e nyimu? E nyim Nyasaye e ma wawuoyoe kaka joma ni e achiel gi Kristo. Kata kamano, joherana, duto ma watimo gin mag gerou.
20  Nikech aluor ni po nono ka asechopo, ok abi nwang’ou ka uchal gi kaka ageno, kendo ok abi chalonu kaka ugeno, to kar mano, anyalo yudo ka nitie dhawo, gi nyiego, gi timbe mag mirima, gi pogruok, gi ketho nying, gi kuoth, gi joma opong’ gi sunga mar ng’ayi, kod koko.
21  Nenore ni ka abiro kendo, Nyasacha nyalo kuodo wiya e nyimu, kendo dipo ka akuyo nikech thoth joma chon notimo richo to pok giloko chunygi a e richogi ma gisebedo ka gitimo, kaka tim ma ok ler, gi terruok, kod tim wang’-teko.
