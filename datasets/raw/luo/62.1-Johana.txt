4   Un joma ahero, kik uket yie e weche duto ma nenore ni oa kuom much Nyasaye, to temuru wechego mondo ung’e kabe adier gia kuom Nyasaye, nikech jonabi mag miriambo osesieko e piny.
2  Ma e kaka unyalo ng’eyo wach ma kuom adier oa kuom much Nyasaye: Wach moro amora ma hulo ayanga ni Yesu Kristo ne obiro e ringruok, mano e wach moa kuom Nyasaye gadier.
3  To wach moro amora ma nenore ni oa kuom much Nyasaye to ok ohul ayanga ni oyie kuom Yesu, mano ok en wach moa kuom Nyasaye. E wi mano, wachno en wach moa kuom jasik Kristo ma usewinjo ni ne dhi biro, to sani koro entiere e piny.
4  Nyithindo matindo, un to un joma Nyasaye chiko kendo useloyo jogo nikech ng’atno manie winjruok achiel kodu duong’ moloyo jal manie winjruok achiel gi piny.
5  Gin joma piny chiko; mano e momiyo giwacho weche moa kuom piny kendo piny winjogi.
6  Wan to wan joma Nyasaye chiko. Ng’ato ang’ata moseng’eyo Nyasaye winjowa; to ng’ato ang’ata ma Nyasaye ok chik, ok owinjwa. Kuom timo kamano, wapogo weche ma kuom adier oa kuom much Nyasaye gi mago ma ok adier to ginenore ka gima gia kuom much Nyasaye.
7  Un joma ahero, wadhiuru nyime herore nikech hera oa kuom Nyasaye, kendo ng’at ma nyiso hera en ng’at moseyudo nyuol moa kuom Nyasaye, kendo ong’eyo Nyasaye.
8  Ng’ato ang’ata ma ok nyis hera pok ong’eyo Nyasaye, nimar Nyasaye en hera.
9  Kuom wachni, hera ma Nyasaye oherowago ne onenore ayanga, ni Nyasaye nooro Wuode ma miderma e piny mondo wayud ngima kokalo kuome.
10  Herano en kama: ok ni wan e ma wasehero Nyasaye, to Nyasaye e ma noherowa mi nooro Wuode mondo obednwa misango mar loso kuwe nikech richowa.
11  Un joma ahero, ka kamano e kaka Nyasaye noherowa, kare wan bende onego waherre e kindwa.
12  Onge ng’at moseneno Nyasaye e kinde moro amora. Ka wadhi nyime herore, Nyasaye siko e iwa kendo herane bedo moromo chuth e iwa.
13  Gima wang’eyogo ni wasiko e winjruok achiel kode kendo ni en bende osiko e winjruok achiel kodwa, en nikech osemiyowa rohone.
14  E wi mano, wan wawegi waseneno kendo wachiwo neno ni Nyasaye Wuonwa oseoro Wuode mondo obed Jawar mar piny.
15  Ng’ato ang’ata ma hulo ayanga ni Yesu en Wuod Nyasaye, Nyasaye siko e winjruok achiel gi ng’at ma kamano, to ng’atno bende siko e winjruok achiel gi Nyasaye.
16  To waseng’eyo kendo wan gi yie kuom hera ma Nyasaye oherowago. Nyasaye en hera kendo ng’at ma siko e hera, ng’atno siko e winjruok achiel gi Nyasaye, to Nyasaye bende siko e winjruok achiel kode.
17  E yo ma kamano, osemi hera obedo moromo chuth e iwa mondo wabed gi chir mar wuoyo ka wan thuolo e chieng’ mar bura, nikech mana kaka jalo en, e kaka wan wawegi bende wachal e pinyni.
18  Luoro onge ei hera to hera malong’o chuth riembo luoro, nikech luoro geng’owaga. Kuom adier, ng’at maluor pok obedo gi hera malong’o chuth.
19  Wanyiso hera nikech en e ma nokwongo herowa.
20  Kapo ni ng’ato wacho ni, “Ahero Nyasaye,” to koni otimo sigu gi owadgi, ng’atno en jamiriambo. Nikech ng’at ma ok ohero owadgi moseneno gi wang’e ok nyal hero Nyasaye ma pok oneno.
21  To ma e chik ma wasenwang’o koa kuome, ni ng’ato ang’ata mohero Nyasaye nyaka her owadgi bende.
5  Ng’ato ka ng’ato moyie ni Yesu e Kristo, ng’atno oseyudo nyuol moa kuom Nyasaye, kendo ng’ato ka ng’ato mohero Nyasaye ma nomiyo nyuol ma kamano obetie, ng’atno ohero jal moseyudo nyuol moa kuom Nyasaye.
2  Gima wang’eyogo ni wahero nyithind Nyasaye en ka wahero Nyasaye kendo wachopo chikene.
3  Nimar tiend hero Nyasaye e ma, ni waluw chikene; to chikene ok tek luwo
4  nikech ng’ato ka ng’ato moseyudo nyuol moa kuom Nyasaye, ng’atno oseloyo piny. To ma e loch ma waseloyogo piny, tiende ni yiewa.
5  En ng’a ma nyalo loyo piny? Donge en ng’atno ma nigi yie ni Yesu en Wuod Nyasaye?
6  Yesu Kristo e jal ma nobiro kokalo kuom pi gi remo, to ok kuom pi kende, to bende kuom pi kendo kuom remo. To roho chiwo neno nikech roho e ma chiwo neno madier.
7  Nimar nitie gik moko adek ma chiwo neno:
8  roho, gi pi, kod remo; kendo gik moko adekgo ni e winjruok achiel.
9  Ka wayie gi neno moa kuom dhano, neno ma Nyasaye chiwo to duong’ moloyo. Nikech ma e neno mar Nyasaye, ni osechiwo neno e wi Wuode.
10  Ng’at ma keto yie kuom Wuod Nyasaye nigi nenono e iye owuon. To ng’at ma onge gi yie kuom Nyasaye, osemiyo Nyasaye odoko jamiriambo, nimar pok oketo yiene kuom neno ma Nyasaye chiwo e wi Wuode.
11  To ma e nenono, ni Nyasaye nomiyowa ngima ma nyaka chieng’ kendo ngimano ni kuom Wuode.
12  Ng’at manie winjruok achiel gi Wuod Nyasaye, jalo nigi ngimano; ng’at ma ok ni e winjruok achiel gi Wuod Nyasaye, oonge gi ngimano.
13  Andikonu wechegi mondo ung’e ni un gi ngima ma nyaka chieng’, un ma useketo yie e nying Wuod Nyasaye.
14  Kendo adier ma wan-go kuom Nyasaye e ma, ni gimoro amora ma wakwaye ka luwore gi dwache, owinjowa.
15  Kendo ka wang’eyo ni owinjowa kuom wach moro amora ma wakwaye, wang’eyo ni wabiro yudo gik ma wakwaye, nimar wasekwaye gigo.
16  Kapo ni ng’ato oneno owadgi ka timo richo moro ma ok kel tho, obiro kwayo ne owadgino, kendo Nyasaye biro miyo owadgino ngima, ee, mano en kuom joma ok tim richo ma kelo tho. Nitie richo ma kelo tho. Richo ma kamano e ma ok awach ne ng’ato mondo okwa ne nyawadgi e lamo.
17  Timbe duto ma ok kare gin richo; to kata kamano nitie richo moko ma ok kel tho.
18  Wang’eyo ni ng’ato ka ng’ato moseyudo nyuol moa kuom Nyasaye ok osik ka timo richo, to jalno moseyudo nyuol moa kuom Nyasaye rito ng’at ma kamano, kendo Ng’at Marach ok nyal make.
19  Wang’eyo ni wan joma Nyasaye chiko, to piny duto ni e bwo teko mar Ng’at Marach.
20  To wang’eyo ni Wuod Nyasaye osebiro, kendo osemiyowa rieko mar nono weche e yo matut mondo wabed gi ng’eyo e wi jal ma en adier. Bende, wan e winjruok achiel gi jalno ma en adier kokalo kuom Wuode Yesu Kristo. Jalno e ma en Nyasaye madier kendo ngima ma nyaka chieng’.
21  Nyithindo matindo, tang’uru gi nyiseche manono.
1  Wandikonu kuom jal ma ne nitie nyaka a chakruok, jal moting’o wach ma chiwo ngima, ma wasewinjo kendo ma waseneno gi wengewa, ma wasenono adimba kendo ma lwetewa osemulo,
2  (ee, ngimano ne oelnwa maler, kendo wasenene, bende wachiwo neno kuome, kendo walandonu ngima ma nyaka chieng’, ma noa kuom Wuonwa kendo ne oelnwago maler),
3  jal ma waseneno kendo winjo, un bende wayalonugo, mondo un bende uriwru e winjruok achiel kodwa. Kendo riwruokwa e winjruok achielno riwowa gi Nyasaye Wuonwa kendo gi Wuode Yesu Kristo.
4  Omiyo, wandikonu wechego mondo mor ma wan-go omed bedo mogundho chuth.
5  Ma e wach ma wasewinjo koa kuome, to e ma walandonu ni: Nyasaye en ler kendo onge mudho kuome kata matin.
6  Ka wawacho ni, “Wan e winjruok achiel kode,” to koni pod wadhi nyime wuotho e mudho, wariambo kendo ok wawuoth e adiera.
7  Kata kamano, ka wawuotho e ler kaka en owuon en e ler, wariwore e winjruok achiel ng’ato gi ng’ato, kendo remb Yesu Wuode pwodhowa a e richo duto.
8  Ka wawacho ni, “Waonge gi richo,” wawuondore wawegi kendo adiera onge e iwa.
9  Jalo en jal migeno kendo en jal makare, ma ka wahulo richowa, to obiro weyonwagi, kendo obiro pwodhowa waa e timbe duto ma ok kare.
10  To ka wawacho ni, “Pok watimo richo,” wamiyo obedo jamiriambo kendo wachne onge e iwa.
2  Nyithinda matindo, koro andikonu wechegi mondo kik utim richo. To ka ng’ato otimo richo, wan gi jakony moa kuom Nyasaye Wuonwa, ma en Yesu Kristo, ng’at makare.
2  Kendo en misango ma loso winjruok nikech richowa, to ok mana richowa kende, to bende richo mag piny mangima.
3  Kendo ka wadhi nyime mako chikene, wanyiso ni waseng’eye kuom timo kamano.
4  Jal ma wacho ni, “Aseng’eye,” to pod ok omak chikene, en jamiriambo, kendo adiera onge ei ng’atno.
5  To ng’ato ang’ata ma luwo wachne, kuom adier, hera ma ng’atno oherogo Nyasaye osebedo moromo chuth e iye. Nikech mano, wang’eyo ni wan e winjruok achiel kode.
6  Ng’at ma wacho ni osiko e winjruok achiel kode, ng’atno onego odhi nyime wuotho mana kaka jalo nowuotho.
7  Andikonu un joma ahero, ok kuom chik moro manyien, to kuom chik machon ma usebedogo nyaka a chakruok. Chik machonno e wach ma usewinjo.
8  To sani andikonu kendo kuom chik manyien, ma nenore kuome kendo kuomu, nikech mudho kalo ka a, to ler madier koro rieny.
9  Ng’at ma wacho ni en e ler to koni otimo sigu gi owadgi, ng’atno pod ni e mudho.
10  Ng’at mohero owadgi ni e ler kendo onge gima nyalo miyo ochwanyre.
11  To ng’at ma timo sigu gi owadgi, ng’atno ni e mudho kendo owuotho e mudho, kendo ok ong’eyo kama odhiyoe nikech mudho osemiyo wengene odoko muofu.
12  Andikonu un nyithindo matindo, nimar osewenu richou nikech nyinge.
13  Andikonu un wuone, nikech useng’eyo jalno mosebetie nyaka a chakruok. Andikonu un chwo matindo, nikech useloyo Ng’at Marach. Andikonu un nyithindo matindo, nikech useng’eyo Nyasaye Wuonwa.
14  Andikonu un wuone, nikech useng’eyo jalno mosebetie nyaka a chakruok. Andikonu un chwo matindo, nikech un gi teko kendo wach Nyasaye siko e iu, kendo useloyo Ng’at Marach.
15  Kik uher piny kata gik manie piny. Ka ng’ato ohero piny, ok ohero Wuonwa e iye;
16  nikech gik moko duto manie piny—gombo mag ringruok, gi gombo mag wang’, kod nyisruok nikech gik ma ng’ato nigo e ngima—ok a kuom Wuonwa, to gia e piny.
17  E wi mano, piny kadho gi gombone, to ng’at ma timo dwach Nyasaye siko nyaka chieng’.
18  Un nyithindo matindo, ma e sa mogik, kendo mana kaka usewinjo ni jasik Kristo biro, to kata mana gie sani nitie jowasik Kristo mang’eny ma osesieko, mano e momiyo wang’eyo ni koro en sa mogik.
19  Ne gia kuomwa, to ne ok gichal kodwa; nimar ka dine bed ni gichal kodwa, dine gisiko kodwa. To ne giwuok mondo onenre malong’o ni ok ji duto ma gin joma chal kodwa.
20  Bende, ng’at malerno osewirou kendo uduto un gi ng’eyo.
21  Andikonu, ok nikech pok ung’eyo adiera, to en nikech ung’eyogo, bende, nikech onge miriambo ma wuok kuom adiera.
22  Jamiriambo en ng’a, ka ok mana jal ma kwer ni Yesu ok en Kristo? Jalo e ma en jasik Kristo, en e ng’at ma kwedo Nyasaye Wuonwa kod Wuode.
23  Ng’ato ang’ata ma kwedo Wuod Nyasaye, ng’atno onge gi Wuonwa bende. Ng’at ma hulo ni ong’eyo Wuod Nyasaye, ng’atno nigi Wuonwa bende.
24  To un, gik ma usewinjo nyaka a chakruok onego osik e iu. Ka gik ma usewinjo nyaka a chakruok osiko e iu, un bende unusik e winjruok achiel gi Wuod Nyasaye kendo e winjruok achiel gi Wuonwa.
25  E wi mano, gima en owuon nosingonwa en ngima ma nyaka chieng’.
26  Andikonu wechegi ka awuoyo e wi joma temo miyo ulal.
27  To un, wir ma ne owirougo siko kuomu, kendo ok onego obed ni ng’ato ang’ata puonjou; to wir moa kuome puonjou gik moko duto, kendo en adier to ok en miriambo. Mana kaka roho osepuonjou, sikuru e winjruok achiel kod jalo.
28  Omiyo, un nyithindo matindo, koro sikuru e winjruok achiel kode mondo e kinde fwenyruokne wabedie gi chir mar wuoyo ka wan thuolo, kendo mondo e kinde ma biro yudo ka entie kik wawuog e nyime gi luoro nikech wich-kuot.
29  Ka ung’eyo ni en ng’at makare, ung’eyo bende ni ng’ato ang’ata ma timo gik makare en ng’at moseyudo nyuol moa kuom Nyasaye.
3  Neuru kit hera ma Nyasaye Wuonwa osemiyowa mondo oluongwa ni nyithind Nyasaye! Kendo mano e kaka wasebedo. Mano e momiyo piny ok ong’eyowa nikech piny pok ong’eyo Nyasaye Wuonwa.
2  Un joma ahero, sani koro wan nyithind Nyasaye, kata kamano pok oelnwa maler gino ma wanabed. Wang’eyo ni e kinde mar fwenyruokne, wanabed ma chal kode nimar wabiro nene mana kaka en.
3  Kendo ng’ato ka ng’ato ma nigi genono e iye pwodhore owuon mobed maler mana kaka jalo bende ler.
4  Ng’ato ang’ata ma siko ka timo richo, ketho chik bende, to richo en ketho chik.
5  Ung’eyo bende ni jalo ne ofwenyore mondo ogolnwa richowa, kendo en owuon oonge gi richo kuome.
6  Ng’ato ang’ata ma siko e winjruok achiel kode ok sik ka timo richo; ng’at ma siko ka timo richo pok onene, bende pok ong’eye.
7  Un nyithindo matindo, kik uwe mondo ng’ato olalu; ng’at ma siko ka timo gik makare en ng’at makare, mana kaka jalo bende en ng’at makare.
8  Ng’at ma siko ka timo richo en ng’at ma Jachien chiko, nikech Jachien osebedo ka timo richo nyaka a chakruok. Mano e momiyo Wuod Nyasaye ne ofwenyore mondo oketh tije mag Jachien.
9  Ng’ato ang’ata moseyudo nyuol moa kuom Nyasaye ok sik ka otimo richo, nikech kodhi mar Nyasaye siko kuom ng’at ma kamano, omiyo ok onyal siko ka timo richo nimar oseyudo nyuol moa kuom Nyasaye.
10  Nyithind Nyasaye kod nyithind Jachien ng’ere maler kuom wachni: Ni ng’ato ang’ata ma ok sik ka timo gik makare en ng’at ma ok oyie ni Nyasaye ochike. Kamano e kaka ng’at ma ok ohero owadgi bende chalo.
11  Nimar ma e wach ma usewinjo nyaka a chakruok, ni onego waherre e kindwa;
12  to kik wabed kaka Kain jal ma Ng’at Marach ne ochiko, mi nonego owadgi. To ang’o momiyo ne onego owadgi? En nikech timbene owuon ne richo, to timbe mag owadgi ne gin makare.
13  Owetena, kik uwuor nikech piny osin kodu.
14  Wang’eyo ni wasewuok e tho mi wachopo e ngima, nikech wahero owetewa. Ng’at ma onge hera siko e tho.
15  Ng’ato ang’ata ma timo sigu gi owadgi, jalo en janek, kendo ung’eyo ni onge janek ma ngima ma nyaka chieng’ siko e iye.
16  Koro waseng’eyo hera kokalo kuom wachni, ni jalo ne otho kochiwo ngimane nikech wan, omiyo wan bende onego wachiw ngimawa ne owetewa.
17  To ng’at ma nigi gige pinyni kendo oneno ka owadgi ochando gimoro, to otamore keche, ere kaka onyalo wacho ni ohero Nyasaye?
18  Un nyithindo matindo, ok onego wanyis hera mana gi wach kata gi lep kende, to bende gi tim kendo gi adiera.
19  Kuom timo kamano, wabiro ng’eyo ni wan mag adiera, kendo wabiro bedo gi chuny mokue e nyime
20  kuom wach moro amora ma chunywa nyalo ketonwae bura, nikech Nyasaye duong’ moloyo chunywa kendo ong’eyo gik moko duto.
21  Un joma ahero, kapo ni chunywa ok ketnwa bura, wabedo gi chir mar wuoyo gi Nyasaye ka wan thuolo;
22  kendo gimoro amora ma wakwayo, wayudo koa kuome nimar waluwo chikene kendo watimo gik mabeyo e wang’e.
23  Kuom adier, ma e chikne: ni wabed gi yie e nying Wuode Yesu Kristo kendo ni waherre e kindwa mana kaka nomiyowa chik.
24  E wi mano, ng’at ma luwo chikene, ng’atno siko e winjruok achiel kode kendo en bende osiko e winjruok achiel gi ng’atno. Kendo kuom roho maler ma nomiyowa, wang’eyo ni osiko e winjruok achiel kodwa.
