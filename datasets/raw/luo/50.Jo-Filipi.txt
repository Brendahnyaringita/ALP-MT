4  Nikech mano, owetena ma ahero kendo ma an gi siso mar neno, ma e morna gi osimbona, chung’uru motegno kamano kuom Ruodhwa, un joma ahero.
2  Asayo Yudia, bende asayo Sintike, ni gibed gi paro achiel kuom Ruodhwa.
3  Ee, an kaka jatich wadu madier, akwayou un bende ni usik ka ukonyo mon ariyogi ma osetiyo koda matek e wach maber, kanyachiel gi Klement kod jotich wetena mamoko, ma nyinggi ni e bug ngima.
4  Beduru mamor kuom Ruodhwa kinde duto. Anwoyo kendo ni, Moruru!
5  Timu mar bedo joma tur mondo ong’ere ne ji duto. Ruodhwa chiegni.
6  Kik ubed gi parruok e wi gimoro amora, to kuom gik moko duto, kulamo kendo kusayo kaachiel gi goyo erokamano, nyisuru Nyasaye kwayou;
7  eka kuwe mar Nyasaye ma loyo ng’eyo duto biro rito chunyu kod pachu kokalo kuom Kristo Yesu.
8  Mogik, owetena, gik moko duto madier, gik moko duto monego okaw mapek, gik moko duto makare, gik moko duto maler, gik moko duto ma jiwo hera, gik moko duto mipwoyo, gik moko duto malong’o, kod gik moko duto mowinjore oyud pak, dhiuru nyime keto pachu kuom magi duto.
9  Weche moko duto ma ne upuonjoru kendo ma ne uyiego, kaachiel gi ma ne uwinjo kod ma ne uneno kuoma, timgiuru, to Nyasach kuwe nobed kodu.
10  Amor ahinya kuom Ruodhwa ni koro gikone usechako nyiso ni udewa kendo. Kata kane usebedo ka upara, ne ok uyudo thuolo mar nyiso mano.
11  Ok awach kamano nikech achando, nimar asepuonjora bedo ng’at ma gik moko romo e kit ngima moro amora.
12  Ang’eyo kaka anyalo dak ka an gi gik manok kata ka an gi gik mogundho. E gik moko duto kendo e kit ngima moro amora, asepuonjora yieng’ kod bedo modenyo, bende asepuonjora bedo gi gik mang’eny kod dak ka aongego.
13  E weche duto, an gi nyalo kokalo kuom jalno ma miya teko.
14  Kata kamano, ne utimo maber konya e chandruokna.
15  Kuom adier, un Jo-Filipi, ung’eyo bende ni kane uhango puonjoru wach maber, onge kanyakla machielo ma ne wakonyorego e wach chiwo kod kawo ka nawuok Makedonia, mak mana un;
16  nimar kane an Thesalonika, ne uorona gimoro mondo akonyrago, ok dichiel to diriyo.
17  Ok ni mich e ma amanyo, to amanyo nyak mag timbeu ma biro nyuolonu ohala momedore.
18  Kata kamano, an gi gik moko duto ma dwarore, to kata mang’eny mokalo. Sani koro ok achando gimoro nikech aseyudo gik ma ne uorogo Epafrodito, ma akwano kaka suya mamit, misango malong’o, kendo ma Nyasaye oyiego.
19  To bende, Nyasacha mogundho gi gik mang’eny, biro miyou kokalo kuom Kristo Yesu, gik moko duto muchando.
20  Koro duong’ obed ne Nyasachwa kendo Wuonwa, mochwere nyaka chieng’. Amin.
21  Mosnauru joma ler duto manie winjruok achiel gi Kristo Yesu. Owete man koda kae ooronu mos.
22  Joma ler duto, to moloyo, joma a e od Kaisar ooronu mos.
23  Ng’wono mogundho mar Ruodhwa Yesu Kristo mondo obed gi chuny ma unyisono.
1  An Paulo gi Timotheo, ma wan wasumbni mag Kristo Yesu, wandikonu un joma ler duto man Filipi, un ma un e winjruok achiel gi Kristo Yesu, kaachiel gi jorit ma tayo kanyakla kod jokony-tich:
2  Ng’wono mogundho gi kuwe moa kuom Nyasaye Wuonwa kod Ruodhwa Yesu Kristo mondo obed kodu.
3  Kinde duto agoyo ne Nyasacha erokamano sama aparou
4  e lamo maga te ma asayonugo uduto. E sayo ka sayo ma atimo, akwayonu gi mor,
5  nikech kony ma usekonyogo tij lando wach maber chakre chieng’ mokwongo nyaka gie sechegi.
6  Nimar an gadier kuom wachni, ni jalno ma nochako tich maber kuomu biro dhi nyime kode mi otieke nyaka chop chieng’no mar Kristo Yesu.
7  En gima kare kuoma ni abed gi paro ma kamano kuomu uduto, nimar an kodu e chunya, un ma ne uriwa lwedo kuom ng’wono mogundho mar Nyasaye kane an e tuech e jela, kendo kane atiyo gi chik sirkal e siro ratiro mar wach maber.
8  Nimar Nyasaye owuon en janenona ni agombo ahinya nenou ka an gi hera kaka ma Kristo Yesu nigo.
9  Kendo ma e lamona kinde duto, ni herau osik ka medore moloyo, kaachiel gi ng’eyo malong’o chuth kod nyalo mar ng’eyo weche e yo matut;
10  ni mondo uyang gadier gik ma dwarore moloyo, mondo ubed ma onge bura kendo ma ok uchwany jomamoko nyaka chop chieng’no mar Kristo,
11  kendo mondo upong’ gi olemo makare, minyago kokalo kuom Yesu Kristo, mondo Nyasaye oyud duong’ gi pak.
12  Owetena, koro daher ni mondo ung’e ni gik mosetimorena osemiyo wach maber omedo landore,
13  kendo mano osemiyo bedona e jela nikech Kristo ong’ere e kind Askeche Ruoth duto gi jomamoko duto.
14  Koro thoth owete ma tiyo ne Ruodhwa oseyudo mijing’o nikech bedona e tuech e jela, kendo gimedo nyiso chir ahinya mar yalo wach Nyasaye ka gionge luoro.
15  En adier ni jomoko yalo Kristo ka gin gi ich-lit kod piem, to moko timo kamano gi chuny mowinjore.
16  Joma yale gi chuny mowinjorego lando Kristo nikech hera, nimar ging’eyo ni oseketa mondo asir ratiro mar wach maber;
17  to joma yale gi ich-lit kod piem yale nikech sigu, to ok gi chuny mowinjore, nimar gidwaro rwaka e chandruok ka an e jela.
18  To wawach ang’o? En mana ni e yore duto, kata obed e yor wuondruok kata e adiera, Kristo ilando kendo amor nikech mano. To bende pod abiro bedo mamor,
19  nikech ang’eyo ni mano biro kelona warruok kokalo kuom lamou mag sayo kod kony mar roho maler ma Yesu Kristo chiwo.
20  Mano en ka luwore gi dwarona maduong’ kod geno ni ok abi yudo wich-kuot e yo moro amora. To nikech an gi nyalo mar wuoyo ka an thuolo, koro Kristo ibiro mi duong’ mana kaka osemiye duong’ e kinde duto motelo kokalo kuom ringrena, bed ni angima kata atho.
21  Nimar kuom wachna, ka angima, angima nikech Kristo, to ka atho en ohala.
22  Koro ka ochuno ni abed mangima e ringruok, mano biro kelo nyak ne tichna; to e ma ok ael gima anyalo yiero.
23  Gik moko ariyogi poga diere, nikech an gi gombo ni ogonya mondo abed gi Kristo, ma kuom adier e gima berie moloyo.
24  Kata kamano, dwarore ahinya ni mondo asik e ringruok nikech un.
25  Omiyo, nikech an gadier kuom wachni, ang’eyo ni abiro siko kodu kendo dak kodu uduto nikech dongruok maru kendo nikech umor e yieu,
26  mondo mor ma un-go omed bedo mopong’ chuth e Kristo Yesu nikech an, e kinde ma anabed ka antiere kodu kendo.
27  En mana ni wuothuru mowinjore gi wach maber e wi Kristo, eka ka abiro nenou kata ka aonge, to awinjie wachu mondo ang’e ni uchung’ motegno gi paro achiel, ka uduto ukedo matek ka un e achiel, ne yie ma un-go kuom wach maber,
28  kendo ma ok ubed maluor nikech joma kwedou. Mago duto nyiso kethruokgi, to kuomu onyiso warruok maru; kendo Nyasaye e ma nyiso kamano.
29  Nimar un osemiu thuolo makende e lo Kristo, ok mana ni mondo uket yieu kuome, to bende ni mondo usandru nikech en.
30  Nikech un bende ukedo e lweny ma nuneno ka akedoe, ma sani uwinjo ni pod akedoe.
2  Omiyo, ka e kindu nitie jip moro amora e Kristo, gi hoch mar hera, gi chuny mar dewo jomamoko, gi hera kod kech,
2  miuru morna opong’ chuth ka ubedo gi paro achiel kendo gi hera achiel, ka ubedo e winjruok achiel chuth kuom paro achiel.
3  Kik utim gimoro amora nikech chuny mar himruok kata nikech paro ni ubeyo moloyo jomamoko, to bolreuru ka ukwano ni jomamoko oloyou gi ber.
4  Kik ung’i mana gik ma kelonu ber un uwegi, to ung’i bende gik ma kelo ber ne jomamoko.
5  Sikuru ka un gi paroni kuomu, ma e paro ma bende ne ni kuom Kristo Yesu,
6  jal ma kata obedo ni ne en e kit Nyasaye, ne ok oparo mar mecho, tiende ni, mondo obed ma romre gi Nyasaye.
7  Ooyo, noweyo duto ma ne en-go kendo nokawo kit misumba mi obedo dhano.
8  E wi mano, ka nobiro kaka dhano, nobolore mi noluwo kaka Nyasaye ne chike nyaka e tho, ee, tho e yadh-sand.
9  Mano e momiyo Nyasaye ne omiye migawo ma malo moloyo, kendo nomiye nying moloyo nyinge mamoko duto,
10  mondo e nying Yesu, ji duto ogo chonggi piny—joma ni e polo gi joma ni e piny kod joma ni e bwo lowo—
11  kendo lep ka lep onego ohul ayanga ni Yesu Kristo en Ruoth, mondo Nyasaye Wuonwa oyud duong’.
12  Nikech mano, un joma ahero, mana kaka kinde duto usebedo ka uluwo weche michikou, ok mana ka antiere kodu kende, to sani ma koro utimo moloyo ka aonge kodu, sikuru ka utiyo matek ne warruok maru uwegi, kutimo kamano gi luoro kod kirni.
13  Nimar Nyasaye e ma tegou komiyou teko kod gombo mar timo duto mohero.
14  Sikuru kutimo gik moko duto ma onge ng’ur kod mino wach
15  mondo ubed maler kendo ma onge bura, kubedo kaka nyithind Nyasaye ma onge ketho e kind tieng’ morochore kendo mobam, ma urienyie kaka ler e piny,
16  kumako motegno wach mar ngima. Eka abedie gi gima dimiya mor chieng’no mar Kristo, ka ang’eyo ni ng’wech ma ne aringo kata tichna matek ne ok en kayiem nono.
17  To kata ka iola piny mana kaka chiwo miolo e wi misango mag konyo ji ma yieu osejiwou mondo utim, ail kendo amor kodu uduto.
18  E yo ma kamano, un bende onego ubed moil kendo mamor kanyachiel koda.
19  Koro an gi geno kuom Ruodhwa Yesu ni achiegni oronu Timotheo mondo ayud jip sama okelna wach moa kuomu.
20  Nimar aonge gi ng’at machielo ma nigi chuny kaka ma en-go kendo ma biro dewo wecheu gadier.
21  Nikech jomamokogo duto manyo mana dwachgi giwegi, to ok mag Yesu Kristo.
22  To ung’eyo kaka en owuon nosenyiso kite, ni kaka nyathi ma tiyo gi wuon mare, notiyo koda matek e miyo wach maber olandre.
23  Kuom mano, en e jal ma ageno oro iru mapiyo bang’ ka aseneno kaka weche biro bet koda.
24  Adier, an gi geno motegno kuom Ruodhwa ni an bende achiegni biro.
25  To gie sani, aneno ni ber mondo aornu Epafrodito ma en owadwa ma jatich kendo jalweny wadwa, to en jal ma ne uoro, kendo en jatich ma konya e gik ma achando,
26  nimar en gi siso mar nenou uduto, kendo en gi parruok mang’eny nikech ne uwinjo ni ne otuo.
27  En adier ni ne otuo mi both kotho; to Nyasaye ne okeche, to ok mana en kende, to an bende, mondo kik abed gi kuyo moro bang’ machielo.
28  Kuom mano, aore mapiyo ahinya mondo ka unene ubedie mamor kendo, mondo an bende kik abed gi parruok ahinya.
29  Omiyo, rwakeuru kaka itimoga ne jotich Ruodhwa gi mor duto, kendo usik ka unyiso ni ugeno joma kamago ahinya,
30  nimar ne ochiegni tho nikech tich mar Kristo, koketo ngimane machiegni gi tho mondo opong’ karu nikech uonge kae ma dutina ka ukonya.
3  Mogik, owetena, dhiuru nyime bedo moil kuom Ruodhwa. Ok tekna ndikonu kendo mana weche ma ne asendikonu, nimar en gima kelonu ber.
2  Beduru motang’ ne guogi; tang’uru gi jotich ma kelo hinyruok; tang’uru gi joma ng’ado ringruok.
3  Nimar wan joma oseter nyangu madier, wan ma watiyo tij Nyasaye kokalo kuom rohone kendo sungawa en kuom Kristo Yesu, kendo genowa ok en kuom ringruok,
4  kata kamano, ka nitie ng’at monego obed gi geno kuom ringruok, jalo en an. Kapo ni nitie ng’at moro amora ma paro ni nitie gimomiyo onego ogen kuom ringruok, an onego atim kamano moloyo:
5  ne otera nyangu e odiechieng’ mar aboro, awuok e oganda mar Israel, e dhood Benjamin, an Ja-Hibrania kendo jonyuolna gin Jo-Hibrania; kuom wach chik, an Ja-Farisai;
6  kuom wach kinda, ne asando kanyakla; kuom wach bedo ng’at makare kokalo kuom chik, ne aler ma onge ketho.
7  Kata kamano, nikech Kristo, gigo ma chon ne aneno kaka ohala, asekwanogi ka gik molal.
8  E wi mano, akwano bende gik moko duto kaka gik molal nikech ber mar ng’eyo Kristo Yesu Ruodha nigi ohala maduong’ moloyo. Nikech en, aseyie mondo alal gik moko duto kendo akwanogi kaka yugi lilo mondo eka anwang’ Kristo
9  kendo mondo oyuda ka an e winjruok achiel kode, ok nikech bedo ng’at makare e wang’a awuon kuom luwo Chik, to nikech bedo ng’at makare kokalo kuom keto yie kuom Kristo, ka abedo ng’at ma Nyasaye kwano ni ng’at makare nikech yie.
10  Dwarona en ni mondo ang’eye gi teko mar chierne, kendo ayud sand kaka ma noyudo, ka ayie yudo tho ma chal gi mare,
11  mondo ane kabe en gima nyalore mondo ochiera aa kuom joma otho e chier motelo.
12  Ok ni koro aseyudo gino, kata ni oseketa abedo ng’at makare chuth, to pod anyagora matek mondo ane ka an bende anyalo yudo gino momiyo Kristo Yesu ne oyiera.
13  Owetena, pod ok akwanra awuon ni aseyudo gino; to an gadier kuom wach achielni: Ni wiya wil gi gik man chien kendo alawo gik man nyime,
14  anyagora matek ka achomo michno man malo ma Nyasaye oseluongonwae kokalo kuom Kristo Yesu.
15  Kuom mano, wan joma osetegno e yie, wabeduru gi paro kaka mano; to ka un gi paro mopogore e yo moro amora, Nyasaye biro elonu wach paro monyis malono.
16  To kata bed mana ni wasetimo dongruok e okang’ marom nade, wadhiuru nyime wuotho kaka dwarore e yo achielno.
17  Owetena, beduru e winjruok achiel ka uluwo timna, kendo nonuru ngima jogo ma wuotho e yo ma luwore gi ranyisi ma ne waketonu.
18  Nikech nitie ji mathoth—chon ne ajahulo nyingegi nyading’eny, to sani ahulogi mana ka aywak—ma wuotho kaka jowasik yadh-sand mar Kristo.
19  Gikogi en kethruok, kendo nyasachgi en igi, duong’ margi en mana wich-kuot, kendo giketo pachgi kuom gik manie piny.
20  To wan thurwa en polo, kendo warito ahinya mondo jawarwa oa kuno, ma en Ruodhwa Yesu Kristo,
21  ma biro tiyo gi tekone maduong’ e loko ringrewa ma nyap mondo obed ma chal gi del ma en-go ma nigi duong’, kendo mondo oket gik moko duto obed e bwo lochne.
