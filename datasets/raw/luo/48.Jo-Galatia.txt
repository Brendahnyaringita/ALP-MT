4  Koro gima awacho en ni sama jal ma biro yudo mwandu wuon-gi kaka pok pod en nyathi matin, ochal gi misumba kata obedo ni en e wuon gik moko duto,
2  to obedo e bwo rit mar joma taye kod joma ochung’ ne mwandu mag wuon-gi, nyaka chop kinde ma wuon-gi noseyangone motelo.
3  Kamano bende, kane wan nyithindo, wan bende ne wan wasumbni mag gik ma chiko yore kod paro mag pinyni.
4  Kata kamano, ka kinde ma noket nochopo chuth, Nyasaye nooro Wuode, ma dhako nonyuolo kendo nobedo e bwo chik,
5  mondo eka ogony joma ni e bwo chik kong’iewogi, mondo mi wan bende oketwa wabed nyithind Nyasaye.
6  Koro nikech un nyithind Nyasaye, oseoro roho mar Wuode ei chunywa kendo rohono kok niya: “Aba, Wuonwa!”
7  Omiyo, koro ok in misumba, to in nyathi Nyasaye, to ka in nyathine, Nyasaye miyo ibedo bende ng’at mabiro yudo pok mare.
8  Kata kamano, e kinde ma ok nung’eyo Nyasaye, ne un wasumbni mag gik ma kuom adier ok gin nyiseche.
9  To koro nikech useng’eyo Nyasaye, kata inyalo wach ni, Nyasaye oseng’eyou, obet nade ni udok e gik ma nyap kendo manono ma gin gik ma chiko yore kod paro mag pinyni, ka udwaro tiyonegi kaka wasumbni kendo?
10  Uketo chunyu ahinya e rito odiechienge moyiedh, gi dweye, gi ndalo, kod higni.
11  Aluor ni dipo ka tich matek ma asetimo nikech un obedo kayiem.
12  Owetena, ahombou ni ubed kaka an, nimar an bende ne achal kaka un. Onge ketho ma ne utimona.
13  To ung’eyo ni tuo moro mar ringruok e ma ne omiya thuolo mokwongo mar yalonu wach maber.
14  To kata obedo ni tuonano ne okelonu chandruok, ne ok uchaya kata ne ok ujara; to ne urwaka kaka malaika mar Nyasaye, kaka Kristo Yesu.
15  Kare ere mor ma ne un-go chonno? Nimar an gadier ni ka da nyalore, dikoro usegolo wengeu mi uchomonagi.
16  Omiyo, dibed ni aselokora jasiku nikech awachonu adier?
17  Gitimo kinda ahinya ni mondo giloku, to ok nikech gin gi dwaro moro maber; gidwaro mana ketou mabor koda mondo ubed gi gombo mar luwogi.
18  Kata kamano, kinde duto en gima ber ka ng’ato luwore kodu gi kinda nikech odwaronu ber, ok mana e kinde ma antiere kodu to kinde duto.
19  Un nyithinda matindo, muoch kaya kendo nikech un nyaka chop ubed gi kido mar Kristo kuomu.
20  Daher ni mad ne abedie kodu gie sani, mondo awuo kodu e yo mopogore, nikech wachu omako dhoga.
21  Nyisauru ane, un mudwaro bedo e bwo chik, be uwinjo gima Chik wacho?
22  Kuom ranyisi, iwacho ei Ndiko ni, Ibrahim ne nigi yawuowi ariyo, moro nonyuolo gi jatichne ma nyako to machielo gi dhako man thuolo;
23  kata kamano, wuowi ma jatichne ma nyako nonyuolo, ne onyuol e yo mapile, to machielono dhako man thuolono e ma ne onyuolo kokalo kuom singo mar Nyasaye.
24  Wechegi inyalo tigo kaka ngero; nimar mon-go ochung’ ne singruoge ariyo, achiel en moa e Got Sinai to onyuolo nyithindo ma bedo e bwo tuech, kendo en Hagar.
25  Koro Hagar ochung’ ne Sinai, ma en got moro e piny Arabia, to ochal gi Jerusalem ma nitiere sani, nimar en e bwo tuech kanyachiel gi nyithinde.
26  To Jerusalem man malo ni thuolo, kendo en minwa.
27  Nimar ondik niya: “Bed moil in dhako ma migumba ma ok nyuol; ting’ dwondi malo gi ilo, in dhako ma muoch ok ka; nikech nyithind dhako mowe ng’eny ahinya moloyo mag dhako ma nigi chwore.”
28  Owetena, wan koro wan nyithind singo mana kaka Isaka ne en.
29  To mana kaka e kindeno, jal ma ne onyuol e yo mapile nochako sando jal ma ne onyuol kokalo kuom roho, to kamano bende e kaka timore gie sani.
30  Ndiko to wacho ang’o? Owacho niya: “Riemb jatich ma nyako kod wuode, nimar wuod jatich ma nyakono ok bi yudo pok ngang’ kanyachiel gi wuod dhako man thuolo.”
31  Omiyo, owetena, ok wan nyithind jatich ma nyako, to wan mag dhako man thuolo.
6  Owetena, kata kapo ni ng’ato ochomo yo moro ma ok kare to pok ofwenyo, un ma usechopo weche ma dwarore ka luwore gi roho maler, temuru rieyo ng’at ma kamano, kutimo kamano gi chuny mamuol. To utang’, dipo ka un bende udonjo e tem.
2  Dhiuru nyime ting’o ting’ mag joweteu, kendo ka utimo kamano ubiro chopo chik Kristo.
3  Nimar ka ng’ato paro ni en gimoro to kare ok en gimoro, owuondo pache owuon.
4  To ng’ato ka ng’ato mondo onon timbene owuon, eka dobed gi gima dimi obed mamor, to ok kopimore gi ng’at machielo.
5  Nimar ng’ato ka ng’ato noting’ ting’ne owuon.
6  E wi mano, ng’ato ka ng’ato ma ipuonjo wach bende onego ochiw gik mabeyo duto ne jal ma puonje wachno.
7  Kik wuondu: Nyasaye ok en ng’at minyalo timgo oyuma. Nikech gimoro amora ma ng’ato chuoyo, mano bende e ma noka;
8  nimar ng’at ma chuoyo kichike gi ringruok, enoka kethruok kuom ringrene, to ng’at ma chuoyo kichike gi roho, enoka ngima ma nyaka chieng’ kuom roho.
9  Omiyo, kik waol gi timo gik mabeyo, nimar wabiro keyo e kinde mowinjore ka ok waol.
10  Kuom mano, ka pod wan gi thuolo, watimuru gik mabeyo ne ji duto, to moloyo, ne joma wan-go e yie.
11  Neuru kaka asendikonu, ka atiyo gi nyukta madongo gi lwetena awuon.
12  Jogo duto ma dwaro mondo ginenre malong’o gi oko, e joma temo chunou ni oteru nyangu, to gitimo kamano mondo kik sandgi nikech yadh-sand mar Kristo.
13  Bende, kata mana joma itero nyangu ok makre gi Chik gin giwegi, to gidwaro ni oteru nyangu mondo giyud gima ginyalo pakorego nikech ringreu.
14  To ok onego apakra ngang’, mak mana kuom yadh-sand mar Ruodhwa Yesu Kristo, ma kokalo kuome, e wang’a aneno ni osegur pinyni e yath, to e wang’ pinyni, osegura e yath.
15  Nimar nyangu ok en gimoro, kendo bedo ma ok oter ng’ato nyangu bende ok en gimoro, to bedo chuech manyien e gimoro.
16  To kuom jogo duto ma wuotho e yo modimbore ka luwore gi chik ma tayoni, kuwe kod ng’wono mondo obed kodgi, ee, kuom Israel mar Nyasaye.
17  Chakre gie sani ka dhi nyime, kik ng’ato ang’ata ochanda kendo, nikech e ringra an gi mbelni ma nyiso ni an misumba Yesu.
18  Owetena, ng’wono mogundho mar Ruodhwa Yesu Kristo mondo obed gi chuny munyisono. Amin.
5  Omiyo, Kristo osegonyowa mondo wayud thuolo ma kamano. Kuom mano, chung’uru motegno, kendo kik uwe mondo otueu e jok mar wasumbni kendo.
2  Neuru! An Paulo, awachonu ni, ka oteru nyangu, onge ber mubiro yudo kuom gima Kristo osetimo.
3  Awacho kendo ka an gadier ni, ng’ato ang’ata ma oter nyangu nigi ting’ mar timo duto ma Chik dwaro.
4  Usepogoru gi Kristo, un ma utemo ni okwanu joma kare kokalo kuom chik; useweyoru mabor gi ng’wonone mogundho.
5  Wan to warito gi siso bedo joma kare, ma en gima nyalore mana kokalo kuom roho maler kod yiewa.
6  Nimar kuom joma ni e winjruok achiel gi Kristo Yesu, bedo ng’at moter nyangu kata ng’at ma ok oter nyangu ok en gimoro, to yie e ma konyo kotiyo kuom hera.
7  Ne oyudo uringo maber. En ng’a ma nogeng’ou dhi nyime luwo adiera?
8  Jal ma noluongou ok e ma ne oloko pachu kamano.
9  Thowi matin yienyo mogo midwalo duto.
10  An gadier chuth ni un, ma un e winjruok achiel gi Ruodhwa, ok ubi bedo gi paro mopogore; to ng’at ma wuondouno, kata bed ni en ng’a, enoyud kum mowinjore kode.
11  Owetena, an to ka dibed ni pod ayalo wach tero nyangu, kare ang’o momiyo pod isanda? Ka pod ayalo wach tero nyangu, kare koro wach yadh-sand ma ayalo ok bed gima kelo chwanyruok.
12  Daher ni joma temo chandou kamano orore giwegi.
13  Owetena, ne oluongu mondo ubed thuolo; kata kamano, kik uti gi thuolono kaka yo mar luwo gombo mag ringruok, to kokalo kuom hera, tiuru ne joweteu.
14  Nimar Chik duto osechopo e wach achiel ma chiko niya: “Nyaka iher wadu kaka iherori iwuon.”
15  Kata kamano, ka usiko ukayoru kendo ukidhoru e kindu uwegi, nonreuru ahinya mondo kik utiekru chuth.
16  To awachonu ni, Dhiuru nyime wuotho ka roho chikou to ok ubi timo timbe ma luwore gi gombo mag ringruok ngang’.
17  Nimar ringruok gi gombone kedo gi roho, to roho kedo gi ringruok; bende, gik moko ariyogi kwedore, kendo mano miyo ok utim gik moko sie mudwaro timo.
18  E wi mano, ka roho e ma tayou, koro ok un e bwo chik.
19  Koro timbe mag ringruok nenore ratiro, kendo gin terruok, tim ma ok ler, tim wang’-teko,
20  lamo mar sanamu, timbe-juok, sigu, dhawo, nyiego, mirima mager, ywaruok, pogruok, kidienje,
21  ich-lit, mer, nyasi mochochni gi koko mokalo tong’, kod gik ma kamago. Asiemou motelo kuom wechego, mana kaka ne asesiemou ni joma ong’iyo gi timo gik ma kamago ok bi yudo pok e Pinyruodh Nyasaye.
22  Mopogore gi mano, olembe ma roho nyago gin hera, mor, kuwe, horuok, ng’wono, ber, yie,
23  muolo, kod ritruok. Onge chik ma kwedo gik ma kamago.
24  E wi mano, joma gin mag Kristo Yesu oseguro ringruok e yath kanyachiel gi gombone kod dwache.
25  Ka wadak ka roho chikowa, wadhiuru nyime wuotho bende e yo mowinjore gi kaka roho chikowa.
26  Kik wabed joma ketore ni wabeyo moloyo jomamoko, ka wajiwo piem e kind ji, kendo ka wabedo gi ich-lit gi jowetewa.
1  An Paulo ma jaote, ok kokalo kuom ji kata ng’at moro amora, to kokalo kuom Yesu Kristo kod Nyasaye Wuoro, ma ne ochiere oa kuom joma otho,
2  kanyachiel gi owete duto man koda, andikonu un kanyakla mag Galatia:
3  Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
4  Ne ochiwore owuon nikech richowa mondo oreswa kuom ndalo marachni, ka luwore gi dwaro mar Nyasachwa kendo Wuonwa,
5  duong’ obedne mochwere nyaka chieng’. Amin.
6  Awuoro ahinya kaka isemou mayot kuweyo Jal ma noluongou gi ng’wono mogundho mar Kristo, kendo koro uluwo wach maber machielo mopogore.
7  Ok ni nitie wach maber machielo; to en mana ni nitie jomoko ma kelonu chandruok kendo gidwaro gwenyo wach maber e wi Kristo.
8  Kata kamano, kapo ni ng’ato diyalnu wach maber mopogore gi ma ne wayalonu, bed ni en wan kata malaika moro moa e polo, ng’atno mondo obed ng’at mokuong’.
9  Mana kaka wasewacho motelo, anwoye kendo ni, Ng’ato ang’ata ma yalonu wach maber mopogore gi mano ma nurwako, ng’atno mondo obed ng’at mokuong’.
10  Kuom adier, be dibed ni koro atemo lombo wang’ ji koso Nyasaye? Koso dibed ni atemo moro dhano? Ka dipo ni pod amoro dhano, ok dine abedo misumba Kristo.
11  Nimar owetena, daher ni ung’e ni wach maber ma nayalonu ok en mar dhano;
12  bende, ne ok ayude koa kuom dhano. Bende, ne ok opuonjago, to ne ayude kokalo kuom fweny ma Yesu Kristo ne omiya.
13  En adier ni ne uwinjo wach timna machon kane an e din mar Jo-Yahudi, ni nasiko ka asando kanyakla mar Nyasaye gi mirima mager ahinya mondo atieke;
14  kendo ne amedo timo dongruok ahinya e din mar Jo-Yahudi moloyo thoth mbesena e ogandawa, nimar ne an gi kinda maduong’ ahinya e luwo tim kwerewa.
15  To ka Nyasaye, ma nopoga gi i minwa, kendo ma noluonga kokalo kuom ng’wonone mogundho, noneno ni ber
16  mondo oel Wuode kokalo kuoma, mondo aland ne ogendni mamoko wach maber e wi Wuode, ne ok akwayo dhano moro amora gikanyono mondo ong’adna rieko;
17  bende, ne ok aidho malo Jerusalem ir joma ne okwongona bedo joote, to ne adhi nyaka Arabia, eka bang’e naduogo Damaski.
18  Higni adek bang’e, ne aidho Jerusalem mondo alim Kefa, kendo ne adak kode kuom ndalo 15.
19  To ne ok aneno moro amora kuom joote mamokogo, mak mana Jakobo ma en owadgi Ruodhwa.
20  Koro e wi weche ma andikonugi, awachonu adier e nyim Nyasaye ni ok ariambi.
21  Bang’ mano, ne adhi nyaka e gwenge mag Siria gi mag Kilikia.
22  To kanyakla mag gwenge mag Judea ma ne ni e winjruok achiel gi Kristo, ne pok onenaga wang’ gi wang’.
23  Ne gijowinjo mana niya: “Ng’at ma yande ne sandowa koro sani lando wach maber e wi yie ma chon ne otieko.”
24  Omiyo, ne gichako miyo Nyasaye duong’ nikech an.
2  Eka bang’ higni 14, ne aidho Jerusalem kendo ka an gi Barnaba. Tito bende ne adhigo.
2  To ne aidho kuno nikech fweny moro ma nobirona, kendo ne anyisogi wach maber ma ayalo e kind ogendni mamoko. Kata kamano, mano ne atimo mana e nyim joma ne imiyo duong’ ahinya, eka abed gadier ni kaka ne aringo kata kaka ne asebedo ka aringo, ok en kayiem nono.
3  To kata mana Tito ma ne ni koda ne ji ok ochuno ni otere nyangu, kata obedo ni ne en Ja-Grik.
4  Kata kamano, owete moko ma wuondore e ma nosieko gi wachno ling’ling’ kane oyudo giluchore mos mondo ginon ling’ling’ thuolo ma bedo e winjruok achiel gi Kristo Yesu miyowa, mondo gilokwa wasumbni chuth;
5  ne ok wayie luwo wach jogo, ooyo, kata mana kuom kinde matin, mondo eka adiera mar wach maber osik kodu.
6  To kuom joma ne ikawo kaka joma nigi duong’ ahinya—kata bed ni ne gin joma nade chon, mano ok gimoro kuoma, nikech Nyasaye ok ng’i mana kaka ng’ato nenore gi oko—joma ne omi duong’go ne ok okonya ng’eyo gimoro manyien.
7  Mopogore gi mano, kane gineno ni osemiya migawo mar yalo wach maber ne joma ok oter nyangu, mana kaka Petro bende ne omi migawo mar yalo ne joma oter nyangu—
8  nimar jal ma nomiyo Petro teko mar bedo jaote ne joma oter nyangu bende e ma ne omiya teko mar bedo jaote ne ogendni mamoko—
9  kendo kane gifwenyo ni osenyisa ng’wono mogundho mar Nyasaye, Jakobo gi Kefa kod Johana, ma ne gin kaka sirni, ne omiyo Barnaba kaachiel koda lwedo ma korachwich kaka ranyisi ni wan jotich ma tiyo kanyachiel, mondo wadhi ir ogendni mamoko, to gin to gidhi ir joma oter nyangu.
10  Ne gikwayowa mana ni mondo wabed ka waparo joma odhier, kendo mano bende e gima asetemo ahinya timo.
11  Kata kamano, kane Kefa obiro Antiokia, ne akwere e wang’e, nikech ne nenore maler ni ne en gi ketho.
12  Nimar kane jomoko moa ir Jakobo pok nobiro, ne ojachiemo gi jo ogendni mamoko; to kane jogo ochopo, ne oweyo timo kamano mi opogore kar kende nikech noluoro wang’ joma oter nyangu.
13  Jo-Yahudi mamoko bende noriwore kode e tim wuondruokno, to kata mana Barnaba bende noluwogi e timgi mar wuondruokno.
14  To kane aneno ni ok giwuoth ka luwore gi adiera mar wach maber, ne awacho ne Kefa e nyimgi giduto niya: “Ka in, kata obedo ni in Ja-Yahudi, idak kaka ogendni mamoko odak, to ok kaka Jo-Yahudi, ere kaka dichun ji moa e ogendni mondo gidag ka luwore gi tim Jo-Yahudi?”
15  Wan ma nonyuolwa Jo-Yahudi, kendo ok wan joma richo moa e ogendni,
16  wang’eyo ni ng’ato ikwano ni en ng’at makare, ok kokalo kuom timbe mag luwo chik, to mana nikech yie ma en-go kuom Yesu Kristo. Omiyo, waseketo yie kuom Kristo Yesu mondo Nyasaye okwanwa kaka joma kare kokalo kuom yie kuom Kristo, to ok kuom timbe mag chik, nimar onge ng’at mibiro kwan ni en ng’at makare kokalo kuom timbe mag luwo chik.
17  Koro, ka wan bende osenwang’ ni wan joma richo to koni wadwaro ni okwanwa kaka joma kare kokalo kuom Kristo, be Kristo en jatich mar richo? Ooyo ngang’!
18  Ka gik ma ne amuko chon e ma koro agero kendo, anyiso ayanga ni an jaketh-chik.
19  Nikech kokalo kuom chik, ne atho kuom chik mondo abed mangima kuom Nyasaye.
20  Koro sani osegura e yath kanyachiel gi Kristo. Omiyo, koro ok an e ma angima kendo, to Kristo e ma ngima e winjruok achiel koda. Kuom adier, ngima ma sani adakie e ringruok, adakie nikech yie ma an-go kuom Wuod Nyasaye, ma nohera kendo chiwore owuon ne an.
21  Ok atamra rwako ng’wono mogundho mar Nyasaye; nimar ka dipo ni ikwano ng’ato ni en ng’at makare kokalo kuom chik, kare Kristo ne otho kayiem nono.
3  Yaye un Jo-Galatia ma pachu ok ni kare! En ng’a mosewuondou marach kama, un ma oselernu ayanga wach Yesu Kristo ma ne ogur e yath?
2  Adwaro ng’eyo wach achielni kuomu: Be ne uyudo roho maler kokalo kuom timbeu mag luwo chik, koso ne en nikech yie ma ne un-go kuom weche ma ne uwinjo?
3  Kare pachu ok ni kare mana kama? Kane uchako, ne uwuotho ka roho maler tayou, ang’o momiyo koro utieko e yor ringruok?
4  Be ne ukalo e sand mang’eny kamano mana kayiem nono? An gadier ni ne ok en kayiem.
5  Kuom mano, be jal ma miyou roho kendo ma timo tije madongo e kindu timogi nikech timbeu mag luwo chik koso nikech ne uyie kuom weche ma ne uwinjo?
6  Mana kaka Ibrahim “noketo yie kuom Jehova, mi mano nomiyo okwane kaka ng’at makare.”
7  Kuom adier, ung’eyo ni joma makore gi yie e ma gin nyithind Ibrahim.
8  Koro nikech Ndiko noneno chon ni kokalo kuom yie Nyasaye ne dhi kwano ji moa e ogendni kaka joma kare, mi nolando ne Ibrahim motelo wach maber niya: “Ogendni duto ibiro guedh kokalo kuomi.”
9  Omiyo, joma makore gi yie iguedho kanyachiel gi Ibrahim jal ma ne nigi yie.
10  Jogo duto mogeno kuom timbe mag chik ni e bwo kuong’, nikech ondik kama: “Ng’ato ang’ata ma ok sik e weche duto mondik e bug Chik kuom timogi, en ng’at mokuong’.”
11  E wi mano, nenore maler ni kokalo kuom chik, onge ng’at mikwano kaka ng’at makare e wang’ Nyasaye nimar “ng’at makare nobed mangima kokalo kuom yie.”
12  Koro Chik ok dwar ni ng’ato obed gi yie. Kar mano, “ng’ato ang’ata ma timogi nobed mangima kokalo kuomgi.”
13  Kristo nong’iewowa mi nogonyowa a e kuong’ mar Chik ka nobedo ng’at mokuong’ e lowa, nikech ondik niya: “Ng’ato ang’ata mong’aw e yath, en ng’at mokuong’.”
14  Mano ne en ni mondo gueth ma ne osing ne Ibrahim ochop ne ogendni mamoko bende kokalo kuom Kristo Yesu, eka kokalo kuom yiewa, wayud roho maler ma ne osing.
15  Owetena, awuoyo ka atiyo gi ranyisi mar gima jatimore e ngima dhano: Ka nitie singruok ma ji osewinjoree, kata ka dhano e ma otimo kamano, onge ng’at ma kethe kata ma medoe wach moro.
16  Koro singo ne ochiw ne Ibrahim kendo ne kothe. Singono ok wach ni, “kendo ne kothene,” ka gima ging’eny. To owuoyo mana kuom achiel ni, “kendo ne kothi,” ma en Kristo.
17  E wi mano, awacho kama: Chik ma nobetie higni 430 bang’e, ok keth singruok ma Nyasaye nosetimo motelo, kendo ok oruch gima ne osingno.
18  Nimar kapo ni pok ma Nyasaye chiwo iyudo kokalo kuom chik, mano miyo koro ok otenore kuom singo; to Nyasaye osemiyo Ibrahim pokno e yo mang’won, kokalo kuom singo.
19  To kare Chik en mar ang’o? Ne omede mondo richo onenre ayanga nyaka bang’ ka kodhi ma ne osingno osechopo; kendo Chikno ne ochiw kokalo kuom malaike ka gitiyo gi lwet jagach.
20  Koro jagach ok bedie ne ng’ato achiel, to Nyasaye en ng’at achiel.
21  Be mano nyiso ni Chik kwedo singo mag Nyasaye? Ooyo ngang’! Nimar ka dipo ni chik ne nyalo miyo ji ngima, adier dikoro inyalo kwan ng’ato kaka ng’at makare kokalo kuom chik.
22  To Ndiko noketo gik moko duto e bwo tuech mar richo, mondo singo ma bedoe nikech yie kuom Yesu Kristo ochop ne joma nyiso yie.
23  Kata kamano, ka yie pok nochopo, chik e ma ne ritowa, koketowa e bwo tuech, ka wakiyo yie ma nonego oel.
24  Omiyo, Chik ne obedonwa kaka jarit ma tayowa nyaka ir Kristo, mondo eka okwanwa kaka joma kare kokalo kuom yie.
25  To nikech sani yie osechopo, koro ok wan e bwo jaritno.
26  Adier, uduto un nyithind Nyasaye kokalo kuom yie e Kristo Yesu.
27  Nimar uduto ma nobatisu e Kristo, userwakoru gi kido kaka mag Kristo.
28  Kuom mano, onge pogruok e kind Ja-Yahudi gi Ja-Grik, bende e kind misumba gi ng’at man thuolo, kata e kind ng’at ma dichwo gi ng’at ma dhako, nimar uduto un achiel e winjruok gi Kristo Yesu.
29  E wi mano, ka un mag Kristo, to adier un koth Ibrahim kendo un joma biro yudo pok ma ne osing.
