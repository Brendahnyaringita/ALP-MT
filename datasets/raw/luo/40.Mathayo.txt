10  Eka noluongo jopuonjrene 12 mi omiyogi teko e wi jochiende mondo gigolgi kendo gichang kit tuoche duto kod kit midekre duto.
2  Nying joote 12 e magi: Mokwongo, Simon miluongo ni Petro, gi Andrea owadgi; Jakobo wuod Zebedi gi Johana owadgi;
3  Filipo kod Bathlomeo; Thoma kod Mathayo jasol osuru; Jakobo wuod Alfayo; Thadayo;
4  Simon ma jakinda kod Judas Iskariot ma bang’e ne ondhoge.
5  Yesu nooro joote apar gariyogo kochikogi kama: “Kik udhi e ndara mar ogendni mamoko kendo kik udonj e taon moro amora mar Samaria,
6  to kar mano sikuru ka udhi ir rombe molal mag od Israel.
7  Sama udhi, yaluru ka uwacho niya: ‘Pinyruodh polo osekayo machiegni.’
8  Changuru joma tuo, chieruru joma otho, pwodhuru jodhoho obed maler, goluru jochiende. Nuyudo nono, omiyo chiwuru nono.
9  Kik uting’ dhahabu, kata fedha, kata mula e msibeu mutueyo mag ting’o pesa,
10  kata ofuk chiemo mar wuoth, kata nengni ariyo, kata wuoche, kata luth, nimar jatich owinjore oyud chiembe.
11  “E taon kata e gweng’ moro amora mudonjoe, manyuru ng’at mowinjore e iye kendo ubed kanyo nyaka ua.
12  Sama udonjo e ot, mosuru joodno.
13  Ka odno owinjore, to kuwe maru mondo obed kuome; to ka ok owinjore, to kuwe maru mondo oduognu.
14  Kamoro amora ma ng’ato ok orwakoue kata ok owinjoe wecheu, sama uwuok e odno kata e taondno, teng’uru buch tiendeu.
15  Adier awachonu ni, kum mar piny Sodom gi Gomora nobed ma berberie moloyo mar taondno e Chieng’ Bura.
16  “Neuru! Aorou kaka rombe manie kind ondiegi; omiyo beduru motang’ kaka thuonde to bende ma onge bura kaka akuche.
17  Tang’uru gi ji nikech giniteru e utegi mag ng’ado bura kendo ginichwadu e sunagokegi.
18  Bende, giniteru e nyim joloch gi ruodhi nikech an, mi unuchiwnegi neno kendo ne ogendni mamoko.
19  Kata kamano, ka giterou kik ubed gi parruok kuom kaka ubiro wuoyo kata gima duwach, nimar gima onego uwach ibiro miu gie sano;
20  nikech joma wuoyo ok gin mana un, to en roho mar Wuonu ma wuoyo kokalo kuomu.
21  E wi mano, ng’ato noter owadgi mondo onege, to wuoro nolokre gi nyathine, kendo nyithindo nolokre gi jonyuolgi, kendo ginimi oneggi.
22  Kendo ji duto nosin kodu nikech nyinga, to ng’at monano nyaka giko ibiro res.
23  Ka gisandou e taon moro, ringuru udhi e taon machielo; nimar adier awachonu ni, ok unutiek lworo taonde manie Israel duto ngang’ ka pok Wuod dhano ochopo.
24  “Japuonjre ok duong’ moloyo japuonjne, kata misumba ok duong’ moloyo ruodhe.
25  Japuonjre nyalo bedo kaka japuonjne kendo misumba kaka ruodhe. Ka ji oseluongo wuon pacho ni Belzebub, donge gibiro luongo joode kamano moloyo?
26  Omiyo, kik uluorgi, nimar onge gima oum ma ok noel, kata wach moro amora ma ling’ling’ ma ok bi ng’ere.
27  Gima awachonu e mudho, wacheuru e ler, kendo gima uwinjo ka ikuodho e itu, yaluru ka un e wi tat udi.
28  Bende, kik uluor joma nego ringruok to ok ginyal ketho ngima. Kar mano, luoruru jalo ma nyalo ketho ngima kod ringruok e Gehena.
29  Donge oyundi ariyo ing’iewo mana gi nengo matin mar pesa ma mingli, koso? To e ma pod onge achiel kuomgi ma nyalo lwar piny ka Wuonu ok ong’eyo.
30  To un, kata mana yie wiu duto osekwan.
31  Omiyo, kik uluor; un nengou duong’ ahinya moloyo oyundi mang’eny.
32  “Kuom mano, ng’ato ang’ata ma hulo e nyim ji ni oyie kuoma, an bende nahul e nyim Wuora manie polo ni ayie kode.
33  To ng’at ma kwer e nyim ji ni ok ong’eya, an bende nakwer e nyim Wuora manie polo ni ok ang’eye.
34  Kik upar ni ne abiro kelo kuwe e piny; ne abiro kelo ligangla, to ok kuwe.
35  Nimar ne abiro kelo pogruok e kind ng’ato gi wuon-gi, e kind nyako gi min-gi, kendo e kind chi wuowi gi min chwore.
36  Kuom adier, wasik ng’ato nobed joode owuon.
37  Ng’at mohero wuon kata min moloya, ok owinjore koda; to ng’at mohero wuode kata nyare moloya, ok owinjore koda.
38  To ng’at ma ok oyie ting’o yadh-sandne kendo luwa ok owinjore koda.
39  Ng’at ma temo reso ngimane biro lale, to ng’at ma lalo ngimane nikech an, biro nwang’e.
40  “Ng’ato ang’ata ma rwakou, orwaka an bende, to ng’at ma rwakano, orwako bende Jal ma ne oora.
41  Ng’at ma rwako janabi nikech jalo en janabi enoyud pok mar janabi, to ng’at ma rwako ng’at makare nikech jalo en ng’at makare noyud pok mar ng’at makare.
42  Kendo ng’at ma miyo achiel kuom joma tindogi kata mana pi mang’ich kende mondo omodh nikech jalo en japuonjre, adier awachonu ni, ng’atno ok bi lalo pokne ngang’.”
4  Bang’e, roho notelo ne Yesu nyaka e thim mondo Jachien oteme.
2  Ka nosetueyo chiemo kuom ndalo 40 odiechieng’ gi otieno, nowinjo kech.
3  Eka Jatem nobiro ire mowachone niya: “Ka in wuod Nyasaye, nyis ane kitegi mondo gilokre chiemo.”
4  To Yesu nodwoke niya: “Ondik kama: ‘Dhano ok bed mangima mana kuom chiemo kende, to kuom weche duto ma wuok e dho Jehova.’”
5  Kae to Jachien nokawe motere e dala malerno, mi nokete malo e wi hekalu e tado molwor gi ohinga
6  kendo nowachone niya: “Ka in wuod Nyasaye, dirri ane piny nimar ondik kama: ‘Enochik malaikene nikech in,’ kendo, ‘Giniting’i e lwetegi mondo kik igo tiendi e kidi.’”
7  Yesu nodwoke niya: “Ondik kendo kama: ‘Kik iket Jehova Nyasachi e tem ngang’.’”
8  Kae to Jachien ne otere e wi got moro mabor miwuoro, mi ne onyise pinjeruodhi duto mag piny kod ber mar duong’ ma gin-go.
9  Eka nowachone kama: “Magi duto abiro miyi kigoyo chongi piny mitimo tim achiel mar lama.”
10  To Yesu nodwoke kama: “Dhi kucha Satan! Nikech ondik niya: ‘Jehova Nyasachi e ma nyaka ilam kendo en kende e ma nyaka itine.’”
11  Eka Jachien noweye, to ne! malaike nobiro ire mi gichako tiyone.
12  Koro ka nowinjo ni osemak Johana, nowuok modhi Galili.
13  Bende bang’ wuok Nazareth nobiro modak Kapernaum, taon manie dho nam e piny Zablon gi Naftali,
14  mondo wach ochop ma janabi Isaya nokoro niya:
15  “To in piny Zablon gi piny Naftali manie ndara mochomo nam, loka mar Jordan, Galili mar ogendni!
16  Ji mobet e mudho noneno ler maduong’, kendo ler ne orieny ne joma obet e tipo mar tho.”
17  Chakre kindeno ka dhi nyime, Yesu nochako yalo kowacho niya: “Lokuru chunyu ua e richo, nimar Pinyruodh polo osekayo machiegni.”
18  Ka noyudo owuotho e bath Nam Galili, noneno owete ariyo, ma gin Simon miluongo ni Petro kod Andrea owadgi ka gibolo gogo e nam nikech ne gin jolupo.
19  Ne owachonegi niya: “Biuru uluwa, kendo anatimu jolupo mag ji.”
20  Gikanyono, ne giweyo gognigi mi giluwe.
21  Ka noa kanyo noneno ji ariyo mamoko ma ne gin owete. Ne gin Jakobo wuod Zebedi gi Johana owadgi. Ne oyudo gin gi Zebedi wuon-gi e yie ka giloso gognigi, mi noluongogi.
22  Gikanyono, ne giweyo yie kod wuon-gi bende, mi ne giluwe.
23  Bang’e, nodhi e Galili te kopuonjo e sunagokegi kendo koyalo wach maber mar Pinyruoth, bende kochango kit tuoche duto kod kit midekre duto ma ji ne nigo.
24  Kendo humbe nolandore e Siria mangima, mi ji nokelone jogo duto ma ne chandore nikech tuoche mopogore opogore, gi joma ne nigi jochiende, gi jo ndulme, kod joma ne nigi tuo mar abach, mi nochangogi.
25  Nikech mano, oganda mang’ongo ma nowuok Galili, gi Dekapoli, gi Jerusalem, gi Judea, kod loka Jordan ne oluwe.
26  Koro ka Yesu nosetieko wechego duto, nowacho ne jopuonjrene niya:
2  “Ung’eyo ni chakre sani odong’ odiechienge ariyo to Pasaka timore, kendo ibiro chiw Wuod dhano mondo onege e yath.”
3  Eka jodong-jodolo kod jodongo mag oganda nochokore e laru mar jadolo maduong’ ma ne nyinge Kayafa,
4  kendo ne giriwo paro e kindgi mondo gimak Yesu ka gitiyo gi wuond mariek mondo ginege.
5  To ne giwacho kama: “Ok e kinde sawo dipo ka koko obetie e kind oganda.”
6  Kane Yesu ni Bethania e od Simon jadhoho,
7  dhako moro ma ne nigi chupa molos gi kidi mar alabasta moting’o mo ma nigi suya mamit, kendo ma nengone tek ahinya, nobiro mochako olo morno e wi Yesu sama nochiemo.
8  Kane jopuonjrene oneno mano, ne gibedo gi mirima mi ne gipenjo niya: “Morni kethore kama nang’o?
9  Nimar dine ous morni pesa mang’eny mondo omi joma odhier.”
10  Kong’eyo mano, Yesu nopenjogi kama: “Ang’o momiyo utemo chando dhakoni? Osetimona tim maber.
11  Nimar kinde duto un gi joma odhier, an to ok ubi bedo koda kinde duto.
12  Sama dhakoni a oketo mo ma nigi suya mamitni e denda, a otimo kamano mondo oika ne yik.
13  Adier awachonu ni, kamoro amora ma wach maberni ibiro landie e piny duto, gima dhakoni osetimoni bende nowach kaka rapar mare.”
14  Eka achiel kuom ji Apar Gariyoka, miluongo ni Judas Iskariot, ne odhi ir jodong-jodolo
15  mi nopenjogi kama: “Ang’o ma ubiro miya mondo andhognugo?” Ne gisingo ni gibiro miye pesa ma mingli mag fedha 30.
16  Omiyo, chakre kanyo nosiko komanyo thuolo maber mar ndhoge.
17  E odiechieng’ mokwongo mar sawo mar Makate Maonge Thowi, jopuonjre Yesu nobiro ire mi gipenje kama: “Idwaro ni wadhi waikni kanye mondo ichamie Pasaka?”
18  Nodwokogi niya: “Donjuru e taon ir Ng’ane-ng’ane kendo uwachne ni, ‘Japuonj owacho kama: “Kinde ma noketna chiegni; abiro timo Pasaka gi jopuonjrena e odi.”’”
19  Omiyo, jopuonjre notimo kaka Yesu nochikogi, mi ne giiko gik moko ne Pasaka.
20  Koro ka nosechopo odhiambo, nobet piny e mesa gi jopuonjrene apar gariyo.
21  Sama ne gichiemo, nowacho kama: “Adier awachonu ni, ng’at achiel kuomu biro ndhoga.”
22  Nikech wachno ne litnegi ahinya, giduto ng’ato ka ng’ato ne gichako penje niya: “Ruoth, dobed an, koso?”
23  Nodwokogi kama: “Jal ma luto lwete koda e bakul e jalno ma biro ndhoga.
24  Adier, Wuod dhano dhi tho mana kaka nondik kuome, to yaye nobed malit ne ng’atno ma Wuod dhano indhogo kokalo kuome! Dine obedo maber moloyo ka dine ok onyuol ng’atno.”
25  Judas, jal ma ne chiegni ndhoge nopenjo kama: “Rabi, dobed an, koso?” Yesu nodwoke niya: “In iwuon isewacho.”
26  Sama ne gidhi nyime gi chiemo, Yesu nokawo makate kendo bang’ guedho, nong’ingo, eka nomiyo jopuonjrene kowacho niya: “Kawuru ucham. Mani ochung’ ne ringra.”
27  Kendo nokawo okombe eka bang’ goyo erokamano nomiyogi kowacho niya: “Madheuru uduto,
28  nimar mani ochung’ ne ‘remba mar singruok’ ma biro chuer mondo owe ne ji mang’eny richogi.
29  To awachonu niya: Ok anachak amadh divai mar olemb mzabibuni kendo nyaka chop chieng’no ma abiro madhee manyien kodu e Pinyruodh Wuora.”
30  Gikone, bang’ wero wende mag pako Nyasaye, ne giwuok mi gidhi e Got Zeituni.
31  Eka Yesu nowachonegi niya: “E otienoni, uduto ubiro chwanyoru nikech an, nimar ondik kama: ‘Abiro goyo jakwath kendo rombe mag kueth biro ke.’
32  To ka osechiera, abiro dhi Galili motelonu.”
33  To Petro nodwoke niya: “Kata ka jomamokogo duto ochwanyore nikech in, an to ok abi chwanyora ngang’!”
34  Yesu nowachone kama: “Adier awachoni ni, e otienoni, ka pok thwon-gweno okok, ibiro kwer nyadidek ni ok ing’eya.”
35  Petro nodwoke niya: “Kata kochuno ni atho kodi, ok abi kwer ngang’ ni ok ang’eyi.” Jopuonjrene mamokogo duto bende nowacho mana kamano.
36  Eka Yesu nochopo kodgi nyaka kama iluongo ni Gethsemane, mi nowacho ne jopuonjrene niya: “Beduru piny kae sama an adhi kacha mondo alem.”
37  Eka nokawo Petro gi yawuot Zebedi ariyo modhigo, mi nochako bedo gi kuyo ka chunye chandore ahinya.
38  Mi nowachonegi niya: “Chunya nigi kuyo maduong’ ma datho kata. Beduru kae kendo sikuru ka uneno kanyachiel koda.”
39  To ka nosedhi mabor matin, nopodho auma, mi nolemo kama: “Wuora, ka nyalore to gol okombeni oa kuoma. Kata kamano, ok kaka adwaro to kaka in idwaro.”
40  Kendo noduogo ir jopuonjrene monwang’ogi ka ginindo, mi nopenjo Petro niya: “Ok unyal neno ka urito koda kata mana kuom sa achiel kende?
41  Sikuru ka uneno kendo lemuru ma ok uwe, mondo kik udonj e tem. En adier ni chuny dwaro, to ringruok e ma nyap.”
42  Nodhi kendo mar ariyo molemo niya: “Wuora, ka ok nyalre mondo mani okal to ni nyaka amadhe, dwaroni e ma mondo otimre.”
43  Mi noduogo kendo moyudogi ka ginindo nimar nindo nohewogi.
44  Omiyo, noweyogi kendo, mi nodok lemo kendo mar adek, kowacho mana wecheka.
45  Eka noduogo ir jopuonjrene mowachonegi niya: “E sa ma kama unindo kendo uyueyo! Neuru! Sa midhi ndhogie Wuod dhano e lwet joricho osekayo machiegni.
46  Auru malo, wadhiuru. Neuru! Jandhokna osekayo machiegni.”
47  Ka pod nowuoyo, ne! Judas, achiel kuom ji Apar Gariyoka, nobiro ka en gi oganda mang’ongo moting’o ligengni gi arunge ka oorgi gi jodong-jodolo gi jodongo mag oganda.
48  Koro jandhokne noyudo osemiyogi ranyisi moro kowachonegi kama: “Ng’at ma abiro nyodho, mano e en; makeuru.”
49  Kendo nodhi moriere nyaka ir Yesu mowacho niya: “Misawa Rabi!” kae to nonyodhe gi mor.
50  To Yesu nopenje kama: “Omera, ang’o mokeli ka?” Eka ne gisudo nyime kendo ne gimako Yesu mondo gidhi kode.
51  To ne! achiel kuom joma ne nigi Yesu notero lwete mi owuodho liganglane kendo ne ochadho misumba mar jadolo maduong’, mi nong’ado ite oko.
52  Eka Yesu nowachone niya: “Duok liganglani kare, nimar jogo duto ma tiyo gi ligangla notho tho ligangla.
53  Koso iparo ni ok anyal sayo Wuora mondo oorna gie sani lijion mokalo 12 mag malaike?
54  Ka en kamano, ere kaka Ndiko onego ochop ma nyiso ni nyaka timre e yo ma kama?”
55  E sano, Yesu nowacho ne oganda niya: “Ere gimomiyo ubirona ka uting’o ligengni gi arunge ka joma dhi mako jamecho? Pile ka pile najabet e hekalu ka apuonjo, to ok ne umaka.
56  To magi duto osetimore mondo weche ma jonabi nondiko ochop.” Eka jopuonjre duto ne ojwang’e mi giringo.
57  Joma nomako Yesu notere ir Kayafa, jadolo maduong’, kama jondiko gi jodongo ne ochokoree kanyachiel.
58  To Petro nosiko ka luwo bang’gi ka en mabor matin nyaka e laru mar jadolo maduong’, kendo bang’ donjo iye, nobet gi jotich mag ot mondo one gima ne dhi timore.
59  Koro jodong-jodolo gi buch Sanhedrin duto ne manyo wach mar miriambo ma ne ginyalo donjonego Yesu mondo ginege.
60  To ne ok giyudo wach moro amora kata obedo ni joneno mang’eny mag miriambo nobiro. Bang’e ji ariyo nobiro,
61  mi ne giwacho kama: “Ng’atni ne jawacho ni, ‘Anyalo goyo hekalu mar Nyasaye piny kendo gere gi ndalo adek.’”
62  Eka jadolo maduong’ ne ochung’ mopenje niya: “Ionge dwoko? En wach mane ma jogi donjonigo?”
63  To Yesu ne oling’ aling’a. Omiyo, jadolo maduong’ nowachone niya: “Kuong’ri gi Nyasaye mangima mondo iwachnwa ka in e Kristo Wuod Nyasaye!”
64  Yesu nokone kama: “In iwuon e miwacho. To awachonu niya: Chakre sani ubiro neno Wuod dhano kobet e bat korachwich ma nigi teko, kendo kobiro e boche polo.”
65  Eka jadolo maduong’ noyiecho lepe ma oko mowacho kama: “Osechayo Nyasaye! Ere tiende medo luongo joneno? Neuru! Koro usewinjo achayano.
66  Uneno nade?” Ne gidwoko niya: “Jali owinjore otho.”
67  Eka ne ging’ulo olaw e wang’e kendo ne gigoye adhong’. Moko nothalo wang’e
68  ka giwacho kama: “Kornwae wach, in Kristo. En ng’ano mogoyi?”
69  Koro Petro nobet oko e laru, kendo jatich moro ma nyako nobiro ire mowachone niya: “In bende a in gi Yesu ma Ja-Galili!”
70  To nokwer e nyimgi giduto kowacho kama: “Ok ang’eyo gima iwachono.”
71  Ka nowuok oko e dho rangach, nyako machielo nonene mowacho ne joma ne ni kanyo niya: “Ng’atni ne nigi Yesu Ja-Nazareth.”
72  Ne okwer kendo kokuong’ore niya: “Ok ang’eyo ng’atno!”
73  Matin bang’e, joma noyudo ochung’ kanyo nobiro kendo ne giwacho ne Petro kama: “Kuom adier, in bende in achiel kuomgi nimar adier kit wuoyoni nyiso mano.”
74  Eka nochako kuong’ore koramo niya: “Ok ang’eyo ng’atno!” To gikanyono, thwon-gweno nokok.
75  Eka Petro noparo wach ma Yesu nosewacho kama: “Ka pok thwon-gweno okok, ibiro kwer nyadidek ni ok ing’eya.” Kendo nowuok oko mi noywak malit ahinya.
11  Ka Yesu nosetieko chiko jopuonjrene 12 kuom wechego, noa kanyo mondo odhi opuonj e miechgi kendo oyal.
2  To ka Johana ma noyudo ni e jela nowinjo humb tije Kristo, nooro jopuonjrene
3  mondo gidhi gipenj Yesu niya: “Be in e Jal Mabiro, koso onego warit ng’at machielo mopogore?”
4  To Yesu nodwokogi kama: “Dhiuru mondo unyis Johana gik ma uwinjo kendo ma uneno:
5  Muofni koro neno, pudhe wuotho, jodhoho bedo maler, joma itgi odino winjo, joma otho ichiero, bende ilando wach maber ne joma odhier.
6  Ng’at mamor en ng’atno ma ok chwanyre nikech an.”
7  Sama jopuonjrego ne osea, Yesu nochako penjo oganda e wi Johana niya: “Ang’o ma ne udhi neno e thim? Odundu ma yamo yiengo, koso?
8  Kare ang’o ma ne udhi neno? Ng’at morwako lewni mayom, koso? Joma rwako lewni mayom yudore e ute ruodhi.
9  Kuom adier, kare ang’o ma ne udhine e thim? Mondo une janabi? Ee, awachonu ni, en janabi kendo oduong’ moloyo kata mana janabi.
10  En e ma ne ondik wachne niya: ‘Ne! Aoro jaotena e nyimi ma biro ikoni yo motelo!’
11  Adier awachonu ni, kuom joma mon onyuolo, onge ng’at mosebetie maduong’ moloyo Johana Jabatiso, to ng’at matinie mogik e Pinyruodh polo duong’ moloye.
12  Nyaka a ndalo Johana Jabatiso nyaka chil kawuono, Pinyruodh polo e gima ji kedone gi kinda kendo joma kedone gi kinda e ma yude.
13  Nikech weche Jonabi kod Chik duto nokoro gik ma ne dhi timore nyaka e ndalo Johana;
14  to ka udwaro yie kuom wachno, ng’euru ni, en e ‘Elija ma jonabi nowacho ni nobi.’
15  Ng’at ma nigi ite mondo owinj.
16  “Anapim tieng’ni gi jomage? Gichal gi nyithindo matindo mobet e chirni to luongo jotugo wetegi
17  ka giwacho niya: ‘Nende wagoyonu asili to ne ok umiel; ne wagoyo nduru to ne ok ukuyo.’
18  Kamano bende, Johana nobiro ka ok ochiem kendo ka ok ometh, to ji wacho ni, ‘En gi jachien.’
19  Wuod dhano nobiro kochiemo kendo kometho, to ji wacho kama, ‘Neuru! Ng’at ma iye lach kendo ma jamadh divai, osiep josol osuru gi joricho.’ Kata kamano, rieko nyisore ni en kare kokalo kuom gik motimo.”
20  Eka nochako kwedo taonde, kama thoth tijene madongo ne otimoree, nikech ne ok giloko chunygi a e richo, kowacho niya:
21  “Yaye, nobedni malit in Korazin! Yaye nobedni malit in Bethsaida! nikech ka dine bed ni tije madongo mosetimore kuomugi notimore e Tiro gi Sidon, dikoro ne giseloko chunygi a e richo chon, ka girwako lep gunia kendo gibukore gi buru.
22  To awachonu ni, kum mar Tiro gi Sidon nobed ma berberie moloyo maru e Chieng’ Bura.
23  To in Kapernaum, be dibed ni noting’i malo e polo, koso? Inilor piny e Liel; nikech ka tije madongo motimore kuomigi dine otimore e Sodom, taondno dikoro nitie nyaka chil kawuono.
24  To awachonu ni, kum mar piny Sodom nobed ma berberie moloyo maru e Chieng’ Bura.”
25  Eka Yesu nodwoko sano niya: “Apaki e nyim ji duto Wuora, Ruodh polo gi piny, nimar iseumo wechegi ne jorieko gi joma osomo, kendo iseelogi ne nyithindo matindo.
26  Ee, A Wuora, nimar mano e yo miyiego.
27  Wuora oseketo gik moko duto e lweta, kendo onge ng’at mong’eyo Wuowi e yo malong’o chuth, mak mana Wuon mare; bende, onge ng’at mong’eyo Wuon mareno e yo malong’o chuth, mak mana Wuode kod ng’ato ang’ata ma Wuodeno dwaro elone.
28  Biuru ira, un duto mujony kendo ma ting’ turou, to anamiu yueyo.
29  Keturu jok mara kuomu kendo puonjreuru kuoma, nimar adembora kendo chunya muol, to ununwang’ yueyo.
30  Nikech jok mara yom kendo ting’na yot.”
8  Ka noselor oa e got, oganda mang’ongo noluwe.
2  To ne! jadhoho moro nobiro mokulorene ka miye luor kendo wachone niya: “Ruoth, kidwaro, to mi abed maler.”
3  Omiyo, norieyo bade momule kowachone kama: “Ee, adwaro! Bed maler.” Gikanyono, dhoho ne oweye mobedo maler.
4  Kae to Yesu nowachone niya: “Ne ni ok iwacho ne ng’ato ang’ata wachni, to dhi inyisri e nyim jadolo kendo ichiw mich ma Musa nochiko, mondo mano ochiwnegi neno.”
5  Ka nodonjo Kapernaum, jatend-askeche moro nobiro ire ka saye
6  kendo ka wachone kama: “Ruoth, jatija onindo e ot nikech tuo mar abach kendo ochandore malit.”
7  Yesu nokone niya: “Ka achopo kuno abiro change.”
8  Eka jatend-askecheno nodwoke niya: “Ruoth, ok an ng’at mowinjore ma inyalo donjo e bwo tat oda, to wach awacha gimoro to jatijano biro chango.
9  Nimar an bende an ng’at manie bwo teko mar jomamoko, bende an gi askeche moko e bwoya, kendo anyalo wacho ne moro ni, ‘Dhi!’ to odhi, kendo wacho ne machielo ni, ‘Bi!’ to obiro, kendo wacho ne misumbana ni, ‘Tim mae!’ to otimo.”
10  Bang’ winjo wechego, Yesu nohum kendo nowacho ne joma ne luwe niya: “Awachonu adier ni, pok ayudoe ng’ato ang’ata e Israel ma nigi yie maduong’ ma chal kama.
11  To awachonu ni, ji mathoth moa yo wuok-chieng’ gi yo podho-chieng’ nobi kendo ginibed piny e mesa gi Ibrahim kod Isaka gi Jakobo e Pinyruodh polo;
12  to nyithind Pinyruoth ibiro wit oko e mudho. Kanyo e kama ywagruokgi kod muodo lekegi nobedie.”
13  Eka Yesu nowacho ne jatend-askecheno kama: “Dhiyo. Mana kaka isenyiso ni in gi yie, we mondo otimreni kamano.” Omiyo, jatijeno nochango gie sano.
14  To ka Yesu nobiro e od Petro, noyudo min chi Petro konindo piny nikech ne en gi tuo mar midhusi.
15  Omiyo, nomulo lwete mi midhusino ne oweye kae to ne ochung’ mochako tiyo ne Yesu.
16  To ka nosechopo odhiambo, ne gikelone ji mang’eny ma ne nigi jochiende; kendo nogolo jochiendego mana kuom wacho wach kende, mochango jogo duto ma ne chandore
17  mondo wach ochop ma janabi Isaya nokoro niya: “En owuon nokawo midekrewa kendo noting’o tuochewa.”
18  Ka Yesu noneno oganda kolwore, nochiko jopuonjrene mondo gidhi loka machielo.
19  Eka jandiko moro nobiro ire mowachone niya: “Japuonj, abiro luwi kamoro amora midhiyoe.”
20  To Yesu nowachone kama: “Bwe nigi buchegi, kendo winy manie polo nigi utegi, to Wuod dhano onge gi kama dopielie wiye.”
21  Kae to japuonjre moro nowachone kama: “Ruoth, yiena mondo adhi ayik wuora mondi.”
22  Yesu nodwoke niya: “Dhi nyime luwa, kendo we joma otho oyik joggi motho.”
23  To ka noseidho yie, jopuonjrene noluwe.
24  To ne! yamo mager nosieko e nam, mi apaka nochako imo yie; Yesu to ne nindo.
25  Eka ne gibiro chiewe ka giwacho kama: “Ruoth, reswa, wachiegni tho!”
26  To nopenjogi niya: “Ang’o momiyo uluor kamano un joma nigi yie matin-gi?” Mi noa malo mochogo yamono kod nam, kendo nam nokue thi.
27  Omiyo, ne giwuoro ka giwacho kama: “Jali en ng’at manade? Kata mana yamo kod nam winje.”
28  Ka nochopo loka nam e gweng’ mar Jo-Gadara, ji ariyo ma ne nigi jochiende ne owuok e kar liete mi giromo kode. Jogo ne ger mokadho, ma onge ng’at ma ne nigi chir mar kalo e ndarano.
29  Kendo ne! ne gikok matek niya: “En wach mane ma in-go kodwa Wuod Nyasaye? Dibed ni ibiro ka mondo isandwa ka pok ndalo moket ochopo?”
30  To mochwalore matin koa kama ne gintie, ne nitie kueth maduong’ mar anguche ma ne kwayo.
31  Omiyo, jochiendego nochako saye niya: “Ka igolowa, to yienwa wadonj e kueth mar angucheka.”
32  Eka nowachonegi niya: “Dhiuru!” Omiyo, ne giwuok mi gidhi kae to gidonjo ei anguchego, kendo ne! kuethno duto noringo matek nyaka e geng nam mi ne ginyumore e nam, kendo ne githo ei pi.
33  To jokwath noringo, mi gidonjo e taon kendo ne gihulo weche duto, moriwo nyaka wach joma ne nigi jochiendego.
34  To ne! ji modak e taondno duto nobiro mondo gine Yesu, to kane ginene ne gisaye mondo oa e gweng’gi.
16  Eka Jo-Farisai gi Jo-Sadukai nobiro ire mondo giteme, mi ne gikwaye mondo omigi ranyisi moro moa e polo.
2  Nodwokogi kama: “Ka odhiambo ochopo, uwacho ni, ‘Kit yamo biro bet maber nimar polo kwarkwar,’
3  to gokinyi uwacho ni, ‘Piny biro bet mang’ich kendo ni koth biro chue nimar polo kwarkwar kendo odudo.’ Ung’eyo nono kit kor polo, to fwenyo ranyisi mag ndalo to otamou.
4  Tieng’ marach kendo ma terore siko ka manyo ranyisi, to onge ranyisi ma nomigi mak mana ranyisi mar Jona.” Eka nodhi moweyogi chien.
5  Koro jopuonjrene nong’ado loka nam to wigi nowil ma ok giting’o makate.
6  Yesu nokonegi niya: “Yawuru wang’u kendo tang’uru gi thowi mar Jo-Farisai kod Jo-Sadukai.”
7  Omiyo, ne gichako wacho e kindgi giwegi niya: “Nende ok wabiro gi makate.”
8  Kong’eyo mano, Yesu nopenjogi kama: “Ang’o momiyo uwuoyo kamano e kindu uwegi ni ne ok uting’o makate, un joma yiegi tin-gi?
9  Pok uwinjo tiend wachno, koso ok upar makate abich ma ne opidhgo ji 5,000 kod kwan mag okepni ma nuchoko?
10  Kata, ok upar makate abiriyo ma ne opidhgo ji 4,000 kod kwan mag okepni madongo ma nuchoko, koso?
11  Ere kaka ok unyal fwenyo ni ne ok awuo kodu e wi makate? Kata kamano, tang’uru gi thowi mar Jo-Farisai gi Jo-Sadukai.”
12  Eka koro ne giwinjo tiend gimomiyo nowachonegi ni gitang’, ok ne thowi mar makate, to ne puonj mag Jo-Farisai gi Jo-Sadukai.
13  Ka nosechopo e alwora mar Kaisaria Filipi, Yesu nopenjo jopuonjrene niya: “Ji wacho ni Wuod dhano en ng’a?”
14  Ne gidwoke kama: “Jomoko wacho ni en Johana Jabatiso, moko ni Elija, to pod moko wacho ni en Jeremia kata achiel kuom jonabi.”
15  Nopenjogi niya: “Un to uwacho ni an ng’a?”
16  Simon Petro nodwoke kama: “In e Kristo, Wuod Nyasaye mangima.”
17  Yesu nowachone niya: “Simon wuod Jona, in ng’at mamor, ok nikech ringruok kod remo e ma ofwenyonigo, to nikech Wuora manie polo e ma otimoni kamano.
18  Bende, awachoni niya: In Petro, kendo e wi lwandani anagerie kanyaklana, kendo dho rangeye mag Liel ok noloye gi teko.
19  Abiro miyi ofungu mag Pinyruodh polo kendo gima itueyo e piny nobed gima osetue e polo, to gima igonyo e piny nobed gima osegony e polo.”
20  Eka nokwero jopuonjre matek ni kik gihul ne ng’ato ang’ata ni en e Kristo.
21  Chakre kindeno ka dhi nyime, Yesu nochako lero ne jopuonjrene ni nyaka to odhi Jerusalem mi oyud sand mang’eny koa kuom jodongo, gi jodong-jodolo, kod jondiko, kendo ibiro nege kae to e odiechieng’ mar adek ibiro chiere.
22  Mano nomiyo Petro otere tenge mochako kwere niya: “Kechri iwuon, Ruoth; mano ok bi timoreni ngang’.”
23  To nolokore mowacho ne Petro niya: “Dhi chien ka ng’eya, Satan! In gima kelona chwanyruok, nikech ok in gi paro mag Nyasaye, to mag dhano.”
24  Bang’ mano, Yesu nowacho ne jopuonjrene niya: “Ka ng’ato ang’ata dwaro luwa, to mondo okwerre owuon kendo oting’ yadh-sandne, kae to odhi nyime luwa.
25  Nikech ng’at ma dwaro reso ngimane nolal ngimane, to ng’at molalo ngimane nikech an, obiro nwang’o ngimane.
26  Kuom adier, ere ohala ma ng’ato yudo ka onwang’o piny duto to ngimane to olalne? Kata ere gima ng’ato nyalo chiwo mondo okaw kar ngimane?
27  Nikech Wuod dhano nobi e duong’ mar Wuon mare ka en gi malaikene, kae to enochul ng’ato ka ng’ato ka luwore gi kaka timne obet.
28  Adier awachonu ni, nitie moko kuom joma ochung’ kae ma ok nobil tho ngang’ nyaka gikwong gine Wuod dhano ka biro e Pinyruodhe.”
18  E sano, jopuonjre nosudo ir Yesu mi gipenje niya: “En ng’ano ma kuom adier duong’ie moloyo e Pinyruodh polo?”
2  Omiyo, noluongo nyathi moro matin ire, mochunge e diergi
3  kendo nowacho kama: “Adier awachonu ni, ka ok ulokoru mubedo kaka nyithindo matindo, ok unudonj ngang’ e Pinyruodh polo.
4  Kuom mano, ng’ato ang’ata ma bolore kaka nyathi matinni e ng’at maduong’ moloyo e Pinyruodh polo;
5  to ng’ato ang’ata ma rwako nyathi matin kaka mae nikech nyinga, orwaka an bende.
6  To ng’ato ang’ata ma chwanyo achiel kuom joma tindo ma keto yie kuomagi, dibed maber moloyo ka otue e ng’ute kidi mar pong’, kaka mirundo gi punda, mondo onyumego e nam.
7  “Yaye nobed malit ne piny nikech gik ma kelo chwanyruok! En adier ni ochuno ni gik ma kelo chwanyruok nobi, to yaye nobed malit ne ng’at ma gima kelo chwanyruok oa kuome!
8  Omiyo, ka lweti kata tiendi miyo ichwanyori, ng’ade oko kendo iwite oa kuomi. Ber mondo idonj e ngima ka irang’ol kata ka in puth moloyo owiti e mach ma nyaka chieng’ ka in gi lweteni ariyo kata ka in gi tiendeni ni ariyo.
9  Bende, ka wang’i miyo ichwanyori, gole oko kendo iwite oa kuomi. Ber mondo idonj e ngima ka in gi wang’ achiel moloyo owiti e mach mar Gehena ka in gi wengeni ariyo.
10  Kik ucha achiel kuom joma tindogi, nimar awachonu ni, malaike mekgi e polo neno wang’ Wuora manie polo kinde duto.
11  ——
12  “Uneno nade? Ka ng’ato nigi rombe 100 kae to achiel kuomgi orwenyo, donge obiro weyo rombe 99 mamoko e got mondo odhi omany achiel morwenyono?
13  To ka oyude, adier awachonu ni, obedo mamor kuome moloyo 99 ma ne ok orwenyogo.
14  Kamano bende, ok en gima long’o ne Wuora manie polo mondo kata mana achiel kuom joma tindogi olal.
15  “E wi mano, ka owadu otimo richo, dhi iel kethone e kindi kode kar kendu. Ka owinji, to iseyudo owadu.
16  To ka ok owinji, dhi ire gi ng’at achiel kata jomoko ariyo mondo kuom neno ma joneno ariyo kata adek chiwo, tiend wach moro amora mondo ong’ere malong’o.
17  Ka ok owinjogi, to wuo gi kanyakla. To ka ok owinjo kata mana kanyakla, we mondo owaduno obedni mana kaka ng’at moa e ogendni mamoko kendo kaka jasol osuru.
18  “Adier awachonu ni, gimoro amora mutueyo e piny nobed gima osetue e polo, kendo gimoro amora ma ugonyo e piny nobed gima osegony e polo.
19  Kendo adier anyisou ni ka ji ariyo kuomu owinjore e piny kuom gimoro amora maduong’ monego gikwa, gino biro timorenegi nikech Wuora manie polo.
20  Nimar kama ji ariyo kata adek ochokoree e nyinga, kanyo antie e diergi.”
21  Eka Petro nodhi ire mopenje niya: “Ruoth, owadwa onego otimna richo nyadidi to aweyone aweya? Nyadibiriyo, koso?”
22  Yesu nodwoke kama: “Awachoni ni, ok nyadibiriyo, to nyadi 77.
23  “Mano e momiyo Pinyruodh polo inyalo pim gi ruoth moro ma ne dwaro nono kwan pesa gi wasumbnine.
24  Ka nochako nono kwan pesago, ne okelne ng’at moro ma ne nigi gope mar talanta 10,000.
25  To nikech jalo ne onge gi nyalo mar chulo gowino, ruodhe nochiko mondo ng’atno gi chiege gi nyithinde kod gik moko duto ma ne en-go ous eka mondo ochulgo gowino.
26  Omiyo, misumbano nopodho piny mokulorene ka omiye luor kendo wachone niya, ‘Hori ahoya koda, abiro chuli duto.’
27  Nikech mano, ruodh misumbano ne okeche mi nogonye kendo norucho gopeno.
28  Kata kamano, misumbano ka noa kanyo, noyudo achiel kuom wasumbni wetene ma ne nigi gope mar dinari 100, kendo nomake mochako deye kowachone ni, ‘Chula gopa duto.’
29  Omiyo, misumba wadgino nopodho piny mochako saye niya, ‘Hori ahoya koda, abiro chuli.’
30  Kata kamano, en ne ok odwar weyone, kendo nodhi mi omiyo owite e jela nyaka chop ochul gowi ma ne en-go.
31  Ka wasumbni wetene noneno gik ma nosetimore, ne litnegi ahinya, omiyo ne gidhi mi gihulo ne ruodhgi weche duto ma nosetimore.
32  Eka ruodhe noluonge mowachone niya: ‘In misumba marach, ne aruchoni gowi duto kane isesaya.
33  Donge in bende nonego ikech misumba wadu kaka ne akechi?’
34  Nikech mano, ruodhe nobedo gi mirima mi nochiwe e lwet jojela nyaka chop ochul gowi duto ma ne en-go.
35  Kamano e kaka Wuora manie polo bende biro timonu ka ng’ato ka ng’ato kuomu ok we ne owadgi richo koa e chunye.”
17  Ndalo auchiel bang’e, Yesu nokawo Petro gi Jakobo kod Johana owadgi, mi noterogi nyaka malo e wi got moro mabor kar kendgi.
2  Eka kit Yesu nolokore e nyimgi; lela wang’e ne orieny ka wang’-chieng’, kendo lepe ma oko ne orieny kaka ler.
3  To ne! Musa gi Elija nofwenyorenegi kanyo, to ne giwuoyo gi Yesu.
4  Eka Petro nowacho ne Yesu niya: “Ruoth, otimore maber ni wan kae. Kihero to abiro gero hembe adek kae, achiel mari, achiel mar Musa, to achiel mar Elija.”
5  Ka pod nowuoyo, ne! bor polo ma rieny noumogi, kendo ne! dwol moro nowuok e bor polono ka wacho niya: “Ma Wuoda ma ahero, ma aseyiego. Winjeuru.”
6  Kane giwinjo mano, jopuonjre nopodho auma kendo luoro nomakogi ahinya.
7  Kae to Yesu nosudo machiegni, mi nomulogi kowachonegi kama: “Auru malo. Kik uluor.”
8  Kane giting’o wang’gi, ne ok gineno ng’at machielo, mak mana Yesu owuon.
9  Sama ne gilor a e got, Yesu nochikogi niya: “Kik uhul fwenyno ne ng’ato ang’ata nyaka bang’ ka Wuod dhano osechier oa kuom joma otho.”
10  To jopuonjrene nopenje kama: “Kare ang’o momiyo jondiko wacho ni Elija nyaka bi mokwongo?”
11  Nodwokogi niya: “Kuom adier Elija biro, kendo obiro duoko gik moko duto kaka ne gin.
12  Kata kamano, awachonu ni Elija osebiro kendo ne ok gifwenye, to ne gitimone mana kaka ne gidwaro. Kamano bende, e kaka Wuod dhano noyud sand e lwetgi.”
13  Eka jopuonjrene noyango ni kare nowuoyo e wi Johana Jabatiso.
14  Kane gichomo kama oganda ne nitie, ng’at moro nodhi ire mogoyo chonge piny e nyime ka wacho niya:
15  “Ruoth, kechie wuoda nikech en gi tuo mar ndulme kendo ochandore malit. Ojapodho nyading’eny e mach kendo e pi.
16  Ne akele ir jopuonjreni to ne ok ginyal change.”
17  Yesu nodwoko kama: “Yaye un tieng’ ma onge yie kendo mobam, anasik kodu nyaka karang’o? Abiro nano kodu nyaka karang’o? Kelnagouru kae.”
18  Eka Yesu nokwero jachien ma ne ni kuome, mi jachiendno nowuok kuom wuowino, kendo wuowino nochango chakre sano.
19  Koro jopuonjre nodhi ir Yesu kar kendgi mi gipenje niya: “Ang’o momiyo gole nende otamowa?”
20  Nodwokogi kama: “En nikech un gi yie matin. Nikech adier awachonu ni, ka un gi yie ma rom kata gi koth karadali, ubiro wacho ne godni ni, ‘Dar ka idhi kacha,’ to obiro dar, kendo onge gima biro tamou.”
21  ——
22  Ka noyudo gichokore kanyachiel e Galili, kanyo e ma Yesu nowachonegie niya: “Wuod dhano idhi ndhog mi chiwe e lwet ji,
23  kendo gininege kae to e odiechieng’ mar adek ibiro chiere.” Mano ne omiyo gibedo gi kuyo ahinya.
24  Kane gisechopo Kapernaum, joma ne solo osuru mar drakma ariyo, nodhi ir Petro mi gipenjo niya: “Be japuonju chuloga osuru mar drakma ariyo?”
25  Nodwokogi kama: “Ochuloga.” Kata kamano, ka nodonjo e ot, Yesu e ma nokwongo wuoyo ka penje niya: “Ineno nade Simon? Ruodhi mag piny sologa osuru mopogore opogore koa kuom jomage? Kuom yawuotgi, koso kuom jomamoko?”
26  Ka nodwoko ni: “Kuom jomamoko,” Yesu nokone niya: “Kare adier yawuotgi ni thuolo kuom wach chulo osuru.
27  To mondo kik wachwanygi, dhi e nam ibol olow, kae to iyaw dho rech mikwongo mako to ibiro nwang’o fedha ma mingli. Kaw mano mondo ichulgo jogo, mara kod mari.”
9  Omiyo, bang’ idho yie, nodhi loka nam modonjo e taon ma nodakie.
2  Kendo ne! ne gikelone ng’at ma nigi tuo mar abach ka giting’e e otanda. Bang’ neno yiegi, Yesu nowacho ne jatuo mar abachno niya: “Nyathina, kik chunyi chandre! Richoni oseweni.”
3  Kendo ne! jondiko moko nowacho e kindgi giwegi niya: “Ng’atni ochayo Nyasaye.”
4  To ka Yesu noseng’eyo gima ne giparo, nopenjogi kama: “Ang’o momiyo uparo weche maricho e chunyu?
5  Kuom ranyisi, mane mayot? Wacho ni, ‘Richoni oseweni,’ koso wacho ni, ‘Chung’ mondo iwuoth’?
6  Kata kamano, mondo mi ung’e ni Wuod dhano nigi teko e piny mar weyo ne ji richo—” nowacho ne jatuono niya: “Chung’ ikaw otandani kendo idhi dalani.”
7  Eka noa malo modhi e dalane.
8  Kane oganda oneno mano, luoro nomakogi mi ne gimiyo Nyasaye duong’, Nyasaye ma miyo dhano teko ma kamano.
9  Bang’ mano, kane Yesu kalo koa kuno, noneno ng’at moro ma nyinge Mathayo kobet e ofis mar osuru mowachone kama: “Bed jalupna.” Eka noa malo moluwe.
10  Bang’e, ka noyudo ochiemo e ot, ero ne! josol osuru mang’eny kod joricho nobiro mochako chiemo gi Yesu kod jopuonjrene.
11  To ka Jo-Farisai noneno mano, ne gipenjo jopuonjrene niya: “Ang’o momiyo japuonju chiemo gi josol osuru kod joricho?”
12  Ka nowinjogi, nowacho kama: “Joma ngima ok dwar laktar, to joma tuo e ma dwaro.
13  Omiyo, dhiuru kendo upuonjru tiend wach ma wacho niya: ‘Ok adwar misango, to adwaro ni ubed joma kecho jomoko.’ Nikech ne abiro luongo joricho, to ok joma kare.”
14  Bang’e, jopuonjre Johana nobiro ire mi ne gipenje kama: “Ang’o momiyo wan kod Jo-Farisai wajotueyo chiemo to jopuonjreni to ok tue?”
15  Yesu to nodwokogi niya: “Onge gimomiyo osiepe wuon kisera onego obed gi kuyo ka pod en kodgi, donge? To ndalo biro ma ibiro gol wuon kisera oa kuomgi, eka ginitue.
16  Onge ng’at ma bawo law manyien e nanga moti, nikech rabaw manyienno biro ywayo nangano kendo obiro yieche moloyo.
17  Kamano bende, ji ok ket divai manyien e chupni pien moti miting’oe divai. Ka gitimo kamano to chupnigo biro barore kendo divai biro pukore mi chupnigo kethre. To ji keto divai manyien e chupni pien manyien miting’oe divai kendo gik moko ariyogo yudo arita maber.”
18  Ka noyudo owachonegi wechego, ne! jatelo moro nobiro mokulorene ka miye luor kendo wacho niya: “Chop sani, nyaka bed ni nyara koro osetho, to bi iket lweti kuome mondo obed mangima.”
19  Eka Yesu noa malo, mi en kaachiel gi jopuonjrene, ne giluwo jalo.
20  To ne! dhako moro ma rembe nosebedo ka chuer kuom higni 12 nobiro ire gi ka ng’eye kendo nomulo riak nangane ma oko,
21  nimar nosiko kowacho e chunye kama: “Kapo ni amulo mana nangane ma oko to abiro chango.”
22  Yesu nolokore, to bang’ nene, nowacho kama: “Nyarwa, chunyi kik chandre! Yieni osechangi.” Kendo dhakono ne ochango gie sano.
23  Koro ka nodhi e od jatelono moneno joma goyo asili kod oganda mochochni gi koko,
24  Yesu nowacho niya: “Auru kae nikech nyako matinni ok otho, to onindo.” Eka ne gichako nyiere ka gijare.
25  Mapiyo bang’ ka nosegol ogandano oko, nodonjo iye kendo nomako lwet nyakono, mi nyako matinno noa malo.
26  Kuom adier, wachno nolandore e alworano duto.
27  Sama Yesu ne kalo koa kanyo, ji ariyo ma muofni ne oluwe ka gikok niya: “Kechwa, Wuod Daudi.”
28  Bang’ ka nosedonjo ei ot, muofnigo nobiro ire, kendo Yesu nopenjogi kama: “Be un gi yie ni anyalo timo mae?” Ne gidwoke niya: “Ee, Ruoth.”
29  Eka nomulo wengegi kowacho niya: “Mana kaka yieu obet, we otimrenu mana kamano.”
30  Mi wengegi noyawore. E wi mano, Yesu nokwerogi motegno kama: “Neuru ni ng’ato ang’ata ok ong’eyo wachni.”
31  Gin to kane gisedhi oko, ne gilando wachne e alworano duto.
32  Sama ne gia, ne! ji nokelone ng’at moro ma momo ma nigi jachien;
33  to ka nosegol jachiendno, momono nowuoyo. Eka oganda nowuoro ka giwacho niya: “Gima kama pok ne one ngang’ e piny Israel.”
34  To Jo-Farisai ne wacho kama: “Jali golo jochiende kotiyo gi teko mar jatelo mar jochiende.”
35  Kendo Yesu nochako wuotho e taonde gi gwenge duto kopuonjo e sunagokegi, kendo koyalo wach maber mar Pinyruoth, kendo kochango kit tuoche duto kod kit midekre duto.
36  Ka noneno oganda, nokechogi nikech ne gihinyore kendo ne gidiwo mana ka rombe ma onge jakwath.
37  Kae to nowacho ne jopuonjrene niya: “Adier, tij keyo duong’, to jotich e ma nok.
38  Omiyo, kwauru Ruodh keyo mondo oor jotich e keyone.”
28  Bang’ Sabato ka piny nochako yawore e odiechieng’ mokwongo mar juma, Maria Magdalina kod Maria machielono nobiro limo liel.
2  To ne! piny ne oyiengni matek nimar malaika mar Jehova noselor koa e polo mobiro, kendo ne ong’ielo kidi tenge mi nobetie.
3  Nenruokne ne chal gi mar mil polo kendo lepe ne rachar ka pe.
4  Ee, nikech ne giluore, jorit nokirni mi gibedo mana ka joma otho.
5  Kata kamano, malaikano nowacho ne mon-go niya: “Kik ubed maluor, nikech ang’eyo ni umanyo Yesu ma nogur e yath.
6  Oonge kae nimar osechiere mana kaka nowacho. Biuru une kama ne oketee.
7  Omiyo, dhiuru mapiyo kendo uwach ne jopuonjrene ni osechiere oa kuom joma otho, nimar neuru! otelonu odhi Galili. Kuro e ma ubiro nenee. Neuru! Asewachonu.”
8  Kuom mano, ka luoro gi ilo maduong’ ne omakogi, ne giwuok e kar liel ng’wech mondo gidhi ginyis jopuonjrene.
9  To ne! Yesu noromo kodgi mi nowachonegi kama: “Misawauru!” Ne gisudo ire mi gimako tiende ka gikulorene ka gimiye luor.
10  Eka Yesu nowachonegi niya: “Kik ubed gi luoro! Dhiuru unyis owetena mondo gidhi Galili kendo kuro gibiro nenae.”
11  Kane gin e yo, moko kuom jorit nodonjo ei taon kendo ne ginyiso jodong-jodolo gik moko duto ma nosetimore.
12  Eka ka jogo nosechokore gi jodongo mi giriwo paro kanyachiel, ne gimiyo askeche pesa ma mingli mag fedha mogundho
13  mi ne giwachonegi kama: “Wachuru ni, ‘Jopuonjrene nobiro gotieno mi gikwale ka wan to wanindo.’
14  To ka wachno ochopo e it gavana, wabiro leronego, omiyo kik chunyu chandre.”
15  Kuom mano, ne gikawo pesago mi gitimo kaka nochikgi, kendo wachno oselandore ahinya e kind Jo-Yahudi nyaka chil kawuono.
16  Kata kamano, jopuonjrene apar gachielgo nodhi Galili e got kama Yesu noyudo osechano mondo giromie.
17  Kane ginene, ne gikulorene ka gimiye luor, ka jomoko kuomgi to ne nigi kiawa.
18  Yesu nosudo irgi mowachonegi niya: “Osemiya teko duto e polo kod piny.
19  Kuom mano, dhiuru e ogendni duto mondo ulok ji obed jopuonjrena, kubatisogi e nying Wuoro, gi mar Wuode, kod mar roho maler,
20  kendo kupuonjogi rito weche duto ma asechikou. To neuru! An kodu kinde duto nyaka e giko mar ndalo.”
27  Kane piny oru, jodong-jodolo duto gi jodongo mag oganda noriwo paro kanyachiel e wi Yesu mondo onege.
2  Bang’ tueye, ne gitere mi gichiwe e lwet Pilato ma ne locho kaka gavana.
3  Kane Judas jandhokne oneno ni oseng’ad ne Yesu buch tho, nowinjo malit moduoko ne jodong-jodolo gi jodongo pesa ma mingli 30 mag fedha ma ne omiyeka,
4  kowachonegi kama: “Ne atimo richo kuom ndhogo remo ma onge ketho.” Ne gidwoke kama: “Mano obadhowae ang’o? Mano en wachni iwuon!”
5  Omiyo, nowito pesago e hekalu mi oa kanyo. Eka nodhi mi odere.
6  To jodong-jodolo nokawo pesago mi giwacho niya: “Ok en gima owinjore gi chik mondo waketgi e kar keno maler nikech gin pesa mag remo.”
7  Bang’ riwo paro kanyachiel, ne gitiyo gi fedhago e ng’iewo puoth jachue agulni mondo kanyo obed kar yiko welo.
8  Kuom mano, oseluong puodhono ni Puoth Remo nyaka chil kawuono.
9  Eka wach ma nowach kokalo kuom janabi Jeremia nochopo niya: “Kendo ne gikawo pesa ma mingli 30 mag fedhago, ma gin nengo ma noket e wi ng’atno, ng’at ma nyithind Israel moko noketo nengo kuome,
10  kendo ne gichiwo pesago ne puoth jachue agulni ka luwore gi kaka Jehova nosechika.”
11  Koro Yesu ne ochung’ e nyim gavana, eka gavanano nopenje kama: “In e Ruodh Jo-Yahudi, koso?” Yesu nodwoke niya: “In iwuon isewacho.”
12  To sama jodong-jodolo gi jodongo ne donjone, ok nodwoko.
13  Eka Pilato nopenje kama: “Be iwinjo weche mang’eny ma gidonjonigo?”
14  To ok nodwoke kata wach achiel, mi mano nomiyo gavana owuoro ahinya.
15  Koro e kinde sawo ka sawo, gavana ne nigi tim mar gonyo ne oganda ng’at achiel motue ma ne oganda dwaro.
16  Gie kindeno, noyudo otue ng’at moro miluongo ni Baraba ma humbe ne rach ahinya.
17  Omiyo, kane gichokore kanyachiel, Pilato nopenjogi niya: “En ng’ano mudwaro ni agonynu? Baraba, koso Yesu miwacho ni en Kristo?”
18  Nimar Pilato nong’eyo ni ich-lit e ma nomiyo gichiwo Yesu e lwete.
19  E wi mano, ka noyudo obet e kom-bura, chiege ne oorone wach niya: “Kik idonjri e wach ng’at makareno nimar kawuono nachandora ahinya e lek nikech ng’atno.”
20  Kata kamano, jodong-jodolo gi jodongo nojiwo oganda mondo gikwa Baraba, to mondo neg Yesu.
21  Gavana nopenjogi kama: “Ng’ano kuom ji ariyogi mudwaro ni agonynu?” Ne gidwoke niya: “Baraba.”
22  Pilato nopenjogi niya: “Kare ang’o monego atim gi Yesu miwacho ni en Kristoni?” Giduto ne gidwoke kama: “We mondo ogure e yath!”
23  Nopenjogi kama: “Nikech ang’o? En ketho mane mosetimo?” Pod ne gimedo kok matek niya: “We mondo ogure e yath!”
24  Ka Pilato noneno ni loko pach ji ne otame, to kar mano koko e ma ne medore, nokawo pi mologo lwete e nyim oganda kowacho niya: “Aonge ketho kuom remb ng’atni. Mano en wachu uwegi.”
25  Eka ji duto nodwoko kama: “Rembe mondo obed e wiwa kendo e wi nyithindwa.”
26  Eka nogonyonegi Baraba kae to nochiko mondo ochwad Yesu mi ne ochiwe mondo ginege e yath.
27  Eka askeche mag gavana nokawo Yesu mi gitere e od gavana kendo ne gichoko kanyachiel kidieny mangima mar askeche kolwore.
28  Mi ne gilonyo lepe ma oko, mi girwakone kandho makwar mapichni,
29  kendo ne giloso osimbo mar kuthe mi gisidhone e wiye, bende ne giketo odundu e lwete ma korachwich. Eka ne gigoyo chonggi piny e nyime ka gijare niya: “Misawa, in Ruodh Jo-Yahudi!”
30  Bende, ne ging’ulo olaw kuome mi gikawo odunduno kendo ne gichako goyo wiye.
31  Gikone kane gisejare, ne gilonyone kandho mi girwakone lepe ma oko, kendo ne gitere mondo ogure e yath.
32  Sama ne gidhi, ne giyudo Ja-Kirene moro ma nyinge Simon. Ne gichuno ng’atno mondo oting’ yath ma ne idhi negie Yesu.
33  To kane gichopo kama iluongo ni Golgotha, tiende ni, Kar Hanga Wich,
34  ne gimiye divai mokik gi kedhno mondo omadh; to bang’ bile, notamore madho.
35  Kane gisegure e yath, ne gipogore lepe ma oko kuom goyo ombulu,
36  kendo ne gibet kanyo ka girite.
37  Bende, ne giketo ndiko moro gi ka wiye ma lando wach ma ne odonjnego niya: “Mani en Yesu Ruodh Jo-Yahudi.”
38  Jomecho moko ariyo bende ne ogur e yien e bathe, achiel e bade korachwich to machielo e bade koracham.
39  To joma kadho nochako wuoyone ka gijare kendo ne giyiengo wigi,
40  ka giwacho niya: “In ma nidhi goyo hekalu piny kendo gere gi ndalo adek, kare resri ane iwuon! Ka in wuod Nyasaye, lor ane iwuog e yadh-sandno!”
41  E yo ma kamano bende, jodong-jodolo kaachiel gi jondiko gi jodongo nochako jare ka giwacho kama:
42  “Noreso jomoko; en owuon to ok onyal resore! En Ruodh Israel; kare koro olor ane oa e yadh-sandno eka wanayie kuome.
43  Oseketo genone kuom Nyasaye; Nyasaye mondo orese ane ka odware, nimar nowacho ni, ‘An Wuod Nyasaye.’”
44  E yo ma kamano, kata mana jomecho ma nogur e yien e bathe koni gi koni bende ne jare.
45  Chakre sa auchiel odiechieng’ ka dhi nyime, mudho noimo pinyno duto nyaka sa ochiko.
46  E kar sa ochiko, Yesu nokok gi dwol maduong’ niya: “Eli, Eli, lama sabakthani?” tiende ni, “Nyasacha, Nyasacha, iseweya nang’o?”
47  Kane giwinjo mano, moko kuom joma ne ochung’ kanyo nochako wacho kama: “Ng’atni luongo Elija.”
48  Eka gikanyono achiel kuomgi noringo mokawo sipanj kendo nonyume e divai mawach, mi nokete e odundu kae to nomiye mondo omadh.
49  To jomamoko kuomgi nowacho kama: “We obedne kamano! Wane ane kabe Elija dhi biro mondo orese.”
50  Yesu nokok kendo gi dwol maduong’ kae to much ngima norumone.
51  To ne! pasia mar hekalu nobarore ariyo a malo nyaka piny, kendo piny noyiengni mi lwendni nobarore.
52  Liete noyawore kendo ringre mang’eny mag joma ler ma ne osenindo e tho nothulore oko
53  (kendo ji ma ne owuok koa e kar lietego bang’ ka nosechiere nodonjo e dala malerno), mi ne ginenore ne ji mang’eny.
54  To ka jatend-askeche kod joma ne ni kode ka girito Yesu noneno yiengni mar piny kod gik ma ne timore, luoro nomakogi ahinya mi giwacho niya: “Adier, jali ne en Wuod Nyasaye.”
55  Kendo ne nitie mon mang’eny ma ne ng’icho gi kama bor matin, to noyudo gia Galili kanyachiel gi Yesu mondo gitine;
56  moko kuomgi ne gin Maria Magdalina, gi Maria min Jakobo gi Jose, kod min yawuot Zebedi.
57  Koro nikech nosechopo odhiambo, jamwandu moro ma nyinge Josef ma Ja-Arimathea nobiro. En bende nosebedo japuonjre Yesu.
58  Ne odhi ir Pilato kendo nokwaye ringre Yesu. Eka Pilato nochiko mondo omiyego.
59  Mi Josef nokawo ringreno moboye e law kitani maler kendo maber ahinya,
60  mi nokete e liel ma mare ma nosekunyo ei lwanda. Kendo bang’ ng’ielo kidi maduong’ e dho liel, noa kanyo.
61  To Maria Magdalina kod Maria machielono nodhi nyaka kanyo mi gibet e nyim liel.
62  Odiechieng’ ma noluwo, ma ne en bang’ chieng’ Ikruok mar Sabato, jodong-jodolo gi Jo-Farisai nochokore kanyachiel e nyim Pilato
63  ka giwacho niya: “Ruoth, waparo kaka jawuondno nowacho ka pod ongima ni, ‘Bang’ odiechienge adek ibiro chiera.’
64  Omiyo, gol chik mondo orit liel nyaka e odiechieng’ mar adek, po nono jopuonjrene dibi mi gikwale kae to giwach ne oganda ni, ‘Osechiere oa kuom joma otho!’ Eka wuond ma achienno biro bedo marach moloyo mokwongo.”
65  Pilato nowachonegi niya: “Unyalo keto jarit. Dhiuru urite kaka un uwegi ung’eyo.”
66  Omiyo, mondo girit liendno motegno, ne gidhi mi gilore gi kidi kendo ne giketo jarit.
7  “Weuru ng’ado ne ji bura mondo kik ong’adnu bura;
2  nikech bura ma ung’ado e ma nong’adnu, kendo rapim ma upimogo e ma ibiro pimnugo.
3  Kare ang’o momiyo ing’iyo pilni yath e wang’ owadu to ok ine yath maduong’ e wang’i iwuon?
4  Kata ere kaka inyalo wacho ne owadu ni, ‘We agolni pilni yath e wang’i’ ka koni to ne! in iwuon, yath maduong’ ni e wang’i?
5  In ng’at ma wuondore! Kwong igol yath maduong’ manie wang’i iwuon, eka ibiro neno maler kaka inyalo golo pilni yath e wang’ owadu.
6  “Kik ukaw gik maler umi guogi, bende kik uwit kiteu mag lulu ne anguche, nimar dipo ka ginyonogi gi tiendegi kendo gilokore kodu mi gikidhu.
7  “Sikuru ka ukwayo, to nomiu; sikuru ka umanyo, to unuyud; sikuru ka udwong’o, to noyawnu;
8  nikech ng’ato ang’ata ma kwayo imiyo, to ng’at ma manyo yudo, kendo ng’at ma dwong’o ibiro yawne.
9  Adier, en ng’ano kuomu ma ka wuode okwaye makate to omiye kidi?
10  Kata ma ka wuode okwaye rech to omiye thuol?
11  Kuom mano, ka un, kata obedo ni un joma richo ung’eyo chiwo mich mabeyo ne nyithindu, donge Wuonu manie polo biro chiwo gik mabeyo e okang’ malach moloyo ne joma kwaye?
12  “Omiyo, gik moko duto ma udwaro ni ji otimnu, un bende utimnegi kamano. Adier, mano e gima Chik kod weche Jonabi puonjo.
13  “Donjuru e rangach madiny, nikech rangach kod ndara ma tero ji e kethruok duong’ kendo lach, kendo ji mang’eny e ma donjoe;
14  to rangach matin kendo ndara madiny tero ji e ngima, to ji manok e ma nwang’e.
15  “Tang’uru gi jonabi mag miriambo, ma biro iru ka girwako lep rombe to e igi gin ondiegi mawuor ma ngemo.
16  Olembgi e ma unung’egigo. Ji ok pon mzabibu kuom yiend kuthe, kata olemb ng’owo kuom yadh oriang’, koso?
17  Kamano bende, yien mabeyo duto nyago olemo mabeyo to yien maricho duto nyago olemo manono.
18  Yath maber ok nyal nyago olemo manono; bende yath marach ok nyal nyago olemo maber.
19  Yien duto ma ok nyag olemo mabeyo ing’ado kendo iwito e mach.
20  Kuom adier, unung’e joma kamago kuom olembgi.
21  “Ok ji duto ma luonga ni, ‘Ruoth, Ruoth,’ nodonj e Pinyruodh polo, to mana ng’atno ma timo dwaro mar Wuora manie polo e ma nodonj.
22  Ji mang’eny nowachna chieng’no niya: ‘Ruoth, Ruoth, donge ne wakoro wach e nyingi, kendo ne wagolo jochiende e nyingi, kendo ne watimo tije mang’eny madongo e nyingi?’
23  To anawachnegi niya: ‘Ok nang’eyou ngang’! Auru e nyima, un joketh-chikgi!’
24  “Kuom mano, ng’ato ka ng’ato ma winjo wechenagi kendo ma timogi, nochal gi ng’at mariek mogero ode e wi lwanda.
25  Kae to koth ne ochue kendo ohula nobiro, yamo bende nokudho ka goyo odno, to ne ok olwar, nikech noyudo osegur misene e lwanda.
26  To bende, ng’ato ka ng’ato ma winjo wechenagi to ok otimgi, nochal gi ng’at mofuwo ma nogero ode e wi kuoyo.
27  Kae to koth ne ochue, kendo ohula nobiro, yamo bende nokudho ka goyo odno, mi odno ne olwar gi lwar mang’ongo.”
28  Ka Yesu nosetieko wechego, oganda nowuoro ahinya yo ma nopuonjogo
29  nikech nopuonjogi kaka ng’at ma nigi teko to ok kaka jondikogi.
23  Eka Yesu nowuoyo gi oganda kod jopuonjrene kowacho niya:
2  “Jondiko gi Jo-Farisai osebet kendgi giwegi e kom Musa.
3  Omiyo, gik moko duto ma giwachonu, winjuru kendo timuru, to kik utim ka luwore gi timbegi nimar giwacho to ok gitim.
4  Gitueyo ting’ mapek kendo giketogi e gok ji to gin giwegi ok gidwar mulo gigo gi lith lwetegi.
5  Gik moko duto ma gitimo, gitimogi ni mondo dhano onegi, nimar giyaro ndede ma ting’o Ndiko kendo girwake kaka gima miyogi arita kendo gimedo riak lepgi obed maboyo.
6  Gihero bet kuonde moyiedh mogik e nyasi kod kombe ma nyime e sunagoke,
7  gihero bende mos ma idhialogigo e chirni, kendo mondo ji oluonggi ni Rabi.
8  Un to kik luongu ni Rabi nikech Japuonju en achiel, to uduto un owete.
9  E wi mano, kik uluong ng’ato ang’ata e piny ni wuonu nikech Wuonu en achiel manie polo.
10  Bende, kik luongu ni jotelo nikech Jatendu en achiel, ma en Kristo.
11  To ng’at maduong’ moloyo e kindu nyaka bed jatiju.
12  Ng’at ma ng’awore malo owuon noduoke piny to ng’at ma duokore piny owuon nong’awe malo.
13  “Yaye nobednu malit un jondiko gi Jo-Farisai, un joma wuondore! nikech uloro ne ji Pinyruodh polo; nimar un uwegi ok udonjie, to bende jogo ma dwaro donjoe ok uyienegi.
14  ——
15  “Yaye nobednu malit un jondiko gi Jo-Farisai, un joma wuondore! nikech uwuotho kung’ado nam kod lowo motwo mondo umi ng’ato olokre, eka bang’ koselokore to umiyo owinjore dhi e Gehena nyadiriyo moloyo un uwegi.
16  “Yaye nobednu malit un joma tayo jomamoko to un uwegi un muofni, un ma uwacho ni, ‘Ka ng’ato kuong’ore gi hekalu, ok udew; to ka ng’ato kuong’ore gi dhahabu mar hekalu, ni to wachno otueye.’
17  Un jo mofuwo kendo ma muofni! Ka gadier, mane maduong’ moloyo, en dhahabu, koso hekalu ma e ma miyo dhahabu bedo gima ler?
18  E wi mano, uwacho ni, ‘Ka ng’ato kuong’ore gi kendo mar misango, en kayiem nono; to ka ng’ato kuong’ore gi mich man kuome, ni to mano otueye.’
19  Un muofni! Ka gadier, mane maduong’ moloyo, en mich, koso en kendo mar misango ma e ma miyo michno bedo gima ler?
20  Kuom mano, ng’ato ang’ata ma kuong’ore gi kendo mar misango, okuong’ore kode kanyachiel gi gik moko duto man e iye;
21  to ng’at ma kuong’ore gi hekalu, okuong’ore kode kanyachiel gi Jalno modak e iye;
22  kendo ng’ato ang’ata ma kuong’ore gi polo, okuong’ore gi kom-loch mar Nyasaye kanyachiel gi Jalno mobet e komno.
23  “Yaye nobednu malit, un jondiko gi Jo-Farisai, un joma wuondore! nikech uchiwo achiel kuom apar mar mint kod dil gi kumin, to usejwang’o weche madongo moloyo mag Chik, ma gin timbe makare, gi kecho ji, kod nyiso yie. Gigo ne dwarore ni otim, to ok ni koro ijwang’o gik mamoko.
24  Un joma tayo jomamoko to un uwegi un muofni, udhing’o ojur to umuonyo ngamia!
25  “Yaye nobednu malit, un jondiko gi Jo-Farisai, un joma wuondore! nikech ulwoko ng’e okombe kod ng’e san, to igi opong’ gi ich-lach kod timo gik mokalo tong’.
26  In Ja-Farisai ma muofu, kwong ilwok i okombe kod san mondi eka ng’eye bende obed maler.
27  “Yaye nobednu malit, un jondiko gi Jo-Farisai, un joma wuondore! nikech uchal gi liete mobuk ma rachar, ma nenore maber gi oko to igi opong’ gi choke joma otho kod gik moko duto ma ok ler.
28  E yo ma kamano, un bende unenoru gi oko e wang’ ji ni un joma kare, to iu opong’ gi wuondruok kod ketho chik.
29  “Yaye nobednu malit, un jondiko kod Jo-Farisai, un joma wuondore! nikech ugero liete jonabi kendo ubero liete mag joma kare
30  kendo uwacho ni, ‘Dine bed ni wadak e kinde mag kwerewa, dine ok wariwore kodgi e chuero remb jonabi.’
31  Kuom mano, udonjo ne un uwegi ni un nyithind joma nonego jonabi.
32  Kare pong’uru apong’a rapim mar kwereu.
33  “Un thuonde kendo nyithind thuonde, ere kaka ubiro ringo bura mar Gehena?
34  Nikech mano, ero aoronu jonabi gi joma riek kod joma puonjo ji. Moko kuomgi ununeg kendo unugurgi e yien to moko kuomgi unuchwad e sunagokeu mi nusandgi kowuok e taon moro nyaka e taon machielo,
35  mondo eka remb ji duto makare ma ne ochuer e piny obi obed e wiu, chakre gi remb Abel ng’at makare nyaka e remb Zakaria wuod Barakia ma ne unego e kind hekalu gi kendo mar misango.
36  Adier awachonu ni, magi duto nobi e wi tieng’ni.
37  “Jerusalem, Jerusalem, in janeg jonabi kendo jachiel joma oor iri gi kite—mano kaka nyading’eny ne adwaro choko nyithindi kanyachiel mana kaka gweno choko nyithinde e bwo buombene! To un ne ok udwar.
38  Neuru! Odu osejwang’nu.
39  Nimar awachonu ni, ok ununena ngang’ chakre sani nyaka chop nuwach ni, ‘Ng’at moguedh en ng’atno ma biro e nying Jehova!’”
22  Kendo Yesu nomedo wuoyo kodgi kotiyo gi ngeche niya:
2  “Pinyruodh polo inyalo pim gi ruoth moro ma noloso nyasi mar kend ne wuode.
3  Mi nooro wasumbnine mondo oluong joma ne ogwel e nyasino, kata kamano jogo ne ok dwar biro.
4  Kendo nooro wasumbni mamoko kowacho niya: ‘Nyisuru joma ogwelgo kama: “Neuru! Aseiko chiemo, oseyang’ ruedhi gi jamni machwe kendo gik moko duto oseik. Biuru e nyasi mar kend.”’
5  Kata kamano, ne ok gidewo mi ne gidhi mana e yoregi, moro e puothe, machielo e ohande;
6  to modong’ nomako wasumbninego mi ne gitimonegi timbe achaya kendo ne ginegogi.
7  “Ruoth nobedo gi mirima mi nooro jolwenyne kendo ne ginego jonekgo mi giwang’o taondgi.
8  Eka nowacho ne wasumbnine ni, ‘Nyasi mar kend oseikore, to joma ogwel ok nowinjore.
9  Kuom mano, dhiuru e nderni ma wuok e taondni, kendo ugwel ng’ato ang’ata ma uyudo e nyasi mar kend.’
10  Eka wasumbnigo nodhi e nderni mi ne gichoko ji te ma ne giyudo, maricho gi mabeyo duto, kendo ot ma nitimoe nyasi mar arusno ne opong’ gi joma chiemo.
11  “Ka ruoth nobiro nono welo, noneno ng’ato kanyo ma ok norwakore gi nanga mar kend.
12  Omiyo, nopenje kama: ‘Omera, ere kaka nende idonjo kae ka ok irwako nanga mar kend?’ Dhoge nomoko.
13  Eka ruoth nowacho ne jotichne ni, ‘Tueuru lwetene gi tiendene kendo uwite oko e mudho. Kanyo e kama ywagruokne kod muodo lekene nobedie.’
14  “Nimar nitie joma ng’eny mogwel, to joma nok e moyier.”
15  Eka Jo-Farisai nodhi mi giriwo paro kanyachiel mondo gimake gi wach moa e dhoge.
16  Omiyo, ne gioro jopuonjregi ire kanyachiel gi jolup Herode ka giwacho niya: “Japuonj, wang’eyo ni in ja adier kendo ipuonjo yor Nyasaye gadier kendo ok iluoro wang’ ng’ato nimar ok ing’i dhano gi kaka onenore gi oko.
17  Kuom mano, wachnwae, ineno nade? Be chulo osuru ne Kaisar en gima owinjore gi chik, koso ok owinjore?”
18  To kong’eyo parogi maricho, Yesu nodwokogi niya: “Ang’o momiyo utema un joma wuondoregi?
19  Nyisauru ane pesa ma mingli mar osuru.” Ne gikelone dinari achiel.
20  Nopenjogi kama: “Kido gi ndiko man kuomegi gin mag ng’a?”
21  Ne gidwoke niya: “Gin mag Kaisar.” Eka nowachonegi kama: “Kare chuluru Kaisar gige Kaisar, to gige Nyasaye ne Nyasaye.”
22  Kane giwinjo wachno, ne gihum kendo ne giweye mi gidhi yorgi.
23  E chieng’ono, Jo-Sadukai ma wacho ni chier onge nobiro ire mi ne gipenje niya:
24  “Japuonj, Musa nowacho kama: ‘Ka ng’ato otho to ok onyuolo nyithindo, owadgi nyaka kend chiegeno mondo onyuolnego nyithindo.’
25  Koro ne nitie owete moko abiriyo kodwa. Mokwongo nokendo kae to otho, to nikech ne oonge gi nyithindo, noweyo chiege ne owadgi.
26  Mano bende e gima ne otimore gi owadgi mar ariyo gi mar adek, nyaka giduto ji abiriyo.
27  Gikone, dhakono ne otho.
28  Omiyo, e chier, dhakono nobed chi ng’a kuom ji abiriyogo? Nimar nosebedo chi ng’ato ka ng’ato kuomgi.”
29  Yesu nodwokogi niya: “Pachu ok ni kare nimar ok ung’eyo Ndiko kata teko mar Nyasaye;
30  nikech e chier, chwo ok kend, kendo mon bende ok chiw e kend, to gibedo kaka malaike e polo.
31  Kuom wach chier mar joma otho, donge usesomo gima Nyasaye nowacho niya:
32  ‘An e Nyasach Ibrahim, Nyasach Isaka, kendo Nyasach Jakobo’? En Nyasach joma ngima, to ok Nyasach joma otho.”
33  Kane oganda owinjo mano, ne gihum gi puonjne.
34  Ka Jo-Farisai nowinjo kaka noseloyo Jo-Sadukai gi wach mi dhogi nomoko, giduto ne gichokorene kanyachiel.
35  Eka achiel kuomgi ma nolony e Chik noteme kuom penje kama:
36  “Japuonj, en chik mane maduong’ie moloyo e Chik duto?”
37  Nodwoko niya: “‘Nyaka iher Jehova Nyasachi gi chunyi duto, kendo gi ngimani duto, kendo gi pachi duto.’
38  Mani e chik maduong’ie moloyo kendo mokwongo.
39  Mar ariyo ma chal kode e ma: ‘Nyaka iher wadu kaka iherori iwuon.’
40  Chike ariyogi e ma Chik duto kod weche Jonabi otenoree.”
41  Koro ka noyudo Jo-Farisai ochokore kanyachiel, Yesu nopenjogi kama:
42  “Uneno Kristo nade? En wuod ng’a?” Ne gidwoke niya: “Wuod Daudi.”
43  Nopenjogi kama: “Kare obet nade ni kokalo kuom roho maler Daudi ne oluonge ni Ruodha kowacho ni,
44  ‘Jehova nowacho ne Ruodha niya: “Bed e bada korachwich nyaka chop aket wasiki e bwo tiendi”’?
45  Kare ka Daudi luonge ni Ruodha, ere kaka onyalo bedo wuode?”
46  To onge ng’at ma ne nyalo dwoke wach moro, kendo nyaka a chieng’no, onge ng’ato ang’ata ma notemo hedhore medo penje.
6  “Tang’uru kik utim gik makare e nyim ji mana ni mondo gineu; nono to ok ubi yudo pok moa kuom Wuonu manie polo.
2  Omiyo, sama ichiwo mich mag konyo jochan, kik igo turmbeta e nyimi kaka joma wuondore jotimo e sunagoke kod e wang’ yore ni mondo ji omigi duong’. Adier awachonu ni, giseyudo pokgi chuth.
3  To in, sama ichiwo mich mag konyo jochan, kik iwe lweti ma koracham ong’e gima lweti ma korachwich timo,
4  mondo mich ma ikonyogo jochan obed ma ling’ling’. Eka Wuonu ma neno ka en kama opondo nochuli.
5  “Bende, sama ulemo, kik ubed kaka joma wuondore, nimar gihero lemo ka gichung’ e sunagoke gi akek yore madongo ni mondo ji onegi. Adier awachonu ni giseyudo pokgi chuth.
6  To in kilemo, donj e odi kar kendi, kendo bang’ loro dhoot, lam Wuonu man kama opondo. Eka Wuonu ma neno ka en kama opondo nochuli.
7  Sama ulemo, kik unwo anwoya weche kaka joma oa e ogendni mamoko timo, nikech giparo ni ibiro winjgi ka gitiyo gi weche mang’eny.
8  Omiyo, kik ubed kaka gin, nimar Wuonu ong’eyo gik muchando kata ka pok ukwaye.
9  “Un to koro onego ulem kama: “‘Wuonwa manie polo, nyingi mondo obed maler.
10  Pinyruodhi mondo obi. Dwaroni mondo otimre bende e piny, kaka e polo.
11  Miwa kawuono chiembwa mar odiechieng’ni;
12  kendo iwenwa gopewa kaka wan bende waseweyo ne jogopewa.
13  Kendo kik iterwa e tem, to ireswa kuom Ng’at Marach.’
14  “Nimar kuweyo ne ji kethogi, Wuonu manie polo bende nowenu;
15  to ka ok uwe ne ji kethogi, Wuonu bende ok bi weyonu kethou.
16  “Ka utueyo chiemo, weuru bedo gi wang’ mokuyo kaka joma wuondore nikech gimiyo wengegi neno mojuol mondo ji ong’e ni gitueyo. Adier awachonu ni, giseyudo pokgi chuth.
17  To in kitueyo, wir mo e wiyi kendo ilwok wang’i
18  mondo mi kik inenri ni itueyo e wang’ dhano, to mana e wang’ Wuonu man kama opondo. Eka Wuonu ma neno ka en kama opondo nochuli.
19  “Weuru kano mwandu magu e piny, kama kudni kod nyal kethoe kendo kama jokuoge donjoe mi gikwal.
20  Kar mano, kanuru mwandu magu e polo, kama kudni kata nyal ok nyal kethoe kendo kama jokuoge ok nyal donjoe mi gikwal.
21  Nimar kama mwanduni nitie, kanyo bende e kama chunyi nitiere.
22  “Taya mar del en wang’. Omiyo, ka wang’i ochomo kamoro achiel, dendi duto biro bet gi ler.
23  To ka wang’i nigi ich-lit, dendi duto biro bedo mudho. Kendo ka adier ler man kuomi en mudho, mano kaka en mudho mandiwa!
24  “Onge ng’at ma nyalo bedo misumba ruodhi ariyo; nimar obiro sin gi moro to ohero machielo, kata obiro makore gi moro to ochayo machielo. Ok unyal bedo wasumbni mag Nyasaye kendo wasumbni mag Mwandu.
25  “Mano e momiyo awachonu niya: Weuru bedo gi parruok e wi ngimau kuom gima ubiro chamo, kata ma ubiro madho, kata kuom gima ubiro rwako e dendu. Donge ngima duong’ moloyo chiemo, to del duong’ moloyo lewni?
26  Nonuru adimba winy manie polo; ok gichuo kodhi, ok gike, bende ok giken e deche. To pod Wuonu manie polo pidhogi. Donge un to nengou duong’ ahinya moloyogi?
27  Ng’ano kuomu ma kuom parruok nyalo medo bor mar ngimane kata mana gi bat achiel?
28  Bende, uparoru nang’o kuom wach lewni? Puonjreuru kuom kaka maua mag pap dongo; ok gichandre gi tich kendo ok gitwang’ lewni;
29  to awachonu ni, kata mana Solomon e ber mar duong’ne duto, ok norwakore kaka achiel kuom mauago.
30  Koro ka Nyasaye rwako yien ayiena manie papgo kamano, ma gin mana gik ma betie kawuono to kiny iwitogi e mach, donge obiro rwakou moloyo, koso, un joma nigi yie matin-gi?
31  Omiyo, kik uparru ka upenjoru ni, ‘Ang’o ma wabiro chamo?’ kata ni, ‘Ang’o ma wabiro madho?’ kata ni, ‘Ang’o ma wabiro rwako?’
32  Nikech mago duto e ma ji moa e ogendni mamoko laworego gi kinda. Wuonu manie polo ong’eyo ni uchando gigo duto.
33  “Kuom mano, sikuru kudwaro mokwongo Pinyruoth kod gik makare mag Nyasaye, kendo gik mamokogo duto nomednu.
34  Omiyo, kik uparru kuom kiny, nikech kiny nobed gi parruokne owuon. Odiechieng’ kodiechieng’ nigi chandruokne morome.
21  Kane gin machiegni gi Jerusalem kendo ne gisechopo Bethfage e Got Zeituni, Yesu nooro jopuonjrene ariyo,
2  kowachonegi niya: “Dhiuru e gweng’ ma uneno e nyimucha kendo gikanyono udhi nwang’o punda moro motue gi nyathine. Gonygiuru kendo ukelnagi.
3  Ka ng’ato openjou wach moro, dwokeuru ni, ‘Ruoth dwarogi.’ Gikanyono, obiro yie mondo ukawgi.”
4  To adier mano notimore mondo wach ochop ma ne owach kokalo kuom janabi niya:
5  “Wachuru ne Nya-Sayun kama: ‘Ne! Ruodhi biro iri, ng’at mamuol, koidho punda, ee, nyathi punda, koth le ma ting’o osigo.’”
6  Omiyo, jopuonjrego ne odhi mi gitimo mana kaka Yesu nochikogi.
7  Ne gikelo pundano gi nyathine, mi ne giketo kuomgi lepgi ma oko, kae to nobetie.
8  Thoth ji ma ne ni ei oganda nopedho lepgi ma oko e ndara to jomoko ne ng’ado bede yien ka gipedhogi e ndara.
9  E wi mano, oganda ma notelo e nyime kod ma ne luwo bang’e ne siko ka kok niya: “Res Wuod Daudi, wakwayi! Ng’at moguedh en ng’atno ma biro e nying Jehova! Rese, wakwayi, in ma in malo mamalo!”
10  To kane odonjo Jerusalem, taondno duto ne nigi chochni ka ji penjore niya: “Jali en ng’ano?”
11  Oganda ne siko ka wacho kama: “Mani e Yesu janabi moa Nazareth mar Galili!”
12  Yesu nodonjo e hekalu mi noriembo ji duto ma ne uso kod ma ne ng’iepo ei hekalu ma ogologi oko, mi noloko mese mag jowil pesa ataro kod kombe joma ne uso akuche.
13  Mi nowachonegi kama: “Ondik ni, ‘Oda ibiro luong ni od lamo,’ to un uloke rogo mar jomecho.”
14  Bende, joma muofni gi pudhe nobiro ire e hekalu kendo nochangogi.
15  Ka jodong-jodolo gi jondiko noneno gik madongo ma notimo kod yawuowi ma ne kok ei hekalu ka giwacho niya: “Res Wuod Daudi, wakwayi!” ne gibedo gi mirima
16  mi ne gipenje kama: “Be iwinjo gima jogi wacho?” Yesu nodwokogi niya: “Ee. Ne ok usomo ni, ‘Isemiyo weche mag pak owuok e dho nyithindo matindo kod mayom’?”
17  Bang’ weyogi chien, nowuok Jerusalem kodhi Bethania, mi nobedo kuno e otieno mangima.
18  Sama nodok Jerusalem gokinyi mang’ich, nowinjo kodenyo.
19  Noneno yadh ng’owo e bath ndara mi nodhi e yadhno, kata kamano ne ok oyudo gimoro kuome mak mana oboke, mi nowacho ne yadhno niya: “Kik olemo moro amora onyag kuomi kendo ngang’.” Mi yadh ng’owono noner gikanyono.
20  Ka jopuonjrene noneno mano, ne giwuoro mi gipenjo kama: “Obet nade ni yadh ng’owono oner gikanyono?”
21  Yesu nodwokogi kama: “Adier awachonu ni, ka un gi yie ma ok uriw gi kiawa, ok ubi timo mana gima aa timo ne yadh ng’owono kende, to kata ka uwacho ne godni ni, ‘Mukri idhi inyumri e nam,’ to mano biro timore.
22  Kendo gik moko duto mukwayo e lamo, ka un gi yie, unuyud.”
23  Bang’ ka nosedonjo e hekalu, jodong-jodolo gi jodongo mag oganda nobiro ire sama nopuonjo, mi ne gipenje kama: “Itimo gigi gi ratiro mane? To en ng’a momiyi ratirono?”
24  Yesu nodwokogi kama: “An bende abiro penjou gimoro achiel. Ka udwoka eka an bende abiro wachonu ni atimo gigi gi ratiro mane:
25  Batiso ma Johana ne timo noa kanye? Ne en moa e polo, koso kuom dhano?” To ne gichako penjore e kindgi giwegi kama: “Ka wadwoke ni, ‘Ne en moa e polo,’ obiro penjowa ni, ‘Kare ang’o momiyo ne ok uyie kuome?’
26  To ka wadwoke ni, ‘Ne en moa kuom dhano,’ waluoro oganda nikech giduto giyie ni Johana en janabi.”
27  Omiyo, ne gidwoko Yesu kama: “Ok wang’eyo.” En nowachonegi niya: “An bende ok abi wachonu ni atimo gigi gi ratiro mane.
28  “Uneno nade? Ng’ato ne nigi nyithindo ariyo. Nodhi ir mokwongo mowachone ni, ‘Nyathi, dhi iti kawuono e puoth mzabibu.’
29  Nyathino nodwoke ni, ‘Ok abi dhi,’ to bang’e noloko pache mi odhi.
30  Nodhi ir nyathi mar ariyo mowachone kamano bende. To nyathino nodwoke ni, ‘Abiro dhi jaduong’,’ to ok nodhi.
31  E kind nyithindo ariyogo, en mane ma notimo dwach wuon mare?” Ne gidwoke niya: “Mokwongono.” Yesu nokonegi kama: “Adier awachonu ni, josol osuru gi joma ndhaga kwongonu donjo e Pinyruodh Nyasaye.
32  Nimar Johana nobiro iru konyiso tim makare to ne ok uyie kuome. Kata kamano, josol osuru gi joma ndhaga ne oyie kuome, to un kata obedo ni ne uneno mano, ne ok uywago ang’e bang’e mondo eka uyie kuome.
33  “Winjuru ngero machielo: Ne nitie ng’at moro ma wuon puodho, to nopidho puoth mzabibu kendo nogero chiel molwore, mi nokunyo bur mar biyo divai, kendo nogero ot ma rabora mar ng’icho; eka noketo puodhono e lwet jopur ma chule, kae to nodhi wuoth e piny moro mabor.
34  Ka kinde ma olemo nyakie nochopo, nooro wasumbnine ir jopurgo mondo gikelne olemo monego oyud.
35  Kata kamano, jopurgo nomako wasumbnigo, kendo moro ne gigoyo, moro ne ginego, to machielo ne gichielo gi kite.
36  Eka nochako ooro wasumbni mamoko mang’eny moloyo kidieny mokwongoka, to ne gitimo kamano ne mago bende.
37  Gikone nooro wuode irgi kowacho niya, ‘Gibiro miyo wuoda luor.’
38  Kane gineno wuowino, jopurgo nowacho e kindgi kama, ‘Mani e jal ma puodhoni biro dong’ne kaka pok mare. Biuru, wanegeuru mondo puodhoni odong’nwa!’
39  Omiyo, ne gimake mi giwite oko mar puoth mzabibu kendo ne ginege.
40  Kuom mano, ka wuon puoth mzabibuno obiro, ang’o mobiro timo ne jopurgo?”
41  Ne gidwoke niya: “Nikech gin joma richo, obiro kethogi gi kethruok malich, kae to ochiwo puoth mzabibuno ne jopur mamoko ma biro miyega olemo ka kindegi ochopo.”
42  Yesu nokonegi kama: “Ok nusomo ei Ndiko ni, ‘Kidi ma jogedo ne otamore, kidino e mosebedo kidi maduong’ moriwo kor ot. Mani osetimore kokalo kuom Jehova kendo en gima ber miwuoro e wang’wa’?
43  Mano e momiyo awachonu ni, Pinyruodh Nyasaye ibiro gol oa kuomu, kae to nomiye oganda moro ma nyago olemo mag pinyruodhno.
44  Bende, ng’at ma olwar e kidino, ng’atno biro tur ma tindotindo. To ng’at ma kidino olwar kuome, kidino biro rege ka buru.”
45  Ka jodong-jodolo kod Jo-Farisai nowinjo ngeche ma nogoyogo, ne ging’eyo ni kare nowuoyo kuomgi.
46  Kata obedo ni ne gidwaro make, ne giluoro oganda nikech jogo ne gikwane kaka janabi.
25  “Pinyruodh polo inyalo pim gi nyiri apar ma silili ma nokawo teynigi mondo gidhi girom ne wuon kisera.
2  Abich kuomgi nofuwo to abich ne riek.
3  Nimar mofuwogo nokawo teynigi to ne ok giting’o mafuta
4  to mariek noting’o mafuta ei chupni kanyachiel gi teynigi.
5  Kane wuon kisera odeko, nong’no noterogi giduto mi ginindo.
6  E dier otieno tir koko moro nowuok niya: ‘Wuon kisera osechopo! Wuoguru udhi uromne.’
7  Eka nyirigo duto noa malo mi giiko teynigi.
8  Mofuwo nowacho ne mariek ni, ‘Miwauru moko kuom mafuta ma un-go nikech teyniwa chiegni tho.’
9  To mariekgo nodwokogi niya: ‘Nenore ni ma wan-go ok bi romowa kanyachiel kodu. Kuom mano, dhiuru ir joma uso mafuta mondo ung’iew mau.’
10  Sama ne gidhi ng’iewo mafuta, wuon kisera nobiro. Nyiri ma noseikore nodonjo kode e nyasi mar kend, kae to ne olor dhoot.
11  Bang’e, nyiri mamokogo bende nobiro ka gisayo ni, ‘Jaduong’, Jaduong’, yawnwae!’
12  En nodwokogi ni, ‘Awachonu adier, ok ang’eyou.’
13  “Omiyo, sikuru ka uneno nikech ok ung’eyo chieng’no kata sano.
14  “Nikech en mana kaka ng’at ma ne chiegni dhi wuoth e piny moro mabor ma noluongo wasumbnine kae to noketo gige e lwetgi.
15  Achiel kuomgi nomiyo talanta abich, machielo ariyo, to pod machielo nomiyo achiel, kendo moro ka moro nomiyo ka luwore gi nyalone, eka nodhi wuoth e pinyno.
16  Gikanyono, misumba ma nomi talanta abich nodhi moloko ohala kodgi kendo noyudo abich momedore.
17  Kamano bende misumba ma nomi ariyo noyudo ariyo momedore.
18  To misumba ma nomi mana achiel, nodhi mokunyo bur e lowo kendo nopando pesa ma ruodhe nomiye.
19  “Bang’ ndalo mang’eny, ruodh wasumbnigo nobiro mondo onon kwan pesago kodgi.
20  Omiyo, misumba ma nomi talanta abich nobiro mokelo talanta abich momedore kowacho ni, ‘Ruodha, ne imiya talanta abich; to ne, aseyudo abich momedore.’
21  Ruodhe nowachone kama: ‘Itimo maber, in misumba maber kendo mogen! Isebedo ng’at migeno kuom gik manok. Abiro keti e wi gik mang’eny. Donj e mor mar ruodhi.’
22  Bang’ mano, misumba ma nomi talanta ariyo nobiro kendo nowacho ni, ‘Ruodha, ne imiya talanta ariyo; to ne, aseyudo ariyo momedore.’
23  Ruodhe nowachone niya: ‘Itimo maber, in misumba maber kendo mogen! Isebedo ng’at migeno kuom gik manok. Abiro keti e wi gik mang’eny. Donj e mor mar ruodhi.’
24  “Gikone, misumba ma ne omi talanta achiel nobiro kendo nowacho kama: ‘Ruodha, ne ang’eyo ni in ng’at ma chuno gik moko, ma kayo cham kama ok nochuoyoe kendo ma choko cham kama ok nopiethoe.
25  Omiyo, ne abedo maluor mi ne adhi ma apando talanta mari e lowo. Erigo, aduokonigo.’
26  Ruodhe nodwoke niya: ‘In misumba marach kendo ma jasamwoyo, donge ne ing’eyo ni akayoga cham kama ok achuoyoe kendo ni achokoga cham kama ok apiethoe?
27  Kare dine ikano pesana e bengi  mondo bang’ biro dine ayudo gira kaachiel gi ohala e wiye.
28  “‘Kuom mano, kawuru talanta ma en-gono kendo umi jal ma nigi talanta apar.
29  Nimar ng’at ma nigo, nomedne kendo nobedgo mogundho. To ng’at ma ongego, kata mana ma en-go nomaye.
30  Omiyo, wituru misumba manononi oko e mudho. Kanyo e kama ywagruokne kod muodo lekene nobedie.’
31  “Ka Wuod dhano obiro e duong’ne, kendo ka malaike duto ni kode, eka nobed e kom-lochne ma nigi duong’.
32  Ibiro chok ogendni duto e nyime, eka obiro pogo ji koketogi e kidienje ariyo mana kaka jakwath pogo rombe gi diek.
33  Kendo noket rombe e bade korachwich to diek koracham.
34  “Eka Ruoth nowach ne joma ni e bade korachwich niya: ‘Biuru, un joma Wuora oseguedho, yuduru pok mar Pinyruoth moseiknu nyaka a chakruok mar piny.
35  Nimar kane adenyo ne umiya chiemo; kane an gi riyo ne umiya gima ne anyalo madho. Kata obedo ni ne ok ung’eya, ne urwaka;
36  kane an duk, ne umiya nanga. Kane atuo, ne ukonya. Kane an e jela, ne ulima.’
37  Eka joma kare nopenje niya: ‘Ruoth, karang’o ma ne wanenie ka idenyo mi wamiyi chiemo, kata ka in gi riyo mi wamiyi gimoro mondo imadh?
38  Karang’o ma ne ok wang’eyie to ne warwaki, kata ne in duk mi wamiyi nanga?
39  Karang’o ma ne wanenie kituo kata ka in e jela mi walimi?’
40  To Ruoth biro dwokogi niya, ‘Adier awachonu ni, e okang’ ma ne utimogo gigi ne ng’at matinie mogik kuom owetenagi, nutimona.’
41  “Eka obiro wacho ne joma ni e bade koracham kama: ‘Auru kuoma, un joma osekuong’ mondo odhi e mach ma nyaka chieng’ moseik ne Jachien kod malaikene.
42  Nimar kane adenyo, ne ok umiya chiemo; kendo kane an gi riyo, ne ok umiya gima damadh.
43  Kane ok ung’eya, ne ok urwaka; kane an duk, ne ok umiya nanga; kane atuo kendo kane an e jela, ne ok ukonya.’
44  Eka gin bende ginipenje niya: ‘Ruoth, karang’o ma ne wanenie kidenyo, kata ka in gi riyo, kata ka ok wang’eyi, kata ka in duk, kata kituo, kata ka in e jela, to ne ok wakonyi?’
45  Eka nodwokgi kama: ‘Adier awachonu ni, e okang’ ma ok nutimogo gigi ne achiel kuom joma tindoe mogikgi, ok nutimona.’
46  Jogi biro dhi e kethruok mochwere to joma kare biro donjo e ngima ma nyaka chieng’.”
13  Chieng’no, Yesu nowuok e ot mi nodhi mobet e dho nam.
2  Nikech oganda mang’ongo nochokore ire, noidho yie mi obetie, ka ogandano duto to ne ochung’ e dho wath.
3  Kendo nowachonegi gik mang’eny kotiyo gi ngeche niya: “Neuru! Jachuoyo moro nowuok mondo ochuo.
4  To sama nochuoyo, kodhi moko ne olwar e bath ndara kendo winy nobiro mochamogi.
5  Moko ne olwar kuonde lwendni ka ma ne onge lowo moromo, to mapiyo nono ne gitwi nimar lowo ne ok tut.
6  To ka wang’-chieng’ nowuok, ne girewore kendo ne giner nikech ne gionge mise.
7  To moko ne olwar e kind kuthe kendo kuthego nodongo mothung’ogi.
8  To pod moko ne olwar e lowo maber, mi ne gichako nyago olemo momedore, moro nyadi 100, to moro nyadi 60, to machielo nyadi 30.
9  Ng’at ma nigi it mondo owinj.”
10  Eka jopuonjre nobiro mi gipenje niya: “Ang’o momiyo iwuoyo kodgi kitiyo gi ngeche?”
11  Nodwokogi kama: “Un osemiu thuolo mar ng’eyo tiend weche maler moum mag Pinyruodh polo, to gin ok omigi.
12  Nikech ng’at ma nigo nomedne, kendo nobedgo mogundho; to ng’at ma ongego, kata mana ma en-go nomaye.
13  Mano e momiyo awuoyo kodgi ka atiyo gi ngeche; nimar gineno, to gineno kayiem nono, kendo giwinjo, to chal ka gima ok giwinj, to bende wach ok donjnegi.
14  To wach ma janabi Isaya nokoro chopo kuomgi. Nokoro niya: ‘Adier winjo to unuwinj to wach ok nodonjnu ngang’, kendo adier rango to unurangi, to ok unune ngang’.
15  Nimar chuny jogi osetamore rwako wach, kendo gisewinjo gi itgi to ok gitim gimoro, kendo giseumo wengegi mondo kik wengegi nen ngang’, mondo kik itgi winj wach, mondo kik wach donj e chunygi, kendo kik gilokre mi achanggi.’
16  “Kata kamano, un wengeu mor nikech gineno kendo itu mor nikech giwinjo gigi.
17  Nimar adier awachonu ni, jonabi gi joma kare mang’eny nogombo neno gik ma sani unenogi to ok ne gineno, kendo ne gigombo winjo gik ma sani uwinjogi to ok ne giwinjo.
18  “Koro, winjuru wach ngero mar ng’at ma nochuoyono.
19  Ka ng’ato winjo awinja wach Pinyruoth to tiende ok donjne, Ng’at Marach biro to maye gima osechuo ei chunye; mano e kodhi mochuo e bath ndara.
20  To kodhi ma ne ochuo kuonde lwendni, mani e ng’at ma winjo wach Pinyruoth kendo gikanyono orwake gi mor.
21  Kata kamano, nikech oonge tiendene, obetie mana kuom kinde, to ka chandruok kata sand osewuok nikech wachno, gikanyono ochwanyore.
22  To kodhi ma ne ochuo e kind kuthe, mani e jal ma winjo wachno, to parruok mag ndaloni kod wuond mar mwandu thung’o wachno kae to wachno ok nyag olemo.
23  To kodhi ma nochuo e lowo maber, mani e jal ma winjo wachno kae to wachno donjone, eka kuom adier onyago olemo, moro nyadi 100, moro nyadi 60, to machielo nyadi 30.”
24  Kendo nogoyonegi ngero machielo kowacho niya: “Inyalo pim Pinyruodh polo gi ng’at ma nochuoyo kodhi mabeyo e puothe.
25  Kane ji nindo, jasike nobiro mochuoyo ogolo e kind ngano, kae to odhi.
26  Kane it ngano odongo kendo onyago olemo, eka ogolo bende nosieko.
27  Omiyo, jotij wuon pacho nodhi ire mi gipenje ni, ‘Ruodhwa, donge nichuoyo kodhi mabeyo e puothi, koso? To obet nade ni ogolo bende nitie?’
28  Nodwokogi niya: ‘Ng’at moro ma jasigu e motimo kamano.’ Joma ne tiyonego nopenje ni, ‘Kuom mano, idwaro ni wadhi mondo wachokgi, koso?’
29  Nowacho kama, ‘Ooyo, mondo kik bed ni sama uchoko ogolo dipo ka upudho ngano bende kanyachiel kodgi.
30  Weuru mondo giduto gidong kanyachiel nyaka e ndalo keyo, eka e ndalogo anawach ne jokeyo niya: Kwong uchokuru ogolo kae to utuegi pidhe-pidhe mondo uwang’gi; eka uchok ngano uter e oda mar keno.’”
31  Kendo nogoyonegi ngero machielo niya: “Pinyruodh polo chal gi koth karadali, ma ng’ato nokawo mopidho e puothe.
32  Kuom adier, en e kodhi matinie mogik kuom kodhi mamoko duto, kata kamano kosedongo, obedo maduong’ moloyo yiend alode duto mi obed yath ma bedene winy mag polo biroe kendo yudoe kar dak.”
33  Nogoyonegi ngero machielo niya: “Pinyruodh polo chal gi thowi, ma dhako moro nokawo moruwogo mogo ma pong’o gige pimo adek madongo mag pimo mogo, nyaka mogono duto noyienyo.”
34  Yesu nowacho ne oganda wechego duto kotiyo gi ngeche. Kuom adier, ne ok owuo kodgi ma ok otiyo gi ngero
35  mondo mi wach ochop ma ne okor kokalo kuom janabi niya: “Anayaw dhoga gi ngeche; analand gik mosepand nyaka a chakruok mar piny.”
36  Eka bang’ gonyo oganda, nodonjo e ot. Kendo jopuonjrene nobiro ire mi gikwaye niya: “Lernwae tiend ngech ogolo mochuo e puodho.”
37  Nodwokogi niya: “Jachuoyo mar kodhi mabeyo en Wuod dhano;
38  puodho en piny. Kodhi mabeyo gin nyithind Pinyruoth, to ogolo gin nyithind Ng’at Marach,
39  kendo jasigu ma nochuoyo ogolo en Jachien. Keyo en giko mar ndalo, to jokeyo gin malaike.
40  Kuom mano, mana kaka ichoko ogolo kendo iwang’ogi e mach, e kaka nobed e giko mar ndalo.
41  Wuod dhano biro oro malaikene mondo gichok kendo gigol oko gik moko duto ma kelo chwanyruok e Pinyruodhe kod jogo duto ma ketho chik
42  kendo giniwitgi e mach mager. Kanyo e kama ywagruokgi kod muodo lekegi nobedie.
43  E kindeno, joma kare norieny ahinya kaka wang’-chieng’ e Pinyruodh Wuon-gi. Ng’at ma nigi ite mondo owinj.
44  “Pinyruodh polo chal gi mwandu mopand e puodho, ma ng’ato noyudo mi opando kendo; to nikech mor ma ne en-go, nodhi mi ouso gik ma ne en-go duto kae to ong’iewo puodhono.
45  “Kendo Pinyruodh polo chal gi ja ohala ma jawuoth ma manyo kite mabeyo mag lulu.
46  Bang’ yudo lulu achiel ma nengone tek ahinya, nodhi mouso mapiyo gik moko duto ma ne en-go kae to nong’iewo luluno.
47  “Kendo Pinyruodh polo chal gi gogo mobol e nam ma choko kit rech duto.
48  Ka nosepong’, ne giywaye oko e dho wath mi gibet piny, ne gichoko mabeyo ka giketo e gige ting’o, to maricho ne giwito.
49  Mano e kaka nobed e giko mar ndalo. Malaike nowuog mondo gipog ji ka gigolo oko joma richo e kind joma kare
50  kendo giniwitgi e mach mager. Kanyo e kama ywagruokrgi kod muodo lekegi nobedie.
51  “Be tiend wechego duto donjonu?” Ne gidwoke niya: “Ee.”
52  Eka nowachonegi kama: “Ka en kamano, ng’ato ang’ata ma puonjo ji, kosepuonje e wi wach Pinyruodh polo, ochal gi wuon pacho ma golo gik manyien kod machon mokano e kar kenone.”
53  Ka Yesu nosetieko goyo ngerogo, nowuok kanyo.
54  Bang’ duogo e gweng’gi, nochako puonjo e sunagokegi, mi ne gihum ka gipenjore kama: “Ng’atni nogolo riekogi kod tije madongogi kanye?
55  Donge jali e wuod fundi baocha, koso? Donge min mare iluongo ni Maria kendo owetene gin Jakobo gi Josef gi Simon kod Judas?
56  Kendo nyiminene duto ok gin kodwa, koso? To kare magi duto ne oyudo kanye?”
57  Omiyo, ne gichako chwanyore nikech en. To Yesu nowachonegi kama: “Ji miyo janabi duong’, mak mana e gweng’gi kod ode owuon.”
58  Kuom mano, ok notimo tije madongo mang’eny kanyo nikech jogo ne onge gi yie.
14  E ndalono, Herode ma ne en jaloch mar alworano, nowinjo humb Yesu
2  mowacho ne jotichne niya: “Jali en Johana Jabatiso. Osechiere oa kuom joma otho kendo mano e momiyo tije madongogo timore kokalo kuome.”
3  Nimar Herode nosemako Johana motueyo, kendo nokete e jela nikech Herodia chi Filipo owadgi.
4  To Johana nosebedo ka wachone ni: “Ok en gima owinjore gi chik mondo ibed kode ka chiegi.”
5  To kata obedo ni nodwaro nego Johana, noluoro oganda nikech ne gikawo Johana kaka janabi.
6  To kane itimo nyasi mar paro chieng’ ma ne onyuolie Herode, nyar Herodia ne omiel e nyasino mi nomoro Herode sidang’,
7  omiyo Herode nosingo kokuong’ore ni enomiye gimoro amora mokwayo.
8  Eka nyakono notimo mana kaka min mare nosechike kowacho kama: “Miya wi Johana Jabatiso e san.”
9  Kata obedo ni wachno ne lit ne ruoth, nochiko mondo omiyego nikech nosekuong’ore, kendo nikech welo ma ne chiemo kode.
10  Omiyo, nooro wach mi ong’ad wi Johana ka en e jela.
11  Kendo ne okel wiye e san mi omi nyakono, eka notero ne min mare.
12  Bang’e, jopuonjrene nobiro mi gigolo ringrene kendo ne giyike; eka ne gidhi mi ginyiso Yesu.
13  Ka Yesu nowinjo wachno, noa kanyo koidho yie modhi mabor gi kama ji odakie mondo obed kar kende. To oganda maduong’ ka nowinjo mano, ne giwuotho mi giluwe ka gia e taonde.
14  Koro ka nochopo e dho wath, noneno oganda mang’ongo, mi nokechogi kendo nochango joggi ma ne tuo.
15  To ka nochopo odhiambo, jopuonjrene nobiro ire mi giwachone niya: “Kae wan mabor gi kama ji odakie, kendo sa koro olewo; nyis oganda oa mondo gidhi e mier kendo ging’iew chiemo ma digicham.”
16  Kata kamano, Yesu nowachonegi kama: “Ok ochuno ni gia; un migiuru gima ginyalo chamo.”
17  Ne gikone niya: “Waonge gimoro kae mak mana makate abich gi rech ariyo.”
18  Ne okwayogi kama: “Kelnagiuru kae.”
19  Kae to nochiko oganda mondo obed e lum. Mi nokawo makate abichgo gi rech ariyogo, eka kong’iyo malo e polo, noguedho makate kendo kane oseng’ingogi,  nomiyogi jopuonjrene, eka jopuonjrene nomiyo oganda.
20  Omiyo, ji duto nochiemo moyieng’ kendo kane gichoko ng’injo ma ne odong’, ng’injogo ne opong’o okepni 12.
21  To joma nochiemo ne gin chwo ma dirom 5,000, ka ok okwan mon kod nyithindo matindo.
22  Eka ma ok odeko, nojiwo jopuonjrene mondo giidh yie gitelne e wath ma loka nam, ka en to pod nogonyo oganda.
23  Ka nosegonyo oganda, noidho malo e got ka en kende mondo olem. Kane piny oyuso, ne en kuro kende.
24  Koro yie ma ne gintiere noseweyo dho wath mabor ahinya, kendo apaka ne miyo kwang’o yie bedonegi matek nikech yamo ne chomogi tir.
25  Kata kamano, e arita mar ang’wen gotieno, nobiro irgi kowuotho e wi nam.
26  Kane jopuonjrene onene kowuotho e wi nam, chunygi nochandore mi giwacho niya: “En ni waleko, koso?” Kendo ne gikok nikech ne giluor.
27  Gikanyono, Yesu nowuoyo kodgi kowacho kama: “Beduru gi chir! En an; kik uluor.”
28  Petro nodwoke niya: “Ruoth ka en in, to kare chika mondo abi iri ka awuotho e wi pi.”
29  Nowachone kama: “Bi!” Omiyo, Petro nowuok e yie mowuotho e wi pi kochomo ir Yesu.
30  To ka noneno yamo mager, nobedo maluor. Kendo ka nochako nimo, noywak matek niya: “Ruoth, resa!”
31  Gikanyono, Yesu norieyo bade momake kendo nowachone kama: “In ma in gi yie matin, ang’o momiyo iriwo gi kiawa?”
32  Kane giseidho yie, yamo magerno nokue.
33  Eka joma ne ni e yie nokulorene mondo gimiye luor ka giwacho niya: “Adier in e Wuod Nyasaye.”
34  Mi ne ging’ado loka nam mi gichopo e piny Genesaret.
35  Bang’ fwenyo ni en ng’a, jogweng’no nooro wach e alwora te mar pinyno, mi ji nokelone joma ne tuo duto.
36  Kendo jogo nosaye ni mondo gimulie mana riak nangane ma oko kende, eka ji duto ma nomulo nangane nochango chuth.
19  Ka Yesu nosetieko wacho wechego, noa Galili mochopo e gwenge mokiewo gi Judea loka Jordan.
2  Oganda mang’ongo bende noluwe, mi nochangogi kuno.
3  To Jo-Farisai nobiro ire ka gidwaro teme, mi ne gipenje niya: “Be chik oyie mondo ng’ato oketh kend gi chiege chuth nikech wach moro amora?”
4  Nodwokogi kama: “Pok usomo ni ng’at ma nochueyogi a chakruok, nochueyogi dichwo gi dhako
5  mi nowacho niya: ‘Nikech mano, dichwo nowe wuon mare gi min mare, mi nopadre gi chiege, kendo ji ariyogo nobed ringruok achiel’?
6  Omiyo, koro ok gin ji ariyo kendo, to gin ringruok achiel. Kuom mano, gima Nyasaye oseriwo, dhano moro amora kik opog.”
7  Ne gipenje kama: “Kare ang’o momiyo Musa nochiko ni ng’ato nyalo riembo chiege kuom miye barua mar ketho kend kode chuth?”
8  Nodwokogi niya: “Musa noyienu ketho kend gi mondeu nikech chunyu matek, to mano ok e kaka osebedoga a chakruok.
9  Awachonu ni, ng’ato ang’ata ma ketho kend gi chiege chuth mak mana nikech wach terruok, mi okendo machielo, ochodo.”
10  Jopuonjrene nokone niya: “Ka kamano e kaka bet kuom dichwo gi chiege, kare ok owinjore ng’ato odonj e kend.”
11  Nodwokogi kama: “Ok ji duto ma nyalo luwo wachno, to mana jogo ma osemi michno.
12  Nimar nitie joma ne onyuol ka gin bwoch, bende nitie jomoko ma dhano e moloko bwoch, to nitie joma osetimore bwoch giwegi nikech Pinyruodh polo. Ng’at ma nyalo rwako kit ngima ma kamano, mondo otim kamano.”
13  Eka ji nokelone nyithindo matindo mondo oket lwete kuomgi kendo olamnegi, to jopuonjrene nokwerogi.
14  Yesu to nowacho niya: “Wereuru gi nyithindo matindogi, kendo kik utem geng’ogi biro ira, nimar Pinyruodh polo en mar joma kamago.”
15  Kae to noketo lwetene kuomgi mi noa kanyo.
16  Eka ne! ng’at moro ma rawera nobiro ire mopenje niya: “Japuonj, en ang’o maber ma nyaka atim mondo ayud ngima mochwere?”
17  Nodwoke kama: “Ang’o momiyo ipenja wach gima ber? Nitie ng’ato achiel kende maber. Kata kamano, kidwaro donjo e ngima, dhi nyime mako chike.”
18  Nopenje niya: “Chike mage?” Yesu nodwoke kama: “Kik inek, kik ichod, kik ikwel, kik ichiw neno ma miriambo,
19  mi wuoru gi meru luor, kendo nyaka iher wadu kaka iherori iwuon.”
20  Rawerano nowachone kama: “Aserito mago duto; ang’o kendo ma pod orema?”
21  Yesu nodwoke kama: “Kidwaro bedo malong’o chuth, dhi ius gik ma in-go kendo imigi joma odhier eka inibed gi mwandu e polo, kae to ibi ibed jalupna.”
22  Ka rawerano nowinjo wechego, nodhi kokuyo nikech ne en gi mwandu mang’eny.
23  Eka Yesu nowacho ne jopuonjrene niya: “Adier awachonu ni, nobed matek ne ng’at ma jamwandu donjo e Pinyruodh polo.
24  Kendo awachonu ni, yot ahinya mondo ngamia okal e wang’ sandan moloyo jamwandu donjo e Pinyruodh Nyasaye.”
25  Ka jopuonjre nowinjo mano, ne giwacho ka giwuoro ahinya niya: “Kare adier inyalo res ng’a?”
26  Yesu nochomo wang’e tir kuomgi mokonegi kama: “Kuom dhano, mano ok nyalre, to kuom Nyasaye gik moko duto nyalore.”
27  Eka Petro nodwoko kama: “Ne! Waseweyo gik moko duto mi waluwi; kare wan to en ang’o ma wanayud?”
28  Yesu nowachonegi kama: “Adier awachonu ni, e kinde chueyo gik moko manyien, ma Wuod dhano nobedi e kom-lochne ma nigi duong’, un museluwa, ubiro bet e kombe 12 mag loch kung’ado bura ne dhoudi 12 mag Israel.
29  Kendo ng’ato ang’ata moseweyo utene, kata owetene, kata nyiminene, kata wuon-gi, kata min-gi, kata nyithinde, kata puothene nikech nyinga, nonwang’ mago nyadi mia momedore, kendo noyud ngima mochwere.
30  “To thoth joma okwongo nobed ma achien, to joma achien nobed mokwongo.
24  Koro ka Yesu ne wuok e hekalu, jopuonjrene nobiro ire mondo ginyise ute mag hekalu.
2  En nokonegi kama: “Donge uneno gigi duto? Adier awachonu ni, onge kidi ma biro dong’ e wi kidi wadgi ma ok nowit piny.”
3  Ka noyudo obet e Got Zeituni, jopuonjrene nobiro ire ka en kar kende mi ne gipenje niya: “Wachnwae, karang’o ma gigi biro timoree, to en ranyisi mane ma biro nyiso ni intie, kendo ni giko mar ndalo okayo machiegni?”
4  Yesu nodwokogi kama: “Tang’uru mondo kik ng’ato mi ulal,
5  nimar ji mang’eny nobi ka gitiyo gi nyinga ka giwacho ni, ‘An e Kristo,’ kendo ginimi ji mang’eny lal.
6  Unuwinj lwenje kod humb lwenje. Tang’uru mondo kik uluor, nimar gigi nyaka timre, kata kamano giko to nobed ni podi.
7  “Nikech oganda noked gi oganda kendo pinyruoth noked gi pinyruoth, bende chiemo nobed manok kendo yiengni mag piny nobedie kamoro bang’ machielo.
8  Magi duto gin chakruok mag masiche ma chal gi muoch ma kecho.
9  “Eka ji nochiwu mondo osandu, mi gininegu, kendo ogendni duto nosin kodu nikech nyinga.
10  Bende, ji mang’eny nochwanyre, mi ginindhogre kendo ginibed gi sigu e kindgi.
11  Jonabi mang’eny mag miriambo nosiek kendo ginimi ji mang’eny lal;
12  kendo nikech medruok mar ketho chik, hera mar ji mang’eny nobed mang’ich.
13  To ng’at monano nyaka giko ibiro res.
14  Kendo wach maber mar Pinyruothni ibiro yal e piny mangima mondo ochiw neno ne ogendni duto, eka giko nobi.
15  “Kuom mano, mana kaka nowach kokalo kuom janabi Daniel, ka uneno gima odwanyore ma kelo kethruok kochung’ e kama ler (jasomo mondo oti gi rieko),
16  eka jo man Judea mondo ochak ringo ka gidhi e gode.
17  Ng’at man e wi tat ot kik olor piny mondo okaw gik manie i ode
18  kendo ng’at man e puodho kik dog mondo okaw nangane ma oko.
19  Yaye nobed malit ne mon ma yach kod mago ma dhodho nyithindo e ndalono!
20  Sikuru kulamo mondo kindeu mar ringo kik timre e ndalo koyo kata chieng’ Sabato;
21  nikech kindeno masira maduong’ nobedie ma pok ne otimore a chakruok piny nyaka sani, ooyo, to ok nochak otimre kendo.
22  Kuom adier, dine bed ni ndalogo ok ong’ad machuok, onge ng’ato ma dores; to nikech joma oyier, ndalogo ibiro ng’ad machuok.
23  “Eka ka ng’ato wachonu ni, ‘Neuru! Eri Kristo ni ka,’ kata ni, ‘En kacha!’ kik uyie mano.
24  Nimar Kristo mag miriambo gi jonabi mag miriambo nosiek kendo ginitim ranyisi madongo gi gik miwuoro mondo gimi ji olal, ma ka nyalore, to gimi kata mana jogo moyier olal.
25  Neuru! Asesiemou motelo.
26  Kuom mano, ka ji wachonu ni, ‘Neuru! En e thim,’ kik udhi; kata ni, ‘Neuru! En e udi ma iye,’ kik uyie mano.
27  Nimar mana kaka mil polo wuok yo wuok-chieng’ to orieny nyaka yo podho-chieng’, e kaka ndalo ma Wuod dhano nitie bende nobed.
28  Kama ringre gima otho nitie, kanyo e kama achudhe biro chokoree.
29  “Mapiyo bang’ masira ma ndalogo, ibiro lok wang’-chieng’ obed mudho kendo dwe ok nochiw ler mare, mi sulwe biro lwar koa e polo, kendo ibiro yieng teko mag polo.
30  Eka ranyisi mar Wuod dhano nonenre e polo, kendo dhoudi duto mag piny nogo korgi gi kuyo maduong’, mi ginine Wuod dhano ka biro e boche polo ka en gi teko kod duong’ mang’ongo.
31  Eka obiro oro malaikene gi dwol maduong’ mar turmbeta kendo ginichok joge moyier kanyachiel ka giwuok e tunge ang’wen mag piny, a e tung’ polo konchiel nyaka e tung’ machielo.
32  “Koro puonjreuru kuom yadh ng’owo kaka ranyisi mar wachni: Mapiyo bang’ ka bedene osedongo moloth mayom kendo kosegolo obokene, ung’eyo ni kinde oro chiegni.
33  Kamano bende, sama uneno gigi duto ka timore, ng’euru ni Wuod dhano chiegni e dhoot.
34  Adier awachonu ni, tieng’ni ok bi kalo ngang’ nyaka chop gigi duto timre.
35  Polo gi piny biro kalo, to wechena ok nokal ngang’.
36  “Kuom wach chieng’no kod sano, onge ng’at mong’eyo, kata malaike manie polo kata Wuod Nyasaye, to mana Wuora.
37  Nikech mana kaka ndalo Noa nobet, e kaka notimre bende e ndalo ma Wuod dhano nitie.
38  Nimar mana kaka e ndalogo ka Ataro ne podi, ji ne chiemo kendo ne gimetho, chwo ne kendo to mon ne ikendo, nyaka e chieng’no ma Noa nodonjo e yie,
39  to ne ok gidewo nyaka Ataro nobiro moyweyogi giduto, mano e kaka notimre e ndalo ma Wuod dhano nitie.
40  E ndalogo ji ariyo nobed e puodho; achiel nokaw to machielo nowe.
41  Mon ariyo nobed ka rego e pong’ lwedo; achiel nokaw to machielo nowe.
42  Kuom mano, sikuru ka uneno nikech ok ung’eyo ni en chieng’ mane ma Ruodhu biroe.
43  “To ng’euru wach achiel: Ka dine bed ni wuon ot ong’eyo ni jakuo dhi biro e sa mane, dine osiko koneno kendo dine ok oweyo otur ode mi donjie.
44  Nikech mano, un bende beduru moikore nikech e sa ma ok upar ni e en, e ma Wuod dhano biroe.
45  “Ng’ano ma kuom adier e jatich mogen kendo mariek, ma ruodhe noketo e wi joode mondo omigi chiembgi e kinde mowinjore?
46  Jatijno nobed mamor ka ruodhe obiro mi oyude kotimo kamano!
47  Adier awachonu ni, obiro kete e wi gige duto.
48  “To kapo ni jatich marachno owacho e chunye ni, ‘Ruodha deko,’
49  mi ochako goyo jotich wetene, kochiemo kendo kometho gi jomer,
50  ruodh jatijno nobi e chieng’ ma ok opar kendo e sa ma ok ong’eyo,
51  mi nomiye kum mager moloyo, kendo noyud pok kanyachiel gi joma wuondore. Kanyo e kama ywagruokne kod muodo lekene nobedie.
5  Ka noneno ogandano, nodhi malo e got eka ka nosebet piny, jopuonjrene nobiro ire.
2  Kae to nochako puonjogi kowacho niya:
3  “Joma mor gin joma nigi riyo mar ng’eyo Nyasaye, nimar Pinyruodh polo en margi.
4  “Joma mor gin joma nigi kuyo, nimar ibiro hogi.
5  “Joma mor gin joma nigi chuny mamuol, nimar piny nobed pok margi.
6  “Joma mor gin joma nigi kech kod riyo mar gik makare, nimar noyieng’gi.
7  “Joma mor gin joma kecho ji, nimar nokechgi.
8  “Joma mor gin joma ler ei chunygi, nimar ginine Nyasaye.
9  “Joma mor gin jolos kuwe, nimar noluonggi ni nyithind Nyasaye.
10  “Joma mor gin joma osesand nikech gik makare, nimar Pinyruodh polo en margi.
11  “Un joma mor ka ji kwedou kendo gisandou kendo giriambonu, ka giwacho kuomu weche duto maricho nikech an.
12  Moruru kendo beduru moil ahinya nimar pok maru duong’ e polo, kendo kamano e kaka ne gisando jonabi ma notelonu.
13  “Un e chumbi mar piny, to ka chumbi olalo ndhadhu, ere kaka ibiro duog tekone? Koro ok nyal ti kode e gimoro, mak mana wite oko mondo ji onyone.
14  “Un e ler mar piny. Dala ok nyal geng’ore ka en e wi got.
15  Ji moko taya kae to gikete e wi gir chungo taya, to ok e bwo okapu, kendo orieny ne ji duto manie ot.
16  Kamano bende, weuru ler maru orieny e nyim ji mondo gine timbeu mabeyo kendo gimi Wuonu manie polo duong’.
17  “Kik upar ni ne abiro ketho Chik kata weche Jonabi. Ne ok abiro kethogi, to ne abiro chopogi.
18  Adier awachonu ni, kata ka polo gi piny okalo, onge kata nyukta achiel matinie mogik mar Chik ma biro kalo nyaka chop wechego duto timre.
19  Kuom mano, ng’ato ang’ata ma ketho achiel kuom chike matindoe mogikgi kendo ma puonjo jomoko ni gitim kamano, noluonge ni ng’at matin e Pinyruodh polo. To ng’at ma timogi kendo ma puonjogi, noluonge ni ng’at maduong’ e Pinyruodh polo.
20  Nikech awachonu ni, ka timbeu makare ok medre kendo loyo mago mag jondiko gi Jo-Farisai, ok unudonj ngang’ e Pinyruodh polo.
21  “Ne uwinjo ni ne owach ne joma chon niya: ‘Kik inek, to ng’at moneko ibiro yal e od ng’ado bura.’
22  An to awachonu ni, ng’at ma dhi nyime bedo gi mirima gi owadgi ibiro yal e od ng’ado bura; kendo ng’at ma chayo owadgi kotiyo gi weche mag ayany ibiro yal e Bura Maduong’ Mogik; to ng’ato ang’ata ma wacho ne wadgi ni, ‘In jal manono mofuwo!’ ng’atno owinjore yudo kum e mach mar Gehena.
23  “Omiyo, sa mitero mich mari e kar misango, miti iparo ka in kanyo ni owadu nigi wach moro kodi,
24  we michnino e nyim kar misango kanyo, kae to ia. Kwong idhi ilos kuwe gi owadu eka bang’e iduog ichiw michni.
25  “Bed ng’at ma loso weche piyopiyo gi ng’at ma odonjoni e bura ka pod un kode e yo ma dhi e od bura, mondo mi jalo kik teri e lwet jang’ad-bura kae to jang’ad-bura keti e lwet jarito e od bura, to bang’e inyalo witi e jela.
26  Adier awachoni niya: Ok ibi wuok kanyo ngang’ nyaka bang’ kisechulo kwan duto mar pesa ma dwarore.
27  “Ne uwinjo ni ne owach ni: ‘Kik ichod.’
28  An to awachonu ni, ng’ato ang’ata ma siko ka ng’iyo dhako mondo ogombe, osechodo kode ei chunye.
29  Omiyo, ka wang’i ma korachwich miyo ichwanyori, gole oko kendo iwite oa kuomi. Nikech ber moloyo mondo achiel kuom fuonnigi olal kar mondo dendi duto owit e Gehena.
30  Bende, ka lweti ma korachwich miyo ichwanyori, ng’ade oko kendo iwite oa kuomi. Nikech ber moloyo mondo achiel kuom fuonnigi olal kar mondo dendi duto olwar e Gehena.
31  “E wi mano, ne owach ni: ‘Ng’ato ang’ata ma ketho kend gi chiege chuth, to mondo omi chiege barup ketho kend chuth.’
32  An to awachonu ni, ng’at ma ketho kend gi chiege chuth, mak mana nikech terruok, oketo chiege e tem mar chode, to ng’at ma okendo dhako ma kamano, ng’atno ochodo.
33  “Bende, ne uwinjo ni ne owach ne joma chon ni: ‘Kik ikuong’ri kae to ok itim, to nyaka ichul gik ma isingorie ne Jehova.’
34  An to awachonu niya: Kik ikuong’ri ngang’, kata gi polo nikech en kom-loch mar Nyasaye;
35  kata gi piny nikech en raten tiende; kata gi Jerusalem nikech en dala mar Ruoth maduong’.
36  Kata kik ikuong’ri gi wiyi nikech ok inyal loko yie wich achiel ma bed rachar kata rateng’.
37  To ‘Ee’ maru mondo obed mana ee, to ‘Ooyo’ maru obed ooyo, nimar mokalo kanyo owuok kuom Ng’at Marach.
38  “Ne uwinjo ni ne owach ni: ‘Wang’ kar wang’ kendo lak kar lak.’
39  An to awachonu niya: Kik itam ng’at marach, to ng’at ma goyo lembi korachwich, lokne lembi machielono bende.
40  Kendo ka ng’ato dwaro teri e od ng’ado bura mondo omayi nangani ma iye, wene nangani ma oko bende;
41  to ka ng’at manie telo chuni mondo itine ka udhi mail achiel, dhi kode mail ariyo.
42  Chiw ne ng’at ma kwayi gimoro, kendo kik itam ng’at ma dwaro holo kuomi.
43  “Ne uwinjo ni ne owach ni: ‘Nyaka iher wadu to isin gi jasiki.’
44  An to awachonu niya: Dhiuru nyime hero jowasiku kendo lamuru ne joma sandou,
45  mondo unyis adier ni un nyithind Wuonu manie polo, nimar en omiyo wang’-chieng’ mare rieny ne joma richo kaachiel gi joma beyo, kendo omiyo koth chue ne joma kare kaachiel gi joma ok kare.
46  Nikech ka uhero joma oherou kende, ere pok muyudo? Donge josol osuru bende timo mana kamano?
47  To ka umoso mana oweteu, ere gima duong’ malich mutimo? Donge ji moa e ogendni mamoko bende timo kamano?
48  Nyaka ubed malong’o chuth mana kaka Wuonu manie polo bende long’o chuth.
15  Eka Jo-Farisai gi jondiko nobiro ir Yesu kanyo ka gia Jerusalem mi gipenje niya:
2  “Ang’o momiyo jopuonjreni ketho timbe kod chike mag joma chon? Kuom ranyisi, ok gilog ka gidwaro chiemo.”
3  En nodwokogi kama: “To ang’o momiyo un bende uketho chik Nyasaye nikech timbeu kod chikeu?
4  Kuom ranyisi, Nyasaye nowacho ni, ‘Mi wuoru gi meru luor,’ kendo ni, ‘Ng’at ma wuoyo gi wuon mare kata gi min mare e yor achaya to mondo onege.’
5  To un uwacho ni, ‘Ng’at mowacho ne wuon mare kata ne min mare ni: “Gimoro amora ma an-go ma anyalo konyigo en mich mowal ne Nyasaye,”
6  jalo ok onego omi wuon mare luor ngang’.’ Omiyo, usetimo wach Nyasaye odoko kayiem nono nikech timbeu kod chikeu.
7  Un joma wuondore, Isaya ne ni kare ka nokoro kuomu niya:
8  ‘Jogi miya luor mana gi dhogi to chunygi bor ahinya koda.
9  Gilama kayiem nono nikech gipuonjo chike dhano ka gima gin chike Nyasaye.’”
10  Eka noluongo oganda machiegni mowachonegi niya: “Chikuru itu mondo wach odonjnu:
11  Gima donjo e dho dhano ok e ma miye obed ma ok ler, to gino ma wuok e dhoge e ma miyo obedo ma ok ler.”
12  Eka jopuonjrene nodhi ire mi gipenje kama: “Be ing’eyo ni Jo-Farisai a ochwanyore bang’ winjo gima nende iwacho?”
13  En nodwokogi kama: “Yath moro amora ma Wuora manie polo ok nopidho, ibiro pudh.
14  Wegiuru gibed kamano. Gin gitayo jomamoko, to gin giwegi gin muofni. Ka muofu tayo muofu wadgi, giduto gibiro lwar e bur.”
15  To Petro nowachone niya: “Lernwae tiend ngerono.”
16  Eka nopenjogi kama: “Un bende pok uwinjo tiende, koso?
17  Ok ung’eyo ni gimoro amora ma donjo e dho dhano kalo e iye kae to igole e cho?
18  Kata kamano, gimoro amora ma wuok e dho dhano a e chunye kendo gigo miyo dhano bedo ma ok ler.
19  Kuom ranyisi, ei chuny e ma paro maricho kaka nek, gi chode, gi terruok, gi kuo, gi chiwo neno mag miriambo, kod ayany wuokie.
20  Mago e gik ma miyo dhano bedo ma ok ler, to ka ng’ato ochiemo ma ok ologo, mano ok mi obed ma ok ler.”
21  Ka Yesu noa kanyo, nodhi e gwenge mag Tiro gi Sidon.
22  Eka ne! dhako moro ma Nya-Foinike moa e alworano nobiro ire mokok matek niya: “Ruoth, Wuod Daudi, kecha. Nyara nigi jachien ma sande malit.”
23  To ok nodwoke. Omiyo, jopuonjrene nobiro mochako kwaye niya: “Nyise mondo odhi mabor nimar osiko kokok matek bang’wa.”
24  En nodwoko kama: “Ne ok oora ir ng’ato ang’ata, to mana ir rombe molal mag dhood Israel.”
25  To dhakono nobiro ir Yesu mokulorene ka omiye luor mowachone niya: “Ruoth, konya!”
26  En nodwoke kama: “Ok en gima owinjore kawo chiemb nyithindo, kendo witogi ne guogi matindo.”
27  Dhakono nokone niya: “Ee, Ruoth, en adier ni guogi matindo bende chamoga ng’injo molwar koa e mesa mar wuon guogigo.”
28  Eka Yesu nodwoke niya: “Yaye dhakoni, in gi yie maduong’ sidang’; we mondo otimreni kaka idwaro.” Mi nyare nochango gie sano.
29  Ka Yesu noa kanyo, nodhi machiegni gi Nam Galili, eka bang’ idho got nobet piny kuno.
30  Mi oganda mang’ongo nobiro ire ka gikelo pudhe, gi rong’onde, gi muofni, gi momni, kod jomamoko mang’eny ma tuo, kendo ne giketogi e tiende, mi nochangogi.
31  Omiyo, oganda nohum nono bang’ neno ka momni wuoyo, ka rong’onde chango, ka pudhe wuotho, kendo ka muofni neno, mi ne gimiyo Nyasach Israel duong’.
32  To Yesu noluongo jopuonjrene ire mowachonegi kama: “Akecho ogandani nimar koro gisebedo koda kuom odiechienge adek, to onge gima gisechamo. Ok adwar gonyogi gidhi kech, dipo ka gipodho e ndara.”
33  Kata kamano, jopuonjre nopenje niya: “Ere kama dwayudie makate moromo yieng’o oganda mang’ongo kama, to wan mabor gi kama ji odakie?”
34  Eka Yesu nopenjogi niya: “Un gi makate adi?” Ne gidwoke ni: “Abiriyo kod rech moko manok matindo.”
35  Omiyo, bang’ chiko oganda mondo obed piny,
36  nokawo makate abiriyogo kod rechgo, kendo bang’ goyo erokamano nong’ingogi, mochako miyo jopuonjrene, eka jopuonjrene nomiyo oganda.
37  Mi ji duto nochiemo moyieng’, kendo kane gichoko ng’injo ma ne odong’, ng’injogo ne opong’o okepni madongo abiriyo.
38  To joma nochiemo ne gin chwo 4,000, ka ok okwan mon gi nyithindo matindo.
39  Gikone bang’ gonyo oganda, noidho yie mochopo e gweng’ mar Magadan.
20  “Nimar Pinyruodh polo chal gi wuon pacho ma nowuok gokinyi mang’ich mondo ondik jotich ma ditine e puothe mar mzabibu.
2  Ka nosewinjore gi jotich ni obiro chulogi dinari achiel e odiechieng’ achiel, noorogi e puothe mar mzabibuno.
3  Bang’e, ka nowuok kar sa adek okinyi, noneno jomoko ma ne pok ondik tich kochung’ e chiro;
4  kendo nowacho ne jogo ni, ‘Un bende dhiuru e puotha mar mzabibu, to anamiu gima owinjore.’
5  Omiyo, ne gidhi. Kendo wuon pacho nowuok motimo kamano kar sa auchiel kod kar sa ochiko bende.
6  Gikone, kar sa 11 odhiambo, nowuok moyudo jomoko kochung’ kanyo, mi nopenjogi ni, ‘Ang’o momiyo usechung’ kae kuom odiechieng’ mangima ma ok ondiku tich?’
7  Ne gidwoke kama, ‘En nikech onge ng’at mosendikowa.’ Nokonegi ni, ‘Un bende dhiuru e puoth mzabibu.’
8  “Ka nochopo odhiambo, wuon puoth mzabibuno nowacho ne ng’at ma noseketo e wi jotich kama, ‘Luong jotich mondo ichulgi, kichako gi ma nende obiro achien eka itiek gi mokwongo.’
9  Ka jotich mag sa 11 nobiro, ng’ato ka ng’ato kuomgi noyudo dinari achiel.
10  Omiyo, ka joma nokwongoka nobiro, ne giparo ni gibiro yudo mang’eny, to gin bende ne ochulgi mana dinari achiel.
11  Kane osechulgi, ne gichako ng’ur ne wuon pacho
12  mi giwacho ni, ‘Joma achien-gi notiyo kuom sa achiel; to pod itimonegi ma romre kodwa wan joma osetiyo matek e odiechieng’ mangima e bwo chieng’ mager!’
13  To nodwoko achiel kuomgi ni, ‘Omera, onge gima rach ma asetimoni. Donge ne wawinjore ni dinari achiel e ma abiro chuli, koso?
14  Kaw mari mondo idhi. Adwaro miyo jal mogikni bende ma romre gi mari.
15  Donge an gi ratiro mar timo kaka adwaro gi giga awuon? Koso in gi ich-lit nikech an ng’at maber?’
16  E yo ma kamano, joma achien nobed mokwongo, to joma okwongo nobed ma achien.”
17  Sama Yesu noidho kodhi Jerusalem, nokawo jopuonjrene 12 mi nodhi kodgi kar kendgi, kendo kane gin e ndara, nowachonegi niya:
18  “Neuru! Koro waidho nyaka Jerusalem, kendo Wuod dhano ibiro chiw e lwet jodong-jodolo gi jondiko. Gining’adne buch tho
19  kendo ginichiwe e lwet ji moa e ogendni mamoko mondo gijare, gichwade, kendo ginege e yath; to e odiechieng’ mar adek ibiro chiere.”
20  Eka min yawuot Zebedi nobiro ire ka en gi yawuote, mi nokulorene ka omiye luor mokwaye wach moro.
21  Yesu nopenje niya: “Ang’o midwaro?” Nodwoke kama: “Gol chik mondo yawuota ariyogi obed e Pinyruodhi, ng’at achiel e badi korachwich to machielo e badi koracham.”
22  Yesu nodwoko niya: “Ok ung’eyo gima ukwayo. Be unyalo madho okombe ma achiegni madhoni?” Ne giwachone kama: “Wanyalo.”
23  Nokonegi niya: “Adier ubiro madho okombena, kata kamano an ok ema ami ji thuolo mar bet e bada korachwich kata koracham, to Wuora e ma miyo joma oseikonegi.”
24  Ka jopuonjre apar mamokogo nowinjo wachno, mirima nomakogi gi owete ariyogo.
25  To Yesu noluongogi ire mowachonegi niya: “Ung’eyo ni joloch mag ogendni timore ruodhi e wigi kendo joma nigi duong’ tiyo gi teko e wigi.
26  Mano ok e kaka onego obed e kindu; to ng’at ma dwaro bedo maduong’ e kindu nyaka bed jatiju,
27  kendo ng’at ma dwaro bedo mokwongo e kindu nyaka bed misumbau.
28  Mana kaka Wuod dhano nobiro, ok ni mondo ji otine, to mondo oti ne ji kendo mondo ochiw ngimane obed rawar ne ji mang’eny.”
29  Sama ne giwuok Jeriko, oganda mang’ongo noluwe.
30  To ne! ji ariyo ma muofni ma nobet e bath ndara nowinjo ka Yesu kalo, mi ne gikok matek niya: “Ruoth, Wuod Daudi, kechwa!”
31  To oganda nokwerogi matek ni giling’; eka koro ne gimedo kok matek niya: “Ruoth, Wuod Daudi, kechwa!”
32  Omiyo, Yesu ne ochung’, moluongogi kendo nopenjogi niya: “Ang’o ma udwaro ni atimnu?”
33  Ne gidwoke kama: “Ruoth, wadwaro ni wengewa mondo oyawre.”
34  Yesu nokechogi, kendo nomulo wengegi mi gikanyono ne gichako neno, kendo ne giluwe.
1  Bug anyuola mar Yesu Kristo, wuod Daudi, wuod Ibrahim:
2  Ibrahim nonyuolo Isaka;Isaka nonyuolo Jakobo;Jakobo nonyuolo Juda gi owetene;
3  Juda nonyuolo Perez gi Zera, ma min-gi ne Tamar;Perez nonyuolo Hezron;Hezron nonyuolo Ram;
4  Ram nonyuolo Aminadab;Aminadab nonyuolo Nashon;Nashon nonyuolo Salmon;
5  Salmon nonyuolo Boaz, ma min-gi ne Rahab;Boaz nonyuolo Obed ma min-gi ne Ruth;Obed nonyuolo Jese;
6  Jese nonyuolo Ruoth Daudi.Daudi nonyuolo Solomon ma min-gi ne en chi Uria;
7  Solomon nonyuolo Rehoboam;Rehoboam nonyuolo Abija;Abija nonyuolo Asa;
8  Asa nonyuolo Jehoshafat;Jehoshafat nonyuolo Jehoram;Jehoram nonyuolo Uzia;
9  Uzia nonyuolo Jotham;Jotham nonyuolo Ahaz;Ahaz nonyuolo Hezekia;
10  Hezekia nonyuolo Manase;Manase nonyuolo Amon;Amon nonyuolo Josia;
11  Josia nonyuolo Jekonia gi owetene e kinde ma ne idaro Jo-Yahudi kiterogi Babilon.
12  Bang’ daro Jo-Yahudi nyaka Babilon, Jekonia nonyuolo Shelatiel;Shelatiel nonyuolo Zerubabel;
13  Zerubabel nonyuolo Abiud;Abiud nonyuolo Eliakim;Eliakim nonyuolo Azor;
14  Azor nonyuolo Zadok;Zadok nonyuolo Akim;Akim nonyuolo Eliud;
15  Eliud nonyuolo Eliazar;Eliazar nonyuolo Mathan;Mathan nonyuolo Jakobo;
16  to Jakobo nonyuolo Josef chwor Maria ma nonyuolo Yesu miluongo ni Kristo.
17  Kuom mano, tienge duto chakre Ibrahim nyaka Daudi ne gin tienge 14; chakre Daudi nyaka kinde daro Jo-Yahudi kiterogi Babilon, ne gin tienge 14; to bang’ terogi Babilon nyaka chop Kristo ne gin tienge 14.
18  To ma e kaka nyuol mar Yesu Kristo nobet. E kinde ma Maria min mare nosetimo singruok mar kend gi Josef to ne pok gikendore, noyud ni en gi ich kokalo kuom roho maler.
19  Kata kamano, nikech Josef chwore ne en ng’at makare kendo ne ok odwar kuodo wiye e kind oganda, nochano mar ketho singruokgi mar kend chuth ling’ling’.
20  To bang’ paro kuom wechego, ne! malaika mar Jehova nobirone e lek ka wacho niya: “Josef wuod Daudi, kik iluor kawo chiegi Maria idhi kode pacho, nimar ich ma en-gono oyudo kokalo kuom roho maler.
21  Enonyuol wuowi, kendo inichake ni Yesu, nimar obiro waro ji a e richogi.”
22  To kuom adier, mago duto notimore mondo wach ochop ma Jehova nokoro kokalo kuom janabine niya:
23  “Neuru! Nyako ma silili nomak ich, kendo nonyuol wuowi, mi ginimiye nying ni Emanuel,” ma kolok to tiende en ni, “Nyasaye ni Kodwa.”
24  Bang’ mano, Josef ne ochiew a e nindo motimo mana kaka malaika mar Jehova nochike, mi nokawo chiege modhigo pacho.
25  Kata kamano, ne ok onindo kode nyaka bang’ ka Maria nosenyuolo wuowi, kendo Josef nomiye nying ni Yesu.
2  Bang’ ka nosenyuol Yesu e Bethlehem mar Judea e ndalo Herode ma ruoth, ne! jokor wach moa yo Wuok-Chieng’ ma konyore gi sulwe nobiro Jerusalem
2  mi gipenjo niya: “Ere jal monyuol ma en ruodh Jo-Yahudi? Nimar ne waneno sulwe mare ka wan yo Wuok-Chieng’, kendo wasebiro mondo wakulrene ka wamiyego luor.”
3  Ka Ruoth Herode kod ji duto e Jerusalem nowinjo wachno, chunygi nochandore.
4  Bang’ choko jodong-jodolo duto gi jondiko mag oganda, ne ononogi ka openjogi kama nonego onyuolie Kristo.
5  Ne gidwoke niya: “E Bethlehem mar Judea, nimar kokalo kuom janabi ne ondik kama:
6  ‘To in, Bethlehem mar piny Juda, in e taon matin e dier joloch mag Juda, kendo jaloch nobi koa kuomi, jal ma biro kwayo joga Israel.’”
7  Bang’e, Herode noluongo jokorgo ling’ling’ mononogi adimba e wi kinde sie ma sulweno nonenoree.
8  Ka koro noorogi Bethlehem, nowachonegi kama: “Dhiuru unon wach nyathi matinno adimba, to ka uyude, uduokna wach mondo an bende adhi akulrane.”
9  Kane gisewinjo ruoth, ne gidhi yorgi, to ne! sulwe ma noyudo giseneno kane gin yo Wuok-Chieng’ notelo e nyimgi, kendo sulweno nodhi mochung’ e wi kama nyathi matinno ne nitie.
10  Bang’ neno sulweno ne giil ahinya.
11  To kane gidonjo e ot, ne gineno nyathi matinno gi Maria min mare, kendo ne gipodho piny mi gikulorene. Bende, ne giyawo gigegi moting’o mwandu mi ne gimiye mich mag dhahabu, gi ubani ma rachar, kod manemane.
12  Kata kamano, nikech Nyasaye nosiemogi e lek ni kik gidog ir Herode, ne gidok e pinygi gi yo machielo.
13  Kane gisea, ne! malaika mar Jehova nobiro ne Josef e lek kowacho niya: “A malo, ikaw nyathi matinno gi min mare uring udhi Misri kendo ubed kuno nyaka chop amiu wach, nimar Herode chiegni manyo nyathino mondo onege.”
14  Omiyo, noa malo gotieno mokawo nyathi matinno gi min mare mi gidhi Misri.
15  Nobedo kuno nyaka ne Herode otho. Mano nochopo wach ma Jehova nokoro kokalo kuom janabine niya: “Ne aluongo wuoda oa Misri.”
16  Koro ka Herode nofwenyo ni jokor wach ma konyore gi sulwego nosewuonde, nobedo gi mirima maduong’ kendo nooro wach mondo oneg yawuowi duto e Bethlehem gi alworane te, chakre johigni ariyo ka dok piny, nikech mano e kinde sie ma ne luwore gi kinde ma nosenono kuom jokorgo.
17  Omiyo, wach ma janabi Jeremia nosekoro nochopo niya:
18  “Dwol moro nowinjore e taon mar Rama kod ywak gi nduru maduong’. Ne en ywak mar Rahel koywago nyithinde kendo ne ok odwar ni ohoye nikech nyithinde koro ne onge.”
19  Ka Herode nosetho, ne! malaika mar Jehova nobiro ne Josef e lek ka en Misri
20  mowachone niya: “A malo, kaw nyathi matinno gi min mare mondo idog e piny Israel nikech joma ne dwaro ngima nyathino osetho.”
21  Kuom mano, noa malo mokawo nyathi matinno gi min mare mi gidok e piny Israel.
22  To ka nowinjo ni Akelao e ma ne locho e Judea kar Herode wuon mare, noluor dhi kuno. Bende, nikech Nyasaye nosesieme e lek, nodhi e gweng’ mar Galili.
23  Mi nodhi modak e taon moro kuno ma nyinge en Nazareth mondo wach ochop ma jonabi nosekoro niya: “Enoluonge ni Ja-Nazareth.”
3  E ndalogo, Johana Jabatiso nobiro koyalo e thim mar Judea
2  kowacho niya: “Lokuru chunyu ua e richo nimar Pinyruodh polo osekayo machiegni.”
3  Adier, ma e jal ma janabi Isaya nowuoyo kuome niya: “Nitie dwol ma kok e thim kama: ‘Ikuru ne Jehova yo! Miuru ndechene obed moriere tir.’”
4  Koro Johana ne rwakore gi nanga mar yie ngamia kendo notueyo msip mar pien e nungone. Gik ma nochamo ne gin det-bonyo kod mor-kich manie bungu.
5  Kendo jo Jerusalem gi jo Judea duto kod ji moa e pinje duto mokiewo gi Jordan ne dhi ire,
6  mi nobatisogi e Aora Jordan kendo ne gihulo richogi ayanga.
7  Ka noneno Jo-Farisai gi Jo-Sadukai mang’eny ka biro kama ne obatisoe ji, nowachonegi niya: “Un koth thuonde, ng’ano ma osenyisou mondo uring mirima ma biro?
8  Kuom mano, nyaguru olemo ma nyiso ni useloko chunyu ua e richo.
9  Kik uwach e chunyu ni, ‘Wan gi wuonwa ma en Ibrahim.’ Nimar awachonu ni Nyasaye nyalo loso ne Ibrahim nyithindo koa kuom kitegi.
10  Oseket le e tie yien. Omiyo, yien duto ma ok nyag olemo mabeyo ibiro tong’ mi witgi e mach.
11  An to abatisou gi pi nikech useloko chunyu ua e richo, kata kamano jal ma biro bang’a nigi teko moloya, kendo ok awinjora lonyo wuochene. Jalo biro batisou gi roho maler kendo gi mach.
12  Rapiedh cham ni e lwete kendo obiro yweyo ka modinoe cham ma dong’ maler chuth, kae to obiro choko ngano mi okan-gi e dero, to mihudhi obiro wang’o gi mach ma ok nyal neg.”
13  Eka Yesu noa Galili modhi e Jordan ir Johana mondo Johana obatise.
14  To Johana notemo tame niya: “An e ma dwarore ni ibatisa to kendo in e mibiro ira?”
15  Yesu nodwoke kama: “Yie mondo mano otimre sani nimar ber mondo wachop weche duto makare e yo ma kamano.” Mi Johana noweyo tame.
16  Bang’ ka nosebatise, gikanyono Yesu noa e pi; to ne! polo noyawore kendo noneno roho mar Nyasaye ka biro kuome e kit akuru.
17  Kendo ne! Dwol moro bende noa e polo ka wacho niya: “Ma en Wuoda ma ahero kendo ma aseyiego.”
12  E ndalono, Yesu ne wuotho kokadho e puothe cham chieng’ Sabato. Jopuonjrene nodenyo, omiyo ne gichako jako wiye cham ka gichamo.
2  Ka Jo-Farisai noneno mano, ne giwachone niya: “Ero ne! Jopuonjreni timo gima ok owinjore gi chik chieng’ Sabato.”
3  Nopenjogi kama: “Pok usomo gima Daudi notimo kane gidenyo, en kaachiel gi joma ne en-go?
4  Kaka nodonjo e od Nyasaye mi gichamo makate michiwo e nyim Nyasaye, ma en gima chik ne ok oyiene chamo, kata joma ne ni kode, to mana jodolo kende?
5  Koso pok usomo e Chik ni e odiechienge Sabato jodolo mag hekalu ketho Sabato, to gisiko ma onge ketho?
6  An to awachonu ni, nitie gima duong’ kae moloyo hekalu.
7  Kata kamano, ka dine bed ni ung’eyo tiend wach ma wacho ni, ‘Ok adwar misango, to adwaro ni ubed joma kecho jomamoko,’ dine ok uketo ketho kuom joma onge ketho.
8  Nikech Wuod dhano e Ruodh Sabato.”
9  Bang’ wuok kanyo, nodhi e sunagogi margi.
10  To ne! kanyo ne nitie ng’at moro ma lwete oner! Omiyo, ne gipenje kama, “Be chango ng’ato chieng’ Sabato en gima owinjore gi chik?” mondo eka gidonjnego.
11  Nodwokogi niya: “Ka in gi rombo achiel to rombono olwar e bur chieng’ Sabato, be nitie ng’ato kuomu ma ok bi make kendo gole oko?
12  Donge dhano to oloyo rombo nyading’eny? Omiyo, timo gima ber chieng’ Sabato ok en ketho chik.”
13  Bang’e nowacho ne ng’atno niya: “Rie lweti.” Mi norieyo kendo lweteno nochango mobedo kaka komachielono.
14  To Jo-Farisai nowuok oko kendo ne giriwo paro kanyachiel mondo ginege.
15  Bang’ ng’eyo mano, Yesu nowuok kanyo. Ji mang’eny bende noluwe, kendo nochangogi giduto
16  to nochikogi matek ni kik gimi ji ong’e ni en ng’a,
17  mondo wach ochop ma ne okor kokalo kuom janabi Isaya niya:
18  “Neuru! Jatichna ma ayiero, jal ma ahero, ma chunya oyiego! Anaket rohona kuome, kendo enoler ne ogendni mamoko tiend tim makare.
19  Ok obi dhawo, bende ok obi kok matek, kendo ng’ato ok nowinj dwonde e wang’ yore madongo.
20  Onge odundu motore ma obiro ketho, kendo onge kitambi ma liel ma rachrach mobiro simo nyaka chop okel tim makare chuth.
21  Kuom adier, ogendni noket geno kuom nyinge.”
22  Eka ne gikelone jal moro ma nigi jochiende, ma muofu kendo ma momo, mi nochange kendo momono nochako wuoyo kendo neno.
23  Oganda duto nohum nono mi gichako penjore niya: “Dibed ni ma e Wuod Daudi, koso?”
24  Bang’ winjo mano, Jo-Farisai nowacho kama: “Jali golo jochiende kotiyo mana gi teko Belzebub, jatelo mar jochiende.”
25  Nikech noseng’eyo gima ne giparo, nokonegi niya: “Pinyruoth ma nigi ywaruok e kinde owuon, kethore, kendo taon kata dala ma nigi ywaruok e kinde owuon ok bi chung’.
26  Kamano bende, ka Satan golo Satan, osebedo gi ywaruok e kinde owuon; kare ere kaka pinyruodhe biro chung’?
27  E wi mano, ka agolo jochiende ka atiyo gi teko mar Belzebub, un to jou gologi gi teko mar ng’a? Mano e momiyo gining’adnu bura.
28  To ka agolo jochiende ka atiyo gi roho mar Nyasaye, adier, Pinyruodh Nyasaye osebironu kukia.
29  Koso ere kaka ng’ato nyalo monjo od ng’at ma ratego kendo maye gige, mak mana kokwongo otueyo ng’atno? Mana bang’ mano eka koro onyalo yako ode.
30  Ng’ato ang’ata ma ok ni kora kedo koda, to ng’at ma ok chok ji koda, en ng’at ma keyogi.
31  “Nikech mano, awachonu ni, kit richo moro amora gi ayany duto ibiro we ne dhano, to ng’at ma yanyo roho mar Nyasaye, ok bi wene.
32  Kuom ranyisi, ng’at ma yanyo Wuod dhano, ibiro wene; to ng’at ma yanyo roho maler ok nowene, ooyo, ok e ndaloni, to kata e ndalo ma biro.
33  “Unyalo miyo yath kod olemo monyago obed maber, kata unyalo miyo yath kod olemo monyago obed motop, nimar kit yath ng’ere kuom olemo monyago.
34  Un koth thuonde, ere kaka unyalo wacho gik mabeyo ka un uwegi to un joma richo? Nimar gik mogundho e chuny e ma dhok wacho.
35  Ng’at maber golo gik mabeyo kuom mwandune mabeyo, to ng’at marach golo gik maricho kuom mwandune maricho.
36  Awachonu ni, ji nodwok wach e Chieng’ Bura kuom gik moko duto manono ma giwacho;
37  nikech wecheni e ma biro keti kare kendo wecheni e ma biro miyo bura oloyi.”
38  Eka moko kuom jondiko gi Jo-Farisai nodwoke ka giwacho kama: “Japuonj, wadwaro neno ranyisi moro moa kuomi.”
39  To en nodwokogi niya: “Tieng’ marach kendo ma terore siko ka manyo ranyisi, to onge ranyisi mibiro migi, mak mana mar Jona janabi.
40  Nimar mana kaka Jona ne ni ei rech maduong’ kuom odiechienge adek gi otieno adek, e kaka Wuod dhano nobed ei chuny lowo kuom odiechienge adek gi otieno adek.
41  Jo-Nineve biro chier e kinde bura gi tieng’ni mi gininyis ni tieng’ni gin joma bura oloyo, nikech Jo-Nineve noloko chunygi a e richo kane Jona oyalonegi. To neuru! ng’at maduong’ moloyo Jona ni kae.
42  Ruoth ma dhako ma noa yo milambo ibiro chier e kinde bura gi tieng’ni, mi enonyis ni tieng’ni gin joma bura oloyo, nikech nobiro koa e tung’ piny mondo owinj rieko mar Solomon. To neuru! ng’at maduong’ moloyo Solomon ni kae.
43  “Ka jachien owuok kuom ng’ato, okalo kuonde ma onge pi komanyo kar yueyo to ok oyud.
44  Eka owacho ni, ‘Abiro dok e oda kama nawuokie,’ to bang’ chopo, oyudo ka odno ni nono kendo ka oseyweye maler mobidhe.
45  Kae to owuok odhi okawo jochiende mamoko abiriyo maricho moloye, to bang’ donjo ei odno, gidak kanyo; eka gik ma timore mogik ne ng’atno bedo marachie moloyo mokwongo. Mano e kaka nobed ne tieng’ marachni.”
46  Kane pod owuoyo gi oganda, min mare gi owetene ne ochung’ oko ka gidwaro loso kode.
47  Eka ng’ato nowachone niya: “Ero ne! Minu kod oweteni ochung’ oko ka gidwaro wuoyo kodi.”
48  Nodwoko ng’at ma nowachone kamano niya: “Minwa en ng’a kendo owetena gin ng’a gini?”
49  Eka korieyo bade kama jopuonjrene ne nitie, nowacho niya: “Neuru! Minwa kod owetena!
50  Nikech ng’at ma timo dwaro mar Wuora manie polo, ng’atno e owadwa gi nyamera kod minwa.”
