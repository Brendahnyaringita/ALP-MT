10  Owetena, koro daher ni ung’e ni kwerewa duto ne ni e bwo bor polo kendo giduto ne gikalo mi ging’ado nam.
2  Bende, giduto ne obatisgi kuom bedo e winjruok achiel gi Musa ka gin e bwo bor polo kod nam,
3  kendo giduto ne gichamo chiemb chuny machal
4  mi giduto ne gimodho pi chuny machal. Nikech ne gijomodho koa e lwanda mar chuny ma ne luwo bang’gi, to lwandano ne ochung’ ne Kristo.
5  Kata kamano, Nyasaye ne ok oyie gi thothgi, nimar ne oneggi e thim.
6  Koro gigo nobedonwa kaka ranyisi mondo kik wagomb gik ma kelo hinyruok kaka jogo ne ogombo.
7  Bende, kik wabed joma lamo sanamu kaka moko kuomgi notimo; mana kaka ne ondik niya: “Ji ne obet piny mondo gichiem kendo gimeth. Kae to ne gia malo mondo gitim nyasi mag mor.”
8  Kendo kik wabed gi tim terruok, kaka moko kuomgi ne oterore mi ji 23,000 kuomgi ne otho e odiechieng’ achiel.
9  Bende, kik waket Jehova e tem kaka moko kuomgi nokete e tem mi thuonde nonegogi.
10  Bende, kik wabed jong’ur kaka moko kuomgi ne ong’ur mi jachiw-kum nonegogi.
11  Koro gigo notimorenegi mondo gibed kaka ranyisi, kendo nondikgi mondo wayudgo siem, wan ma wadak e kinde ma giko mar ndalo osebiroeni.
12  Omiyo, ng’at ma paro ni ochung’, otang’ ahinya mondo kik olwar.
13  Onge tem moro amora mosebironu mak mana mano ma yudo ji duto. Kata kamano, Nyasaye en ng’at migeno, kendo ok obi weyo mondo temu mokalo ma unyalo nanoe, to kaachiel gi temno obiro losonu yo mar wuok mondo ubed gi nyalo mar nano.
14  Kuom mano, joherana, ringuru ua e lamo mar sanamu.
15  Awuoyo kaka ng’at ma wuoyo gi joma nigi nyalo mar nono weche e yo matut; ng’aduru un uwegi kabe gima awacho en adier.
16  Donge okombe mar erokamano ma wagoyogo erokamano miyo wan bende wayudo ber ma remb Kristo kelo? Donge makate ma wang’ingo miyo wan bende wayudo ber ma ringre Kristo kelo?
17  Nimar nitie makate achiel, to kata obedo ni wang’eny, wan ringruok achiel nikech waduto wachamo makate achielno.
18  Ng’iuru ane joma gin Jo-Israel e ringruok: Donge joma chamo misengni chamo misengnigo mana kaka kendo mar misango bende chamo?
19  Kare en ang’o ma atemo wacho? Be en ni misango ma otim ne sanamu en gimoro, kata ni sanamu en gimoro?
20  Ooyo; kata kamano gima awacho en ni misengni ma ogendni chiwo, gichiwogi ne jochiende, to ok ne Nyasaye; kendo ok daher ni un bende uchiem gi jochiende.
21  Ok dubed ni umadho okombe mar Jehova kod okombe mar jochiende; ok dubed ni uchiemo e “mesa mar Jehova” kendo e mesa mar jochiende.
22  Koso ‘wadwaro miyo Jehova obed gi nyiego’? Waonge gi teko moloye, koso?
23  Oyie ne ng’ato timo gik moko duto, to ok ni gik moko duto konyo. Oyie ne ng’ato timo gik moko duto, to ok ni gik moko duto gero ng’ato.
24  Ng’ato ka ng’ato mondo odwar, ok mana gik ma kelone ber en owuon, to ma kelo ber ne ng’at machielo.
25  Chamuru gimoro amora miuso e chiro mar ring’o ma ok unon mondo kik ubed gi chich e chunyu,
26  nikech “piny en mar Jehova kod gik moko duto manie iye.”
27  Ka ng’at ma ok ni e yie ogwelou to duher dhi, chamuru gimoro amora moketo e nyimu ma ok unon mondo kik ubed gi chich e chunyu.
28  To ka ng’ato owachonu ni, “Ma en gima osechiwgo misango,” kik uchame nikech ng’atno osewachonu kamano, kendo mondo kik ubed gi chich e chunyu.
29  Ok awuo kuom chich mar chunyu uwegi, to mar ng’at machielo. Nikech kata obedo ni an thuolo mar timo yiero, ok adwar ni thuolono omi ong’adna bura ka luwore gi chich mar chuny ng’at machielo.
30  Ka achamo gimoro gi erokamano ne Nyasaye, ang’o momiyo onego awe mondo ng’ato owuo kuoma ka ochaya nikech gima asegoyoe erokamano?
31  Kuom mano, bed ni uchiemo, kata umetho, kata utimo gimoro amora, timuru gik moko duto ne duong’ mar Nyasaye.
32  Kik ubed joma kelo chwanyruok ne Jo-Yahudi kanyachiel gi Jo-Grik kod kanyakla mar Nyasaye,
33  mana kaka e weche duto atemo timo gik ma moro ji duto, ma ok adwar mana gik ma konya an awuon, to mago ma dikony ji mang’eny, eka dipo ka oresgi.
4  Ng’ato onego okwanwa kaka jotich ma tiyo e bwo Kristo kendo kaka jorit mag weche maler moum mag Nyasaye.
2  Kuom wachni, gima idwaro kuom jorit en ni mondo oyudgi ka gin joma igeno e tijgi.
3  Koro ka un e ma udwaro yala, kata ka idwaro yala e od bura mar dhano, mano ok en gima lichna. Kuom adier, kata an awuon ok ayalra kenda.
4  Nimar ok ang’eyo ketho moro amora ma asetimo. To mano ok keta ng’at makare; ng’at ma yala e bura en Jehova.
5  Kuom mano, kik ung’ad bura e wi gimoro amora ka ndalo moket pok ochopo, nyaka Ruodhwa chieng’ obi. Obiro elo weche mopondo mag mudho e lela kendo noel dwaro mag chuny, eka ng’ato ka ng’ato noyud pak moa kuom Nyasaye.
6  Koro owetena, asetiyo gi nyinga kod nying Apolo mondo alernugo wechegi eka uyud ber, mondo kokalo kuomwa ung’e chik ma wacho niya: “Kik ukadh weche mosendik,” mondo kik ung’awru gi sunga ka ukawo ni ng’at moro ber moloyo machielo.
7  Nimar en ng’a ma miyo ibedo mopogore gi ng’at machielo? Adier, en ang’o ma in-go ma ne ok omiyi? Koro ka kuom adier ne omiyi, ang’o momiyo ipakori ka gima ne ok omiyigo?
8  Be dibed ni useyudo duto mudwaro? Dibed ni usemewo? Dibed ni usechako locho kaka ruodhi ka waonge, koso? Daberna moloyo ka dikoro usechako locho kaka ruodhi mondo wan bende waloch kodu kaka ruodhi.
9  Nikech aneno ni Nyasaye oseketowa wan joote kaka joma ineno mogik e kar tuke kendo moseng’adnegi buch tho, nimar wasebedo kaka joma ing’iyo e paw tuke e wang’ piny, gi malaike, kod dhano.
10  Wan wafuwo nikech Kristo, un to uriek kuom Kristo; wan wanyap, un to un roteke; un imiyou duong’, wan to ochawa.
11  Nyaka chop sani, wadhi nyime bedo gi kech, kendo riyo loyowa, kendo ok warwakre gi lewni moromo, igoyowa, bende waonge gi kar dak
12  kendo wachandore ahinya gi tich matek, ka watiyo gi lwetewa wawegi. Sama ji yanyowa, waguedhogi; sama isandowa, wanano;
13  sama ji ketho nyingwa, wadwoko gi muolo; nyaka chop sani wasedoko chilo mag piny, yugi miwito koa kuom gik moko duto.
14  Andikonu wechegi, ok ni mondo akuod wiu, to mondo amiugo puonj kaka nyithinda ma ahero.
15  Nikech kata ka da ubed gi jorit 10,000 kuom Kristo, kuom adier, ok un gi wuone mang’eny; nimar kuom Kristo Yesu asebedo wuonu kokalo kuom wach maber.
16  Omiyo, asayou ni ubed joma luwo timna.
17  Mano e momiyo aoro Timotheo iru, nikech en nyathina ma ahero kendo ma ageno e tij Ruodhwa. Obiro paronu yorena motudore gi tij Kristo Yesu, mana kaka apuonjo kamoro amora e kanyakla duto.
18  Nitie jomoko ma ng’awore gi sunga mana ka gima ok abi iru.
19  To ka en dwach Jehova, anabi iru machiegni kendo abiro ng’eyo, ok weche ma joma sungorego wacho, to kabe gin gi teko mar Nyasaye.
20  Nikech Pinyruodh Nyasaye ok en mana wach miwacho awacha, to en kuom teko mar Nyasaye.
21  Ere ma udwaro? Ni abi iru gi luth, koso gi hera kod chuny mamuol?
11  Beduru joma luwo timna mana kaka aluwo tim Kristo.
2  Koro apwoyou nikech upara e gik moko duto kendo umakoru motegno gi wechego mana kaka ne apuonjougi.
3  Kata kamano, daher ni ung’e ni wi dichwo ka dichwo en Kristo; to wi dhako en dichwo; kendo wi Kristo en Nyasaye.
4  Dichwo ka dichwo ma lemo kata ma koro wach ka oumo wiye, okelo ne wiye wich-kuot;
5  to dhako ka dhako ma lemo kata ma koro wach to ok oumo wiye, okelo ne wiye wich-kuot, nimar ochal mana gi dhako moliel yie wiye duto.
6  Nikech ka dhako ok um wiye, onego oliel yie wiye; ka dhako neno wich-kuot ka oliel yie wiye, to onego oum wiye.
7  Nimar dichwo ok onego oum wiye, nikech en kido kod duong’ mar Nyasaye, to dhako en duong’ mar dichwo.
8  Nimar dichwo ne ok owuok kuom dhako, to dhako e ma nowuok kuom dichwo.
9  Kendo e wi mano, ne ok ochue dichwo ne dhako, to ne ochue dhako ne dichwo.
10  Mano e momiyo dhako onego orwak gimoro e wiye ma nyiso ni obolore e bwo dichwo, nikech malaike.
11  E wi mano, kuom joma ni e Ruoth, dhako ok dobetie ka dichwo onge, to dichwo bende ok dobetie ka dhako onge.
12  Nimar mana kaka dhako owuok kuom dichwo, e kaka dichwo bende nobetie kokalo kuom dhako; to gik moko duto oa kuom Nyasaye.
13  Ng’aduru un uwegi: Be en gima owinjore mondo dhako owuo gi Nyasaye e lamo ma ok oumo wiye?
14  Donge kaka ochue dhano puonjou ni ka dichwo nigi yie wich maboyo to mano kelone wich-kuot,
15  to ka dhako nigi yie wich maboyo, mano kelone duong’? Nikech osemiye yie wich kaka gir umo wiye.
16  To ka ng’ato kwedo wachno nikech oyie gi puonj machielo mopogore, waonge gi puonj machielo, mana kaka kanyakla mag Nyasaye bende ongego.
17  Kata kamano, sama achikou gi wechegi, ok apwou, nimar sama uchokoru kanyachiel, mano kelonu rach moloyo, kar kelonu ber.
18  Wach mokwongo en ni, awinjo ni sama uchokoru kanyachiel e kanyakla, nitiere pogruok e kindu; to aparo ni en adier e okang’ moro.
19  Nikech kuom adier kidienje bende biro pogore koa e kindu mondo joma Nyasaye oyiego ong’ere ratiro e kindu.
20  Sama uchokoru kamoro achiel, adiera en ni ok uchokru mondo ucham Chiemo Modhiambo mar Ruodhwa.
21  Nimar, sama uchame, yudoga ka ng’ato ka ng’ato osechamo chiembe modhiambo, omiyo ng’at moro kech kayo to machielo omer.
22  Donge un gi uteu mag chiemo kod metho, koso? Koso uchayo kanyakla mar Nyasaye ka umiyo joma onge gimoro bedo gi wich-kuot? Ang’o ma dawachnu? Be onego apwou? Ok anyal pwoyou kuom wachni.
23  Nimar Ruodhwa nomiya weche ma napuonjou, ni e otieno ma nidhi ndhogee, Ruodhwa Yesu nokawo makate
24  kendo bang’ lamo kogoyo erokamano, nong’ingo mi owacho kama: “Mani ochung’ ne ringra midhi chiw nikech un. Sikuru ka utimo ma mondo uparago.”
25  Notimo kamano bende gi okombe bang’ kane gisechamo chiemo modhiambo, kowacho niya: “Okombeni ochung’ ne singruok manyien kokalo kuom remba. E kinde ka kinde ma umadhe, sikuru ka utimo ma mondo uparago.”
26  Nimar e kinde muchamoe makateni kendo ma umadhoe okombeni, umedo dhi nyime lando tho mar Ruodhwa nyaka chop obi.
27  Kuom mano, ng’ato ang’ata ma chamo makate kata ma madho okombe mar Ruodhwa e yo ma ok owinjore, obiro ketho kuom wach ringre Ruodhwa kod rembe.
28  Ng’ato onego okwong ononre eka one kabe en owuon owinjore, to bang’ mano eka onyalo chamo makateno kendo madho okombeno.
29  Nimar ng’at ma chiemo kendo ma metho ka ok ong’eyo gima ringruogno ochung’ne, otimo kamano kokelogo kum kuome owuon.
30  Mano e momiyo thothu uyomyom kendo utuo, kendo jomoko kuomu nindo e tho.
31  To ka dine wanyalo ng’eyo kaka wachal wan wawegi, ok nyal ng’adnwa bura.
32  Kata kamano, sama ing’adonwa bura, Jehova e ma rieyowa mondo eka kik bi kumwa kanyachiel gi piny.
33  Kuom mano, owetena, sama uchokoru kanyachiel mondo uchame, rituru joweteu.
34  Ka kech kayo ng’ato, ochiem pacho mondo sama uchokoru kanyachiel, kik utim gima ng’adonu bura. To kuom weche mamoko modong’, abiro rieyogi ka achopo.
8  Koro kuom wach chiemo motimgo misango ne sanamu: Waduto wan gi ng’eyo. To ng’eyo kelo sunga, hera to gero ji.
2  Ka ng’ato paro ni ong’eyo gimoro, pod ok ong’eyo gino chutho kaka onego ong’eye.
3  To ka ng’ato ohero Nyasaye, ng’atno en ng’at ma Nyasaye ong’eyo.
4  Koro kuom wach chamo chiemo motimgo misango ne sanamu, wang’eyo ni sanamu ok en gimoro e pinyni, kendo ni onge Nyasaye moro mak mana achiel.
5  Nikech kata obedo ni nitiere gik ma ji luongo ni nyiseche, bed ni gin e polo kata e piny, mana kaka adier nitie nyiseche mang’eny kod ruodhi mang’eny,
6  wan to wan gi Nyasaye achiel kende ma en Wuonwa, ma gik moko duto a kuome, kendo wantiere ne en; bende, nitie Ruodhwa achiel, ma en Yesu Kristo ma gik moko duto nitiere kokalo kuome, kendo wantie kokalo kuome.
7  Kata kamano, ok ni ji duto nigi ng’eyo ma kamano. To nitie jomoko ma chon ne nigi tudruok gi sanamu ma pod ka chiemo to giparo ni chiemogo gin gik mosetimgo misango ne sanamu, to nikech nyalogi mar pogo ber gi rach yomyom, gibedo ma ok ler e chunygi.
8  Kata kamano, chiemo ok bi miyo wasud machiegni gi Nyasaye; ka ok wachamo gimoro, ok wan marach moloyo, to ka wachamo gimoro, ok wabed maber moloyo.
9  To beduru motang’ mondo ratiro ma un-go mar yiero kaka udwaro kik bed kaka gima chwanyo joma yomyom.
10  Nimar un ma usebedo gi ng’eyo, ka dipo ni ng’ato onenou sama ubet ka uchiemo e hekalu milamoe sanamu, donge ng’at ma chunye mar pogo ber gi rach yomyom biro bedo gi chir mi chop kama ochamo chiemo mosetimgo misango ne sanamu?
11  Omiyo, kokalo kuom ng’eyo ma un-go, ng’at ma yomyom kethore, to en owadu ma Kristo ne othone.
12  Ka utimo ne oweteu richo e yo ma kamano, kendo ka uketho nyalo ma chunygi nigo mar pogo ber gi rach, utimo richo ne Kristo.
13  Mano e momiyo ka chiemo miyo owadwa chwanyore, ok anacham ring’o kendo ngang’ mondo kik ami owadwa chwanyre.
16  Koro kuom wach chiwo michoko ne joma ler, unyalo luwo weche ma ne achiko kanyakla mag Galatia.
2  E odiechieng’ mokwongo mar juma ka juma, ng’ato ka ng’ato onego oket gimoro tenge ka luwore gi nyalone, mondo kik uchok chiwo sama achopo.
3  To ka achopo kanyo, abiro oro jomoko ma upwodho e barupeu, mondo giter Jerusalem michu ma uchiwo e yo mang’won.
4  Kata kamano, kapo ni owinjore mondo an bende adhi Jerusalem, abiro dhi kodgi kuno.
5  To anabi iru ka asekalo Makedonia, nimar abiro kadho Makedonia;
6  kendo samoro abiro bet kodu kata dak kodu e kinde koyo, eka ukowa matin kama nyalo bedo ni adhiyoe.
7  Nimar gie sani ok adwar nenou mana machuok sama akalo nikech ageno mar bedo kodu kuom kinde mogwaro ka Jehova oyie.
8  To gie sani, pod an Efeso nyaka chop Sawo mar Pentekost,
9  nimar oseyawna dhoot malach mar tich, to nitie jo akwede mang’eny.
10  Koro ka Timotheo ochopo iru, neuru ni onge gimoro amora ma nyalo miyo obed gi luoro ka en e kindu, nimar otiyo tij Jehova mana kaka an bende.
11  Kuom mano, kik ng’ato ochaye. Koweuru matin e wuodhe gi kuwe mondo obi ira nikech arite kanyachiel gi owete.
12  Koro kuom wach owadwa Apolo, ne asaye ahinya mondo obi iru gi owete. Ne ok en dwache mondo obi sani, omiyo enobi ka oyudo thuolo.
13  Sikuru ka uneno, chung’uru matek e yie, beduru jochir, kendo ubed motegno.
14  Gik moko duto mutimo, timgiuru gi hera.
15  Owetena, koro asayou kama: Ung’eyo ni jood Stefana e nyak mokwongo e Akaya kendo ne gichiwore tiyo ka gikonyo joma ler.
16  Un bende yie ubolru e bwo joma kamago kod jogo duto ma gin jotich wetewa kendo ma tiyo matek.
17  To amor nimar an gi Stefana, gi Fotunato, kod Akaiko, nikech bedo ni gin kae osepong’o karu nimar uonge kae.
18  Nikech giseduogo chunya kod maru bende. Kuom mano, nyisuru chuny mar erokamano nikech joma kamago.
19  Kanyakla mag Asia ooronu mos maggi. Akwila gi Priska kaachiel gi kanyakla manie odgi omosou gi ilo kuom Ruodhwa.
20  Owete duto omosou. Mosreuru ng’ato gi ng’ato gi nyoth maler.
21  An Paulo, kendo mae en mos mara ma andikonu gi lweta awuon.
22  Ka ng’ato ok ohero Ruodhwa, to obed ng’at mosekuong’. A Ruodhwa, bi!
23  Ng’wono mogundho mar Ruodhwa Yesu mondo obed kodu.
24  Herana mondo obed kodu uduto e winjruok achiel gi Kristo Yesu.
9  Donge an thuolo, koso? Donge an jaote? Donge aseneno Yesu Ruodhwa? Donge un e tich ma asetiyo kuom Ruoth, koso?
2  To kata ka ok an jaote ne jomamoko, adier an jaote ne un! Nikech un e gima chalo alama ma nyiso gadier ni an jaote kuom Ruodhwa.
3  Dwoko ma achiwo ne joma nona en ma:
4  Donge wan gi ratiro mar chiemo kendo metho, koso?
5  Donge wan gi ratiro mar donjo e kend kendo wuotho gi mondewa manie yie, mana kaka joote mamoko, gi owete Ruodhwa, kod Kefa, koso?
6  Koso en mana Barnaba kod an kende e ma waonge ratiro mar weyo timo tije ma wakonyorego e ngima?
7  En askach lweny manade ma tiyo to ochulore owuon? En ng’at manade ma pidho puoth mzabibu to ok ocham olembe? Kata, en ng’a ma rito kweth to ok omadh moko kuom chak ma kwethno golo?
8  Be awacho wechegi ka luwore gi pach dhano, koso? Donge Chik bende wacho wechego?
9  Nimar ondik e Chik Musa kama: “Kik itue dho ruath sama itiyo kode e dino cham.” Be Nyasaye dewo mana ruedhi?
10  Koso adier owacho kamano nikech wan? Adier wachno ne ondik nikech wan, nimar ng’at ma puro gi kwe dhiang’ kod ng’at ma dino cham, gitimo kamano ka gigeno chamo moko kuomgi.
11  Ka wasechuoyo weche motudore gi Nyasaye e kindu, be en gima lich ahinya ka wakayo kony mag ringruok koa kuomu?
12  Ka jomamoko nigi ratiro ma chal kamano kuomu, wan donge wan gi ratirono moloyo, koso? Kata kamano, pok watiyo gi ratirono, to wanano e gik moko duto mondo kik wageng’ ne wach maber e wi Kristo e yo moro amora.
13  Donge ung’eyo ni joma tiyo ne Nyasaye e hekalu chamo gik man kuno, kendo ni joma pile tiyo e kendo mar misango yudo pok moro koa e kendono, koso?
14  Kamano bende, Ruodhwa nochiko ni mondo joma lando wach maber oyud kony mag ngima kokalo kuom wach maber.
15  To pok atiyo kata gi achiel kuom chenrogo. Kuom adier, ok andik wechegi ni mondo utimna kamano. Dine obedo maberna moloyo ka atho. Onge ng’ato ang’ata ma biro maya gik ma miyo apakora!
16  Omiyo, koro ka ayalo wach maber, mano ok onego omi apakra, nimar ochuno ni nyaka ayale. Adier, nobedna malit ka ok ayalo wach maberno!
17  Ka atimo kamano gi chuny moikore, abiro yudo pok; to kata ka atimo to chunya ok dwar, pod an gi tich mosemiya mar bedo jarit.
18  Kare pokna en mane? Ni sama ayalo wach maber, to mondo ayale ma ok akaw chudo, mondo kik ati marach gi ratiro ma an-go kuom wach maberno.
19  Nimar, kata obedo ni an thuolo kuom ji duto, asetimora misumba ne ji duto mondo aywa ji mang’eny kaka nyalore.
20  Kuom Jo-Yahudi ne atimora kaka Ja-Yahudi mondo aywa Jo-Yahudi; kuom joma ni e bwo chik ne atimora ng’at manie bwo chik, kata obedo ni an awuon to ok an e bwo chik, mondo aywa joma ni e bwo chik.
21  Kuom joma onge chik ne atimora ka ng’at ma onge chik, mondo aywa joma onge chik, kata obedo ni an gi chik kuom Nyasaye kendo an e bwo chik kuom Kristo.
22  Kuom joma nyap ne atimora ma nyap, mondo aywa joma nyap. Asetimora gimoro amora ma dwarore ne ji mopogore opogore duto mondo ka nyalore to aresie jomoko kuomgi.
23  To atimo gik moko duto nikech wach maber mondo ayale ne jomoko.
24  Donge ung’eyo ni kuom jong’wech ma piem, giduto giringo to mana ng’ato achiel kuomgi e ma yudo mich? Ringuru e yo ma biro miyo uyud michno.
25  Koro ng’ato ka ng’ato manie piem nyiso kido mar ritruok e gik moko duto. En adier ni gitimo kamano mondo giyud osimbo ma nyalo kethore, wan to watimo mano mondo wayud osimbo ma ok nyal kethore.
26  Kuom mano, yo ma aringogo ok en ka ng’at ma riwo gi kiawa; yo ma agoyogo ngum ok en ni mondo ago yamo;
27  to asiko ka agoyo ringra kendo chike kaka misumba, mondo bang’ ka aseyalo ne jomamoko, an awuon kik yud ni ok awinjora e yo moro amora.
7  Koro ka luwore gi weche ma nundikona, ber mondo dichwo kik mul dhako;
2  to nikech tim terruok onya, ber mondo dichwo ka dichwo obed gi chiege owuon kendo dhako ka dhako obed gi chwore owuon.
3  Dichwo mondo omi chiege gima owinjore chiege oyud, to dhako bende mondo otim kamano ne chwore.
4  Dhako onge gi teko kuom ringre owuon, to chwore e ma nigo; kamano bende, dichwo onge gi teko kuom ringre owuon, to chiege e ma nigo.
5  Kik utuonru, mak mana ka uwinjoru e kindu mar tuonruok kuom kinde, mondo ubed gi thuolo mar lamo eka bang’e uriwru kendo, mondo Satan kik dhi nyime temou nikech bedou ma onge ritruok.
6  Kata kamano, gima asewachono en gima unyalo timo, to ok en chik.
7  To daher ni ji duto obed kaka an. Mak mana ni ng’ato ka ng’ato nigi michne owuon ma Nyasaye osemiye, moro e yo ma kama, to machielo e yo mopogore.
8  Koro awacho ne joma ok ni e kend kod mond liete ni ber mondo gisik kaka an.
9  To kapo ni gionge gi ritruok, gidonj e kend nimar ber donjo e kend kar owruok gi gombo.
10  To kuom joma ni e kend, achikogi, ok an, to mana Ruodhwa e ma chikogi, ni dhako kik pog dak gi chwore.
11  To ka opogo dak gi chwore, osik ma ok okende, ka ok kamano to odog olos winjruok gi chwore; bende, dichwo ok onego owe chiege.
12  To kuom jomamoko, awachonegi, to ok an, to mana Ruodhwa e ma chikogi niya: Ka nitie owadwa ma nigi chiege ma ok ni e yie, to chiegeno oyie dak kode, kik oweye;
13  to ka nitie dhako ma nigi chwore ma ok ni e yie, to chworeno oyie dak kode, kik oweye.
14  Nimar dichwo ma ok ni e yie ikwano ni oler nikech chiege, kendo dhako ma ok ni e yie ikwano ni oler nikech owadwa ma en chworeno; ka da ok kamano, to nyithindu dine obedo ma ok ler, to koro giler e wang’ Nyasaye.
15  To ka jal ma ok ni e yie oyiero mar pogo dak gi jaode manie yie, we otim kamano; owadwa kata nyaminwa ok otue sama gima kamano otimore, to Nyasaye oseluongou mondo uyud kuwe.
16  Nimar in dhako, ere kaka ding’e kabe nires chwori? To in dichwo, ere kaka ding’e kabe nires chiegi?
17  Kata kamano, mana kaka Jehova osemiyo ng’ato ka ng’ato pok, ng’ato ka ng’ato mondo owuoth ka luwore gi kaka Nyasaye oseluonge. Mano e momiyo achiko kamano e kanyakla duto.
18  Be nitie ng’at ma ne oluong kosetere nyangu? Osik kamano. Be nitie ng’at ma ne oluong ka pok otere nyangu? Kik tere nyangu.
19  Bedo ni oter ng’ato nyangu ok en gimoro, bende, bedo ma ok oter ng’ato nyangu ok en gimoro; to gima duong’ en rito chike Nyasaye.
20  Ka luwore gi kaka ng’ato ne chalo kane oluonge, osik mana kamano.
21  Be ne oluongi ka in misumba? Kik iwe mano ochandi; to ka inyalo yudo yor bedo thuolo, to ber itim kamano.
22  Nikech ng’ato ang’ata ma Ruodhwa noluongo ka en misumba, koro en ng’at moseket thuolo; kamano bende, ng’at ma noluong ka en thuolo, koro en misumba Kristo.
23  Ne ong’iewu gi nengo, omiyo weuru bedo wasumbni mag dhano.
24  Owetena, kaka ng’ato ka ng’ato ne chalo kane oluonge, osik mana kamano e nyim Nyasaye.
25  Koro kuom wach joma silili, aonge chik moro amora moa kuom Ruodhwa, to achiwo pacha kaka ng’at ma Ruoth nokecho kokwana kaka ng’at minyalo gen.
26  Kuom mano, aneno ni ber mondo ng’at ma dichwo odhi nyime bedo kaka en ka luwore gi kaka piny tinde tek.
27  Be in ng’at ma chik otueyo kuom chiege? Kik imany kaka diweye. Be in ng’at ma chik ogonyo kuom chiege? Kik imany dhako mondo ikend.
28  To kata ka dipo ni ikendo, ok itimo richo. Kendo ka ng’at ma silili odonjo e kend, ng’at ma kamano ok otimo richo. To joma odonjo e kend nobed gi masira e ringregi. An atemo mana geng’ou kuom mano.
29  E wi mano, owetena, awacho mano nikech ndalo modong’ nok. Chakre sani ka dhi nyime, joma nigi mon mondo obed ka joma ongego,
30  kendo joma ywak mondo obed ka joma ok ywag; bende, joma nigi mor obed ka joma onge gi mor; kendo joma ng’iepo obed ka joma onge gimoro.
31  Bende, joma tiyo gi piny kik gibed ka joma tiyo kode ahinya; nimar kit pinyni lokore.
32  Kuom adier, daher mondo kik ubed gi parruok. Dichwo ma ok okendo nigi parruok kuom weche mag Ruoth, kaka onyalo bedo malong’o e wang’ Ruoth.
33  To dichwo mokendo nigi parruok kuom weche mag piny, kaka onyalo bedo malong’o e wang’ chiege,
34  kendo pache opogore diriyo. Bende, dhako ma ok okend kata nyako ma silili nigi parruok kuom weche mag Ruoth, mondo obed maler e ringre kendo e pache. To dhako ma okend nigi parruok kuom weche mag piny, kaka onyalo bedo malong’o e wang’ chwore.
35  To awacho mae mondo un uwegi uyud ber, ok ni mondo atueu, to mondo ajiwu ne gima owinjore, kendo mondo usik ka uchiworu ne tij Ruodhwa ma onge gima galo pachu.
36  To ka ng’ato neno ni ok owuoth mowinjore nikech pok odonjo e kend, kendo ka osekalo higni ma rowere thiewoe, koro ma e gima onego otimre: Otim gima odwaro; ok otimo richo. Odonj e kend.
37  To ka ng’ato oseng’ado e chunye ni mano ok ochuno, to en gi teko mar chiko dwache owuon, kendo oseng’ado e chunye mar siko ma ok odonjo e kend, obiro timo maber.
38  Kamano bende, ng’at ma donjo e kend timo maber, to ng’at ma ok odonjo e kend biro timo maber moloyo.
39  Chik otueyo dhako ka pod chwore ngima. To kapo ni chwore onindo e tho, en thuolo mondo ng’ato ang’ata modwaro okende, to mana kuom Ruoth.
40  Ka luwore gi pacha, dhakono biro bedo mamor moloyo kosiko ma ok okende; to adier aparo ni an bende an gi roho mar Nyasaye.
6  Be nitie ng’ato kuomu ma nigi ywaruok moro e kinde gi nyawadgi to ohedhore dhi mondo oyalgi e nyim joma ok kare, to ok e nyim joma ler?
2  Koso ok ung’eyo ni joma ler biro ng’ado ne piny bura? To ka un e ma onego ung’ad ne piny bura, donge un gi nyalo moromo mar yalo buche e wi weche ma tindotindo, koso?
3  Donge ung’eyo ni wanayal malaike e bura? Kare ang’o ma dimonwa timo kamano e wi weche mag ngima ma sani?
4  Omiyo, ka un gi weche mag ngima ma sani monego yal e bura, be joma kanyakla ok kwan ka gimoro e ma uketo kaka jong’ad-bura?
5  Awacho mae mondo akuod wiu. Be dibed ni onge kata ng’ato achiel mariek e kindu ma nyalo yalo bura e kind owetene?
6  Kar mano, owadwa donjo ne owadwa e od ng’ado bura, kendo mana e nyim joma ok oyie!
7  Kuom adier, bura oseloyou sama udonjo ne joweteu. Marang’o ok uwe mondo otimnu marach? Marang’o ok uwe mondo omau amaya?
8  Kar mano, utimo maricho kendo utiyo gi wuond e mayo joweteu, to ni mano utimo ne owete!
9  Koso ok ung’eyo ni joma ok kare ok noyud pok e Pinyruodh Nyasaye? Kik wuondu. Joterruok, kata joma lamo sanamu, kata jochode, kata chwo ma ndhaga,  kata chwo ma terore gi chwo wetegi,
10  kata jokuoge, kata joma igi lach, kata jomer, kata joyenyo, kata jomecho, ok noyud pok e Pinyruodh Nyasaye.
11  To mano e kaka moko kuomu ne chal. To koro oselwoku maler; kendo osepwodhu mi ubedo maler; bende, osekwanu kaka joma kare e nying Ruoth Yesu Kristo kendo gi roho maler mar Nyasachwa.
12  Oyiena timo gik moko duto, to ok ni gik moko duto konyo. Oyiena timo gik moko duto, to ok abi weyo gimoro amora oketa e bwo tekone.
13  Chiemo en mar ich, kendo ich en mar chiemo, to Nyasaye biro miyo giduto gibed kayiem nono. Ringruok ok en mar terruok, to en mar tiyo ne Ruodhwa, kendo Ruodhwa konyo ringruok.
14  To Nyasaye nochiero Ruodhwa, to wan bende obiro chierowa waa e tho kokalo kuom tekone.
15  Ok ung’eyo ni ringreu gin fuonni mag Kristo? Ka en kamano, be onego akaw fuonni mag Kristo kendo riwogi gi ringre dhako ma ndhaga? Mano kik timre ngang’!
16  Koso ok ung’eyo ni ng’at ma riwore gi dhako ma ndhaga, obedo ringruok achiel kode? Nimar Nyasaye wacho ni, “ji ariyogo nobed ringruok achiel.”
17  To ng’ato ang’ata ma riwore gi Ruodhwa, obedo e paro achiel kode.
18  Ringuru ua e terruok. Richo moro amora ma ng’ato timo, richono ni oko mar ringrene, to ng’ato ang’ata ma nigi tim mar terruok, otimo richo ne ringrene owuon.
19  Koso ok ung’eyo ni ringreu en hekalu mar roho maler manie iu ma Nyasaye nomiyou? Bende, ok un magu uwegi
20  nimar nong’iewu gi nengo. Kuom mano, miuru Nyasaye duong’ e ringreu.
13  Ka an gi nyalo mar wuoyo e dhok mag dhano kata mag malaike to aonge gi hera, asebedo mana kaka okot ma ywak kata olang’ migoyo.
2  To ka an gi mich mar koro wach, kendo alony gi weche maler moum duto, kendo an gi ng’eyo duto, kendo ka an gi yie motegno ahinya ma anyalo kata mana daro gode, to aonge gi hera, an kayiem nono.
3  Bende, ka achiwo giga duto mondo apidhgo jomamoko, kendo ka achiwo ringra kaka misango mondo omi apakra, to aonge gi hera, onge ber moro ma ayudo kata matin.
4  Hera hore mos kendo ong’won. Hera onge gi nyiego. Ok opakre, ok obed gi sunga,
5  ok otim timbe ma ok nyis luor, ok omany mana gik ma kelone ber owuon, iye ok wang’ piyo. Ok omak tim marach motimne.
6  Ok omor gi tim ma ok kare, to omor gi adiera.
7  Odhil e weche duto, oyie weche duto, obedo gi geno kuom weche duto, onano e weche duto.
8  Hera ok rem ngang’. To ka nitie mich mag koro wach, gibiro lal nono; ka nitie dhum gi dhok mopogore opogore, gibiro rumo; ka nitie ng’eyo, gibiro lal nono.
9  Nimar sani wan gi ng’eyo morem, kendo wakoro wach morem,
10  to ka gima oromo chuth ochopo, ibiro gol gima orem oko.
11  Kane an nyathi, ne ajawuoyo ka nyathi, ne aparo ka nyathi, ne anono gik moko ka nyathi; to nikech koro asebedo ng’at maduong’, asewera gi kido mag nyathi.
12  Nimar sani waneno gik moko e yo ma tiptip kokalo kuom kio mar chuma, to bang’e wabiro neno gigo wang’ gi wang’. Gie sani an gi ng’eyo morem, to bang’e abiro bedo gi ng’eyo malong’o mana kaka Nyasaye ong’eya malong’o.
13  Kata kamano, koro adekgi e ma siko: yie, geno, kod hera; to maduong’ moloyogi en hera.
14  Lawuru hera, to sikuru kutimo matek mondo uyud mich mag roho, to moloyo, mondo ukor wach.
2  Nimar ng’at ma nigi mich mar dhum gi dhok mopogore opogore wuoyo gi Nyasaye to ok gi dhano, nikech onge ng’at ma winjo, to owacho weche maler moum kotimo kamano kokalo kuom roho.
3  Kata kamano, ng’at ma koro wach gero ji, kendo ojiwo ji, kendo ohoyo ji gi wechene.
4  Ng’at ma nigi mich mar dhum gerore owuon, to ng’at ma koro wach gero kanyakla.
5  Koro daher ni uduto ubed gi mich mar dhum gi dhok mopogore opogore, kata kamano daher moloyo ni mondo ukor wach. Kuom adier, ng’at ma koro wach duong’ moloyo ng’at ma nigi mich mar dhum, mak mana ka adier oloko wechego mondo ogergo kanyakla.
6  To owetena, ka dipo ni abiro iru ka adhum gi dhok mopogore opogore, en ber mane ma datimnu ka ok awuoyo kodu gi fweny, kata gi ng’eyo, kata gi koro wach, kata gi puonj moro?
7  Mano bende e kaka  gik ma golo dwol to gionge gi ngima chalo, obed asili kata nyatiti. Ka ok opog dwond moro ka moro kuomgi, ere kaka inyalo fweny dwol mar asili kata mar nyatiti?
8  Nimar ka turmbeta chiwo dwol ma tiende ok ong’ere malong’o, en ng’a ma biro ikore ne lweny?
9  Kamano bende, ka ok uwuo gi dhok ma ji winjo tiende mayot, ere kaka ng’ato biro ng’eyo gima uwacho? Mano biro chalo ka gima uwuoyo gi yamo.
10  Nyalo bedo ni nitie dhok mang’eny mopogore opogore miwacho e piny, kata kamano onge dhok moro amora ma onge gi tiende.
11  Nikech ka ok awinj tiend wach miwacho, abiro chalo wendo ne ng’at ma wuoyo, kendo ng’at ma wuoyono biro bedona ka wendo.
12  Kamano bende, nikech ugombo ahinya bedo gi mich mag roho, dwaruru matek mondo ubed gi mich mogundho ma biro gero kanyakla.
13  Kuom mano, ng’at ma dhum gi dhok mopogore opogore, olem mondo obed gi nyalo mar lokogi.
14  Nikech sama alemo ka adhum gi dhok mopogore opogore, mich mara mar roho e ma lemo, to pacha ok tim gimoro.
15  Kare ang’o monego otimre? Abiro lemo ka atiyo gi mich mar roho, to abiro lemo gi pacha bende. Abiro wero wende pak ka tiyo gi mich mar roho, to abiro wero wende pak gi pacha bende.
16  Ka ok kamano, ka ichiwo pak kitiyo gi mich moro mar roho, ere kaka ng’ato ang’ata mapile manie dieru biro wacho ni, “Amin” e wi erokamano migoyo sama ilemo to ok ong’eyo tiend gima iwacho?
17  Adier, isegoyo erokamano e yo maber, to ok iger ng’at machielo.
18  Agoyo ne Nyasaye erokamano ni adhum gi dhok mang’eny moloyo kaka uduto utimo.
19  Kata kamano, ka an e kanyakla, dibed maber moloyo ka awacho weche abich gi pacha mondo apuonjgo jomamoko ka ahulonegi gi dhoga, kar tiyo gi weche aluf apar ka adhum gi dhok mopogore opogore.
20  Owetena, kik ubed nyithindo e pachu, to beduru nyithindo matindo kuom wach richo; kendo ubed joma dongo e pachu.
21  Ondik e Chik niya: “Jehova owacho kama, ‘Anawuo gi jogi ka atiyo gi dho welo kod dho joma gikia, to e ma pod gibiro tamore winja.’”
22  Kuom mano, dhum gi dhok mopogore opogore ok en ranyisi ne joma ni e yie, to en ranyisi ne joma ok ni e yie, to koro wach ok en mar joma ok ni e yie, to en mar joma ni e yie.
23  Omiyo, ka kanyakla mangima ochokore kamoro achiel kendo uduto udhum gi dhok mopogore opogore, kae to ji ajia mapile kata joma ok ni e yie odonjo kanyo, donge gibiro wacho ni neko omakou?
24  To ka uduto ukoro wach kendo ng’at ma ok ni e yie kata ng’ato ang’ata mapile odonjo kanyo, obiro fwenyo ni irieye kendo inone adimba gi ji duto.
25  Eka weche mopondo e chunye biro fwenyore, kendo obiro podho piny auma kae to olamo Nyasaye kohulo ayanga niya: “Adier Nyasaye ni e kindu.”
26  Owetena, kare en ang’o monego otimre? Sama uchokoru kanyachiel, ng’at moro nigi zaburi, machielo nigi puonj moro, machielo nigi fweny moro, machielo nigi mich mar dhum gi dhok mopogore opogore, to machielo nigi mich mar loko tiend dhok. Gik moko duto mondo otimre e yo ma gero kanyakla.
27  To ka nitie ng’at ma dhum, ji ariyo kata adek e ma odhum ka ng’eny, kendo gitim kamano ka giwilore, to ng’ato nyaka lok dhokgo.
28  To ka onge ng’at ma loko, jalo nyaka ling’ thi e kanyakla kendo owuo gi chunye owuon kod Nyasaye.
29  Jonabi ariyo kata adek mondo okor wach, kae to jomamokogo ofweny tiend wechego.
30  To ka ng’at machielo oyudo fweny moro sama obet kanyo, ng’at ma fwenyno onwang’o ka wuoyo mondo oling’.
31  Nimar uduto unyalo koro wach ka utimo kamano ng’ato bang’ nyawadgi, mondo ji duto opuonjre kendo giduto giyud jip.
32  Kendo mich mag roho ma jonabi tiyogo, onego giti kodgi e yor ritruok.
33  Nimar Nyasaye ok tim gik moko e yo ma ok ochanore, to en Nyasach kuwe. Mana kaka timore e kanyakla duto mag joma ler,
34  mon mondo oling’ ei kanyakla, nimar ok oyienegi wuoyo. Kar mano, gibolre e bwo chwo mana kaka Chik bende wacho.
35  Kapo ni gidwaro puonjore wach moro, onego gipenj chwogi ka gin pacho, nimar en gima kelo wich-kuot ka dhako wuoyo e kanyakla.
36  Be un e ma wach Nyasaye noa kuomu, koso wachno nochopo mana ne un kendu?
37  Ka nitie ng’at ma paro ni en janabi kata ni en gi mich mag roho, nyaka oyie gi weche ma andikonugi kaka weche ma Ruodhwa e ma chiko.
38  To ka nitie ng’at ma ochayo wechego, ibiro chaye.
39  Omiyo, owetena, timuru matek mondo ubed gi mich mar koro wach, to kik utam ng’at ma dhum gi dhok mopogore opogore.
40  To weuru mondo gik moko duto otimre e yo mobidhore kendo mochanore maber.
5  Kuom adier, wachore ni nitie tim terruok e kindu, kendo en kit terruok ma ok yudre kata mana e kind ogendni—ni ng’at moro odak gi chi wuon mare.
2  Dibed ni un gi sunga kuom wachno? Donge dine ber moloyo ka uwinjo malit mondo ng’at motimo timno ogol oa e kindu?
3  Kata obedo ni aonge kodu e yor ringruok, antiere kodu e paro, kendo aseng’ado bura ne ng’at motimo timno, ka gima an kodu kanyo.
4  Sama uchokoru kanyachiel e nying Ruodhwa Yesu, kendo ka ung’eyo ni chunya kaachiel gi teko mar Ruodhwa Yesu ni kodu,
5  onego uchiw ng’at ma kamano e lwet Satan mondo oketh chuny marach mar ringruokno, eka orit chuny maber ma kanyakla nigo e ndalo mar Ruodhwa.
6  Pakruokuno ok en gima ber. Koso ok ung’eyo ni thowi manok e ma yienyo mogo duto midwalo?
7  Goluru thowi machon oko, mondo ubed mogo modwal manyien, ka ubedo ma onge thowi e iu mana kaka un adier. Nikech kuom adier, nyarombo mar Pasaka marwa ma en Kristo osechiw kaka misango.
8  Omiyo, kare watimuru sawo, ok gi thowi machon, bende ok gi thowi mochung’ ne richo kod timbe maricho, to watime gi makate ma ok oketie thowi mochung’ ne chuny matir kod adiera.
9  E barua ma ne andikonu, ne awachonu ni uwe riworu kanyakla gi joterruok,
10  to ok ni kik uriwru chutho gi joterruok mag pinyni, kata gi joma igi lach, kata gi jomecho, kata gi joma lamo sanamu. Nono to mano nyalo dwaro ni uwuog ua e piny.
11  To koro andikonu ni uwe bedo kanyakla gi ng’at moro amora miluongo ni owadwa to en jaterruok, kata ng’at ma iye lach, kata ng’at ma lamo sanamu, kata jayenyo, kata jamer, kata jamecho; kik uchiem kata mana gi ng’at ma kamano.
12  Nimar be en tichna ng’ado bura ne joma ni oko mar kanyakla? Donge onego ung’ad bura ne joma ni iye,
13  ka Nyasaye to ng’ado bura ne joma ni oko? “Un to goluru ng’at marachno oa e kindu.”
15  Owetena, koro aparonu kuom wach maber ma ne alandonu ma bende ne urwako kendo ma uchung’ie motegno.
2  Kokalo kuom wachno, sani iresou ka umakoru motegno gi wach maber ma ne alandonuno, mak mana kapo ni ne urwako yie kayiem nono.
3  Nimar achiel kuom gik ma ne akwongo puonjou gin gik ma an bende ne omiya, ni Kristo ne otho ne richowa kaka Ndiko nokoro;
4  kendo ni ne oyike, ee, mi ne ochiere e odiechieng’ mar adek kaka Ndiko nokoro;
5  kendo ni nofwenyore ne Kefa, eka bang’e ne ji Apar Gariyoka.
6  Bang’ mano, nofwenyore ne owete mokalo 500 ma nochokore kamoro achiel, ma thothgi pod ni kodwa, kata obedo ni moko kuomgi osenindo e tho.
7  Bang’e, nofwenyore ne Jakobo eka ne joote duto.
8  To mogik chuth, nofwenyorena an bende mana ka ng’at ma nonyuol bogno.
9  Nimar an e ma atinie mogik kuom joote, kendo ok awinjora mondo oluonga ni jaote nikech ne asando kanyakla mar Nyasaye.
10  Kata kamano, ng’wono mogundho mar Nyasaye osemiyo an gi migawo ma atimo sanini. Kendo ng’wonone mogundho ma nonyisa ok nobedo kayiem nono, to ne atiyo matek moloyogi giduto; to ok kuom tekrena awuon, to kuom ng’wono mogundho mar Nyasaye man kuoma.
11  Kare kata bed ni en an kata gin, mano e kaka wayalo kendo mano e kaka nubedo joma oyie.
12  Koro ka wayalo ni Kristo osechier oa kuom joma otho, obet nade ni jomoko kuomu wacho ni joma otho ok bi chier?
13  Ka kuom adier joma otho ok bi chier, to kare Kristo bende ne ok ochier.
14  To ka dibed ni Kristo ne ok ochier, kuom adier yalo ma watimo en kayiem nono, kendo yieu bende en kayiem nono.
15  E wi mano, wabedo bende joneno mag miriambo kuom Nyasaye nikech wasechiwo neno mar miriambo e wi Nyasaye kuom wacho ni nochiero Kristo, to kare ne ok ochiere, ka dipo ni adier joma otho ok chier.
16  Nimar ka ok bi chier joma otho, Kristo bende ne ok ochier.
17  E wi mano, ka Kristo ne ok ochier, yieu en kayiem nono; usiko e richou.
18  Kare joma nonindo e tho ka gin e winjruok achiel gi Kristo bende kargi oselal nono.
19  Ka genowa kuom Kristo en mana mar ngimani kende, wan e joma onego onenwa lit moloyo ji duto.
20  To koro Kristo osechier oa kuom joma otho, en e nyak mokwongo kuom joma osenindo e tho.
21  Nimar ka tho nobiro kokalo kuom ng’ato achiel, joma otho bende ibiro chier kokalo kuom ng’ato achiel.
22  Nimar mana kaka kuom Adam dhano duto tho, e kaka bende kuom Kristo dhano duto biro bedo mangima.
23  To mana ka luwore gi kar ng’ato ka ng’ato: Kristo e nyak mokwongo, bang’ mano, joma gin mag Kristo e ndalo ma biro yudo ka entie.
24  Kae to gikone, obiro duoko Pinyruoth ne Nyasache kendo Wuon mare bang’ kosegolo oko loje duto gi telo duto kod teko.
25  Nimar nyaka oloch ka en ruoth nyaka chop kama Nyasaye biro keto wasike duto e bwo tiende.
26  Kendo jasigu mogik ma en tho, ibiro tiek chuth.
27  Nimar Nyasaye “noketo gik moko duto e bwo tiend Kristo.” To sama owacho ni ‘gik moko duto oseket e bwo Kristo,’ nenore maler ni mano ok oriwo Jalno ma noketo gik moko duto e bwo Kristo.
28  To bang’ ka gik moko duto oseket e bwo Wuowi, eka Wuowi bende biro bolore e bwo Jalo ma noketo gik moko duto e bwo Kristo, mondo Nyasaye obed gik moko duto ne ji duto.
29  Ka ok kamano, kare joma ibatis mondo gibed joma otho biro timo nang’o? Ka ok chier joma otho ngang’, kare ang’o momiyo ibatisgi mondo gibed kamano?
30  Ang’o momiyo seche duto waketo ngimawa e bwo gik ma nyalo hinyowa kata kelonwa tho?
31  Tho ochoma pile. Owetena, mano en gima an-go gadier mana kaka sunga ma an-go nikech un, ma bende an-go kuom Kristo Yesu Ruodhwa.
32  Ka asekedo gi ondiegi e Efeso mana kaka jomamoko, mano konya nade? Ka kare ok chier joma otho, “wachiemuru kendo wameth nimar kiny wanatho.”
33  Kik wuondu. Bedo osiepe joma richo ketho timbe mabeyo.
34  Pachu mondo ochiew e yo makare kendo kik ubed gi kido mar timo richo, nimar jomoko onge gi ng’eyo mar Nyasaye. Awacho mae mondo akuod wiu.
35  Kata kamano, ng’ato nyalo penjore niya: “Ere kaka ibiro chier joma otho? Ee, en kit del mane ma ibiro chiergigo?”
36  In ng’at ma parone ok ni kare! Gima ichuoyo ok nyal bedo mangima mak mana ka osetho mondi.
37  Kendo kuom gima ichuoyo, ichuoye, ok ka en del mosedongo, to mana kodhi matin, bed ni en mar ngano kata mar kit cham moro amora;
38  to Nyasaye miyo kodhino del mana kaka en owuon ohero, kendo omiyo kodhi ka kodhi del mar kodhino owuon.
39  Ringruok duto ok chalre, to nitie mar dhano, nitie mar jamni, nitie mar winy, kendo nitie mar rech.
40  Bende, nitie del mag polo gi del mag piny; to ber ma del mag polo nigo opogore gi ber ma del mag piny nigo kuom duong’ ma gin-go.
41  Rieny mar wang’-chieng’ opogore e duong’ne, bende, rieny mar dwe opogore, kendo mar sulwe bende opogore; to kuom adier, rieny mar sulwe ka sulwe opogore e duong’gi.
42  Kamano bende e kaka ichiero joma otho. Ichuoye e del ma tow; to ichiere gi del ma ok tow.
43  Ichuoye ka oonge gi duong’; to ichiere gi duong’. Ichuoye ka onyap; to ichiere ka en gi teko.
44  Ichuoye ka en del mar ringruok; to ichiere gi del mar polo. Ka nitie del mar ringruok, nitie bende del mar polo.
45  Ondik kamano niya: “Adam dhano mokwongo nodoko chuny mangima.” Adam mogik nobedo gi del mar polo ma chiwo ngima.
46  Kata kamano, del mar polo ok e ma kwong. To mar ringruok e ma kwongo, eka bang’e, mar polo.
47  Dhano mokwongo en moa e piny kendo mochue gi buru; to dhano mar ariyo en moa e polo.
48  Mana kaka jal ma ochue gi buruno chalo, e kaka joma ochue gi buru bende chalo; kendo mana kaka jal moa e polono chalo, e kaka joma gin mag polo bende chalo.
49  Mana kaka wasebedo e kit jal mochue gi buru, wanabed bende e kit jalo moa e polo.
50  To awachonu owetena ni ringruok gi remo ok nyal yudo pok e Pinyruodh Nyasaye, kendo gima tow ok nyal yudo pok mar gima ok tow.
51  Neuru! anyisou wach moro maler moum, niya: Ok waduto ma wananind e tho, to waduto ibiro lokwa
52  mapiyo ka diemo wang’ e kinde ywak mar turmbeta mogik. Nikech turmbeta noywagi, kendo joma otho ibiro chier gi del ma ok tow, mi nolokwa.
53  Nimar del ma towni nyaka rwak del ma ok tow, kendo del ma tho nyaka rwak del ma ok tho.
54  To ka del ma towni oserwako del ma ok tow kendo ka del ma tho oserwako del ma ok tho, eka wach biro timore ma ne ondik niya: “Oselo tho motieke chuth nyaka chieng’.”
55  “In tho, ere lochoni? In tho, lit ma ikelo ni kanye?”
56  Richo e lit ma kelo tho, to teko mar richo en Chik.
57  To agoyo ne Nyasaye erokamano nimar omiyo walocho kokalo kuom Ruodhwa Yesu Kristo!
58  Kuom mano, owetena ma ahero, chung’uru motegno ma ok uyiengni, ka kinde duto ubedo modich e tij Ruodhwa, ka ung’eyo ni tich matek mutiyo ne Ruodhwa ok en kayiem nono.
1  An Paulo ma ne oluong mondo obed jaote Kristo Yesu kokalo kuom dwaro mar Nyasaye, an gi Sosthene owadwa
2  wandikonu un kanyakla mar Nyasaye man Korintho, un ma osemiu bedo maler e winjruok achiel gi Kristo Yesu, kendo ma oseluongu mondo ubed joma ler, kanyachiel gi ji duto ma luongo nying Ruodhwa Yesu Kristo kuonde duto, ma en Ruodhgi kod marwa bende:
3  Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
4  Kinde duto agoyo ne Nyasaye erokamano kuomu nikech ng’wono mogundho mar Nyasaye mosemiyou kuom Kristo Yesu;
5  nimar e gik moko duto osemiyo ubedo momewo kuome, moriwo nyalo mar yalo wachne chuth kod ng’eyo chuth,
6  mana kaka neno michiwo e wi Kristo osegurore motegno e kindu,
7  mondo kik urem e mich moro amora ngang’, ka bende urito gi siso kinde ma Ruodhwa Yesu Kristo biro fwenyoree.
8  Bende, obiro miyou bedo motegno nyaka giko, mondo kik ubedie gi wach moro amora minyalo donjnugo e chieng’no mar Ruodhwa Yesu Kristo.
9  Nyasaye ma noluongou mondo ubed e achiel kod Wuode Yesu Kristo Ruodhwa, en Nyasaye migeno.
10  Owete, koro asayou kokalo kuom nying Ruodhwa Yesu Kristo ni mondo uduto uwuo ka un gi winjruok achiel, kendo kik ubed gi pogruok e kindu, to ubed e achiel chutho, ka un gi paro achiel kod dwaro achiel.
11  Nimar owetena, jomoko moa e od Kloe osekelona wachu, ni pogruok ni e kindu.
12  Tiend gima awacho en mae, ni ng’ato ka ng’ato kuomu wacho ni: “An mar Paulo,” “An to an mar Apolo,” “To an to an mar Kefa,” “An to an mar Kristo.”
13  Be Kristo opogore? Be Paulo e ma ne ogur e yath nikech un? Koso ne obatisu e nying Paulo?
14  Agoyo ne Nyasaye erokamano ni onge ng’ato ma nabatiso e kindu mak mana Krispo kod Gayo,
15  mondo ng’ato kik wach ni ne obatisu e nyinga.
16  Ee, adier ne abatiso jood Stefana bende. To kuom joma odong’, ok ang’eyo kabe ne abatiso ng’at moro machielo.
17  Nimar Kristo ne oora, ok ni mondo abatis ji, to ne oora mondo ayal wach maber; kendo mondo atim kamano, ok ka atiyo gi weche mag rieko dhano, mondo kik yadh-sand mar Kristo obed kayiem nono.
18  Nimar wach miyalo e wi yadh-sandno en fuwo e wang’ joma ochomo kethruok, to kuom wan ma iresowa, en yo ma Nyasaye nyisogo tekone.
19  Nikech ondik kama: “Anami rieko mar jorieko okethre kendo abiro tamora lony mar joma osomo.”
20  Ere ng’atno mariek? Ere jandiko? Ere jatwak molony e ndaloni? Donge Nyasaye osemiyo rieko mar pinyni odoko fuwo?
21  Nimar kata obedo ni piny kokalo kuom riekone ok nong’eyo Nyasaye, Nyasaye kuom riekone noneno ni ber mondo ores joma yie kokalo kuom wach miyalo ma nenore ka fuwo.
22  Jo-Yahudi dwaro ranyisi madongo, Jo-Grik bende manyo rieko;
23  wan to wayalo Kristo ma ne ogur e yath. Mano kelo ne Jo-Yahudi chwanyruok, to ogendni mamoko to neno mano kaka fuwo.
24  Kata kamano, kuom joma oluong, bed ni gin Jo-Yahudi kata Jo-Grik, Kristo en yo ma Nyasaye nyisogo tekone gi riekone.
25  Nikech gima ofuwo mar Nyasaye riek moloyo dhano, kendo gima nyap mar Nyasaye nigi teko moloyo dhano.
26  Nimar owetena, unyalo neno ni kuom joma ne oluongo, ok ne oluong ji mang’eny ma gin jorieko e yor ringruok, kata ji mang’eny ma gin joteko. Bende, ok ne oluong ji mang’eny mowuok e anyuola ma nigi huma;
27  to Nyasaye noyiero gik mofuwo mag piny mondo okelgo wich-kuot ne jorieko; kendo Nyasaye noyiero gik ma nyap mag piny mondo okelgo wich-kuot ne gik ma nigi teko;
28  bende, Nyasaye noyiero gik mocha mag piny kod gik ma ji kawo kayiem nono, ma gin gik ma onge, mondo omigo gik ma nitie obed kayiem nono,
29  mondo ng’ato kik pakre e wang’ Nyasaye.
30  To Nyasaye e ma osemiyo ubedo e winjruok achiel gi Kristo Yesu, jal ma oseelonwa rieko mar Nyasaye. Bende, osemiyo ikwanowa kaka joma kare e wang’ Nyasaye, osepwodhowa wabedo joma ler, kendo osegonyowa kokalo kuom rawar,
31  mondo weche obed mana kaka ne ondik niya: “Ng’at ma pakore, opakre kuom Jehova.”
2  Omiyo, owetena, kane abiro iru, ok ne abiro ka atiyo gi weche madongo mag nyisruok kata weche mag rieko sama nayalonu wach maler moum mar Nyasaye.
2  Nimar kane an kodu, ne aketo chunya, ok kuom wach moro machielo, to mana kuom Yesu Kristo, kendo kuom jalno ma ne ogur e yath.
3  Kar mano, ne abiro iru ka anyap, ka aluor, bende ka akirni ahinya;
4  kendo wechena kod gik ma ne ayalo ne ok gin mag riekni mag loko pach ji, to ne gin ma nyiso roho kod teko mar Nyasaye,
5  mondo yieu kik tenre kuom rieko mar dhano, to otenre kuom teko mar Nyasaye.
6  Koro wayalo wach rieko e kind joma otegno e yie, to ok rieko mar ndaloni, bende ok rieko mar jotelo mag ndaloni, ma kargi biro bedo ma onge.
7  To wayalo wach maler moum ma en rieko mar Nyasaye, en rieko mopand, ma Nyasaye nochano motelo ka ndaloni ne pok ochopo, mondo wayud duong’.
8  Onge kata mana achiel kuom jotelo mag ndaloni moseng’eyo riekono nimar dine bed ni ging’eyo, dine ok ginego Ruodhwa ma nigi duong’.
9  To mana kaka ondik niya: “Wang’ pok oneno kendo it pok owinjo. Bende, gik ma Nyasaye oseiko ne joma ohere pok odonjo e chuny dhano.”
10  Nimar wan e ma Nyasaye oseelonwagi kokalo kuom rohone, nikech roho nono gik moko duto, nyaka gik matut mag Nyasaye.
11  Nikech en ng’a kuom dhano mong’eyo paro man kuom ng’at machielo mak mana chuny ng’atno owuon? Kamano bende, onge ng’at moseng’eyo paro man kuom Nyasaye, mak mana roho mar Nyasaye.
12  Koro ne warwako roho moa kuom Nyasaye, to ok roho mar pinyni, mondo eka wang’e gik ma Nyasaye osemiyowa e yo mang’won.
13  Gigo bende wayalo, ok gi weche mipuonjo kuom riekni mag dhano, to gi weche ma roho maler puonjo, ka watiyo gi weche mag roho e lero gik motudore gi Nyasaye.
14  To dhand ringruok ok rwak gik moa kuom roho mar Nyasaye, nimar gigo gin fuwo e wang’e; kendo ok onyal ng’eyo gigo nikech inonogi kokalo kuom roho mar Nyasaye.
15  Kata kamano, dhano ma roho tayo nono gik moko duto, to en owuon onge dhano moro amora ma none.
16  Nikech “en ng’a moseng’eyo pach Jehova ma dopuonje?” Pach Kristo to wan-go.
3  Omiyo, owetena, ne ok awuo kodu kaka joma roho tayo, to kaka joma paro mag ringruok e ma chiko, mana kaka nyithindo mayom kuom Kristo.
2  Napidhou gi chak, to ok gi chiemo motegno, nimar ne pok utegno moromo. To adier, kata mana sani pok utegno,
3  nimar paro mag ringruok pod chikou. Nikech nitiere nyiego kod dhawo e kindu, donge paro mag ringruok e ma chikou kendo uwuotho kaka jopiny wuotho?
4  Nikech ka ng’ato wacho ni, “An mar Paulo,” to machielo wacho ni, “An to an mar Apolo,” donge utimoru mana kaka ji ajia, koso?
5  Kare Apolo en ng’a? To Paulo en ng’a? Gin jotich Nyasaye ma ne urwako yie kokalo kuomgi, mana kaka Ruodhwa nomiyogi tijno ng’ato ka ng’ato.
6  An ne apidho, to Apolo ne oolo pi, to Nyasaye ne miyo gidongo,
7  omiyo ng’at ma pidho kata ng’at ma olo pi ok e ma en gimoro, to mana Nyasaye ma miyo gidongo.
8  Koro ng’at ma pitho kod ng’at ma olo pi giduto gitiyo tich achiel, to ng’ato ka ng’ato noyud pokne ka luwore gi tichne owuon.
9  Nimar wan jotich ma tiyo kanyachiel gi Nyasaye. Un to un puoth Nyasaye ma opidho, ot ma Nyasaye gero.
10  Ka luwore gi ng’wono mogundho mar Nyasaye ma nomiya, ne aketo mise kaka jagedo maduong’ molony, to ng’at machielo e ma gedo e wi miseno. Kata kamano, ng’ato ka ng’ato mondo odhi nyime nono kaka ogedo e wi miseno.
11  Nikech onge ng’at ma nyalo keto mise moro machielo moloyo mise moseket ma en Yesu Kristo.
12  Koro ka ng’ato gedo e wi miseno kotiyo gi dhahabu, kata fedha, kata kite ma nengogi tek, kata bepe, kata lum, kata tiang’,
13  tich ma ng’ato ka ng’ato tiyo biro ng’ere ka chieng’no ochopo, nikech ibiro fwenye kokalo kuom mach, kendo majno biro nyiso gadier kit gedo mar ng’ato ka ng’ato.
14  Ka tich ma ng’ato osegero e wi miseno osiko, obiro yudo pok;
15  to ka tich mar ng’ato owang’, obiro yudo lal maduong’, to en owuon ibiro rese; to kata ka orese, mano nochal ka gima orese oa e mach.
16  Koso ok ung’eyo ni un uwegi un hekalu mar Nyasaye, kendo ni roho mar Nyasaye odak e iu?
17  Ka ng’ato ketho hekalu mar Nyasaye, Nyasaye biro ketho ng’atno; nimar hekalu mar Nyasaye ler, kendo un e hekaluno.
18  Kik ng’ato wuondre owuon: Ka ng’ato e kindu paro ni oriek e ndaloni, onego olokre mofuwo mondo eka obed mariek.
19  Nikech rieko mar pinyni en fuwo e wang’ Nyasaye, nimar ondik kama: “Omako jorieko gi rieknigi giwegi.”
20  Kendo niya: “Jehova ong’eyo ni paro mag jorieko gin kayiem nono.”
21  Omiyo, kik ng’ato pakre nikech dhano; nimar gik moko duto gin magu,
22  kata ka en Paulo, kata Apolo, kata Kefa, kata pinyni, kata ngima, kata tho, kata gik ma nitiere sani, kata gik ma pod biro, gik moko duto gin magu;
23  un to un mag Kristo; to Kristo en mar Nyasaye.
12  Koro owetena, kuom wach mich ma roho chiwo, ok daher ni mondo ubed kukia.
2  Ung’eyo ni kane un jo ogendni, ne iwuondou mondo ulam sanamu ma ok nyal wuoyo, ka uluwogi kamoro amora ma ne giterue.
3  Koro daher ni ung’e ni onge ng’ato ma ka wuoyo kokalo kuom roho mar Nyasaye, onyalo wacho kama: “Okuong’ Yesu!” kendo onge ng’at ma nyalo wacho niya: “Yesu en Ruodhwa!” mak mana kokalo kuom roho maler.
4  Koro nitie mich mopogore opogore, to roho en achiel;
5  kendo nitie migepe mopogore opogore mag konyo ji, to e ma Ruodhwa pod en achiel;
6  kendo nitie tije mopogore opogore, to Nyasaye achiel e ma pod timogi giduto ei ng’ato ka ng’ato.
7  To roho nenore kuom ng’ato ka ng’ato mondo ber obedie.
8  Nikech ng’ato achiel imiyo weche mag rieko kokalo kuom roho, to machielo imiyo weche mag ng’eyo kokalo kuom roho achielno,
9  kendo ng’at machielo imiyo yie kokalo kuom roho achielno, to machielo imiyo mich mag chango ji kokalo kuom roho achielno,
10  to pod ng’at machielo imiyo teko mar timo tije madongo, kendo machielo mar koro wach, to machielo fwenyo weche moa kuom much Nyasaye, to machielo dhum gi dhok mopogore opogore, kendo machielo loko tiend dhok mopogore opogore.
11  To tijego duto itimo kokalo mana kuom roho achielno, kopogo ne ng’ato ka ng’ato mana kaka odwaro.
12  Nimar mana kaka ringruok en achiel to en gi fuonni mang’eny, kendo kata obedo ni fuonni duto mag ringruogno ng’eny, gin ringruok achiel, kamano bende e kaka Kristo en.
13  Nikech kokalo kuom roho achiel, waduto ne obatiswa mi wabedo ringruok achiel, bed ni wan Jo-Yahudi kata Jo-Grik, bed ni wan wasumbni kata wan thuolo, kendo waduto ne wayudo roho achielno.
14  Nimar kuom adier, ringruok ok bed mana gi fuoni achiel, to ging’eny.
15  Ka dipo ni tielo nyalo wacho ni, “Nikech ok an lwedo, ok an fuoni mar ringruok,” mano ok mone bedo fuoni mar ringruok.
16  To ka dipo ni it nyalo wacho ni, “Nikech ok an wang’, ok an fuoni mar ringruok,” mano ok mone bedo fuoni mar ringruok.
17  Ka dine bed ni ringruok duto en wang’, kare nyalo mar winjo dine obedo kanye? To ka dine bed ni ringruok duto en mar winjo, kare nyalo mar ng’uecho dine obedo kanye?
18  Kata kamano, Nyasaye oseketo moro ka moro kuom fuonni mag ringruok mana kaka nohero.
19  Ka dine bed ni giduto gin fuoni achiel, ringruok dobedo kanye?
20  To koro kata obedo ni gin fuonni mang’eny, pod gin ringruok achiel.
21  Wang’ ok diwach ne lwedo ni, “Aonge kodi gi tich,” kata wich bende ok nyal wacho ne tielo ni, “Aonge kodi gi tich.”
22  To mopogore gi mano, fuonni mag ringruok ma nenore ni nyap, gin ma dwarore,
23  kendo fuonni mag ringruok ma waparo ni ok nigi duong’ ahinya, wamiyogi duong’ moloyo, kendo fuonni ma nenore ni ok long’o ahinya, imiyogi luor moloyo,
24  fuonni ma nenore ni long’o, ok gichando gimoro. Kata kamano, Nyasaye oseloso ringruok kamano, komiyo fuoni ma nenore ni orem oyud duong’ moloyo,
25  mondo kik bedie pogruok e ringruok, to fuonnine onego odewre moro gi nyawadgi.
26  Ka fuoni achiel winjo lit, mamokogo duto winjo lit kanyachiel kode; bende ka fuoni achiel imiyo duong’, mamokogo duto yudo mor kanyachiel kode.
27  Koro un ringruok mar Kristo, kendo ng’ato ka ng’ato kuomu en fuoni mar ringruogno.
28  Kendo Nyasaye osemiyo jomoko migepe ei kanyakla: mokwongo, joote; mar ariyo, jonabi; mar adek, jopuonj; eka tije madongo; kae to mich mag chango ji; kod timo tije ma konyo ji; kod nyalo mag tayo weche; kod dhum gi dhok mopogore opogore.
29  Ok ni ji duto gin joote, koso? Ok ni ji duto gin jonabi, koso? Ok ni ji duto gin jopuonj, koso? Bende, ok ni ji duto timo tije madongo, koso?
30  Ok ni ji duto nigi mich mag chango ji, koso? Ok ni ji duto dhum gi dhok mopogore opogore, koso? Ok ni ji duto loko dhok, koso?
31  To sikuru kutimo matek mondo uyud mich madongo moloyo. Koro abiro nyisou yo maberie moloyo duto.
