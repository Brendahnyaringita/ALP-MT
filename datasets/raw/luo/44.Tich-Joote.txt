10  Koro ne nitie ng’at moro e Kaisaria ma nyinge Kornelio, ma ne en jatend-askeche ma ne iluongo ni kidieny mar Italia.
2  Ne en ng’at mochiwore ne Nyasaye kendo moluore ahinya, en kaachiel gi joode duto. Jalo ne ohero chiwo mich mogundho mag konyo jochan, kendo nosiko kosayo Nyasaye e lamo.
3  E kar sa ochiko odiechieng’, fweny moro nobirone mi noneno malaika mar Nyasaye ayanga ka biro ire moluonge niya: “Kornelio!”
4  Eka Kornelio nochomo wang’e kuome ka en gi luoro, kendo nopenje niya: “Ruoth, en ang’o?” Mi nodwoke kama: “Lamoni kod michni mag konyo jochan oseidho malo e nyim Nyasaye kaka gik ma iparigo.
5  Omiyo, koro or ane ji Jopa mondo giluong ng’at moro ma nyinge Simon, ma bende iluongo ni Petro.
6  Sani ng’atno en wendo Simon ma janyong’-piende, ma nigi ot moro e dho nam.”
7  To mapiyo bang’ ka malaika ma nowuoyo kodeno noseweye, noluongo ariyo kuom jotichne kaachiel gi askar moro ma nochiwore ne Nyasaye e kind askeche ma ne siko ka tiyone,
8  mi nowachonegi weche duto eka noorogi Jopa.
9  Kinyne, ka pod ne gin e yo ka gichiegni gi Jopa, Petro noidho malo e wi tat ot e kar sa auchiel odiechieng’ mondo olem.
10  To kech nochako kaye ahinya kendo nodwaro chiemo. Sama ne giiko chiemo, fweny moro nobirone
11  mi noneno polo koyawore, kendo gimoro ma chal gi nanga maduong’ ne iloro e wi piny ka omake gi tungene ang’wen;
12  kendo kuome ne nitie kit le duto mag piny ma nigi tiende ang’wen, gi le mamol, kod winy mag polo.
13  Eka dwol moro nowachone kama: “A malo Petro, yang’gi kendo icham!”
14  To Petro nodwoko kama: “Ruoth, ooyo ok kamano, nikech pok ne achamoga gimoro amora mochido kendo ma ok ler.”
15  Eka dwolno nowuoyo kode mar ariyo niya: “We luongo gik ma Nyasaye osepwodho ni gik ma ok ler.”
16  Dwolno notimo kamano mar adek kendo, eka gikanyono gima ne chal gi nangano ne oter malo e polo.
17  Sama Petro pod ne wuoro tiend fweny ma nonenono, gikanyono joma Kornelio ne ooroka nopenjo kama od Simon ne nitie, kendo ne gichung’ e dho rangach.
18  Ne gipenjo kabe Simon ma bende ne iluongo ni Petro ne en wendo kanyo.
19  To ka Petro ne pod parore kuom fwenyno, roho maler nowachone niya: “Ne! Nitie jomoko adek ma manyi.
20  Omiyo, a malo, ilor piny mondo idhi kodgi, ma ok iriwo gi kiawa moro amora nimar an e ma aorogi.”
21  Eka Petro ne olor ir jogo kendo nokonegi niya: “Eri an ka, an e jal ma umanyo. Ang’o momiyo ubiro?”
22  Ne gidwoke kama: “Kornelio, jatend-askeche ma en ng’at makare moluoro Nyasaye kendo ma oganda duto mar Jo-Yahudi wuoyo kuome maber e ma oorowa. Ne oyudo ote mar Nyasaye kokalo kuom malaika maler ma nowachone mondo wabi waluongi idhi e ode eka owinj weche ma iwacho.”
23  Omiyo, Petro norwakogi ei ot mi gibedo wende. Odiechieng’ ma noluwo, ne oa malo mi nodhi kodgi, kendo moko kuom owete ma Jopa ne odhi kode.
24  Kinyne nodonjo Kaisaria. To adier Kornelio ne ritogi, kendo nosechoko wedene gi osiepene kanyachiel.
25  Ka Petro nodonjo, Kornelio noromone mi nopodho e tiend Petro mokulorene.
26  To Petro ne ochunge malo ka wachone niya: “A malo; an bende an mana dhano.”
27  Sama nowuoyo kode, nodonjo e ot mi noyudo ji mang’eny kochokore.
28  Nowachonegi kama: “Ung’eyo maber kaka ok en gima owinjore gi chik mondo Ja-Yahudi oriwre gi ng’at moa e oganda machielo, kata sudo machiegni kode, to e ma Nyasaye osenyisa ni kik aluong ng’ato ang’ata ni, ng’at mochido kata ma ok oler.
29  Omiyo, adier kane oorna wach mondo abi, ok ne atamora. Kuom mano, yie unyisa gimomiyo ne udwaro ni abi.”
30  Eka Kornelio nowacho kama: “Ndalo ang’wen mosekalo e sa kaka mae, noyudo alemo e oda sa ochiko odiechieng’; gikanyono ne aneno ng’at moro morwakore gi nanga ma rieny kochung’ e nyima,
31  mi nowachona kama: ‘Kornelio, osewinj lamoni kendo Nyasaye oseparo michni mag konyo jochan.
32  Kuom mano, or wach Jopa mondo Simon ma bende iluongo ni Petro obi. Jalo en wendo e od Simon ma janyong’-piende modak e dho nam.’
33  Eka gikanyono ne aoro wach mondo oluongi, kendo isetimo maber kuom biro kae. Koro sani waduto wan e nyim Nyasaye mondo wawinj weche duto ma Jehova osechiki ni iwach.”
34  Eka Petro nochako wuoyo kowacho niya: “Koro ang’eyo gadier ni Nyasaye ok buon ng’ato ang’ata,
35  to ei oganda moro amora, ng’at moluore kendo ma timo gik makare, oyiego.
36  Ne ooro wach ne nyithind Israel kolandonegi wach maber mar kuwe kokalo kuom Yesu Kristo—jali en Ruodh ji duto.
37  Ung’eyo wach ma ne ji wuoyoe e Judea mangima, kochakore gi Galili bang’ batiso ma Johana ne yalo:
38  ne en wach Yesu ma ne en Ja-Nazareth, kaka Nyasaye ne owire kokalo kuom roho maler kendo nomiye teko, mi nowuotho e pinyno kotimo gik mabeyo kendo kochango ji duto ma Jachien ne sando, nimar Nyasaye ne ni kode.
39  Kendo wan joneno mag gik moko duto ma notimo e piny Jo-Yahudi kod Jerusalem; to ne ginege kuom ng’awe e yath.
40  Nyasaye nochiero jalo e odiechieng’ mar adek kendo nomiyo jalo ofwenyore,
41  ok ne ji duto, to ne joma gin joneno ma Nyasaye noseketo motelo, mana ne wan ma ne wachiemo kode kendo metho kode bang’ chierne a kuom joma otho.
42  Bende, nochikowa mondo wayal ne ji kendo wachiw neno e okang’ mong’ith chuth, ka wanyiso ji ni jalo e ma Nyasaye noketo mondo obed jang’ad-bura ne joma ngima gi joma otho.
43  En e ma jonabi duto chiwo neno kuome, mondo ji duto ma keto yie kuome, owenegi richo kokalo kuom nyinge.”
44  Sama Petro pod ne wuoyo kuom wechego, roho maler nobiro kuom jogo duto ma ne winjo wach Nyasaye.
45  Kendo jogo moyie ma ne gin joma oter nyangu kendo ma nobiro gi Petro ne ohum nono, nimar mich mar roho maler ma Nyasaye chiwo nono ne iolo bende kuom joma oa e ogendni mamoko.
46  Nimar ne giwinjogi ka giwacho dhok ma wendo ka gimiyogo Nyasaye duong’. Eka Petro nopenjo kama:
47  “Be nitie ng’at ma nyalo geng’o mondo kik ti gi pi e batiso jogi moseyudo roho maler mana kaka wan?”
48  Gikanyono, nochiko ni obatisgi e nying Yesu Kristo. Kae to ne gikwaye ni omed bedo kodgi kuom ndalo moko.
4  Sama ji ariyogo pod ne wuoyo gi oganda, jodolo, gi jatend-jorit hekalu, kod Jo-Sadukai nobiro irgi.
2  Mirima nomakogi nikech jootego ne puonjo oganda ka gilando ayanga ni Yesu ne osechier oa kuom joma otho.
3  Omiyo, ne gimakogi mi giketogi e tuech nyaka kinyne nikech piny nosebedo godhiambo ahinya.
4  Kata kamano, thoth joma nowinjo twagno nochako bedo gi yie, kendo kwan mar ji nomedore moromo chwo 5,000 kama.
5  Kinyne jotendgi, gi jodonggi, kod jondiko nochokore kanyachiel Jerusalem,
6  kaachiel gi Anas jaduong’-jodolo, gi Kayafa, gi Johana, gi Aleksanda, kod ji duto ma ne gin wede jaduong’-jodolo.
7  Ne gichungo Petro gi Johana e diergi mi gichako penjogi niya: “Utimo gigi gi teko mane, kata utimogi kuom nying ng’a?”
8  Eka Petro, kopong’ gi roho maler nowachonegi kama: “Un jotend oganda kod jodongo,
9  ka sani unonowa nikech tim maber ma watimo ne ng’at ma puth, kendo udwaro ng’eyo ni en ng’a mochango jali,
10  we mondo ong’erenu uduto gi ji duto mag Israel, ni e nying Yesu Kristo Ja-Nazareth ma ne unego e yath, to Nyasaye ne ochiere a kuom joma otho, en e momiyo jali ochung’ kae e nyimu ka osechango.
11  En e ‘kidi ma un jogedo ne ukawo kayiem nono, to koro osebedo kidi maduong’ moriwo kor ot.’
12  E wi mano, onge warruok kuom ng’at machielo, nimar onge nying machielo e bwo polo mosechiw ne ji mondo wayudie warruok.”
13  Koro kane gineno chir ma Petro gi Johana ne wuoyogo, kendo ng’eyo ni ne gin ji ajia ma ok osomo, ne gihum. Eka ne gichako fwenyo ni kare yande ne gin-ga gi Yesu.
14  To nikech ne ginyalo neno ng’at ma ne osechangno kochung’ kodgi, onge kaka ne ginyalo kwedo.
15  Omiyo, ne gichikogi mondo giwuog oko mar od romo mar Sanhedrin, mi ne gichako riwo paro e kindgi,
16  ka giwacho niya: “Ang’o monego watim ne jogi? Nikech kuom adier, ranyisi maduong’ osetimore kokalo kuomgi, kendo ranyisino nenore ayanga ne ji duto modak e Jerusalem, kendo ok wanyal kwero mano.
17  To mondo wachno kik med landore e kind oganda, wasiemgiuru kendo wakwergi mondo kik gidhi nyime wuoyo gi ng’ato ang’ata ka gitiyo gi nyingno.”
18  Bang’ mano, ne giluongogi mi gichikogi ni kik giwach gimoro amora kata puonjo ka gitiyo gi nying Yesu.
19  To Petro gi Johana nodwokogi kama: “Ka en gima kare e wang’ Nyasaye ni mondo wawinju kar winjo Nyasaye, mano ng’aduru uwegi.
20  To wan, ok wanyal weyo wuoyo e wi gik ma waseneno kendo ma wasewinjo.”
21  Koro kane gisemedo siemogi, ne gigonyogi nikech ne ok giyudo gimoro ma ne nyalo miyo gikumgi, to bende nikech oganda, nimar oganda duto ne miyo Nyasaye duong’ kuom gima ne osetimoreno.
22  Nikech ng’at ma ne osechang kokalo kuom honono ne en jahigni 40 gi wiye.
23  Bang’ ka nosegonygi, ne gidok ir joggi giwegi mi gihulo weche ma jodong-jodolo kod jodongo nowachonegi.
24  Bang’ winjo wechego, ne giting’o dwondgi malo ne Nyasaye ka gin e achiel ka giwacho niya: “Ruoth Mamalo Chutho, in e Jal ma nochueyo polo, gi piny, gi nam, kod gik moko duto manie igi,
25  kendo kokalo kuomi, roho maler nowacho kotiyo gi dho kwarwa Daudi jatichni niya: ‘Ang’o momiyo ogendni bedo gi koko kendo ji paro ahinya kuom weche manono?
26  Ruodhi mag piny ne oikore kedo gi Jehova kendo jotelo nochokore kaka gimoro achiel mondo giked kode gi ng’ate mowir.’
27  To adier, Herode gi Pontio Pilato kaachiel gi jo ogendni kod Jo-Israel nochokore kanyachiel e taondwani mondo giked gi Yesu jatichni maler ma ne iwiro,
28  mondo gitim gima lweti kod dwaroni ne oseng’ado motelo ni biro timore.
29  To koro Jehova, winj siem ma gisiemowago, kendo imi jotichni nyalo mar dhi nyime hulo wachni gi chir duto,
30  ka irieyo lweti mondo ichang ji, kendo ka ranyisi kod tije madongo timore kokalo kuom Yesu jatichni maler.”
31  To kane gisesayo e lamo, kama ne oyudo gichokoreeno ne oyiengni mi giduto ne gipong’ gi roho maler, kendo ne gihulo wach Nyasaye gi chir.
32  E wi mano, oganda mang’ongo mar joma ne oyie ne nigi chuny achiel kod paro achiel, kendo onge kata ng’ato kuomgi ma ne nyalo wacho ni gik ma ne en-go ne gin mage owuon, to ne giriwo kanyachiel gik moko duto ma ne gikonyorego.
33  Kendo joote nomedo chiwo neno e yo ma nigi teko maduong’ e wi chier mar Ruoth Yesu, kendo ng’wono mogundho mar Nyasaye ne ni kuomgi giduto.
34  Adier, onge ng’ato kuomgi ma nochando gimoro, nimar ji duto ma ne nigi puothe kata ute ne usogi, kendo ne gikelo yutogo,
35  kae to ne giketogi e tiend joote. Eka ne ipogogi ne ng’ato ka ng’ato ka luwore gi kaka ne ochando.
36  Omiyo, Josef ma bende joote ne luongo ni Barnaba (ma kolok to tiende en, “Wuod Hoch”), ma ne en Ja-Lawi ma japiny Saipras,
37  ne nigi puodho moro, mi ne ouse mokelo pesa kendo noketo pesago e tiend joote.
26  Agripa nowacho ne Paulo niya: “Oyieni mondo iwuo e loyi iwuon.” Eka Paulo norieyo bade mochako chiwo dwoko e wi weche ma ne odonjnego kama:
2  “Ruoth Agripa, amor ndi nikech an e nyimi kawuononi mondo achiw dwoko e wi weche duto ma Jo-Yahudi odonjonago,
3  to moloyo, nikech in ng’at molony ahinya e tim kod weche duto ma keloga ywaruok e kind Jo-Yahudi. Omiyo, asayi ni iwinja mos.
4  “Kuom adier, kit ngima ma asedakie chakre kane an rawera nyaka abedo ng’at maduong’ e kind ogandawa kendo e Jerusalem, en gima Jo-Yahudi duto ong’eyo malong’o,
5  ne ging’eya chon kaka Ja-Farisai ma nomakore chuth gi chike mag kidieny mar kit lamowa, kendo en wach ma ginyalo chiwoe neno ka gidwaro.
6  To sani iyala e bura nikech geno mar gima Nyasaye nosingo ne kwerewa;
7  mano e singo ma dhoudi 12 mag ogandawa rito neno ka chopo ka gitiyo ne Nyasaye gi kinda ahinya odiechieng’ gotieno. A Ruoth, genono e momiyo Jo-Yahudi osedonjona.
8  “Ang’o momiyo un ok uyie ni Nyasaye chiero joma otho?
9  An awuon ne an gadier ni ne onego atim gik mang’eny mondo akwedgo nying Yesu Ja-Nazareth.
10  To adier, mago e gik ma ne atimo e Jerusalem, kendo ng’eny joma ler ne atueyo e jela, nimar jodong-jodolo nosemiya teko mar timo kamano; to kane ji dwaro nego joma lergo, ne ayie e yor goyo ombulu.
11  Kendo sama ne asandogi nyading’eny e sunagoke duto, ne atemo chunogi mondo gikwed yiegi; to nikech ne ager kodgi ahinya, nachako sandogi e taonde mamoko bende.
12  “Sama ne atimo gigi ka an e wuoth adhi Damaski bang’ yudo teko kod chik moa kuom jodong-jodolo,
13  A Ruoth, e dier odiechieng’ tir kane an e ndara, ler moro moa e polo ne olwora gi joma ne an-go e wuoth, to ler ma ne rienyno nohingo mar wang’-chieng’.
14  Kendo ka waduto ne wasepodho piny, ne awinjo dwol moro ka wachona gi dho Hibrania kama: ‘Saulo, Saulo, isanda nang’o? Isiko ka igweyo riwi, to timo kamano medo mana hinyi.’
15  Eka ne apenje kama: ‘In ng’a, Ruoth?’ To Ruoth nodwoka niya: ‘An Yesu, ma isando.
16  Kata kamano, a malo mondo ichung’ gi tiendi. Gimomiyo asefwenyorani en ni mondo ayieri ibed jatichna kendo ichiw neno kuom weche ma iseneno kod mago ma abiro nyisi.
17  Kendo anaresi kuom ogandani kod kuom ogendni mamoko ma aori irgi
18  mondo iyaw wengegi, igolgi e mudho kiterogi e ler, kendo igolgi e teko mar Satan kikelogi ir Nyasaye, mondo owenegi richogi kendo giyud pok kanyachiel gi joma osepwodh mobedo maler nikech yie ma gin-go kuoma.’
19  “Kuom mano, Ruoth Agripa, ne ok atamora winjo fweny ma nowuok e polono,
20  to ne adhi mondo ayal wach, kendo ne akwongo gi joma ne ni Damaski, kae to ne joma ne ni Jerusalem gi piny Judea mangima kod ogendni mamoko bende, ka anyisogi ni onego gilok chunygi gia e richo kendo gidog ir Nyasaye kuom timo gik ma nyiso ni giloko chunygi gia e richo.
21  Mano e momiyo Jo-Yahudi ne omaka e hekalu mi gitemo nega.
22  Kata kamano, nikech aseyudo kony moa kuom Nyasaye, amedo dhi nyime chiwo neno ne joma tindo kod joma dongo nyaka kawuononi. Bende, ok ayalnegi wach machielo mak mana weche ma Jonabi kod Musa nokoro ni ne dhi timore—
23  ni Kristo ne nyaka sand, kendo nikech en e ma ne okwong chiere a kuom joma otho, ne odhi kelo ler ne ogandawani kod ogendni mamoko.”
24  Koro sama Paulo pod ne wuoyo kokwero weche ma ne odonjnego, Festo nowacho gi dwol maduong’ kama: “Paulo, wiyi osebiro marach! Somo misesomo mang’eny miyo wiyi biro marach!”
25  To Paulo nodwoke kama: “Yaye Festo, in moluor moloyo, wiya ok rach, to weche ma awacho gin adier kendo ginyiso paro malong’o.
26  Kuom adier, ruoth ma koro awuoyogo sani ka an thuoloni, ong’eyo maber wechegi; nikech an gadier chuth ni onge kata achiel kuom wechegi ma okia, nimar onge moro amora ma ne otim kama opondo.
27  In Ruoth Agripa, be iyie kuom weche Jonabi? Ang’eyo ni iyie kuomgi.”
28  To Agripa nowacho ne Paulo kama: “Kuom kinde machuokni, mit diloka mi abed Jakristo.”
29  Eka Paulo nowachone niya: “Kata bed ni en kuom kinde machuok kata malach, gima daher kwayo Nyasaye en ni, in kod ji duto ma winja kae kawuono ubed kaka an, to ok gi nyorochegi.”
30  Eka ruoth Agripa noa malo mi gavana Festo gi Banis bende notimo kamano kanyachiel gi joma ne obet kodgi.
31  To sama ne giwuok, ne gichako wuoyo e kindgi kama: “Onge gima ng’atni osetimo mowinjore gi tho kata tuech e jela.”
32  Eka Agripa nowacho ne Festo niya: “Dikoro ne osegony ng’atni ka da bed ni ne ok okwayo ni oyale e nyim Kaisar.”
11  Koro joote kod owete ma ne ni Judea nowinjo ni joma oa e ogendni mamoko bende noserwako wach Nyasaye.
2  Omiyo, ka Petro nobiro nyaka Jerusalem, joma ne riwo lwedo wach tero nyangu nochako donjone niya:
3  “Wawinjo ni ne idhi od joma ok oter nyangu mi ichiemo kodgi.”
4  Eka Petro nochako leronegi wachno adimba niya:
5  “Ne an e taon mar Jopa ka alemo to fweny moro ne obirona mi ne aneno gimoro ma chal gi nanga maduong’ ka lor koa e polo, kendo ne omake gi tungene ang’wen, mi nochopo nyaka kama ne antiere.
6  Ka nanone adimba, ne aneno le mag piny ma nigi tiende ang’wen, gi le mag bungu, gi le mamol, kod winy mag polo.
7  Bende, ne awinjo dwol moro ka wachona niya: ‘Petro, a malo, yang’gi kendo icham!’
8  To ne adwoke kama: ‘Ruoth, ooyo ngang’, gimoro amora mochido kata ma ok ler pok ne odonjoga e dhoga ngang’.’
9  Dwolno ne oa e polo mar ariyo kendo ka owacho niya: ‘We luongo gik ma Nyasaye osepwodho ni gik ma ok ler.’
10  Dwolno ne owinjorena mar adek kendo, kae to gigo duto ne oywa modok e polo.
11  Gikanyono, ne aneno bende ji adek ma noor ira koa Kaisaria ka gichung’ e ot ma ne wantiereno.
12  Eka roho maler nowachona ni mondo adhi kodgi ma ok ariw gi kiawa kata matin. To owete auchielgi bende ne odhi koda mi wadonjo e od ng’atno.
13  “Ne onyisowa kaka ne oneno malaika moro kochung’ e ode ka wachone niya: ‘Or ji Jopa mondo giluong Simon ma bende iluongo ni Petro,
14  kendo obiro wachoni gik monego utim mondo oresi kanyachiel gi joodi duto.’
15  To kane achako wuoyo, roho maler nobiro kuomgi mana kaka rohono notimonwa e kar chakruok.
16  Mano nomiyo aparo wach Ruoth kaka nojawacho niya: ‘Johana ne batiso ji gi pi, to un ibiro batisu gi roho maler.’
17  Kuom mano, ka Nyasaye nochiwonegi mana mich achielno mochiwo nono, mana kaka wan bende ma waseyie kuom Ruoth Yesu Kristo ne omiyowa, an to ne anyalo bedo ng’at manade ma dageng’ Nyasaye?”
18  Kane gisewinjo wechego, ne giweyo kwedogi kendo ne gimiyo Nyasaye duong’ ka giwacho kama: “Kare ero Nyasaye osemiyo ji moa e ogendni mamoko bende thuolo mar loko chunygi gia e richo mondo giyud ngima.”
19  Koro joma noyudo osekere nikech masira ma nobiro kuom Stefano, ne odhi nyaka Foinike, gi Saipras, kod Antiokia, to ne giyalo wach mana ne Jo-Yahudi kende.
20  Kata kamano, moko kuom joma noa Saipras gi Kirene nobiro Antiokia, mi ne gichako wuoyo gi joma ne wacho dho Grik, ka gilandonegi wach maber mar Ruoth Yesu.
21  E wi mano, lwet Jehova ne ni kodgi, kendo kwan mang’ongo mar ji ne oyie mi ne gilokore ir Ruoth.
22  Wachgino nochopo e it kanyakla ma ne ni Jerusalem, omiyo ne gioro Barnaba mondo odhi nyaka Antiokia.
23  Ka nochopo moneno ng’wono mogundho mar Nyasaye kuomgi, ne omor mi nochako jiwogi giduto mondo gidhi nyime siko e Ruoth gi chuny motegno;
24  nimar Barnaba ne en ng’at maber kendo mopong’ gi roho maler kod yie. Kendo ji mogwaro ne oyie kuom Ruoth.
25  Eka nowuok modhi Tarso mondo omany Saulo adimba.
26  Bang’ nwang’e, ne okele Antiokia. Kendo kuom higa mangima ne gijochokore kanyachiel kodgi e kanyakla, to ne gipuonjo oganda mogwaro. Bende, e Antiokia kanyo e kama ne okwong luongie jopuonjre gi nying mar Jokristo, ka luwore gi dwach Nyasaye.
27  E ndalogo, jonabi moko ne olor ka gia Jerusalem nyaka Antiokia.
28  Achiel kuomgi ma nyinge Agabo ne ochung’ malo, kendo kokalo kuom roho maler, nokoro ni kech maduong’ ne chiegni biro e wi piny mangima, to kuom adier, mano notimore e ndalo Klaudio.
29  Omiyo, ka luwore gi kaka nyalo mar ng’ato ka ng’ato ne obet, jopuonjre nong’ado mar oro kony ne owete modak Judea;
30  kendo ne gitimo mano, mi ne gioro konygo ne jodongo kokalo e lwet Barnaba gi Saulo.
8  To Saulo ne oyie gi nekne. Kendo e chieng’no, sand maduong’ ne omuoch kuom kanyakla ma ne ni Jerusalem; jopuonjre duto ne okere e gwenge te mag Judea gi Samaria, mak mana joote.
2  Kata kamano, jomoko moluoro Nyasaye noting’o Stefano mondo gidhi giyike, kendo ne giywage ahinya.
3  Saulo to nochako sando kanyakla malit. Ne ojamonjo ot ka ot koywayo chwo gi mon oko kendo kochiwogi mondo otuegi e jela.
4  Kata kamano, jopuonjre ma ne osekerego nodhi e pinje duto ka gilando wach maber mar Nyasaye.
5  Koro Filipo ne odhi e taon mar Samaria mi nochako yalonegi wach Kristo.
6  Oganda duto ne winjo gi chuny achiel gik ma Filipo ne wacho ka gichiko itgi kendo ne ging’iyo ranyisi madongo ma notimo.
7  Nikech ji mang’eny ne nigi jochiende, jochiendego ne ywak gi dwol maduong’ kae to giwuok kuom jogo. E wi mano, ne ochang ji mang’eny ma ne ong’ol kod pudhe.
8  Kuom mano, ji nobedo gi mor maduong’ e taondno.
9  Koro ne nitie ng’ato e taondno ma nyinge Simon, ma nosebedo ka timo gik moko gi teko mar jochiende komiyo oganda mar Samaria wuoro ahinya, kendo notimore owuon ni en ng’at ma nigi duong’.
10  Ji duto, chakre matinie nyaka maduong’ moloyo ne winje ahinya, kendo ne giwacho niya: “Jali e Teko mar Nyasaye miluongo ni Maduong’.”
11  Omiyo, ne gijowinje nikech gik ma nosebedo kotimo kuom kinde kotiyo gi teko mar jochiende ne miyo giwuoro.
12  Kata kamano, kane giyie gi Filipo ma ne lando wach maber e wi Pinyruodh Nyasaye kendo e wi nying Yesu Kristo, ne obatisgi giduto chwo gi mon.
13  Simon owuon bende ne oyie, to bang’ ka nosebatise, ne odhi nyime bedo gi Filipo; kendo nowuoro ahinya koneno ranyisi kod tije madongo ma ne timore.
14  Ka joote ma ne ni Jerusalem nowinjo ni Samaria noserwako wach Nyasaye, ne gioro Petro gi Johana irgi;
15  mi ne gilor kuno kendo ne gilemonegi mondo giyud roho maler.
16  Nikech nyaka chop kanyo roho ne pok olor ne ng’ato ang’ata kuomgi, to gima nosetimnegi kende ne en batiso e nying Ruoth Yesu.
17  Kae to ne giketo lwetegi kuomgi kendo jogo nochako yudo roho maler.
18  Koro ka Simon noneno ni ka joote oketo lwetgi kuom ji to jogo yudo roho maler, nodwaro miyo jootego pesa,
19  kowacho niya: “An bende miyaeuru nyalono, mondo ng’ato ang’ata ma aketo lweta kuome oyud roho maler.”
20  To Petro nodwoke kama: “Fedhanigo mondo olal kodi, nimar iparo ni inyalo tiyo gi pesa mondo iyud mich ma Nyasaye chiwo nono.
21  In ionge gi kari kata pok e migawoni, nimar chunyi ok oriere tir e wang’ Nyasaye.
22  Omiyo, lok chunyi ia e timni marachni, kendo ikwa Jehova, ni ka nyalore to mondo oweni kuom paro marach mar chunyi;
23  nikech aneno ni in sum makech kendo in misumba tim ma ok kare.”
24  Simon nodwokogi kama: “Kwauru Jehova e loya mondo kata achiel kuom gik musewachogi kik bi kuoma.”
25  Kuom mano, kane gisechiwo neno e okang’ mong’ith chuth kendo kane giseyalo wach Jehova, ne gichako dok ka gichomo Jerusalem, kendo ne gidhi ka gilando wach maber e gwenge mang’eny mag Jo-Samaria.
26  Kata kamano, malaika mar Jehova nowacho ne Filipo niya: “A malo idhi yo milambo e ndara ma lor koa Jerusalem ka dhi Gaza.” (Mani en ndara manie thim motwo.)
27  Eka noa malo mi nodhi, to ne! noromo gi Ja-Ethiopia ma bwoch ma ne nigi teko e bwo Kandes ruoth ma dhako mar Jo-Ethiopia, kendo en e ma ne ochung’ ne mwandu duto mag ruodhno. Jalo ne odhi Jerusalem mondo olem,
28  to sano koro ne odok thurgi kobet e gari ma faras ywayo, kendo ne osomo bug janabi Isaya gi dwol maduong’.
29  Omiyo, roho maler nowacho ne Filipo niya: “Dhi mondo ichop machiegni gi garino.”
30  Filipo noringo nyaka e bath garino mi nowinjo ka Ja-Ethiopiano somo bug janabi Isaya gi dwol maduong’, mi nopenje kama: “Be adier iwinjo tiend weche misomogo?”
31  Nodwoko niya: “Kuom adier, ere kaka dawinj tiendgi ka ok ng’ato olerona?” Omiyo, nokwayo Filipo mondo oidh obed kode ei garino.
32  Koro Ndiko ma noyudo osomo ne wacho niya: “Ne otere e kar yeng’o mana kaka itimo ne rombo, kendo ne ok onyal yawo dhoge mana kaka nyarombo moling’ e nyim ng’at ma liele.
33  E kinde ma ne ijare kitimone gik ma nyiso ni gichaye, ne ok ong’adne bura makare. Gin ng’a gini ma biro hulo wach tieng’ne? Nimar ibiro keth ngimane e piny.”
34  Eka jatelo ma Ja-Ethiopiano nowacho ne Filipo niya: “Asayi, nyisa ane, janabini wuoyo kuom ng’a? Dibed ni owuoyo kuome owuon, koso kuom ng’at moro machielo?”
35  Filipo nochako wuoyo, kendo kochako gi Ndikono, noyalone wach maber e wi Yesu.
36  Koro kaka ne gimedo dhi ka gin e ndarano, ne gichopo e yawo moro mar pi, kendo Ja-Ethiopiano nowacho kama: “Ero ne! Pi ni kae; be nitie gima dimi kik batisa?”
37  ——
38  Eka nochiko ni ochung garino, mi Filipo gi Ja-Ethiopiano ne olor nyaka e i pi, kendo Filipo ne obatise.
39  Kane giwuok e pi, mapiyo nono roho mar Jehova notayo Filipo mondo odhi yore, mi Ja-Ethiopiano ne ok onene kendo, to ne odhi nyime gi wuodhe komor ahinya.
40  Kata kamano, ne ota Filipo nyaka Ashdod, kendo nowuotho e alworano koyalo wach maber e taonde duto nyaka nochopo Kaisaria.
16  Koro nochopo Darbe kod Listra bende. To kanyo ne nitie japuonjre moro ma nyinge Timotheo, wuod nya Jo-Yahudi moro ma ne ni e yie, to wuon mare ne en Ja-Grik,
2  kendo owete man Listra gi Ikonio ne wuoyo maber kuome.
3  Paulo ne dwaro ni Timotheo odhi kode, omiyo ne okawe motere nyangu nikech Jo-Yahudi ma ne ni kuondego, nimar giduto ne ging’eyo ni wuon Timotheo ne en Ja-Grik.
4  Kane giwuotho ka gikalo e taonde, ne ginyiso joma ne ni kuondego weche ma joote kod jodongo ma ne ni Jerusalem nosechiko ni gimak.
5  To kuom adier, kanyakla man kuondego nomedo gurore e yie kendo kwan-gi ne medore pile ka pile.
6  Bende, ne giwuotho ka gikalo Frugia kod piny Galatia, nikech roho maler nokwerogi ni kik giyal wach Nyasaye e alwora mar Asia.
7  To kaka ne gimedo lor ka gidhi Misia, ne gitemo ahinya mondo gidonj e Bithinia, to roho mar Yesu ne ok oyienegi.
8  Omiyo, ne gikalo Misia mi gilor mwalo nyaka Troa.
9  To gotieno, fweny moro nobiro ne Paulo—mi noneno Ja-Makedonia moro kochung’ kanyo kendo ka saye niya: “Bi ane Makedonia koni mondo ikonywa.”
10  Mapiyo bang’ fweny ma ne osenenono, ne watemo dhi Makedonia ka wang’ado ni kuno e ma Nyasaye noseluongowa mondo wadhi wayalnegie wach maber.
11  Omiyo, ne waidho yie kowuok Troa mi wadhi moriere nyaka e Samothras, to kinyne ne wadhi Neapoli.
12  Bang’ wuok kanyo, ne wadhi Filipi manie bwo loch Rumi, kendo en e taon maduong’ e alwora mar Makedonia. Ne wabet Filipi kuom ndalo moko.
13  Chieng’ Sabato, ne wawuok oko mar rangach nyaka e bath aora moro kama ne waparo ni ne nitie kar lamo, mi ne wabet piny kendo ne wachako wuoyo gi mon ma ne ochokore kanyo.
14  Eka dhako moro ma nyinge Lidia ma a e taon mar Thiatira ma ne uso lewni ma rangigi rajamna, kendo ma ne lamo Nyasaye, ne winjowa, kendo Jehova noyawo chunye ahinya mondo ochik ite malong’o ne gik ma Paulo ne wacho.
15  Koro ka nosebatis Lidia kod joode, nokwayowa kama: “Ka ukwana ni an ng’at moluoro Jehova, to biuru mondo ubed e oda.” Kendo nosayowa ahinya mi ne wadhi.
16  Koro kane wadhi kar lemo, jatich moro ma nyako ma ne nigi jachien ma ne miyo okoro wach, noromo kodwa. Joma nyakono ne tiyonegi ne yudoga ohala mang’eny nikech tichne mar koro wach.
17  Nyakono ne siko ka luwowa gi Paulo kendo nokok kowacho kama: “Jogi ma sani yalonu wach warruokni, gin wasumbni mag Nyasaye Mamalo Chutho.”
18  Ne osiko kotimo kamano kuom ndalo mang’eny. Gikone, Paulo ne ool gi wachno mi nolokore mowacho ne jachiendno niya: “Achiki e nying Yesu Kristo ni wuog ia kuome.” Mi jachiendno nowuok gie sano.
19  Kuom mano, ka joma nyakono ne tiyonegi noneno ni koro genogi mar yudo ohala ne oselal, ne gimako Paulo gi Sila kendo ne giywayogi nyaka e chiro ir jotelo.
20  Bang’ terogi nyaka ir jotelo mag taon mar Filipi, ne giwacho kama: “Jogi chando taondwani ahinya. Gin Jo-Yahudi,
21  kendo giyalo timbe ma ok owinjore watim ka luwore gi kitwa, nimar wan Jo-Rumi.”
22  Eka ogandano ne oa malo kanyachiel ka gin gi mirima mager kodgi, kendo bang’ ka jotelogo noseyiecho lepgi, ne gichiko mondo ochwadgi gi del.
23  Kane gisechwadogi del mang’eny, ne giwitogi e jela kendo ne gichiko jarit jela mondo oritgi kik giring.
24  Nikech ne ochike kamano, nowitogi e od jela ma iye mi notueyo tiendegi e lodi mag yien.
25  To e dier otieno, Paulo gi Sila ne lemo ka gipako Nyasaye gi wer, kendo mabuse ne winjogi.
26  Apoya nono yiengni maduong’ mar piny ne otimore, kendo mise mag jelano ne oyiengni. E wi mano, dhoudi duto ne oyawore gikanyono, kendo rateke mag ng’ato ka ng’ato ne ogonyore.
27  To ka jarit ne ochiew moneno ni dhoudi mag jela oyawore, nowuodho liganglane kendo ne ochiegni negore koparo ni mabuse oseringo.
28  To Paulo nokok gi dwol maduong’ niya: “Kik ihinyri nimar waduto wan kae!”
29  Omiyo, nokwayo teyni mi nodonjo ei od jela mapiyo, kendo luoro ne omake ahinya mi nopodho piny e tiend Paulo gi Sila.
30  Nogologi oko mopenjogi niya: “Ruodhina, en ang’o ma nyaka atim mondo oresa?”
31  Ne gidwoke kama: “Yie kuom Ruoth Yesu to ibiro resi, in kaachiel gi joodi.”
32  Eka ne giyalone wach Jehova kanyachiel gi jogo duto manie ode.
33  Kendo nokawogi e sa nogo gotienono mi ne olwokonegi kuonde mohinyore. Kae to en kaachiel gi joode duto ne obatisgi gikanyono.
34  Norwakogi ei ode moikonegi chiemo e mesa, kendo nobedo gi mor maduong’ kod joode duto nikech koro ne giseyie kuom Nyasaye.
35  Ka piny noseru, jotelogo nooro askeche mondo giwach niya: “Gonyuru jogo.”
36  Jarit jelano nonyiso Paulo wechegigo kama: “Jotelo oseoro jomoko kae gi wach ni mondo ogonyu karu ji ariyo. Omiyo, koro wuoguru kendo udhi gi kuwe.”
37  To Paulo nodwoko kama: “Nyoro gichwadowa e lela ka pok giyalowa mi oyud ketho kuomwa, kae to giwitowa e jela to wan Jo-Rumi. Sani koro gidwaro golowa oko ling’ling’? Ooyo ngang’! Gibi mondo gin giwegi gikowwa oko.”
38  Askechego notero wechego ne jotelo. Jotelogo nobedo maluor bang’ fwenyo ni jogo ne gin Jo-Rumi.
39  Omiyo, ne gibiro mi gisayogi, kae to bang’ kowogi oko, ne gikwayogi mondo giwuog gia e taondno.
40  Eka ne giwuok e jela mi gidhi nyaka e od Lidia; kendo bang’ neno owete, ne gijiwogi kae to ne giwuok mi gidhi.
18  Bang’ mano, Paulo nowuok Athene mi ne odhi Korintho.
2  Kanyo noyudoe Ja-Yahudi moro ma nyinge Akwila, ma en jal ma ne onyuol Ponto, to ne oyudo eka oa biro koa Italia ka en gi Prisila chiege, nimar Klaudio nosegolo chik ni mondo Jo-Yahudi duto owuog Rumi. Omiyo, Paulo nolimogi,
3  to nikech tijgi ne chalre, nodak e dalagi kendo notiyo kodgi nimar ne gin jotwang’ hema.
4  E sabato ka sabato, ne ojagolo twak e sunagogi kotiyo gi lony e loko pach Jo-Yahudi gi Jo-Grik mondo girwak yie.
5  Koro ka Sila gi Timotheo noselor ka gia Makedonia, Paulo nochako bedo modich ahinya gi yalo wach Nyasaye, kochiwo neno ne Jo-Yahudi kendo kosiro gadier ni Yesu e Kristo.
6  To kane gisiko gikwede kendo wuoyone ka ginyise achaya, noteng’o lepe mowachonegi kama: “Rembu mondo obed e wiu uwegi. An to aler. Chakre sani ka dhi nyime, abiro dhi ir joma oa e ogendni mamoko.”
7  Omiyo, ne oa kanyo modhi e od ng’at moro ma nyinge Titio Jastas, ma ne en ng’at moluoro Nyasaye, ma ode ne omakore gi sunagogi.
8  To Krispo ma ne en jatelo ma tayo e sunagogi ne oyie kuom Ruoth kaachiel gi joode duto. Eka thoth Jo-Korintho ma nowinjo wach nochako rwako yie mi ne obatisgi.
9  E wi mano, gotieno Ruoth nowacho ne Paulo e fweny niya: “Kik iluor, to dhi mana nyime gi yalo kendo kik iling’,
10  nimar an kodi kendo onge ng’at ma biro monji mondo ohinyi; nikech an gi ji mang’eny e taondni.”
11  Omiyo, nobedo kanyo kuom higa gi dweche auchiel kopuonjo wach Nyasaye e diergi.
12  E kinde ma Galio ne en jatelo mar Akaya, Jo-Yahudi noriwore e monjo Paulo kendo ne gitere e kom-bura
13  ka giwacho niya: “Ng’atni semo ji mondo gilam Nyasaye e yo mopogore gi chik.”
14  To sama Paulo ne chiegni chako wuoyo, Galio nowacho ne Jo-Yahudi kama: “Yaye, un Jo-Yahudi, ka da bed ni adier ng’atni otimo gimoro ma ok kare, kata oketho gi ketho moro maduong’, dikoro asehora mos mondo awinju.
15  To ka en nikech uywaru e wi weche, kod nying ji, kendo e wi chiku uwegi, un uwegi e ma nyaka ung’ad wachno. Ok daher bet jang’ad-bura e wi wechego.”
16  Eka noriembogi gia e nyim kom-bura.
17  Omiyo, ne gimako Sosthene ma ne en jatelo ma tayo e sunagogi mi gichako goye e nyim kom-bura. To Galio ne ok odonjre gi gik ma ne gitimogo kata matin.
18  Kata kamano, bang’ bedo kuno kuom ndalo moko momedore, Paulo nogoyo oriti ne owete mi noidho yie kochomo Siria, ka en gi Prisila kod Akwila. Noselielo yie wiye mobedo machieko ka en Kenkrea, nikech noyudo osetimo singruok.
19  Eka ne gichopo Efeso mi noweyogi kuno; to en nodonjo ei sunagogi kendo nochako twak gi Jo-Yahudi.
20  Kata obedo ni ne gikwaye ni odong’ kodgi kuom kinde momedore, ne ok oyie,
21  kar mano, ne ogoyonegi oriti kowachonegi niya: “Abiro duogo iru kendo ka Jehova oyie.” Mi noidho yie koa Efeso
22  molor nyaka Kaisaria. Eka noidho malo Jerusalem kendo nomoso kanyakla, kae to ne olor nyaka Antiokia.
23  Ka nosetieko ndalo moko kanyo, nowuok modhi koni gi koni kokalo e piny Galatia kod Frigia, kotego jopuonjre duto.
24  Koro Ja-Yahudi moro ma nyinge Apolo ma ne onyuol Aleksandria nochopo Efeso; ne en ng’at mong’eyo twak e yo mong’ith kendo ne olony ahinya gi weche manie Ndiko.
25  Ng’atni ne osepuonj yor Jehova, kendo nikech ne en gi ilo kokalo kuom roho mar Nyasaye, ne oyalo kendo ne opuonjo weche motudore gi Yesu e yo makare, en mana ni ne olony gi batiso mar Johana kende.
26  Nochako yalo gi chir e sunagogi, to ka Prisila gi Akwila ne owinje, ne gikawe mi gilerone yor Nyasaye e yo malong’o moloyo.
27  Bende, nikech nodwaro dhi nyaka loka Akaya, owete nondiko ne jopuonjre ma kuno ka gikwayogi mondo girwake e yo maber. Omiyo, ka nochopo kuno, nokonyo ahinya joma noserwako yie kokalo kuom ng’wono mogundho mar Nyasaye;
28  nimar ne onyiso e lela kendo e yo malong’o ka en gi ilo maduong’, ni Jo-Yahudi ne ok ni kare, kotiyo gi Ndiko e nyiso ni Yesu e Kristo.
17  Eka ne giwuotho ka gikalo ei Amfipoli gi Apolonia mi gichopo Thesalonika, kama sunagogi mar Jo-Yahudi ne nitieree.
2  To ka luwore gi kaka tim Paulo nobet, nodonjo ei sunagogi kama ne gintie, kendo kuom sabato adek, ne otwak kodgi kuom weche manie Ndiko
3  kolero kendo siro puonjgo kotiyo gi weche mosendik ma nyiso ni ne nyaka sand Kristo kendo chiere oa kuom joma otho, kowachonegi niya: “Ma e Kristo, Yesu ma sani ayalonu wachne.”
4  Mano nomiyo moko kuomgi orwako yie mi giriwore gi Paulo kod Sila, kendo oganda mang’ongo moriwo Jo-Grik ma ne lamo Nyasaye kod mon mogwaro ma ne nigi huma, bende notimo kamano.
5  Kata kamano, nyiego nomako Jo-Yahudi kendo ne gichoko jomoko maricho ma ne bayo abaya e chirni, mi oganda ma achachno nochokore kendo ne gikelo koko e taondno. Mi ne gimonjo od Jason ka gidwaro golo Paulo gi Sila oko ir ogandano.
6  To kane ok ginwang’ogi, ne giywayo Jason gi owete moko mi giterogi ir jotend taondno, ka gikok niya: “Joma oseloko piny mangimagi sani koro ni kae bende,
7  kendo Jason oserwakogi maber e ode. Jogi duto kwedo weche ma Kaisar chiko, ka giwacho ni nitie ruoth machielo, ma en Yesu.”
8  Kane giwinjo wechego, ogandano kod jotend taondno ne obwok;
9  to bang’ kawo pesa mar singo ma ne dwarore kuom Jason gi jomamokogo, ne giweyogi mondo gidhi.
10  Mapiyo ka nochopo otieno, owete nochiko Paulo gi Sila mondo gidhi Beroa. Bang’ chopo, ne gidonjo e sunagogi mar Jo-Yahudi.
11  Koro Jo-Yahudi ma ne ni Beroa ne nigi chuny maber moloyo mago ma ne ni Thesalonika nimar ne girwako wach Nyasaye ka gin gi paro moikore moloyo, ka ginono Ndiko adimba pile ka pile mondo gine kabe wechego ne ni kamano adier.
12  Kuom mano, thothgi ne oyie, kendo mon moko mogwaro ma Jo-Grik ma ne nigi huma, kaachiel gi chwo moko noyie.
13  To ka Jo-Yahudi ma ne oa Thesalonika nofwenyo ni Paulo ne yalo wach Nyasaye e Beroa bende, ne gibiro kanyo mondo giketh chuny oganda obed gi mirima.
14  Eka gikanyono owete nochiko Paulo mondo odhi nyaka e nam, to Sila kod Timotheo ne odong’ chien kanyo.
15  Kata kamano, joma ne ni kod Paulo ne otere nyaka Athene, kendo ne gidok bang’ ka Paulo nosechikogi ni Sila kod Timotheo odhi ire mapiyo kaka nyalore.
16  Koro sama Paulo ne ritogi Athene, chunye nochandore bang’ neno ka taondno opong’ gi nyiseche mag sanamu.
17  Omiyo, nochako twak matut e sunagogi gi Jo-Yahudi kod jomamoko ma ne lamo Nyasaye. Bende, nojatimo kamano pile ka pile gi joma ne yudore e chirni.
18  To moko kuom jolup Epikuro kod jolup Stoiko ma ne puonjo riekni mag dhano nochako mino kode wach. Moko ne wacho kama: “En ang’o ma jawach thoreni dwaro wacho?” To jomamoko ne wacho niya: “Ochal ka jayal wach nyiseche ma welo.” Ne giwuoyo kamano nimar ne oyalo wach maber mar Yesu kod mar chier.
19  Omiyo, ne gikawe mi gitaye nyaka e Areopago mi giwachone niya: “Be wanyalo ng’eyo tiend puonj manyienni?
20  Nikech ikelonwa puonj moko ma itwa pok nowinjo, dwaher ng’eyo tiendgi.”
21  Adier, Jo-Athene kod welo ma nodak kanyo ne ohero tiyo gi thuologi mag yueyo mana e goyo mbaka kata e winjo weche manyien.
22  Eka Paulo ne ochung’ e dier Areopago mowacho kama: “Jo-Athene, aneno ni e gik moko duto, nenore ni umiyo nyiseche luor ahinya moloyo kaka jomamoko timo.
23  Kuom ranyisi, sama nende akalo kendo nono mos gik mulamo, ne anwang’o bende kendo moro mar misango mondik ni, ‘Mar Nyasaye Maok Ong’e.’ Omiyo, ng’at ma ulamo ma ok ung’eyono, e ma sani ayalonu wachne.
24  Ruodh polo gi piny, ma en Nyasaye ma nochueyo piny kod gik moko duto manie iye, ok dag ei hekalu molos gi lwet dhano;
25  en ok konye gi lwet dhano ka gima ochando gimoro, nikech en owuon omiyo ji duto ngima, gi muya, kod gik moko duto.
26  Kendo noloso ogendni duto koa kuom ng’ato achiel, mondo gidag e wang’ piny mangima, mi noketo chon ndalo kod tong’ e wi kuonde ma dhano ne dhi dakie,
27  mondo gidwar Nyasaye ka gimanye koni gi koni mi adier giyude, kata obedo ni kuom adier ok obor gi ng’ato ka ng’ato kuomwa.
28  Nikech kokalo kuome wangima, wawuotho, kendo wantiere, mana kaka moko kuom jou ma jondik-wende osewacho niya, ‘Nikech wan bende wan nyithinde.’
29  “Kuom mano, nikech wan nyithind Nyasaye, ok onego wapar ni Nyasaye chal gi dhahabu, kata fedha, kata kite, kendo ni ochal gi gima opa gi riekni mag dhano.
30  Adier, Nyasaye ok osedewo ndalo kaka mago ma ji ne ok ong’eye; to sani koro olando ne ji duto kamoro amora ni onego gilok chunygi gia e richo.
31  Nikech oseyango odiechieng’ mobiro ng’adoe bura makare ne piny kotiyo gi jal moro moseketo, kendo kuom chiero jalo a kuom joma otho, osechiwo ne ji duto gima nyiso ni mano biro timore.”
32  Koro kane giwinjo wach chiero joma otho, jomoko nochako jaro wachno, to moko nowacho niya: “Wabiro winji ane kendo kuom wachni.”
33  Omiyo, Paulo noweyogi,
34  to jomoko noriwore kode mi girwako yie. Moko kuomgi ne gin Dionisio ma ne en jang’ad-bura e od ng’ado bura ma Areopago, gi dhako moro ma nyinge Damaris, kod jomamoko bende.
9  To nikech Saulo pod ne opong’ gi mirima kendo nodwaro nego jopuonjre Ruoth, ne odhi ir jadolo maduong’
2  mi ne okwaye barupe mondo oter e sunagoke man Damaski mondo eka ka oyudo ng’ato ang’ata, obed dichwo kata dhako ma en ja Yorno, to okelgi Jerusalem kotueyogi.
3  Koro kane en e wuoth kendo nochiegni chopo Damaski, ler moro moa e polo ne orieny apoya nono molwore,
4  mi nopodho piny kendo nowinjo dwol moro ka wachone niya: “Saulo, Saulo, isanda nang’o?”
5  Saulo nopenje kama: “In ng’a, Ruoth?” Nodwoke niya: “An Yesu, jal ma isando.
6  To a malo mondo idonj e taondno, kendo ibiro wachni gima nyaka itim.”
7  Koro joma ne ni kode e wuoth ne ochung’ ka dhogi omoko, to adier ne giwinjo dwol moro, to ne ok gine ng’ato.
8  Eka Saulo noa malo kama ne opodhoeno, to kata obedo ni wengene ne oyawore, ne ok onyal neno gimoro. Omiyo, ne gitaye ka gimako lwete mi gidonjo kode Damaski.
9  To wang’e ne ok oneno gimoro amora kuom ndalo adek, kendo ne ok ochiem kata metho.
10  E Damaski kanyo, ne nitie japuonjre moro ma nyinge Anania, kendo Ruoth nobirone e fweny moluonge niya: “Anania!” Eka nodwoke kama: “An kae Ruoth.”
11  Ruoth nowachone niya: “A malo mondo idhi e ndara miluongo ni Tir, to kichopo e od Judas, many ng’at ma nyinge Saulo moa Tarso. Nikech ne! sani olemo,
12  to oseneno e fweny moro ka ng’at ma nyinge Anania donjo kendo keto lwete kuome mondo wengene ochak onen kendo.”
13  Kata kamano, Anania nodwoke kama: “Ruoth, asewinjo weche moa kuom ji mathoth e wi jalno kod gik mang’eny malit ma notimo ne jogi maler e Jerusalem.
14  Kendo gie sani jodong-jodolo osemiye teko mar mako ji duto ma luongo nyingi.”
15  To Ruoth nowachone niya: “Dhi! nikech jalno en gira mar tich moseyier mondo oting’ nyinga kolande ne ogendni mamoko kaachiel gi ruodhi kod nyithind Israel.
16  Kendo abiro nyise e yo maler sand mang’eny ma nyaka okalie.”
17  Kuom mano, Anania ne odhi modonjo e odno, kendo noketo lwete kuome mowachone niya: “Saulo owadwa, Ruoth Yesu ma nofwenyoreni ka in e ndara kibiro, e ma oseora iri mondo wengeni onen kendo, kae to ipong’ gi roho maler.”
18  Mi gikanyono, gik moko ma chal gi ogakla mag rech nolwar koa e wengene, mi nochako neno kendo. Eka noa malo mi ne obatise,
19  bende, ne ochiemo mi oyudo teko. Ne otieko ndalo moko ka en gi jopuonjre Damaski,
20  kendo gikanyono nochako yalo e wi Yesu e sunagoke konyiso ni jali e Wuod Nyasaye.
21  To ji duto ma ne winje ne wuoro ahinya ka gipenjore niya: “Donge jali e ma ne sando malit joma luongo nyingno e Jerusalem? Donge ne obiro kae mondo omakgi koterogi ir jodong-jodolo?”
22  To nyalo mar Saulo nodhi mana nyime ka medore kendo ne omiyo Jo-Yahudi ma nodak e Damaski ohum sama nolero e yo ma winjore malong’o ni Yesu e Kristo.
23  Koro ka ndalo mogwaro nosekalo, Jo-Yahudi noriwo paro kanyachiel mondo ginege.
24  Kata kamano, Saulo nofwenyo chenrogi marachno. Bende, ne gikiyo ahinya dho rangeye odiechieng’ gi otieno mondo ginege.
25  Omiyo, jopuonjrene ne okawe mokete ei okapu mi gilorego piny gotieno e otuchi moro e kor ohinga.
26  Ka Saulo notundo Jerusalem, notimo kinda mondo oriwre gi jopuonjre, to giduto ne giluore, nimar ne ok giyie ni koro nosebedo japuonjre.
27  Kuom mano, Barnaba ne okonye kendo nokawe motere ir joote, eka Barnaba nonyisogi weche duto kaka Saulo noseneno Ruoth e ndara mi nowuoyo kode, kendo kaka noseyalo gi chir e wi nying Yesu ka en Damaski.
28  Omiyo, nomedo bedo kodgi, kendo nowuotho kamoro amora e Jerusalem ma onge luoro, koyalo gi chir e nying Ruoth.
29  Noyudo owuoyo gi Jo-Yahudi ma ne wacho dho Grik koyware kodgi e mbaka, to jogo notemo mondo ginege.
30  Ka owete nofwenyo mano, ne gilor kode nyaka Kaisaria kae to ne gichike mondo odhi Tarso.
31  Kuom adier, bang’ mano, kanyakla mar alwora duto mar Judea, gi Galili, kod Samaria, nobedo gi kinde mag kuwe, ka gigerore motegno e yie; kendo kaka ne gimedo wuotho ka giluoro Jehova kendo e hoch mar roho maler, e kaka kwan mar jopuonjre ne siko ka medore.
32  Koro sama Petro ne wuotho e alworano duto, nochopo bende nyaka ir joma ler ma nodak e taon mar Lida.
33  Kanyo noyudoe ng’at moro ma nyinge Ainea, ma nosebedo ka ok nyal wuok e otandane kuom higni aboro nikech tuo mar abach.
34  Petro nowachone kama: “Ainea, Yesu Kristo e ma changi. A malo kendo ipedh otandani.” Mi gikanyono noa malo.
35  Ka ji duto ma nodak e Lida kod Pewe mag Sharon ne onene, ne gilokore mi giyie kuom Ruoth.
36  Koro ne nitie japuonjre moro e Jopa ma nyinge ne Tabitha, ma kolok to tiende en “Dorkas.” Ne ogundho gi timbe mabeyo kendo nochiwo mich mag konyo jochan.
37  To e ndalono nobedo ma tuo mi notho. Omiyo, ne gilwoke mi gipiele e ot ma malo.
38  Nikech Lida ne chiegni gi Jopa to jopuonjre nowinjo ni Petro ne ni e taondno, ne gioro ji ariyo ire mondo gikwaye kama: “Kiyie, bi irwa ma ok ideko.”
39  Eka Petro noa malo, mi nodhi kodgi. To ka nochopo kuno, ne gitere nyaka e ot ma malo; kendo mond liete duto ne odhi ire ka giywak kendo ka giting’o lewni mang’eny gi lep kandho ma Dorkas ne otwang’o kane pod en kodgi.
40  Eka Petro nogolo ji duto oko mi nogoyo chonge piny molemo. Kae to nolokore mong’iyo ringre ng’at mothono mowacho niya: “Tabitha, a malo!” Mi Tabitha noyawo wang’e kendo ka noneno Petro, ne obet piny.
41  Petro ne omake mi ne ochunge malo eka noluongo joma ler kod mond liete mi ne ochiwe kongima.
42  Wachno nolandore e Jopa mangima, kendo ji mang’eny ne oyie kuom Ruoth.
43  Petro notieko ndalo moko mogwaro ka en Jopa kodak gi janyong’-piende moro ma nyinge Simon.
28  Kane wachopo maber e lowo motwo, ne wafwenyo ni chulano ne iluongo ni Malta.
2  Kendo jo chulano nonyisowa ng’wono e okang’ maduong’ ahinya. Ne gimokonwa mach mi girwakowa waduto e yo mang’won nikech koth ma ne chue kendo nikech koyo.
3  Kata kamano, sama Paulo nochoko yien moko mi oketo e mach, thuol moro nowuok nikech liet kendo nomoko e lwet Paulo.
4  Ka jo chulano noneno thuol ma nigi sumno koliero e lwete, ne gichako wacho e kindgi kama: “Adier, ng’atni en janek, kendo bura makare ok oyiene mondo odhi nyime bedo mangima kata obedo ni osetony oa e nam.”
5  Kata kamano, Paulo noteng’o thuondno mi ne olware e mach, to ne ok ohinyore.
6  To jogo ne paro ni lwete ne dhi kuot kata ni ne odhi gore piny apoya mi otho. Kane giserito kuom seche moko mogwaro mi gineno ni onge gima rach ma ne timorene, ne giloko pachgi mi gichako wacho ni Paulo en nyasaye.
7  Koro e alwora mar gweng’no ne nitie puothe mag jatend chulano ma nyinge Pablio, kendo norwakowa gi mor mi noritowa maber kaka wende kuom ndalo adek.
8  To wuon Pablio ne nindo nikech ne en gi tuo mar midhusi kod ndira, eka Paulo ne odhi ire molemo koketo lwetene kuome kendo ne ochange.
9  Ka mano nosetimore, jomamoko ma ne tuore ma nodak e chulano bende nochako biro ire mondo ochanggi.
10  Jogo bende ne odhialowa ahinya kuom miyowa mich mogundho, kendo kane wachako wuodhwa e nam, ne gimiyowa gige konyruok duto ma ne wachando.
11  Dweche adek bang’e, ne wachako wuoth ka waidho meli moro ma nigi kido yo ka wiye mondikie ni “Yawuot Zeu.” Melino nowuok Aleksandria, to nikech ne en ndalo koyo noyudo ogowo e chulano.
12  Bang’ gowo e wath ma Sirakusa, ne wabedo kanyo kuom ndalo adek;
13  kane waa kanyo ne wadhi mi wachopo Rigiam. Odiechieng’ achiel bang’e, yamo mar milambo nosieko mi kinyne ne wachopo Puteoli.
14  Kanyo ne wayudo owete kendo ne gikwayowa ni wabed kodgi kuom ndalo abiriyo, eka ne waa kanyo ka wachomo Rumi.
15  Ka owete nowinjo ni wachomo kuno, ne gibiro romonwa e Chiro mar Apio kod kar chiemo gi buoro miluongo ni Udi Adek. Ka Paulo nonenogi, nogoyo ne Nyasaye erokamano kendo nobedo gi chir.
16  Gikone, kane wadonjo Rumi, ne oyie ne Paulo dak kende e ode mochulo ka en gi askar ma rite.
17  Kata kamano, ndalo adek bang’e, ne oluongo jotend Jo-Yahudi. Kane gisechokore, nowachonegi kama: “Owetena, kata obedo ni ok ne atimo gima kwedo ogandawa kata tim kwerewa, ne ogola Jerusalem kaka ng’at motue mi oketa e lwet Jo-Rumi.
18  Kendo kane gisenono wachna, ne gidwaro gonya nimar ne ok giyudo gimoro kuoma mowinjore gi tho.
19  To ka Jo-Yahudi ne ok dwar ni ogonya, ne akwayo mondo Kaisar e ma odhi oyala, to ne ok atimo kamano ka gima ne an gi wach moro ma ne adwaro donjogo ne ogandawa.
20  Wachni e momiyo ne akwayo ni mondo aneu kendo awuo kodu, nimar otueya gi nyorochegi nikech geno ma Israel osebedogo.”
21  Ne gidwoke kama: “Pok wayudo barupe moa Judea ma wuoyo kuomi, bende onge ng’ato ang’ata kuom jowetewa moa kuno mosehulonwa kata mosewachonwa gimoro amora marach kuomi.
22  Kata kamano, waneno ni ber mondo wawinj paro ma in-go iwuon, nimar wang’eyo ni kamoro amora ji wuoyo marach kuom kidieny mar dinni.”
23  Eka ne gichano odiechieng’ moro mondo girom kode, kae to ne gibiro ire ji mang’eny kama ne odakie. Bang’e noleronegi wachno, kochiwonegi neno e okang’ mong’ith e wi wach Pinyruodh Nyasaye, kendo notiyo gi Chik Musa kod weche Jonabi mondo olokgo pachgi giyie kuom Yesu, kotimo kamano chakre okinyi nyaka yuso piny.
24  Moko kuomgi nochako yie kuom weche ma nowachogo; to moko ne ok oyie.
25  Omiyo, nikech ne gipogore e paro e kindgi, ne gichako a, kendo Paulo nowacho kama: “Roho maler nowacho kare ne kwereu kokalo kuom janabi Isaya
26  niya, ‘Dhi ir ogandano mondo iwachnegi kama: “Adier winjo to unuwinj to ok unung’e tiende ngang’, kendo adier rango to unurang, to ok unune ngang’.
27  Nimar chuny jogi osetamore rwako wach, kendo gisewinjo gi itgi to ok gitim gimoro, kendo giseumo wengegi mondo kik wengegi nen ngang’, mondo kik itgi winj wach, mondo kik wach donj e chunygi, kendo kik gilokre mi achanggi.”’
28  Omiyo, daher mondo ung’e ni warruok moa kuom Nyasayeni, oseter ne ogendni mamoko; kuom adier, gibiro rwake.”
29  ——
30  Omiyo, ne obet kanyo kuom higni ariyo mangima, ka opango ode owuon, kendo jogo duto ma nobiro ire ne ojarwakogi e yo mang’won,
31  koyalonegi wach Pinyruodh Nyasaye, bende kopuonjogi wach Ruoth Yesu Kristo, kendo ne owuoyo ka en thuolo ahinya ma onge luoro, kendo onge gima ne geng’e.
27  Koro ka noseng’ad wach ni mondo wakwang’ gi meli nyaka Italia, ne giketo Paulo kod ji mamoko motue e lwet jatend-askeche ma nyinge Julio, ma notelo ne kidieny mar Agusto.
2  Bang’ idho meli ma nowuok Adramitio kendo ma ne chiegni dhi e wedhe mag alwora mar Asia, ne wachako wuodhwa; Aristako ma Ja-Makedonia ma noa Thesalonika ne ni kodwa.
3  Kinyne ne wagowo Sidon, to Julio notimo ne Paulo tim ng’wono kuom yiene odhi ir osiepene mondo gikonye.
4  Kane waa kanyo, ne wakwang’ ka wakalo e tiend chula mar Saipras mondo chulano ogeng’nwa yamo ma ne ochomowa tir.
5  Eka ne wakwang’ e chuny nam ka wakalo e bath Kilikia gi Pamfilia kae to ne wagowo e wath man Mira e piny Likia.
6  Kanyo jatend-askeche noyudo meli moro moa Aleksandria ka dhi Italia, mi noketowa e iye.
7  Eka bang’ kwang’ mos kuom ndalo moko mogwaro, ne wachandore nyaka wachopo Kanido. Nikech yamo ne ok oyienwa dhi nyime, ne wakwang’ ka wageng’ore e tiend chula mar Krete ka wakadho Salmone.
8  Eka bang’ kwang’ e tiend chulano ka wachandore, ne wachopo kama iluongo ni Mbita Mokue, ma ne en kama chiegni gi taon mar Lasea.
9  Nikech kinde mogwaro nosekalo, kendo kwang’o meli koro ne nyalo kelo masira, nimar kata mana Odiechieng Pwodho Ji, ma ji ne tueyoe chiemo bende nosekalo, Paulo nong’ado ne ji rieko moro
10  niya: “Jowetena, aneno ni wuodhni dhi kelo kethruok kendo wadhi yudo masira maduong’, ok mana ne osike gi meli kende, to kata mana ngimawa bende.”
11  Kata kamano, jatend-askeche noluwo wach jachik meli kod mar wuon melino kar winjo gima Paulo ne wacho.
12  Nikech wadhno ne ok owinjore betie e ndalo koyo, thoth ji nochiwo paro ni mondo wawuog kanyo kendo temo neno ka dwadhi geng’ore ne koyo e Foniks, ma ne en wath moro man Krete ma nigi kuonde ariyo midonjogo, achiel yo nyandwat to machielo yo milambo.
13  Ka yamo mar milambo ne kudho mos, ne giparo ni ne ginyalo chopo kama ne gidhiye, omiyo ne gipudho nanga ma nochungo meli, mi ne gichako kwang’o meli ka gikalo e bath Krete machiegni gi dho wath.
14  Kata kamano, bang’ dhi matin nono, yamo moro mager miluongo ni Yurakulo nochako goyo meli.
15  To nikech yamono ne yiengo meli matek ahinya ma meli ne ok nyal chomore kode tir, ne waweyo yamono oterowa atera.
16  Kae to ne wachopo kama chula moro matin miluongo ni Kauda ne nyalo geng’onwae yamono, to e ma pod kawo yie matin ma ne otue chien e melino ne tek ahinya.
17  To bang’ ting’e mi girwake e meli, ne gichako tueyo melino gi tonde molwore mondo kik obarre, to nikech ne giluor ni ginyalo moko kama thanythany e Sirti, ne giloro tanga mi yamo noterogi.
18  Nikech yamo mager ne terowa koni gi koni, kinyne ne gichako golo gik moko mondo meli obed mayot.
19  To e ndalo mar adek, ne giwito tonde mag nanga kod gige chiko meli gi lwetgi giwegi.
20  Ka ndalo mogwaro ne osekalo ka pok waneno wang’-chieng’ kata sulwe kendo yamo mager bende ne medo goyowa ahinya, geno moro amora ni ne wanyalo kwo nochako rumo.
21  Nikech ndalo mogwaro nosekalo ka pok ji ochiemo, Paulo ne ochung’ e diergi mowachonegi kama: “Jowetena, ka dine uwinjo paro ma ne ang’adonu ni kik ukwang’ meli ua Krete, dikoro ok wayudo masira kod chandruok ma kama.
22  Kata kamano, koro akwayou ni ubed moil, nimar onge kata ng’ato achiel ma biro lal, mak mana meli.
23  E otienoni, malaika mar Nyasaye ma an ng’ate kendo ma atiyone, nende obiro mochung’ buta
24  mowachona niya: ‘Kik iluor, Paulo. Nyaka ibi ichung’ e nyim Kaisar, kendo ne! kuom ng’wonone, Nyasaye biro reso ji duto ma in-go e meli nikech in.’
25  Omiyo, beduru gi chir jowetena, nimar ayie kuom Nyasaye ni gigo biro timore mana kaka nosewachna.
26  Kata kamano, yamo nyaka terwa mi wamok e chula moro.”
27  Koro ka nochopo otieno mar 14 kendo yamo ne yukowa koni gi koni e Nam mar Adria, e dier otieno, jokwang’ meli nochako fwenyo ni chal ka gima ne gisudo machiegni gi kamoro ma nigi lowo motwo.
28  Ne gipimo tut mar kanyo mi giyudo ka en mita 36, kendo ne gimedo sudo matin kae to ne gipimo mi giyudo ka tutne en mita 27.
29  To nikech ne giluor ni ginyalo moko e lwendni, ne gibolo nanga ang’wen mag chungo meli ka gin yo ka chien e meli, kendo ne gichako gombo mondo piny oru.
30  To ka jokwang’ meli nochako manyo kaka ne ginyalo ringo gia e melino, ne giloro yie matin e nam ka giwuondore ni ne gidwaro bolo nanga mag chungo melino gi ka nyime.
31  To Paulo nowacho ne jatend-askeche kod askeche niya: “Ok nyal res ngimau mak mana ka jogi odong’ e meli kae.”
32  Eka askechego nong’ado tonde mag yie matinno mi ne giweye mondo olwar.
33  Koro ka piny ne chiegni ru, Paulo nojiwo ji duto mondo gichamie gimoro kowachonegi kama: “Kawuono en ndalo mar 14 ma userito, kendo usebedo ka ok ucham gimoro kata matin.
34  Omiyo, ajiwou mondo uchamie gimoro; nikech mano biro konyou, nimar onge ng’ato kuomu ma biro lalo kata mana yie wiye achiel.”
35  Bang’ wacho mano, nokawo makate, mi nogoyo ne Nyasaye erokamano e nyimgi giduto, kae to nong’ingo, mi nochako chiemo.
36  Eka giduto ne gibedo gi chir mi ne gichako chiemo.
37  Koro waduto ne wan ji 276 e melino.
38  Kane gisechiemo mi giyieng’, ne gichako wito ngano e nam mondo meli obed mayot.
39  Ka piny ne oru, ne ok ginyal fwenyo piny ma ne gintie, to gima ne ginyalo neno en mana kamoro ma nigi wath. Omiyo, ne ging’ado ni kanyo e ma ne gidhi gowoe meli ka nyalore.
40  Kuom mano, ne ging’ado nanga mag chungo meli kendo ne giweyogi mi gilwar e nam, ka gie kindeno bende ne gigonyo tonde momako ngayi; kendo bang’ ng’awo malo tanga matin ma ka nyime ne yamo, ne gichomo wadhno.
41  Kane gichopo kama pi ochokoe kuoyo mang’eny koni gi koni, meli notuomo kuoyo kendo yo ka wiye ne omoko ma ok yiengni, kata kamano apaka mager nochako baro yo ka chien mar melino ma tindotindo.
42  Nikech mano, askeche nong’ado mar nego joma otue mondo kik ng’ato kuomgi ogo abal kendo otony.
43  To jatend-askechego ne dwaro ni Paulo ochop ka ngima, omiyo nogeng’ogi kik gitim kamano. Nochiko joma ne nyalo goyo abal mondo gichikre ei nam kendo gikwang’ mondi nyaka e lowo motwo,
44  to joma ne odong’ ne onego oluw bang’gi ka moko konyore gi bepe, to mamoko gi gik mobarore kowuok e meli. Kuom mano, ji duto nochopo maber e lowo motwo.
7  To jadolo maduong’ nopenje kama: “Be wechegi gin adier?”
2  Stefano nodwoko niya: “Owetena gi wuonega, winjuru. Nyasach duong’ nofwenyore ne kwarwa Ibrahim kane en Mesopotamia, e kinde ma pok nodhi dak Haran,
3  mi nochike ni, ‘Wuog ia e pinyu kendo ia kuom wedeni mondo idhi e piny ma abiro nyisi.’
4  Eka nowuok e piny Jo-Kaldea mi nodhi dak e Haran. To bang’ tho wuon-gi, Nyasaye nomiyo oa kanyo mi nobiro dak e piny ma koro udakie sanini.
5  To e ma ne ok omiye pok moro amora kuno, kata mana lowo ma ne nyalo rome ketoe tiende; to ne osingo ni ne odhi miye pinyno obed mare kendo bang’e ne kothe, kata obedo ni gie kindeno ne pod oonge nyathi.
6  E wi mano, Nyasaye nowachone ni kothe ne dhi bedo jodak ma welo e piny ma ok margi, kendo ni ji ne dhi timogi wasumbni kisandogi kuom higni 400.
7  Nyasaye nowacho kama, ‘To anang’ad bura ne oganda ma ginibednegi wasumbni, kendo bang’ mano giniwuog e pinyno mondo gilama kar kae.’
8  “Bende, notimo kode singruok mar nyangu, mi nonyuolo Isaka motero Isaka nyangu e odiechieng’ mar aboro, kendo Isaka nonyuolo Jakobo, to Jakobo nonyuolo jodong dhoudi 12.
9  To jodong dhoudigo nobedo gi nyiego gi Josef mi ne giuse Misri. Kata kamano, Nyasaye ne ni kode,
10  kendo ne orese kogole e masiche duto mi nomiyo obedo ng’at mariek kendo ma Farao ruodh Misri ne oyiego. Eka Farao nokete mondo obed gi loch e wi Misri kod od Farao duto.
11  To kech moro nosieko e Misri duto kod Kanaan, ee, ne en masira maduong’, kendo kwerewa machon ne ok nyal yudo chiemo.
12  Kata kamano, Jakobo nowinjo ni piny Misri ne nigi chiemo, mi nooro kwerewa machon e wuodhgi mokwongo.
13  Ka noorogi mar ariyo, Josef nofwenyore ne owetene, kendo Farao nong’eyo joodgi Josef.
14  Omiyo, Josef nooro wach mondo oluong Jakobo wuon mare kod wedene duto ma ne ni kuno, kendo kwan-gi giduto ne gin ji 75.
15  Eka Jakobo ne olor kodhi Misri mi bang’e ne otho kuno, kendo kwerewa machon bende ne otho.
16  Ne oter ringregi Shekem, kendo ne opielgi e liel kama Ibrahim nong’iewo gi pes fedha kuom yawuot Hamor e Shekem.
17  “Ka kinde nokayo mondo singruok ma Nyasaye nolando ne Ibrahim ochop, ji nosemedore mi ginya e Misri,
18  nyaka nochopo kinde ma ruoth mopogore e ma nokawo loch e Misri, ruoth ma ne ok ong’eyo Josef.
19  Ruodhno notiyo gi wuond mariek kuom ogandawa, kendo notimo e yo ma ok kare ka nochuno wuone mondo ojwang’ nyithindgi mayom, ni eka kik gitony mi gibed mangima.
20  Mano e kinde ma ne onyuolie Musa, kendo ne ojaber ahinya kata mana e wang’ Nyasaye. Mi ne opidhe kuom dweche adek e od wuon mare.
21  To ka nojwang’e, nyar Farao nokawe mopidhe kaka wuode owuon.
22  Omiyo, Musa noyudo tiegruok e wi rieko duto mag Jo-Misri. To adier, wechene kod gik ma notimo ne nigi teko ahinya.
23  “Koro, ka nobedo jahigni 40, nong’ado e chunye mondo odhi olim owetene ma ne gin nyithind Israel.
24  Ka noneno ka itimo ne achiel kuomgi e yo ma ok kare, ne okonye kuom nego Ja-Misri, mi nochulo kuor e lo nyawadgi ma ne itimone marachno.
25  Noparo ni owetene ne dhi fwenyo ni Nyasaye ne tiyo kode e miyogi warruok, to ne ok gifwenyo mano.
26  Kinyne ka noyudogi ka gidhawo, notemo thegogi mondo gibed gi kuwe, kowacho niya: ‘Yawa, un owete. Ang’o momiyo uhinyoru uwegi?’
27  To ng’at ma ne timo ne nyawadgi e yo ma ok kareno nodhiro Musa chien mopenje kama: ‘En ng’a moketi jatelo kendo jang’ad-bura e wiwa?
28  An bende idwaro nega kaka nyoro inego Ja-Misricha, koso?’
29  Ka Musa nowinjo mano, noringo mi nobedo jadak ma wendo e piny Midian, kama ne onyuoloe yawuowi ariyo.
30  “Bang’ ka higni 40 nosekalo, malaika moro nofwenyorene e thim mar Got Sinai e mach ma ne liel e bungu mar kuthe.
31  Ka Musa noneno mano, ne owuoro. To sama nosudo mondo onon, nowinjo dwond Jehova ka wachone kama:
32  ‘An e Nyasach kwereu, Nyasach Ibrahim, gi Isaka, kod Jakobo.’ Musa nochako tetni kendo ne ok omedo nono bunguno.
33  Jehova nowachone niya: ‘Lony wuoche e tiendi, nimar ka michung’ieno en kama ler.
34  Adier, aseneno sand ma joga manie Misri yudo, kendo asewinjo ywakgi, omiyo aselor mondo aresgi. Koro bi mondo aori Misri.’
35  Musa achielni, ma ne gisekwer ni ok ging’eyo ka gipenje niya: ‘En ng’a moketi jatelo kendo jang’ad-bura?’ en e jalno ma Nyasaye nooro mondo obed jatelo kendo jares kokalo kuom malaika ma nofwenyorene e bungu mar kuthe.
36  Ng’atni ne ogologi kotayogi bang’ timo tije madongo gi ranyisi e Misri, gi Nam Makwar, kod thim, kuom higni 40.
37  “Jali e Musa ma nowacho ne nyithind Israel niya: ‘Nyasaye biro ketonu janabi ma chal koda koa kuom oweteu.’
38  Musano e ma ne nigi oganda e thim kod malaika ma nowuoyo kode e Got Sinai kanyachiel gi kwerewa, kendo ne oyudo weche mangima mag Nyasaye mondo omiu.
39  Kwerewa notamore winje, to ne gikwede, kendo gie chunygi ne gidok Misri,
40  mi giwacho ne Arun kama: ‘Losnwa nyiseche mamoko mondo otel e nyimwa. Nikech ok wang’eyo gima osetimore ne Musa ma notayowa ka wawuok e piny Misri.’
41  Omiyo, gie kindeno ne giloso nyaroya mi gitero misango ne sanamuno kendo ne gichako bedo gi nyasi mar mor nikech tich mar lwetgino.
42  Kuom mano, Nyasaye ne oa kuomgi moweyogi mondo gilam wang’-chieng’, gi dwe, kod sulwe mag polo, mana kaka ondik e bug Jonabi niya: ‘Un od Israel, an ok e ma ne ukelona chiwo kod misengni kuom higni 40 ma ne un-go e thim, donge en kamano, koso?
43  To hema mar Molok kod sulwe mar nyasaye ma Refan e ma ne ujoting’o, mago e sanamu ma ne uloso mondo ulam. Omiyo, abiro darou mi ukal Babilon.’
44  “E thim, kwerewa ne nigi hema ma ne nyiso ni Nyasaye ne ni kodgi, mana kaka nochiko Musa mondo olose ka luwore gi kido ma noseneno.
45  Kendo ne omi kwerewa machon hemano, mi ne gibiro kode kanyachiel gi Joshua nyaka e piny ogendni ma Nyasaye noriembo mondo oa e nyim kwerewa. Hemano nosiko kanyo nyaka e ndalo Daudi.
46  Nyasaye ne mor gi Daudi, kendo nokwayo mondo omiye thuolo makende mar gero kar dak ne Nyasach Jakobo.
47  To Solomon e ma nogerone ot.
48  Kata kamano, Ng’at Mamalo Chutho ok dag e ute molos gi lwedo, mana kaka janabi nokoro niya:
49  ‘Jehova owacho ni, polo e kom-lochna, to piny en raten tienda. En ot machal nade ma ubiro gerona? Kata kar yueyona dibed kanye?
50  Donge an e ma lweta noloso gik moko duto, koso?’
51  “Un joma wigi tek kendo ma ok oter nyangu e chunygi kod itgi, kinde duto usebedo kukwedo roho maler; utimo mana kaka kwereu bende notimo.
52  Be nitie janabi moro amora ma kwereu ne ok osando? Adier, ne ginego joma nolando motelo wach biro mar jal makare, kendo un usebedo jondhokne gi jonekne,
53  un ma nomiu Chik koa kuom malaike to ok usemake.”
54  Eka bang’ winjo wechego, ne gibedo gi mirima mager e chunygi, mi ne gichako muodo lekegi nikech en.
55  To en, kopong’ gi roho maler, nochomo wang’e e polo mi noneno duong’ mar Nyasaye kod mar Yesu kochung’ e bad Nyasaye korachwich,
56  kendo nowacho kama: “Neuru! Aneno polo koyawore kendo Wuod dhano kochung’ e bad Nyasaye korachwich.”
57  Mano nomiyo gikok gi dwol maduong’ kendo ne gidino itgi gi lwetegi mi ne gimuomore kuome giduto kanyachiel.
58  Bang’ wite oko mar taon, ne gichako chiele gi kite. Joma ne chiwo neno mag miriambo noketo lepgi ma oko e tiend ng’at moro ma rawera miluongo ni Saulo.
59  Sama ne gichielo Stefano gi kite, nosayo kama: “Ruoth Yesu, aketo much ngimana e lweti.”
60  Eka bang’ goyo chonge piny, nokok gi dwol maduong’ niya: “Jehova, kik ikwan richoni kuomgi.” Bang’ wacho wechego, ne onindo e tho.
23  Paulo nochomo wang’e tir kuom Sanhedrin mowacho kama: “Owetena, asewuotho e nyim Nyasaye gi chuny maler ma onge bura chuth nyaka chil kawuono.”
2  Gikanyono, Anania jadolo maduong’ nochiko joma ne ochung’ machiegni kode mondo gigo dhoge.
3  Eka Paulo nowachone kama: “Nyasaye biro goyi, in kor ot mobuk ma racharni. Ikelo nade bet piny mondo ing’adna bura ka luwore gi Chik, ka gie sano bende in iwuon iketho Chik kuom chiko mondo ogoya?”
4  Joma ne ochung’ bute nopenje kama: “Be ing’eyo ni iyanyo jadolo maduong’ mar Nyasaye?”
5  Eka Paulo nodwoko niya: “Owetena, ok ne ang’eyo ni en jadolo maduong’. Nikech ondik ni, ‘Kik iwuo marach e wi jatend ogandau.’”
6  Koro ka Paulo nofwenyo ni jomoko kuomgi ne gin Jo-Sadukai to mamoko ne gin Jo-Farisai, ne okok e nyim buch Sanhedrin niya: “Owetena, an Ja-Farisai kendo wuod Jo-Farisai. Wach chier mar joma otho e momiyo sani ing’adona bura.”
7  Nikech nowacho mano, ywaruok nobetie e kind Jo-Farisai gi Jo-Sadukai mi ogandano nopogore.
8  Nimar Jo-Sadukai ne wacho ni onge chier, kata malaike, kata chuech ma ok ne, to koni Jo-Farisai ne oyie kuom wechego duto.
9  Omiyo, koko maduong’ ne omuoch, kendo moko kuom jondiko e kind Jo-Farisai ne ochung’ mi ne gichako yware gi mbaka matek ka giwacho kama: “Onge ketho ma waneno kuom ng’atni, to mana kapo ni chuech moro ma ok ne, kata malaika, osewuoyo kode—.”
10  Koro ka ywaruokno nomedore ahinya, luoro nomako jatend-jolweny koparo ni ne gidhi kidho Paulo ma tindotindo, omiyo nochiko askeche mondo gilor kuno kendo gigole gi thwon e dier oganda eka gikele kama askeche odakie.
11  To otieno ma noluwo, Ruoth ne ochung’ bute mowachone niya: “Bed gi chir! Nimar mana kaka isebedo kichiwo neno kuoma e okang’ mong’ith chuth e Jerusalem, e kaka nyaka ichiw neno bende e Rumi.”
12  Ka piny ne oru, Jo-Yahudi noloso chenro ma ling’ling’ ka gikuong’ore kendo ka giwacho ni ne ok gidhi chiemo kata metho nyaka bang’ ka gisenego Paulo.
13  Ji mokalo 40 ne ni e chenro ma ling’ling’ mar kuong’ruogno.
14  Jogi ne odhi ir jodong-jodolo gi jodongo, mi ne giwachonegi kama: “Wasekuong’ore ni ok wadhi chamo gimoro amora ngang’ nyaka bang’ ka wasenego Paulo.
15  Omiyo, koro un kaachiel gi buch Sanhedrin nyisuru jatend-jolweny mondo olornu Paulo mwalo, eka onenre ka gima udwaro medo nono wachne e yo malong’o moloyo. To ka pok ochopo machiegni, mano biro yudo ka waseikore mar nege.”
16  Kata kamano, wuod nyamin Paulo nowinjo kichano wach ma ling’ling’no, omiyo nodonjo kama askeche ne odakie monyiso Paulo wachno.
17  Eka Paulo noluongo achiel kuom jotend-askeche ire, mowachone niya: “Kaw ane rawerani mondo itere ir jatend-jolweny, nimar en gi wach moro modwaro nyise.”
18  Omiyo, nokawe motere ir jatend-jolwenyno kendo nowachone kama: “Paulo, jal motuecha a oluonga mokwaya ni akel rawerani iri nikech en gi wach moro modwaro nyisi.”
19  Jatend-jolwenyno nomako lwete mi ne odhi kode tenge kar kendgi mopenje kama: “En wach mane midwaro nyisa?”
20  Nodwoke kama: “Jo-Yahudi osewinjore ni gidwaro kwayi mondo kiny ilor Paulo mwalo e buch Sanhedrin eka onenre ka gima gidwaro ng’eyo wachne e okang’ momedore.
21  Kata kamano, kik iyie gilok pachi, nimar giseiko ji 40 ma kiye mondo gimonje, kendo gisekuong’ore ni ok gibi chamo gimoro kata metho nyaka bang’ ka gisenege; to koro sani giseikore ka girito wach moa kuomi.”
22  Omiyo, jatend-jolwenyno ne ogonyo rawerano bang’ chike kama: “Kik iwach ne ng’ato ang’ata ni isenyisa wachno.”
23  Eka noluongo ariyo kuom jotend-askeche kendo nochikogi niya: “Ikuru askeche 200 mondo gidhi Kaisaria, kendo uik joidh farese 70 kod ji 200 ma kedo gi tong’. Utim kamano sa adek otieno.
24  Bende, miuru Paulo farese ma oidho mondo odhigo nyaka ir gavana Feliks, ma ok gima rach oyude.”
25  Eka nondiko barua ma wacho kama:
26  “An Klaudio Lisio, andikoni in Moluor Moloyo, Gavana Feliks: Amosi!
27  Jo-Yahudi nomako jali kendo ne gichiegni nege, to ne abiro apoya gi askechena mi ne arese, nimar ne afwenyo ni en Ja-Rumi.
28  Kendo ka nadwaro ng’eyo gimomiyo ne gidonjone, ne atere e buchgi mar Sanhedrin.
29  Eka ne anwang’o ni ne gidonjone e wi weche mag Chik margi, to onge gima ne odonjnego mowinjore gi tho kata tuech e jela.
30  To nikech aseyudo wach ni gichano nege, ero aore iri mapiyo kendo achiko joma nigi wach kode mondo gidonjnego e nyimi.”
31  Omiyo, askechego nokawo Paulo ka luwore gi kaka ne ochikgi, mi ne gitere gotieno nyaka Antipatra.
32  Eka kinyne ne giweyo joidh farese mondo omed dhi kode, gin to ne gidok kama askeche ne odakie.
33  Joidh faresego nodonjo e Kaisaria mi ne gichiwo baruano kanyachiel gi Paulo bende e nyim gavana.
34  Omiyo, gavana nosomo baruano kendo nopenjo ni Paulo ne wuok alwora mane, mi nonwang’o ni ne owuok Kilikia.
35  Nowachone kama: “Abiro winji maber chuth kuom wachni ka joma odonjoni osechopo.” Kendo nochiko ni orit Paulo e od ruoth Herode.
22  “Owetena gi wuonega, winjauru mondo alernu ma kora e wi wachni.”
2  To kane giwinjo kowuoyo kodgi gi dho Hibrania, ne gimedo ling’ thi, kae to nowacho niya:
3  “An Ja-Yahudi monyuol e taon mar Tarso man Kilikia, to Jerusalem kae e ma ne asomee e tiend Gamaliel, kendo ne otiega mondo amakra chuth gi Chik kwerewa, kendo an gi kinda e tij Nyasaye mana kaka un uduto bende kawuononi.
4  Ne asando jo Yorni nyaka e tho, ka atueyo mon gi chwo kendo ne achiwogi mondo otuegi e jela,
5  mana kaka jadolo maduong’ kod bura duto mar jodongo nyalo chiwoe neno. Kuomgi bende e ma ne ayudoe barupe ma ne adhigo ir owete ma Damaski, kendo ne an e yo ka adhi mondo akel joma ne ni kuno ka atueyogi nyaka Jerusalem mondo okumgi.
6  “To sama ne awuotho ka achiegni chopo Damaski, e kar odiechieng’ tir, apoya nono ler maduong’ moa e polo ne orieny molwora,
7  mi ne apodho piny kendo ne awinjo dwol moro ka wachona niya: ‘Saulo, Saulo, isanda nang’o?’
8  Ne apenje kama: ‘In ng’a, Ruoth?’ To ne odwoka niya: ‘An Yesu Ja-Nazareth, ma isando.’
9  Eka joma ne ni koda noneno lerno to ne ok giwinjo dwond jal ma ne wuoyo koda.
10  Mi ne apenje kama: ‘Ruoth, en ang’o monego atim?’ Ruoth nodwoka niya: ‘A malo mondo idonj Damaski, kendo kuno ibiro nyisie weche duto moseketni mondo itim.’
11  To nikech ler maduong’no ne omiyo ne ok anyal neno gimoro, joma ne ni koda e ma ne omako lweta ka gitayago nyaka ne achopo Damaski.
12  “Eka ng’at ma nyinge Anania, ma noluoro Nyasaye kaka Chik ne dwaro kendo ma Jo-Yahudi duto modak kuno ne wuoyo kuome maber,
13  nobiro ira. Ne ochung’ e batha mowachona kama: ‘Saulo owadwa, wengeni mondo ochak onen kendo!’ To gikanyono, ne arango malo mi ne anene.
14  Nowachona niya: ‘Nyasach kwerewa oseyieri mondo ing’e dwache, mondo ine jal makareno, kendo mondo iwinj dwol moa e dhoge,
15  nimar onego ibed janeno mare ne ji duto e wi gik miseneno kendo misewinjo.
16  To koro ang’o momiyo pod ideko? A malo mondo obatisi, kae to ilwok richoni kuom luongo nyinge.’
17  “To ka nasedok Jerusalem kendo ka noyudo alemo ei hekalu, fweny moro nobirona
18  kendo ne anene kowachona niya: ‘Ret ia Jerusalem mapiyo, nikech ok gibi yie gi neno mibiro chiwo kuoma.’
19  Eka nawacho niya: ‘Ruoth, gin giwegi ging’eyo maber kaka ne ajawuotho ka adhi e sunagogi ka sunagogi mondo atue joma oyie kuomi e jela kendo goyogi;
20  kendo sama ne ichuero remb Stefano ma en janenoni, an bende ne achung’ bathe kanyo ka ayie gi nekne, bende ne arito lewni ma oko mag joma ne nege.’
21  To e ma nowachonae kama: ‘Wuog mondo idhi nimar abiro ori ir ogendni man kuonde maboyo.’”
22  Ne giwinje nyaka nowacho wachno. Kae to ne giting’o dwondgi malo ka giwacho niya: “Goluru ng’at ma kamae oa e piny, nimar ok owinjore bedo mangima!”
23  Nikech ne gikok ka giwito lepgi ma oko koni gi koni kendo ne gikiro buru e kor yamo,
24  jatend-jolweny nochiko mondo orwak Paulo kama askeche ne odakie, kendo nowacho ni onone kichwade mondo eka ong’e chutho gimomiyo ji ne kok ne Paulo kamano.
25  To kane gisetueye mondo gichwade, Paulo nopenjo jal ma ne ochung’ kanyo ma jatend-askeche kama: “Be en gima owinjore gi chik ni uchwad ng’at ma en Ja-Rumi kendo ma pok oyal mi oyud gi ketho?”
26  Omiyo, ka jatend-askecheno nowinjo mano, notero wach ne jatend-jolwenyno niya: “Ang’o ma ibiro timo? Nikech jali en Ja-Rumi.”
27  Kuom mano, jatend-jolwenyno nodhi ir Paulo mi nopenje kama: “Nyisa ane, be en adier ni in Ja-Rumi?” Nodwoke ni: “Ee.”
28  Jatend-jolwenyno nowachone kama: “An ne atiyo gi pesa mang’eny ahinya e ng’iewo ratiro mar bedo Ja-Rumi.” Paulo to nowachone kama: “An to an gi ratirogo nikech ne onyuola Ja-Rumi.”
29  Eka gikanyono, joma ne dwaro none ka sande ne oweye; kendo luoro nomako jatend-jolwenyno bang’ fwenyo ni Paulo ne en Ja-Rumi kendo ni nosemiyo otueye gi nyoroche.
30  Koro kinyne, nikech jatend-jolwenyno ne dwaro ng’eyo chuth gimomiyo Jo-Yahudi ne odonjone, nogonyo nyoroche kuome, mi nochiko ni jodong-jodolo kod buch Sanhedrin duto orom. Eka ne oloro Paulo mwalo mi ne ochunge e diergi.
6  Koro e ndalogo, ka kwan jopuonjre ne medore, Jo-Yahudi ma ne wacho dho Grik nochako ng’ur gi Jo-Yahudi ma ne wacho dho Hibrania nimar mond lietegi ne ijwang’o e wach chiemo ma ne ipogo pile ka pile.
2  Omiyo, ji Apar Gariyoka noluongo oganda mar jopuonjre kanyachiel mi giwachonegi kama: “Ok en gima kare ni wawe wach Nyasaye mondo wapog chiemo e mesni.
3  Kuom mano, owete, manyuru uwegi chwo abiriyo e kindu ma nigi nying maber, mopong’ gi roho maler kod rieko, mondo waketgi e migawo ma dwaroreni;
4  to wan wabiro chiwore chuth ne lamo kod tij puonjo wach.”
5  Gima ne giwachono ne omoro oganda duto, mi ne giyiero Stefano, ng’at ma nopong’ gi yie kod roho maler. Bende, ne giyiero Filipo, gi Prokoro, gi Nikanor, gi Timon, gi Pamena, kod Nikolao moa Antiokia, jal ma ok ne en Ja-Yahudi to nodonjo e din mar Jo-Yahudi.
6  Ne gikelogi ir joote, kendo bang’ lamo, jootego noketo lwetgi kuomgi.
7  Nikech mano, wach Nyasaye nomedo landore, kendo kwan mar jopuonjre ne siko ka medore ahinya e Jerusalem; bende, oganda mang’ongo mar jodolo nochako rwako yie.
8  Koro Stefano ne opong’ gi ng’wono mar Nyasaye kod teko, kendo notimo tije madongo kod ranyisi e kind ji.
9  To jomoko mowuok e kidieny ma nong’ere kaka Sunagogi mar Joma Ogony nobiro kaachiel gi Jo-Kirene, gi Jo-Aleksandria moko, gi joma oa Kilikia kod Asia, mondo gimin wach gi Stefano.
10  To nikech rieko kod roho maler ne taye kowuoyo, jogo ne ok nyal loye gi wach.
11  Eka ne gisemo jomoko ling’ling’ mondo jogo owach niya: “Wasewinjo ka otiyo gi weche ma nyiso ni ochayo Musa gi Nyasaye.”
12  Kendo ne gimiyo oganda, gi jodongo, kod jondiko obedo gi mirima kode, mi jogo ne opoye kendo ne gimake gi thwon mi gitere e buch Sanhedrin.
13  Kae to ne gikelo joneno mag miriambo ma nowacho kama: “Ng’atni otamore weyo wacho weche maricho e wi kama lerni kendo e wi Chik.
14  Kuom ranyisi, wasewinjo kowacho ni Yesu ma Ja-Nazarethni biro goyo kama lerni piny, mi olok timbe kod chike ma Musa nomiyowa.”
15  Eka ji duto ma nobet e buch Sanhedrin nochomo wengegi kuome, mi ne gineno ka lela wang’e chal gi mar malaika.
21  Kane wasewere kodgi mi waidho meli, ne wadhi moriere tir mi wachopo Kos. Kinyne ne wadhi Rodes, to a kanyo ne wadhi Patara.
2  Kane wayudo meli moro ma ne ng’ado kochomo Foinike, ne waidhe mi wadhi.
3  Bang’ chopo kama koro ne wanyalo nenoe chula mar Saipras, ne waweyo chulano chien gi koracham mi wakwang’ nyaka Siria, kendo ne wagowo Tiro, nimar kanyo e ma ne onego olorie osike ma ne ni ei melino.
4  Ne wamanyo jopuonjre mi wayudogi, kae to ne wabet kanyo kuom ndalo abiriyo. Eka kokalo kuom roho maler, ne giwacho ne Paulo nyadinwoya ni mondo kik onyon Jerusalem.
5  Omiyo, ka ndalowa mar bet kanyo noserumo, ne wawuok mi wachako wuodhwa, to jogo duto kaachiel gi mon kod nyithindo nokowowa nyaka oko mar taondno. Kendo bang’ goyo chongewa piny, ne walemo e dho wath
6  kae to wagore oriti. Bang’ mano, ne waidho meli to gin ne gidok e miechgi.
7  Kane watieko wuodhwa gi meli ka wawuok Tiro mi wachopo e Polomai, ne wamoso owete mi wabet kodgi kuom ndalo achiel.
8  Kinyne ne wawuok mi wadhi Kaisaria, kendo ne wadonjo e od Filipo jayal-injili ma ne en achiel kuom ji abiriyoka, mi ne wadak kode.
9  Jalno ne nigi nyige ang’wen ma ne pok okend kendo ne gin jokor wach.
10  To bang’ bedo kanyo kuom ndalo moko mogwaro, janabi moro ma nyinge Agabo ne olor koa Judea.
11  Mi nobiro irwa kendo nokawo msip mar Paulo mi notueyogo tiendene kod lwetene owuon, kae to noluwo niya: “Roho maler wacho ni, ‘Jal ma en wuon msibni, Jo-Yahudi biro tueye kama e Jerusalem, kendo gibiro chiwe e lwet ogendni mamoko.’”
12  Koro kane wawinjo wachno, wan kod joma ne ni kanyo, ne wachako sayo Paulo ni kik oidh odhi Jerusalem.
13  Eka Paulo nodwoko kama: “Ang’o momiyo uywak kendo utemo nyoso chunya? Ng’euru ni aikora, ok mana ni mondo otueya, to aikora bende ne tho e Jerusalem nikech nying Ruoth Yesu.”
14  Ka loko pache notamowa, ne waweyo kwede mi ne wawacho kama: “Dwaro mar Jehova e ma mondo otimre.”
15  Koro bang’ ndalogo, ne waikore ne wuoth mi wawuok mondo wadhi Jerusalem.
16  Moko kuom jopuonjre moa Kaisaria bende ne odhi kodwa, mi ne giterowa nyaka ir Mnason ma Ja-Saipras, ma ne en achiel kuom joma nokwongo bedo jopuonjre, kendo ne onego wabed welo e dalane.
17  Kane wadonjo Jerusalem, owete norwakowa gi mor mogundho.
18  To kinyne Paulo ne odhi kodwa ir Jakobo, kendo jodongo duto ne ni kanyo.
19  Eka nomosogi mochako luwonegi adimba weche duto ma Nyasaye notimo kuom ogendni mamoko kokalo kuom tije mar yalo.
20  Bang’ winjo wechego, ne gichako miyo Nyasaye duong’, to ne giwacho ne Paulo kama: “Owadwa, ing’eyo kaka nitiere Jo-Yahudi gana mang’eny moseyie, kendo giduto gin gi kinda ne Chik.
21  To gisewinjo wach moro kuomi ni isebedo kipuonjo Jo-Yahudi duto ma yudore e kind ogendni mamoko puonj ma kwedo mag Musa, kikwerogi ni kik giter nyithindgi nyangu, bende ni kik giluw kit tim ogandawa.
22  Kare en ang’o monego watim kuom wachno? Kuom adier, gibiro winjo ni isechopo kae.
23  Omiyo, tim gima wadwaro wachonini: Wan kae gi ji ang’wen moseketore giwegi e bwo kuong’ruok.
24  Wuog idhi gi jogi kendo ipwodhri kanyachiel kodgi ka luwore gi chik, kendo ichulnegi chudo ma nyalo dwarore kuomgi, mondo olielnegi yie wigi. Eka ji duto biro ng’eyo ni kare onge gimoro marach kuom weche ma ne owach kuomi, to ni iwuotho tir kendo ni in bende irito Chik.
25  To kuom joma oyie moa e ogendni mamoko, wasendikonegi wach ma waseng’ado, ni onego giwere gi gik motimgo misango ne nyiseche mag sanamu, kaachiel gi remo, gi gik mode, kod terruok.”
26  Eka kinyne Paulo nokawo jogo mi ne opwodhore kanyachiel kodgi ka luwore gi chik kae to nodonjo e hekalu mondo onyisgo kinde ma pwodhruokno ne dhi rumoe mondo jadolo ochiw misango ne ng’ato ka ng’ato kuomgi.
27  Koro ka ndalo abiriyogo ne chiegni rumo, Jo-Yahudi ma noa Asia ne onene e hekalu, mi ne githuwo oganda duto kode, kendo ne gimake
28  ka gikok niya: “Yaye un Jo-Israel konywauru! Ma e ng’at ma puonjo ji duto kamoro amora mondo gicha ogandawa gi Chikwa kod kae bende. Kendo e wi mano, oserwako kata mana Jo-Grik ei hekalu, kendo osechido kama lerni.”
29  Nimar noyudo giseneno Trofimo ma Ja-Efeso ka ni kode Jerusalem, kendo ne giparo ni Paulo ne oserwake ei hekalu.
30  Taondno mangima nobedo gi koko kendo ji noringo kanyachiel mi gimako Paulo kendo ne giywaye ka gitere oko mar hekalu, kae to gikanyono ne olor dhoudi.
31  Sama ne gitemo nege, ne oter wach ne jatend-jolweny motelo ne kidieny moro mar oganda lweny, mi ne ginyise wach chochni ma ne nitiere e Jerusalem mangima;
32  mi gikanyono jatelono nokawo askeche kod jotend-askeche mi giringo nyaka ir jogo. Ka ogandano noneno jatend-jolwenyno kod askeche, ne giweyo goyo Paulo.
33  Eka jatend-jolwenyno nosudo machiegni kendo nomako Paulo mi nochiko ni mondo otueye gi nyoroche ariyo; kae to ne openjo mondo ong’e ni en ng’at manade kod gima dibed ni nosetimo.
34  To jomoko ei oganda ne kok kuom wach achiel, to moko kuom wach machielo. Omiyo, ka ok nonyal ng’eyo wach moro malong’o nikech chochnino, nochiko ni mondo oter Paulo kama askeche odakie.
35  To ka Paulo nochopo ka miidhogo ot, askeche ne oting’e ka giidho kode nikech ogandano ne ger ahinya,
36  nimar ji mang’eny ne siko ka luwogi kendo kok niya: “Negeuru!”
37  Koro kane gichiegni rwako Paulo kama askeche ne odakie, nopenjo jatend-jolwenyno niya: “Be inyalo yiena mondo awachnie gimoro?” Eka jatelono nopenje kama: “Be inyalo wacho dho Grik?
38  Koso dibed ni in e Ja-Misri ma nomiyo tim ng’anjo ne sirkal obetie ndalo mokalo kane itayo ji 4,000 ma ne kedo gi ligangla kitelonegi nyaka e thim?”
39  Eka Paulo nodwoke kama: “Kuom adier an Ja-Yahudi moa e taon mar Tarso e Kilikia, ma en taon mong’ere ahinya. Omiyo, asayi, yiena mondo awuo gi ogandani.”
40  Bang’ ka jalo noseyiene, Paulo ne ochung’ kama iidhogo ot, mi nofwayo lwete ne oganda. Eka ka ji noseling’ thi, nochako wuoyo kodgi gi dho Hibrania kowacho niya:
25  Kuom mano, bang’ ka Festo nosechopo e alworano mi nokawo kom-loch, ndalo adek bang’e, noidho nyaka Jerusalem koa Kaisaria.
2  Eka jodong-jodolo kod jotend Jo-Yahudi ne onyise weche ma ne gidonjonego Paulo. Omiyo, ne gichako sayo Festo
3  ka gikwaye mondo otimnegi ng’wono kuom oro wach mondo okel Paulo Jerusalem. To ne gichano mar kiyo Paulo ka en e ndara mondo ginege.
4  Kata kamano, Festo nowachonegi ni Paulo nyaka sik ka en e tuech Kaisaria kendo ni en owuon ne ochiegni wuok kodhi kuno.
5  Nowacho kama: “Ka kuom adier ng’atno nigi ketho moro mosetimo, goluru jotelo moko manie kindu mondo alor kodgi kuno eka gidhi gidonjne.”
6  Omiyo, ka nosetieko ndalo ma ok okalo aboro kata apar e diergi, ne olor nyaka Kaisaria, to kinyne nobet e kom-bura kendo nochiko ni mondo okel Paulo iye.
7  Sama nobiro, Jo-Yahudi ma noyudo obiro koa Jerusalem, ne ochung’ kolwore ka gidonjone gi weche mang’eny kendo madongo, to ne ok ginyal siro wechego.
8  Kata kamano, Paulo nodwoko kama: “Pok atimoga ketho moro amora kuom Chik Jo-Yahudi, kuom hekalu, kata kuom Kaisar.”
9  Nikech Festo ne dwaro moro Jo-Yahudi, nopenjo Paulo niya: “Be diher idho nyaka Jerusalem mondo ong’adni bura e nyima kuom wechegi?”
10  To Paulo nodwoke kama: “Sani, achung’ e nyim kom-bura mar Kaisar, ma e kama onego oyalae. Onge ketho ma asetimo ne Jo-Yahudi mana kaka in bende isechako ng’eyo malong’o.
11  Kapo ni adier an jaketho kendo asetimo gima owinjore gi tho, ok atamora tho; to ka weche ma jogi donjonago gin mana manono, onge ng’at ma nigi ratiro mar chiwa e lwetgi mondo omorgi. Omiyo, akwayo ni oyala e nyim Kaisar!”
12  Bang’ ka Festo nosewuoyo gi buch jong’ad-rieko, nodwoke kama: “Isekwayo ni oyali e nyim Kaisar; ir Kaisar e ma ibiro yalie.”
13  Ka ndalo moko nosekalo, ruoth Agripa kod Banis nobiro Kaisaria mondo gitim ne Festo limbe ma gimiyego duong’.
14  Nikech ne gidhi tieko ndalo moko mogwaro kuno, Festo noketo wach Paulo e nyim ruodhno niya: “Nitie ng’at moro ma Feliks noweyo kae kotue,
15  To kane an Jerusalem, jodong-jodolo gi jodongo mag Jo-Yahudi nokelona wachne, ka gikwayo mondo ong’adne buch kum.
16  Kata kamano, nadwokogi ni ok en tim Jo-Rumi chiwo ng’ato ang’ata e lwet jomoko mondo omorgigo ka pok ng’at modonjneno oromo wang’ gi wang’ gi joma odonjone mi omiye thuolo mar dwoko wach e wi gima odonjnegono.
17  Omiyo kane gichopo kae, ne ok adeko, to kinyne ne abet e kom-bura kendo ne achiko ni okel ng’atno ira.
18  Ka nosebiro, joma ne odonjone ne ok okelo weche maricho ma naparo kuome.
19  Ne gin mana gi ywaruok kode kuom wach lamo margi e wi nyasachgi kendo e wi jal ma nyinge Yesu ma nosetho, ma Paulo to noramo ni koro ngima.
20  Nikech ne ok ang’eyo kaka onego ayal wachno, ne akwaye kabe doher dhi Jerusalem mondo ong’adne bura kuno e wi wechegi.
21  To ka Paulo nokwayo ni odong’ e tuech mondo Kaisar, Jal Moluor Moloyo e ma ong’adne bura, ne achiko ni obed e bwo tuech nyaka chop atere ire.”
22  Eka Agripa nowacho ne Festo kama: “Daher winjo ng’atno an awuon.” Nodwoke niya: “Kiny iniwinje.”
23  Omiyo, kinyne Agripa kod Banis nochopo ka ginyisore malich mi gidonjo e od romo ka gin gi jotend-jolweny kanyachiel gi joma nigi huma e taon mar Kaisaria; kae to Festo nochiko mondo okel Paulo, mi ne okele.
24  Kendo Festo nowacho niya: “In Ruoth Agripa kod ji duto man kodwa kae, uneno, ng’atni e ma oganda duto mar Jo-Yahudi ne odonjone kane an Jerusalem kod kae bende, ka gikok ni ok owinjore odhi nyime bedo mangima.
25  To ne anwang’o ni onge ketho moro amora ma notimo mowinjore gi tho. Omiyo, ka en owuon nokwayo ni oyale e nyim Jal Moluor Moloyo, ne ang’ado mondo atere kuno.
26  To kuome, aonge wach malong’o ma dandik ne Ruodha. Omiyo, asekele e nyimu uduto, to moloyo e nyimi in Ruoth Agripa, mondo eka bang’ koseyale, dayudie gimoro ma anyalo ndiko kuome.
27  Nimar ok ane ka en gima owinjore mondo ater ng’at motue nyaka Rumi, ma ok alero bende weche modonjnego.”
13  Koro e kanyakla man Antiokia ne nitie jonabi kod jopuonj, ne gin: Barnaba, gi Simion ma ne iluongo ni Rateng’, gi Lusio ma Ja-Kirene, gi Manaen ma noyudo tiegruok kanyachiel gi Herode ma jaloch mar alwora Galili, kod Saulo.
2  Ka noyudo gitiyo ne Jehova kendo gitueyo chiemo, roho maler nowacho kama: “Walnauru Barnaba gi Saulo ne tich ma aseluongonegi.”
3  Eka bang’ tueyo chiemo kendo lemo, ne giketo lwetgi kuomgi kae to ne giweyogi mondo gidhi.
4  Omiyo, roho maler nooro jogo mi ne gilor nyaka Seleukia, kendo ne giwuok kanyo mi giidho yie nyaka Saipras.
5  Kane gichopo Salamis, ne gichako lando wach Nyasaye e sunagoke mag Jo-Yahudi. Johana bende ne ni kodgi ka otiyonegi.
6  To kane gisewuotho e chulano duto nyaka e Pafo, ne giromo gi Ja-Yahudi moro miluongo ni Bar-Yesu ma ne en ajuoga kendo janabi mar miriambo.
7  Ne oyudo en gi Sajio Paulas ma ne en jatelo kendo ng’at mariek. Sajio Paulas noluongo Barnaba gi Saulo ire nikech nodwaro ahinya winjo wach Nyasaye.
8  To Elima, ajuogano (nying Elima iloko ni ajuoga), nochako kwedogi kotemo loko jatelono mondo kik orwak yie.
9  Eka Saulo, ma bende iluongo ni Paulo, ne opong’ gi roho maler mi nochomo wang’e tir kuome
10  mowachone kama: “Yaye, in jal mopong’ gi kit miganga duto kod richo duto, in wuod Jachien, in jasik gik makare duto, be iniwe gwenyo yore makare mag Jehova, koso?
11  Ne! lwet Jehova ni kuomi, ibiro bedo muofu kendo ok inine wang’-chieng’ kuom kinde.” Gikanyono, ong’ueng’o gi mudho mandiwa noumo wang’e, kendo nowuotho koni gi koni kotemo manyo ng’at ma ne nyalo mako lwete ka tayego.
12  Eka ka jatelono noseneno gima ne oa timoreno, ne orwako yie nimar ne ohum gi puonj mag Jehova.
13  Koro Paulo gi joma ne en-go noidho yie ka giwuok Pafo kendo ne gichopo Parga e Pamfilia. To Johana noweyogi, mi nodok Jerusalem.
14  Kata kamano, gin to ne giwuok Parga mi gidhi nyaka Antiokia e Pisidia. Eka kane gidonjo e sunagogi chieng’ Sabato, ne gibet piny.
15  Kane osesom Chik kod weche Jonabi, jotelo ma tayo e sunagogi nooronegi wach niya: “Owete, ka un gi wach moro amora ma unyalo jiwogo ji, wacheuru.”
16  Kuom mano, Paulo ne oa malo mi nofwayo bade kowacho niya: “Un Jo-Israel kod un jomamoko moluoro Nyasaye, winjuru.
17  Nyasach Jo-Israelgi noyiero kwerewa, kendo noting’ogi malo kane gin jodak ma welo e piny Misri, mi nogologi kuno gi tekone maduong’.
18  Kendo ne onano kodgi e thim kuom higni ma dirom 40.
19  Ka noseketho ogendni abiriyo e piny Kanaan, nochiwo lopegi mondo obed kaka pok ne Jo-Israel.
20  Mago duto notimore kuom kinde ma dirom higni 450. “Bang’ mano, nomiyogi jong’ad-bura nyaka e kinde janabi Samuel.
21  To bang’e, ne gikwayo ni omigi ruoth, eka Nyasaye nomiyogi Saulo wuod Kish, ma noa e dhood Benjamin, kuom higni 40.
22  Bang’ gole, ne ochungonegi Ruoth Daudi, jal ma Nyasaye notimo neno kuome niya: ‘Aseyudo Daudi wuod Jese, jal ma chunya oyiego; obiro timo gik moko duto ma adwaro.’
23  Ka luwore gi singone, Nyasaye osekelo ne Israel jawar, ma en Yesu, moa e anyuola mar Daudi.
24  Ka pok jalo nochopo, Johana noseyalo ne Jo-Israel duto wach batiso ma en kaka ranyisi mar loko chuny a e richo.
25  To ka Johana ne chiegni tieko migape, nojapenjo kama: ‘Uparo ni an ng’a? Ok an en. Kata kamano, neuru! nitie Ng’ato ma biro bang’a ma ok awinjora gonyo tond wuoche manie tiende.’
26  “Owetena, ma un koth Ibrahim kod jomamoko manie kindu moluoro Nyasaye, wach mar warruokni oseornwa waduto.
27  Nimar joma nodak Jerusalem kod jolochgi ne ok ofwenyo jalni, to kane ging’adone bura, ne gichopo gik ma ne okor e weche Jonabi, ma gin weche misomo ne ji gi dwol maduong’ e sabato ka sabato.
28  Kata obedo ni ok ne giyudo wach moro amora kuome ma dimi otho, pod ne giramo ni Pilato ogol chik mondo onege.
29  To kane gisechopo weche duto ma ne ondik kuome, ne gilore oa e yath kendo ne gipiele e liel.
30  Kata kamano, Nyasaye ne ochiere oa kuom joma otho,
31  to kuom ndalo mang’eny, joma noidho kode a Galili nyaka Jerusalem ne onene. Jogo e ma sani chiwo neno ne ji e wi wachne.
32  “Omiyo, sani walandonu wach maber e wi wach ma ne osing ne kwerewa.
33  Kuom chiero Yesu, Nyasaye osechopo singono chuth ne wan nyithindgi; mana kaka ondik e zaburi mar ariyo niya: ‘In e wuoda; kawuononi, asebedo wuoru.’
34  To nikech Nyasaye ne ochiere oa kuom joma otho mondo kik obed gi ringruok ma tow kendo, nowacho kama: ‘Ananyisu hera ma siko chuth ma ne osing ne Daudi, ma en hera minyalo gen.’
35  Omiyo, owacho bende e zaburi machielo kama: ‘Ok ibi weyo ng’ati momakore kodi mondo ringrene otow.’
36  Kata kamano, Daudi notiyo ne Nyasaye e tieng’ne mi ne otho moyike gi kwerene, kendo ringrene ne otow.
37  Mopogore gi mano, jal ma Nyasaye nochiero, ringrene ne ok otow.
38  “Kuom mano, owetena, wachni mondo ong’erenu, ni kokalo kuom jalno, wach weyo ne ji richo sani ilandonu,
39  kendo ni kuom gik moko duto ma Chik Musa ne ok nyal ketoue joma kare, ng’ato ang’ata moyie, ikete ng’at makare kokalo kuom jalni.
40  Omiyo, beduru motang’ mondo gik ma ne okor e weche Jonabi kik bi kuomu, niya:
41  ‘Neuru, un jojero, kendo wuoruru wachno mi ulal nono, nimar sani achopo tich moro e ndalou, ma en tich ma ok ubi yie ngang’ kata ka ng’ato oleronugo adimba.’”
42  Koro sama ne giwuok e sunagogino, ji nosayogi mondo giduog ginyisgi wechego e Sabato ma luwo.
43  To ka chokruok mar sunagogi noserumo, thoth Jo-Yahudi gi joma ne lamo Nyasaye ma ne ok gin Jo-Yahudi to nodonjo e din mar Jo-Yahudi, noluwo Paulo gi Barnaba ma ne sayogi mondo gisik e ng’wono mogundho mar Nyasaye.
44  E Sabato ma noluwo, chiegni taondno mangima ne ochokore kanyachiel mondo giwinj wach Jehova.
45  Ka Jo-Yahudi noneno oganda mang’ongono, nyiego nomakogi ahinya mi ne gichako kwedo gik ma Paulo ne wacho ka gichayo gigo.
46  Eka Paulo gi Barnaba nowachonegi gi chir niya: “Ne en gima dwarore ni un e ma okwong yalnu wach Nyasaye. To nikech ero utamoru wachno kendo useng’ado ni ok uwinjoru gi ngima mochwere, neuru! koro wadhi ir ogendni mamoko.
47  Nimar Jehova osechikowa niya, ‘Aseketou kaka ler ne ogendni, mondo uter warruok nyaka e tung’ piny.’”
48  Ka joma ne oa ogendni mamoko nowinjo mano, ne gichako bedo mamor kendo pako wach Jehova, eka ji duto ma chunygi ne ni kare ne ngima mochwere norwako yie.
49  E wi mano, wach Jehova ne ilando e pinyno mangima.
50  To Jo-Yahudi nothuwo wach kuom mon moko ma ne nigi huma kendo ma ne oluoro Nyasaye, kod jodongo mag taondno, kendo ne gimiyo osand Paulo gi Barnaba, mi ne owitgi oko mar taondno.
51  Kuom mano, ne giteng’onegi buch tiendegi mi gidhi nyaka Ikonio.
52  Kendo jopuonjre nomedo pong’ gi mor maduong’ kod roho maler.
14  Koro e Ikonio ne gidonjo kanyachiel e sunagogi mar Jo-Yahudi gi Jo-Grik, kendo ne giyalo e yo molony ahinya mi mano nomiyo oganda mang’ongo moriwo Jo-Yahudi gi Jo-Grik orwako yie.
2  To Jo-Yahudi ma ne ok oyie ne othuwo wach, kendo ne gimiyo chuny joma oa e ogendni mamoko osin gi owete.
3  Omiyo, ne gitiyo gi kinde mogwaro ka giyalo gi chir kokalo kuom teko mar Jehova, ma nochiwo neno e wi wach ng’wonone mogundho kokalo kuom ranyisi kod tije madongo ma ne gitimo.
4  Kata kamano, oganda mang’ongo manie taondno ne opogore; moko kuomgi ne riwo Jo-Yahudi lwedo to moko ne odok ne joote.
5  Kane joma oa e ogendni gi Jo-Yahudi kod jotendgi notemo monjogi mondo gitimnegi timbe achaya kendo chielogi gi kite,
6  ne onyisgi wachno mi ne giringo gidhi e taonde mag Likonia, gi Listra, gi Darbe, kod gwenge mag alworago.
7  Ne gimedo lando wach maber kuondego.
8  Koro e Listra, ne nitie ng’at moro ma nobet piny ma tiendene ne ong’ol. Nosebedo puth nyaka a e nyuolne kendo ne pok owuotho ngang’.
9  Ng’atno ne winjo Paulo ka wuoyo. Ka Paulo ne ong’iye tir moneno ni ne en gi yie ni nonyalo chango,
10  Paulo nokok gi dwol maduong’ niya: “A malo ichung’ gi tiendeni.” Mi ng’atno ne ochikore malo mochako wuotho.
11  Ka oganda noneno gima Paulo noa timono, ne gikok e dho Likonia kama: “Ero nyiseche oselokore mobedo kaka dhano kendo giselor irwa!”
12  Mi ne gichako luongo Barnaba ni Zeu, to Paulo ni Hames, nimar en e ma ne otayo e twak.
13  To jadolo mar Zeu ma hekalune ne ni e dho ranga taon mar Listra nokelo ruedhi kod osimbo mag maua e dho rangeye mondo ochiw misengni kanyachiel gi oganda.
14  Kata kamano, ka joote ma gin Barnaba gi Paulo nowinjo mano, ne giyiecho lepgi kendo ne gidonjo mapiyo ei ogandano ka gikok niya:
15  “Yaye, ang’o momiyo utimo gigi? Wan bende wan mana dhano ma nigi nyawo kaka un. To sani walandonu wach maber mondo ua kuom gik manonogi, kendo ulokru mondo uyie kuom Nyasaye ma nochueyo polo, gi piny, gi nam, kod gik moko duto manie igi.
16  Kuom tienge mosekalo, noweyo ogendni duto mondo giluw yoregi giwegi,
17  kendo kata obedo ni ne ok oweyo ma ok omiyou gik ma chiwo neno kuome, notimo maber kuom miyou koth koa e polo kod kinde mag nyak mogundho, ka oyieng’ou gi chiemo kendo ka opong’o chunyu gi mor.”
18  To e ma pod kata bang’ wacho wechegi, ne ok ginyal geng’o oganda mondo kik chiwnegi misango.
19  To Jo-Yahudi nochopo ka gia Antiokia kod Ikonio mi ne gisemo oganda, kae to ogandano ne ochielo Paulo gi kite kendo ne giywaye mi gitere oko mar Listra, ka gigalo ni nosetho.
20  Kata kamano, ka jopuonjre ne ochung’ kolwore, ne oa malo mi nodonjo e taondno. Kinyne nowuok gi Barnaba mondo gidhi Darbe.
21  Bang’ yalo wach maber e taondno kendo loko ji mogwaro obedo jopuonjre, ne gidok Listra, gi Ikonio, kod Antiokia.
22  Ka gin kuonde ma ne gidhiyego, ne gitego chuny jopuonjre kendo ne gijiwogi mondo gisik e yie ka giwachonegi niya: “Nyaka wakal e sand mang’eny eka wadonj e Pinyruodh Nyasaye.”
23  E wi mano, ne giketonegi jodongo e kanyakla ka kanyakla, kendo bang’ lamo kod tueyo chiemo, ne gichiwogi e lwet Jehova ma ne giseyie kuome.
24  Eka ne gidhi ka gikalo ei Pisidia mi gichopo Pamfilia,
25  kendo bang’ yalo wach Nyasaye e Paga, ne gilor mi gidhi Atalia.
26  Ne gia kanyo mi giidho yie mondo gidhi Antiokia kama ne osenyisgie ng’wono mogundho mar Nyasaye mondo gitim migawo ma koro ne gisetiekono.
27  Kane gisechopo mi gichoko jo kanyakla kanyachiel, ne giganonegi gik mang’eny ma Nyasaye nosetimo kokalo kuomgi, kendo kaka Nyasaye noseyawo dhoot ne ogendni mamoko mondo girwak yie.
28  Omiyo, ne gibet kuno kuom kinde mogwaro gi jopuonjre.
19  Eka e ndalogo, ka Apolo ne ni Korintho, Paulo ne wuotho kokalo e gwenge ma iye mabor gi nam, mi ne olor nyaka Efeso. Kanyo noyudoe jopuonjre moko
2  mi nopenjogi kama: “Be ne uyudo roho maler sama ne urwako yie?” Ne gidwoke niya: “Pok ne wawinjoe ngang’ wach moro amora e wi roho maler.”
3  Omiyo, nopenjogi kama: “Kare ne obatisu e batiso mane?” Ne gidwoke niya: “E batiso mar Johana.”
4  Paulo nowachonegi kama: “Johana ne batiso ji kaka ranyisi mar loko chuny a e richo kowacho ne ji mondo giyie kuom jal ma ne dhi luwo bang’e, ma en Yesu.”
5  Bang’ winjo mano, ne obatisgi e nying Ruoth Yesu.
6  To ka Paulo noketo lwetene kuomgi, roho maler nobiro kuomgi mi ne gichako wuoyo gi dhok ma welo kendo ne gikoro wach.
7  Giduto ne gin chwo 12 kama.
8  Bang’ donjo e sunagogi, noyalo gi chir kuom dweche adek, kogolo twege kendo kogoyo mbaka e wi wach Pinyruodh Nyasaye kendo ne otimo kamano gi lony e yo ma loko pach ji.
9  To ka chuny jomoko kuomgi nodoko matek mi gitamore yie ka giwuoyo marach kuom Yorno e nyim oganda, Paulo ne oa e diergi mi nogolo jopuonjre oko e kindgi, kendo ne ojagolo twege pile ka pile e od romo mar skul mar Tirano.
10  Mano ne otimore kuom higni ariyo, mi ji duto ma nodak e alwora mar Asia nowinjo wach Ruoth, Jo-Yahudi kod Jo-Grik bende.
11  Kendo Nyasaye nomedo timo tije madongo miwuoro kokalo kuom lwet Paulo,
12  to kata mana nengni kod lewni mag apron ma ne osemulo dende ne itero ne joma tuo kendo ne gichango, jochiende bende ne wuok kuom ji.
13  To moko kuom Jo-Yahudi ma ne wuotho koni gi koni ka gigolo jochiende bende notemo tiyo gi nying Ruoth Yesu kuom joma ne nigi jochiende; ne gijowacho kama: “Achiki matek e nying Yesu ma Paulo yalo.”
14  Koro ne nitie yawuowi abiriyo mag jaduong’-jodolo ma nyinge Skewa, ma bende ne timo kamano.
15  To jachiendno nowachonegi kama: “Ang’eyo Yesu, bende alony gi Paulo; un to un jomage?”
16  Eka jal ma ne nigi jachienno nochikore kuomgi, mokedo kodgi moro bang’ machielo nyaka noloyogi, mi ne giringo duk ka giwuok ei odno ka gihinyore.
17  Wachno nolandore ne ji duto nyaka ne Jo-Yahudi kod Jo-Grik ma nodak Efeso; mi luoro nomakogi giduto, kendo nying Ruoth Yesu nomedo yudo duong’.
18  Eka thoth joma noserwako yie ne biro ka gihulo timbegi kendo ka ginyisogi ayanga.
19  Kuom adier, ji mogwaro ma ne timo timbe-juok nochoko bugegi kanyachiel mi ne giwang’ogi e nyim ji duto. Kendo ne gigoyo kwan mar nengogi mi ne oyud ni ne giromo pes fedha ma mingli 50,000.
20  Kuom mano, wach Jehova nomedo dongo kendo bedo gi teko e okang’ maduong’ ahinya.
21  Ka gigo nosetimore, Paulo nong’ado e chunye ni bang’ kalo ei Makedonia kod Akaya, nochano dhi Jerusalem. Nowacho kama: “Bang’ dhi kuno, nyaka to ane Rumi bende.”
22  Omiyo, nooro ji ariyo kuom joma ne tiyone ka gikonye, ma gin Timotheo kod Erasto, mondo gidhi Makedonia, to en owuon ne odong’ e alwora mar Asia kuom kinde.
23  Gie kindeno, koko mathoth nomuoch kuom wach Yorno.
24  Ne nitie ng’at moro ma nyinge Demetrio ma ne en jathedh gik miloso gi fedha kendo ne ojakelo ohala mogundho ne jotheth kuom thedho hekalu matindo mag Atemi molos gi fedha.
25  Nochoko jothethgo kanyachiel gi jomamoko ma ne tiyo tije kaka mago mowachonegi niya: “Osiepena, ung’eyo maber ni tijni osebedo ka miyowa ohala mogundho.
26  Koro useneno kendo usewinjo kaka Pauloni osesemo oganda mang’ongo mi olokogi komiyo gibedo gi paro machielo, kowacho ni nyiseche molos gi lwedo chutho ok gin nyiseche, to osetimo kamano, ok mana e Efeso kende, to chiegni ni e alwora duto mar Asia.
27  E wi mano, wachno ok bi ketho mana tijwani kende, to bende obiro miyo ji ocha hekalu mar Atemi nyasaye maduong’ mi gikawe kayiem nono. Kae to lamo kod duong’ ma ji manie alwora duto mar Asia kod piny mangima miye, biro bedo kayiem nono.”
28  Bang’ winjo mano kendo pong’ gi mirima, jogo nochako kok niya: “Atemi mar Jo-Efeso duong’!”
29  Omiyo, taondno ne ochacho gi koko kendo giduto ne giringo kanyachiel mi gidonjo e kar tuke, mi ne gidhi ka giywayo Gayo gi Aristako ma ne gin Jo-Makedonia ma ne jowuotho gi Paulo.
30  To Paulo ne dwaro donjo iye kama ji ne nitie, kata kamano jopuonjre ne ok oyiene.
31  To kata mana jotelo ma ne ng’won kode ma e ma ne chano nyasi kod tuke ne ooro ne Paulo wach ka gisaye ni kik odonj e kar tuke kanyo dipo ka ohinyore.
32  Adiera en ni, jomoko ne kok e wi wach moro, to moko e wi wach machielo; nimar ogandano duto ne ochochni, kendo thothgi ne ok ong’eyo gimomiyo ne gibiro kanyachiel.
33  Omiyo, Jo-Yahudi ne odhiro Aleksanda e nyim ji ka gigole e kind oganda, eka Aleksanda notimo ranyisi gi lwete kodwaro wuoyo gi oganda mondo othegre kodgi.
34  To kane gifwenyo ni ne en Ja-Yahudi, giduto ne gichako kok karachiel kuom seche ma dirom ariyo kama ka giwacho niya: “Atemi mar Jo-Efeso duong’!”
35  Gikone ka jatend taondno nosekueyo oganda, nowachonegi kama: “Yaye un Jo-Efeso, en ng’a e kind dhano ma ok ong’eyo ni taon mar Jo-Efeso e ma en hekalu mar jarit Atemi ma nigi duong’ kod mar sanamu ma ne olwar koa e polo?
36  Nikech ok nyal kwed wechego, onego ukue mos kendo kik urikni kawo okang’ moro.
37  Nimar usekelo jogi kae to ok gin jomecho mag hekalu, bende ok gin joma nyiso achaya ne nyasachwa.
38  Omiyo, ka Demetrio kod jotheth man kode nigi wach moro gi ng’ato, nitie odiechienge moket mag yalo bura, to bende nitie jodongo; ng’ato mondo okel weche ma odonjonego nyawadgi.
39  To kapo ni nitie gimoro momedore ma umanyo, nyaka to ng’ad wachno e romo mar chokruok mapile.
40  Nikech kuom adier, ka luwore gi gima otimore kawuononi, yot mondo odonjnwa gi ketho mar ng’anjo ne sirkal nikech waonge gi gimoro amora ma wanyalo wacho ni osemiyo ogandani obedo ma achach kama.”
41  Eka bang’ wacho wechego, nogonyo ogandano.
24  Ndalo abich bang’e, Anania jadolo maduong’ ne olor kuno gi jodongo moko kod jal ma nyinge Tetulo ma ne wuoyo e lo oganda, mi ne gidonjo ne Paulo ir gavana.
2  Kane oluonge, Tetulo nochako donjone kowacho niya: “Nimar sani wan gi kuwe mogundho kokalo kuomi, kendo lokruok timore e kind ogandani nikech riekoni,
3  bende, wamor ahinya gi wechego kinde duto kendo kuonde duto, A Feliks, in moluor moloyo.
4  To mondo kik amed kethoni seche, asayi ni iwinjwae machuok kuom ng’wononi.
5  Nimar wasenwang’o ni ng’atni en jakel koko kendo omiyo Jo-Yahudi duto manie piny mangima ng’anjo ne sirkal, kendo otelo ne kidieny moro mar din mar Jo-Nazareth.
6  Bende, notemo dwanyo hekalu, omiyo ne wamake.
7  ——
8  Ka in iwuon inone, ibiro ng’eyo adiera mar wechego duto ma wadonjonego.”
9  Eka Jo-Yahudi bende ne oriwore kode e donjo ne Paulo ka giramo ni wechego ne gin adier.
10  Ka gavana nogwelo Paulo mondo owuo, Paulo nowacho kama: “Nikech ang’eyo maber ni isebedo jang’ad-bura mar ogandani kuom higni mogwaro, aikora chiwo dwoko ma kora kuom wachni.
11  Mana kaka in iwuon inyalo nono mondo ing’e, ndalo 12 pok okalo nyaka ne aidh Jerusalem mondo alem;
12  to ne giyuda ka ok amin wach gi ng’ato ang’ata ei hekalu, kendo ne ok athuw oganda mondo obed gi koko, kata e sunagogi, kata e taon mangima.
13  Bende, ok ginyal siro weche ma gidonjonago kuomi sani.
14  Kata kamano, nitie gimoro ma daher yiego, ma en ni, an atiyo ne Nyasach kwerena ka luwore gi kit lamo ma giluongo ni kidieny mar dinno, nimar ayie kuom weche duto manie Chik kod mondik e weche Jonabi.
15  Kendo an gi geno kuom Nyasaye, ma en geno ma gin bende giyiego, ni chier nobedie mar joma kare gi joma ok kare.
16  Mano e momiyo kinde duto atemo matek mondo asik ka an gi chuny maler ma onge bura e nyim Nyasaye kod dhano.
17  Koro bang’ higni moko mogwaro, ne abiro mondo akel ne ogandawa mich mag konyo jochan, kendo mondo agol chiwo mag misango.
18  Ka noyudo atimo gigo, ne ginwang’a e hekalu ka bende aler ka luwore gi chik, to ne ok an gi oganda mar ji, kendo onge kata koko ma ne akelo. To kanyo ne nitie Jo-Yahudi moko moa e alwora mar Asia
19  ma a onego obed ni gin e nyimi kae mondo gidonjna, ka dipo ni adier gin gi wach moro amora koda.
20  Kata we joma ni kae mondo owach giwegi gima rach ma ne giyudo kuoma kane achung’ e nyim buch Sanhedrin,
21  ka ok en mana nikech gimoro achiel ma ne awacho sama ne achung’ e diergi niya: ‘Wach chier mar joma otho e momiyo sani ing’adona bura!’”
22  Kata kamano, nikech Feliks nong’eyo e yo malong’o weche motudore gi Yorno, nochoro wachgino nyime, kowachonegi kama: “Sa asaya ma Lisio jatend-jolweny olor kae, eka abiro ng’ado wecheugi.”
23  Eka nochiko jatend-askeche ni mondo oket Paulo e bwo tuech to ma ok oridne ahinya, kendo mondo kik ogeng’ joge mobiro konye kuom gik mochando.
24  Ndalo moko bang’e, Feliks nobiro ka en gi Drusila chiege, ma ne en nya Jo-Yahudi, kae to nooro wach mondo okel Paulo, mi nowinje kowuoyo e wi yiene kuom Kristo Yesu.
25  To sama Paulo ne wuoyo kuom wach tim makare, gi ritruok, kod wach chieng’ bura ma biro, luoro nomako Feliks mi nowachone niya: “Koro sani inyalo dhi, to ka anwang’o thuolo moro, abiro luongi kendo.”
26  Gie kindeno bende, noparo ni Paulo ne dhi miye pesa. Kuom mano, ne ojaluongo Paulo ding’eny mondo owuo kode.
27  To ka higni ariyo noserumo, Pokio Festo nochako locho kar Feliks; to nikech Feliks ne dwaro moro Jo-Yahudi, noweyo Paulo e od tuech.
5  Kata kamano, ng’at moro ma nyinge Anania kod Safira chiege ne ouso puothgi moro.
2  To ne odong’ gi bath yuto moko ling’ling’, to chiege bende nong’eyo mano, mi nokelo mana bathe kendo noketo e tiend joote.
3  To Petro nopenje kama: “Anania, ang’o momiyo iseweyo Satan omiyi chir mondo iriamb ne roho maler, kidong’ ling’ling’ gi bath yuto mar nengo puothi?
4  Donge ne en mari ka pok iuse? To bang’ use, donge pod ne en mari? Ang’o momiyo iseparo tim ma kama ei chunyi? Iseriambo ne Nyasaye, to ok ne dhano.”
5  Bang’ winjo wechego, Anania ne opodho mi ne otho. Kendo luoro maduong’ nomako ji duto ma nowinjo mano.
6  Eka chwo ma rowere noa malo mi ne giboye gi lewni, kae to ne giting’e mi gitere oko kendo yike.
7  Koro bang’ seche adek kama, chiege nobiro kanyo to ok nong’eyo gima ne osetimore.
8  Petro nopenje kama: “Wachna ane, be in gi chwori ne uuso puodho e nengo ma kama?” Nodwoko niya: “Ee, ne wause e nengono.”
9  Eka Petro nowachone kama: “Ang’o momiyo uduto ji ariyo ne uwinjoru mondo utem roho mar Jehova? Ne! Tiende joma oa yiko chwori ni e dhoot, kendo in bende gibiro ting’i mi giteri oko.”
10  Gikanyono, nopodho e tiend Petro mi ne otho. Ka chwo ma rowerego nochopo, ne giyudo kosetho kae to ne giting’e mi gitere oko, kendo ne giyike e bath chwore.
11  Omiyo, luoro mang’ongo nokwako kanyakla mangima kod ji duto ma nowinjo wach gik ma ne otimorego.
12  E wi mano, ranyisi kod tije madongo mang’eny nomedo timore e kind oganda kokalo kuom lwet joote; kendo giduto ne gijoromo kanyachiel e agola miluongo ni Agoch Solomon.
13  Adier, onge ng’ato kuom jomamokogo ma ne nigi chir mar riwore gi jopuonjre; kata kamano, ji ne pwoyogi ahinya.
14  E wi mano, joma ne keto yie kuom Ruoth ne siko ka medore, kwan-gi ne ng’eny ahinya moriwo chwo kod mon.
15  Ne gikelo kata mana joma tuo e nderni madongo, ka giting’ogi e otendni matindo kod pere, mondo ka Petro ne kalo kanyo, miti tipone ne nyalo lwar kuomgi.
16  Bende, oganda ma nowuok e taonde molworo Jerusalem ne siko ka biro, ka giting’o joma tuo, kod joma jochiende ne chando, kendo ne ochanggi giduto.
17  Eka jadolo maduong’ kod ji duto ma ne ni kode ma ne ni e kidieny mar dind Jo-Sadukai noa malo, kendo ne gipong’ gi nyiego.
18  Omiyo, ne gimako joote, kendo ne giketogi e od tuech.
19  To e seche mag otieno, malaika mar Jehova noyawo dhood jela, mi nogologi oko mowachonegi niya:
20  “Wuoguru mondo udhi e hekalu, kendo udhi nyime lero ne ji weche duto e wi ngima ma biro.”
21  Bang’ winjo mano, sama piny ne oru ne gidonjo e hekalu mi gichako puonjo. Ka jadolo maduong’ kod joma ne ni kode nochopo, ne giluongo buch Sanhedrin kod chokruok duto mar jodongo mag nyithind Jo-Israel, mi ne gioro wach e jela mondo okel joote e nyimgi.
22  To ka askeche nochopo e jela, ne ok giyudogi. Omiyo, ne giduogo mi gikelo wach
23  niya: “A wayudo jela ka olor kendo orinde maber, kendo ka jorit ochung’ e dhoot, to bang’ yawe mi wadonjo, ne ok wayudo ng’ato e iye.”
24  Koro ka jatend-jorit mar hekalu kod jodong-jodolo nowinjo wechego, dhogi nomoko ma ok ging’eyo gima ne dhi timore bang’ mano.
25  To ng’at moro nobiro mowachonegi kama: “Neuru! Joma ne uketo e jelaka ni e hekalu. Gichung’ kuno kendo gipuonjo ji.”
26  Eka jatend-jorit nowuok kanyachiel gi askechene mi ne gidhi, kendo ne gikelogi, to ne ok gitiyo gi thwon, nimar ne giluor ni oganda ne nyalo chielogi gi kite.
27  Omiyo, ne gikelo joote mi gichungogi e nyim Sanhedrin. Eka jadolo maduong’ ne ononogi,
28  mowachonegi niya: “Ne wakwerou matek ni kik udhi nyime puonjo kutiyo gi nyingno, to e ma pod neuru! usepong’o Jerusalem gi puonju kendo uramo mar keto remb ng’atni e wiwa.”
29  Petro kod joote mamokogo nodwoko kama: “Nyasaye e ma nyaka wawinj nikech en e jalochwa, kar winjo dhano.
30  Nyasach kwerewa nochiero Yesu ma ne unego ma ung’awo e yath.
31  Kane Nyasaye okete e bade korachwich, ne oting’e malo mondo obed Jatelo Maduong’ moseket, kendo mondo obed Jawar, eka omi Jo-Israel olok chunygi gia e richo kendo weyonegi richogi.
32  Kendo wan joneno mag wechego, kaachiel gi roho maler ma Nyasaye osechiwo ne joma winje kaka jaloch.”
33  Kane giwinjo mano, mirima mager nomakogi, kendo ne gidwaro nego jootego.
34  To Ja-Farisai moro miluongo ni Gamaliel, ne ochung’ e buch Sanhedrin; ne en ng’at ma puonjo Chik ma ji duto ne omiyo luor, kendo nochiko mondo ogol jogo oko matin.
35  Kae to nowachonegi kama: “Un Jo-Israel, tang’uru gi gima uchano timo ne jogi.
36  Kuom ranyisi, ka ndalowagi ne pok ochopo, Theuda nosieko kowacho ni en owuon ne en gimoro, kendo chwo ma dirom 400 noriwore kode. To ne onege kendo jogo duto ma ne luwe ne oke mi kargi ne olal nono.
37  Bang’ Theuda, Judas ma Ja-Galili bende nosieko e kinde mag kwano ji kane indiko nyingegi, kendo noywayo ji moluwo bang’e. En bende ne otho, kendo jogo duto ma ne luwe ne oke.
38  Omiyo, ka luwore gi gima timore sani, awachonu ni kik udonjru gi jogi, to wereuru kodgi. Nikech ka chenroni kata tijni oa kuom dhano, ibiro loye;
39  to ka oa kuom Nyasaye, ok ubi loyogi. Ka ok kamano, dipo ka ubedo mana joma kedo gi Nyasaye owuon.”
40  Nikech mano, ne girwako paro ma ne ochiwonegi, eka ne giluongo joote mi gichwadogi, kendo ne gichikogi mondo giwe wuoyo ka gitiyo gi nying Yesu, kae to ne gigonyogi mi gidhi.
41  Omiyo, ne giwuok e nyim buch Sanhedrin ka gimor nikech ne osekwan-gi kaka joma ichayo nikech nying Yesu.
42  To pile ka pile e hekalu kendo e ot ka ot, ne gidhi nyime puonjo kendo lando wach maber e wi Kristo Yesu ma ok giwe.
15  Koro jomoko ne olor koa Judea mi gichako puonjo owete niya: “Ka ok oteru nyangu ka luwore gi chik Musa, to ok unyal yudo warruok.”
2  To ka jogo nosebedo gi mbaka matek mi giyware ahinya gi Paulo kod Barnaba kuom wachno, ne ochan mondo Paulo gi Barnaba kod jomamoko kuomgi odhi ir joote gi jodongo man Jerusalem mondo olos wachno.
3  Omiyo, bang’ ka kanyakla nosekowogi matin, jogi ne odhi nyime gi wuodhgi ka gikadho e piny Foinike gi Samaria, ka gihulo adimba kaka joma oa e ogendni mamoko ne olokore mi giyie kuom Nyasaye, kendo mano nomiyo owete duto obedo gi mor mogundho.
4  Kane gichopo Jerusalem, kanyakla, gi joote, kod jodongo, norwakogi maber ahinya, kendo Paulo gi Barnaba ne oganonegi gik mang’eny ma Nyasaye nosetimo kokalo kuomgi.
5  To moko kuom joma noserwako yie, ma chon ne ni e kidieny mar dind Jo-Farisai, ne oa malo e kombegi kendo ne giwacho niya: “Owinjore tergi nyangu kendo ochikgi mondo girit Chik Musa.”
6  Kuom mano, joote kaachiel gi jodongo nochokore kanyachiel mondo ginon wachno.
7  Kane gisewuoyo matut e wi wachno, Petro ne oa malo mowachonegi niya: “Owetena, ung’eyo maber ni chakre chon, Nyasaye ne oyiera e kindu mondo ji moa e ogendni mamoko owinj wach maber kendo girwak yie kokalo kuoma.
8  Kendo Nyasaye mong’eyo chuny dhano, nonyiso ni oyie kodgi kuom miyogi roho maler mana kaka wan bende nomiyowa.
9  Bende, Nyasaye ne ok onyiso ni nitie pogruok kata matin e kindwa kodgi, to ne opwodho chunygi nikech yiegi.
10  Kare ang’o momiyo utemo Nyasaye ka uketo kuom jopuonjre ting’ mapek ma kwerewa ne ok nyal ting’o, to kata wan bende ok wanyal?
11  Mopogore gi mano, wan gi yie ni iresowa kokalo kuom ng’wono mogundho mar Ruoth Yesu, mana kaka gin bende itimonegi.”
12  Eka jogo duto ne oling’ thi mi ne gichako winjo Barnaba gi Paulo ka ganonegi kaka Nyasaye nosetimo ne ogendni mamoko ranyisi mang’eny kod tije madongo kokalo kuomgi.
13  Kane gisetieko wuoyo, Jakobo nowacho kama: “Owetena, winjauru.
14  Simion oseluwo adimba kaka Nyasaye koro noparo joma oa e ogendni mamoko mondo okaw kuomgi joma iluongo gi nyinge.
15  Kendo weche Jonabi oyie gi mano, mana kaka ondik niya:
16  ‘Bang’ wechegi, anaduog kendo mondo achung hema mar Daudi ma nosepodho; anager kendo kuonde momukore kuome, mi anaduoke kaka ne en chon,
17  eka mondo joma odong’ omany Jehova gi kinda kaachiel gi joma oa e ogendni duto ma gin joma iluongo gi nyinga, Jehova ma timo gigi osewacho,
18  ma gin gik ma ne oseng’ere chakre chon.’
19  Kuom mano, gima an ang’ado en ni mondo kik chand joma oa e ogendni mamoko ma sani lokore mondo giyie kuom Nyasaye,
20  to mondo ondiknegi giwere gi gik ma sanamu osedwanyo, gi terruok, gi gik mode, kod remo.
21  Nyaka a chon, ji osegabedo ka yalo weche ma Musa nondiko e taon ka taon, nikech isomo wechego e sunagoke sabato ka sabato.”
22  Eka jootego gi jodongo kaachiel gi kanyakla duto nong’ado mondo gior jomoko moyier e kindgi, mondo jogo odhi Antiokia ka gin gi Paulo kod Barnaba; ne gioro Judas ma ne iluongo ni Barsaba, kod Sila, ma ne gin joma tayo e kind owete.
23  Ne gindiko wechegi mi giorogigo: “Wan oweteu ma joote gi jodongo, wandikonu un owetewa man Antiokia gi Siria kod Kilikia, un ma ua e ogendni mamoko: Wamosou!
24  Nikech wasewinjo ni jomoko noa kuomwa mi ne gichandou gi weche ma gisewacho ka gitemo lokougo, kata obedo ni ne ok wachikogi ni gitim kamano,
25  wasechopo e paro achiel ni waornu jomoko ma wayiero kanyachiel gi Barnaba gi Paulo, ma gin owetewa ma wahero,
26  gin joma osechiwo ngimagi ahinya nikech nying Ruodhwa Yesu Kristo.
27  Kuom mano, waoronu Judas gi Sila mondo gin bende gihul mana wechego gi dhogi.
28  Nimar wan kanyachiel gi roho maler, waseneno ni onge tiende mondo wamednu ting’ mapek, mak mana gik ma dwaroregi:
29  ni uweru gi gik motimgo misango ne sanamu, gi remo, gi gik mode, kod terruok. Ka uritoru chuth kuom gigo, weche biro dhinu maber. Oritiuru!”
30  Omiyo, ka noseorgi mondo gidhi, ne gilor nyaka Antiokia, kae to ne gichoko jopuonjre duto mi gimiyogi baruano.
31  Bang’ some, ne gimor ahinya gi jip ma ne giyudono.
32  Kendo Judas gi Sila ma bende ne gin jonabi nojiwo owete mi gitegogi kuom golonegi twege mang’eny.
33  Bang’ bet kuno kuom ndalo moko, owetego noweyogi mondo gidog gi kuwe ir joma ne oorogi.
34  ——
35  To Paulo gi Barnaba nodong’ Antiokia, kaachiel gi jomamoko mang’eny, ka gipuonjo kendo ka gilando wach maber mar Jehova.
36  Bang’ ndalo moko, Paulo nowacho ne Barnaba kama: “Chutho chutho, koro wadoguru mondo walim owete e taonde duto ma ne wayaloe wach Jehova mondo wane ane ni to gidhi nade.”
37  Barnaba noramo ni gidhi kanyachiel gi Johana ma bende ne iluongo ni Mariko.
38  Paulo to ne ok dwar ni Mariko odhi kodgi, nikech Mariko nosewuok moweyogi Pamfilia kendo ne ok odhi kodgi e tijgi.
39  Mano nomiyo mirima mager omuoch e kindgi, mi ne gidhi yorgi ng’ato ka ng’ato; omiyo, Barnaba nokawo Mariko mi gidhi kode gi yie ka gichomo Saipras.
40  Paulo to noyiero dhi gi Sila mi ne gidhi kode ka owete noseketo Paulo e lwet Jehova kod ng’wonone mogundho.
41  Ne okalo ei Siria gi Kilikia ka otego kanyakla man kuondego.
20  Ka kokono nosedok chien, Paulo noluongo jopuonjre ire, kendo bang’ jiwogi, ne ogoyonegi oriti kae to nochako wuodhe mar dhi Makedonia.
2  Bang’ wuotho e alworago kendo tiyo gi weche mang’eny kojiwogo joma ne ni kuondego, nochopo Grik.
3  Ne obet kuno kuom dweche adek, to nikech Jo-Yahudi ne chano mar nege kane ochiegni idho meli mondo odhi Siria, nong’ado mar dok chien koluwo Makedonia.
4  Joma ne ni kode ne gin: Sopata wuod Piro moa Beroa, gi Aristako kod Sekunda ma gin Jo-Thesalonika, gi Gayo ma a Darbe, gi Timotheo, gi Tikiko kod Trofimo ma ne gin joma oa e alwora mar Asia.
5  Jogo notelonwa kendo noyudo giritowa e Troa;
6  to wan ne waidho meli ka wawuok Filipi bang’ kinde sawo mar Makate Maonge Thowi, mi ne wachopo irgi e Troa bang’ ndalo abich, kendo ne wabedo kuno kuom ndalo abiriyo.
7  E odiechieng’ mokwongo mar juma kane oyudo wachokore mondo wachiem, Paulo nochako golonegi twak nimar ne odhi wuok kanyo kinyne; kendo twageno ne oyware ahinya nyaka e dier otieno.
8  To ne nitie teyni mang’eny e ot ma malo kama noyudo wachokoree kanyachiel.
9  Eka rawera moro ma nyinge Yutiko ma nobet e dho dirisa ne nindo otero matut sama Paulo ne golo twak, to nikech nindo ne ohewe, ne olwar piny koa e gorofa mar adek mi ne giyude kosetho.
10  To Paulo ne olor piny mi nokulore kuome, kendo ne okwake kowacho niya: “Weuru kelo koko, nikech ongima.”
11  Eka Paulo ne odok malo, kendo bang’ ng’ingo makate nochako chiemo. Kae to nomedo yalo kuom kinde nyaka piny ne oru, eka bang’ mano, ne owuok mi odhi.
12  Kuom mano, ne gigolo wuowino kanyo ka ongima kendo mano ne ohoyo chunygi ahinya.
13  Koro ne watelo e meli mi wachomo Asos ma e kama Paulo nochikowa ni mondo waromie kode, nimar en nochano dhi kuno kowuotho gi tiende.
14  Omiyo, ka noyudowa Asos, noriwore kodwa e meli mi wadhi Mitilene.
15  Eka e odiechieng’ ma noluwo, ne wawuok kanyo gi meli mi wachopo kama omanyore gi loka Kios, to kinyne ne wagowo e Samos, kae to ne wadhi mi wachopo Mileto e odiechieng’ ma noluwo.
16  Paulo nong’ado mar dhi gi meli ma ok odonjo Efeso mondo kik obed e alwora mar Asia kata mana kuom kinde matin, nikech notimo piyo mondo ka nyalore to chieng’ Sawo mar Pentekost oyude Jerusalem.
17  Kata kamano, kane en Mileto nooro wach Efeso mondo oluongne jodong-kanyakla.
18  Kane gisechopo ire, nowachonegi kama: “Ung’eyo maber kaka timna ne obet kane an e kindu, chakre e odiechieng’ mokwongo ma ne adonjo e alwora mar Asia,
19  kaka ne atiyo ne Ruoth gi chuny mobolore ahinya kendo gi pi wang’, kendo ung’eyo masiche ma ne oyuda nikech gik maricho ma Jo-Yahudi ne chano,
20  kod kaka ne ok aweyo yalonu weche duto ma ne nyalo konyou, bende ne ok aweyo puonjou e lela kendo e ot ka ot.
21  To nachiwo neno e okang’ malong’o chuth ne Jo-Yahudi kod Jo-Grik, e wi wach loko chuny a e richo mondo giduog ir Nyasaye kendo giket yie kuom Ruodhwa Yesu.
22  Koro neuru! roho maler chika ni mondo adhi Jerusalem, kata obedo ni ok ang’eyo gik ma dhi timorena kuno,
23  mak mana ni e dala ka dala ma adhiye, roho maler siko ka siema ni tuech kod masiche orita.
24  Kata kamano, ok akwan ngimana ka gimoro maduong’ ahinya, to adwaro mana ni atiek ng’weya kod tich ma Ruoth Yesu ne omiya, ni mondo achiw neno e okang’ malong’o chuth e wi wach maber mar ng’wono mogundho mar Nyasaye.
25  “To koro neuru! Ang’eyo ni onge ng’ato kuomu, un joma ne ayalonu wach Pinyruoth, ma biro neno wang’a kendo ngang’.
26  Omiyo, aseluongou odiechiengni mondo une ni aler kuom remb ji duto,
27  nikech pok aweyo ma ok ahulonu uduto dwaro mar Nyasaye.
28  Nonreuru ahinya uwegi kod kueth duto bende ma roho maler oseketoue kaka jorit, mondo ubed jokwadh kanyakla mar Nyasaye ma nong’iewo gi remb Wuode owuon.
29  Ang’eyo ni bang’ ka aseweyou to ondiegi mager biro donjo e dieru, kendo ok gibi timo ne kueth e yo mang’won,
30  bende, nitie joma biro wuok e kindu uwegi ka giwacho weche ma gwenyo adiera mondo giywago jopuonjre bang’gi giwegi.
31  “Kuom mano, beduru ka utang’, kendo paruru kaka kuom higni adek, odiechieng’ gi otieno, ne ok aweyo siemou ng’ato ka ng’ato ka pi wang’a chuer.
32  To koro aweyou e lwet Nyasaye kendo e bwo wach mar ng’wonone mogundho, ma en wach ma nyalo gerou kendo miyo uyud pok ma Nyasaye miyo joma ler duto moseyier.
33  Pok ne agombo fedha mar ng’ato, kata dhahabu, kata lep ng’ato.
34  Un uwegi ung’eyo ni asebedo ka atiyo gi lwetenagi e yudo gik ma ne achando kod mag joma ne ni koda.
35  Asenyisou e weche duto ni kuom tiyo matek kamano, nyaka ukony joma yomyom, kendo nyaka usik ka uparo weche Ruoth Yesu owuon ma nowacho kama: ‘Chiwo kelo mor mogundho moloyo kawo.’”
36  Ka nosewacho wechego, nogoyo chonge piny kodgi giduto, mi nolemo.
37  Kuom adier, giduto ne gimuoch gi ywak ahinya, mi ne gikwako Paulo kendo nyodhe gi mor,
38  nimar gima ne litnegi moloyo en wach ma nowachonegi ni ok ne gidhi nene kendo ngang’. Kae to ne gikowe nyaka e meli.
1  A Theofilo, e buk mokwongo ma ne andikoni, ne andiko gik moko duto ma Yesu notimo kendo ma nopuonjo a e chak tichne
2  nyaka chieng’ ma notere malo bang’ ka roho maler ne osetaye e weche ma ne ochikogo joote ma noseyiero.
3  Bang’ yudo sand nyaka e thone, nonyisore owuon ka ongima ne jogo kokalo kuom yore mang’eny ma ne siro ratiro ni ongima. Ne ginene kuom ndalo 40 ka oyalonegi wach Pinyruodh Nyasaye.
4  Sama ne en kodgi, nochikogi kama: “Kik ua Jerusalem, to sikuru ka urito gima Wuora osesingo, ka luwore gi wach ma ne uwinjo koa kuoma;
5  adier, nikech Johana ne batiso ji gi pi, un to ibiro batisu gi roho maler bang’ ndalo manok chakre sani.”
6  Omiyo, kane gisechokore, ne gipenje niya: “Ruoth, be ma e kinde ma idwaro duokoe pinyruoth ne Israel?”
7  Nodwokogi kama: “Ok en ting’ maru mondo ung’e kinde kata ndalo ma Wuora owuon e ma nie gi ratiro.
8  To ubiro yudo teko ka roho maler obiro kuomu, mi unubed jonenona e Jerusalem, kod Judea duto, gi Samaria, kendo nyaka kuonde maboyo mogik e tung’ piny.”
9  Ka nosewacho wechego, kendo kane pod ging’icho, ne oting’e malo mi bor polo ne oime, ma koro ne ok ginyal nene.
10  To sama ne ging’iyo malo e polo koidho, ji ariyo morwakore gi lewni ma rochere ne ochung’ apoya e bathgi,
11  kendo ne gipenjogi kama: “Un Jo-Galili, ang’o momiyo uchung’ ka ung’iyo polo? Yesuni ma oseidho malo koa kuomu, obiro duogo mana e yo ma chal gi kaka useneno koidho e polo.”
12  Eka ne gidok Jerusalem ka gia e got miluongo ni Got Zeituni man machiegni gi Jerusalem, en wuoth ma borne ne oyie ne ng’ato wuothoe chieng’ sabato.
13  Kane gichopo, ne giidho malo e ot manie gorofa kama ne oyudo gibworoe. Kanyo ne nitie Petro kaachiel gi Johana, gi Jakobo, gi Andrea, gi Filipo, gi Thoma, gi Bathlomeo, gi Mathayo, gi Jakobo wuod Alfayo, gi Simon jakinda, kod Judas wuod Jakobo.
14  Giduto ne gin e achiel ka gisiko e lamo kaachiel gi mon moko kod Maria min Yesu gi owete Yesu.
15  E kinde mag odiechiengego, Petro ne ochung’ e dier owete, (kwan mar ji ne gin 120 kama) mi nowacho niya:
16  “Owetena, ne dwarore mondo wach manie Ndiko ochop ma roho maler nokoro kokalo kuom Daudi e wi Judas ma notayo joma nomako Yesu.
17  Nikech ne osekwane kanyachiel kodwa, kendo en bende ne en gi kare e tijni.
18  (Kuom mano, ng’ato onogono nong’iewo puodho moro kotiyo gi chudo mar tim ma ok kare, kendo nopodho gi ka wiye mi iye nobarore kendo muoch matek, mi nyimbiyene duto ne okere oko.
19  Wachno nolandore ne ji duto ma nodak e Jerusalem, kendo mano nomiyo oluong puodhono e dhogi ni, Akeldama, tiende ni, “Puoth Remo.”)
20  Nimar ondik e bug Zaburi ni, ‘Kar dak mare mondo obed gunda, kendo kik ng’at moro amora odag e iye,’ kendo ni, ‘Ng’at machielo mondo okaw migawo mare mar tayo.’
21  Omiyo, en gima owinjore ni e kind joma ne wuotho kodwa kuom ndalo duto ma Ruoth Yesu ne timo tijene e kindwa,
22  kochakore gi kane Johana obatise nyaka chieng’ ma ne otere malo koa kuomwa, achiel kuom jogi onego obed janeno kanyachiel kodwa e wi chierne.”
23  Kuom mano, ne gichiwo nyinge ji ariyo. Achiel ne en Josef miluongo ni Barsaba ma bende ne iluongo ni Jastas, to machielo ne en Mathia.
24  Eka ne gilemo ka giwacho niya: “A Jehova, in e ma ing’eyo chuny ji duto, yangnwae ni en ng’a kuom ji ariyogi miseyiero
25  mondo okaw tijni kod migawo mar tij joote, ma Judas noweyo mi odhi yore owuon.”
26  Omiyo, ne gigoyo ombulu e wi ji ariyogo, mi ombulu ne olwar kuom Mathia, kendo ne okwane kanyachiel gi joote 11 mamokogo.
2  Koro sama chieng’ Sawo mar Pentekost ne dhi nyime, jopuonjre duto ne ni kamoro achiel.
2  Apoya nono, koko moro noa e polo ma chal gi mar yamo ma kudho matek mopong’o ot duto kama ne gibetie.
3  Eka gik ma liel kaka mach ma chal gi lep ne onenorenegi, kendo gigo nobedo kuomgi, moro ka moro kuom ng’ato ka ng’ato,
4  kendo roho maler nopong’ogi giduto mi ne gichako wuoyo e dhok mopogore opogore, mana kaka rohono ne miyogi nyalo mar wuoyo.
5  Gie kindeno, Jo-Yahudi moluoro Nyasaye, ma noa e ogendni duto e bwo polo ne oyudo odak e Jerusalem.
6  Omiyo, ka kokono nowinjore, oganda nochokore kanyachiel kendo ne gihum, nikech ng’ato ka ng’ato kuomgi ne winjo e dhogi owuon ka jopuonjrego wuoyo.
7  Kuom adier, ne giwuoro ahinya mi giwacho niya: “Neuru kae, donge joma wuoyogi duto gin Jo-Galili, koso?
8  Kare, obet nade ni ng’ato ka ng’ato kuomwa winjogi e dhok ma ne onyuolee?
9  Jo-Parthia, gi Jo-Midia, kod Jo-Elam; joma odak Mesopotamia, kod Judea gi Kapadokia, kod Ponto gi alwora mar Asia,
10  gi Frigia kod Pamfilia, gi Misri kod alwora mag Libya man machiegni gi Kirene; gi jowuoth ma noa Rumi, ma ne gin Jo-Yahudi kod joma ok Jo-Yahudi ma nodonjo e din mar Jo-Yahudi;
11  gi Jo-Krete; kod Jo-Arabia—wawinjogi e dhowa ka giwuoyo e wi tije madongo mag Nyasaye.”
12  Ee, giduto ne giwuoro kendo ne gihum ka gipenjore e kindgi kama: “Mani tiende en ang’o?”
13  Kata kamano, jomamoko to ne ojarogi ka giwacho niya: “Divai manyien omerogi.”
14  To Petro ne ochung’ gi ji Apar Gachielgo mi nowuoyo kodgi gi dwol maduong’ niya: “Un Jo-Judea kod un duto mudak Jerusalem, ng’euru mae kendo uwinj wechena adimba.
15  Kuom adier, jogi ok omer kaka uparo, nimar pod en sa adek okinyi.
16  Mopogore gi mano, ne owach kokalo kuom janabi Joel niya:
17  ‘Nyasaye owacho, “To e ndalo mag giko, anaol rohona kuom ji duto mopogore opogore, kendo yawuotu gi nyiu nokor wach kendo yawuowi ma rowere none fweny, kendo jodongu nolek lek,
18  to kata mana kuom wasumbnina ma chwo gi ma mon, abiro olonegi rohona e ndalogo kendo ginikor wach.
19  Mi anatim gik malich miwuoro e polo malo kod ranyisi madongo e piny mwalo—remo gi mach kod iro motuere ti.
20  Wang’-chieng’ ibiro lok mudho kendo dwe nolok remo, ka pok odiechieng’ maduong’ kendo malich mar Jehova obiro.
21  Kendo ng’ato ka ng’ato ma luongo nying Jehova ibiro rese.”’
22  “Un Jo-Israel, winjuru wechegi: Yesu ma Ja-Nazareth ne en ng’at ma Nyasaye noyango e nyimu kokalo kuom tije madongo, kendo kuom gik miwuoro kod ranyisi madongo ma Nyasaye notimo kokalo kuome e dieru, mana kaka un uwegi ung’eyo.
23  Ng’atni ma ne ochiw e lwetu nikech wach ma Nyasaye noseng’ado kendo noseng’eyo motelo, un ne ugure e yath kutiyo gi lwet joketh-chik mi unege.
24  Kata kamano, Nyasaye ne ochiere kuom gonye oa e tho, nikech ne ok nyalre mondo odhi nyime ka en e bwo tuech mar tho.
25  Nimar Daudi nowacho kuome niya: ‘Aketo Jehova e nyima kinde duto, nikech entie e bada korachwich mondo kik ayiengni.
26  Kuom mano, chunya nobedo moil mi lewa nobedo mamor ahinya. Kendo abiro dak gi geno;
27  nimar ok ibi weya e Liel, bende ok ibi weyo ng’ati momakore kodi mondo ringrene otow.
28  Isemiyo ang’eyo yore mag ngima; ibiro miyo apong’ gi mor maduong’ e nyimi.’
29  “Un, owetena, yienauru mondo awuo kodu e wi Daudi kwarwa ka an thuolo, ni ne otho mi oyike kendo liende ni kodwa nyaka chil kawuono.
30  Nikech ne en janabi kendo nong’eyo ni Nyasaye nosesingone ka okuong’ore ni, ng’at achiel kuom kothe ne dhi bedo e kom-loch,
31  ne oseneno motelo mi nowuoyo e wi chier mar Kristo, ni ne ok oweye e Liel kendo ni, ringrene ne ok otow.
32  Nyasaye nochiero Yesuni, kendo waduto wan joneno mag wachno.
33  Kuom mano, nikech ne oting’e malo mi obet e bad Nyasaye korachwich, kendo noyudo roho maler ma Wuon mare nosingo, en e ma oseolo gino ma sani uneno kendo uwinjo.
34  Nimar Daudi ne ok oidho malo e polo, to en owuon nowacho ni, ‘Jehova nowacho ne Ruodha niya: “Bed e bada korachwich
35  nyaka chop aket wasiki obed kaka raten mar tiendi.”’
36  Omiyo, un jood Israel duto, ng’euru ni kuom adier, Yesu ma ne unego e yath, Nyasaye ne okete Ruoth kendo Kristo.”
37  Koro kane giwinjo mano, wachno nochwowo chunygi, mi ne gipenjo Petro kod joote mamokogo niya: “Un owetewa, ang’o monego watim?”
38  Petro nodwokogi kama: “Lokuru chunyu ua e richo, kendo ng’ato ka ng’ato kuomu mondo obatis e nying Yesu Kristo mondo owenu richou, to ubiro yudo mich mar roho maler michiwo nono.
39  Nimar singono en maru, gi mar nyithindu, kod ji duto man mabor, gi kar romb jogo duto ma Jehova Nyasachwa nyalo luongo mondo obi ire.”
40  Kendo kotiyo gi weche mang’eny, nochiwo neno e okang’ mong’ith chuth mi nodhi nyime jiwogi kama: “Wuoguru e kind tieng’ mobamni, mondo eka utony.”
41  Omiyo, ne obatis joma norwako wachno gi mor, kendo e odiechieng’no, ji 3,000 ne omedore.
42  Mi ne gidhi nyime luwo puonj mag joote ka gikonyore gi gik moko giduto kanyachiel, e chiemo kendo e lamo.
43  Kuom adier, luoro nochako mako ji duto, kendo gik mang’eny miwuoro kod ranyisi madongo nochako timore kokalo kuom joote.
44  Jogo duto ma noyie ne riwo gik moko duto ma ne gikonyorego kanyachiel,
45  kendo ne giuso gigegi kod mwandugi kae to ne gipogo yutogo ne ji duto ka luwore gi kaka ng’ato ka ng’ato ne ochando.
46  To pile ka pile, ne gijobedo e hekalu ka gin e achiel, kendo ne gichiemo e ute mopogore opogore, kendo ne gichiemo kanyachiel gi mor maduong’ kendo gi chuny matir,
47  ka gipako Nyasaye, kendo ji duto ne mor kodgi. Gie kindeno bende, pile ka pile Jehova ne medonegi joma ne donjo e yor warruok.
3  Koro Petro gi Johana ne idho malo e hekalu e sa lemo, ma ne en sa ochiko odiechieng’,
2  kendo noyudo oting’ ng’at moro ma nosebedo puth chakre nyuolne. Ji ne ohero kete machiegni gi ranga hekalu kama ne iluongo ni Rangach Malong’o, mondo eka ng’atno onwang’ kaka okwayo mich mag konyo jochan kuom joma donjo e hekalu.
3  Ka noneno ka Petro gi Johana chiegni donjo e hekalu, nochako kwayogi mich.
4  To Petro gi Johana nong’iyo wang’e tir kendo ne giwachone niya: “Ng’iwa ane.”
5  Omiyo, nochomo wang’e kuomgi kogeno yudo gimoro kuomgi.
6  To Petro nowachone kama: “Fedha gi dhahabu aongego, kata kamano we amiyi gima an-go. E nying Yesu Kristo Ja-Nazareth, chung’ mondo iwuoth!”
7  Eka gikanyono nomako lwet ng’atno ma korachwich mi nochunge malo. Gikanyono, tiendene gi ombong’ne nobedo motegno;
8  mi nochikore mochako wuotho, kendo nodhi kodgi ei hekalu kowuotho, kochikore, kendo kopako Nyasaye.
9  Mi ji duto ne onene kowuotho kendo kopako Nyasaye.
10  Kendo ne gichako fwenyo ni kare ne en ng’at ma ne jabetga e Rangach Malong’o mar hekalu ka okuecho, mi ne giwuoro ahinya kendo ne gipong’ gi ilo nikech gima nosetimore ne ng’atno.
11  Sama ng’atno ne pod omako lwet Petro gi Johana, ji duto noringo kanyachiel nyaka irgi e agola ma ne iluongo ni Agoch Solomon, ka giwuoro ahinya gima ne oa timoreno.
12  Ka Petro noneno mano, nowacho ne ji niya: “Un Jo-Israel, marang’o uwuoro mae, kendo marang’o ung’iyowa ahinya ka gima wamiyo ng’atni owuotho kuom tekowa wawegi kata nikech wan joma ochiwore ahinya ne Nyasaye?
13  Nyasach Ibrahim, gi Isaka, kod Jakobo, Nyasach kwerewa, osemiyo Jatichne Yesu duong’, jal ma ne uchiwo kendo ne undhogo e lwet Pilato, kata obedo ni noseng’ado mar gonye.
14  Ne ukwedo jal maler kendo makareno, mi ne ukwayo mondo ogonynu ng’at ma ne en janek,
15  mi ne unego Jatelo Maduong’ moseket mondo ochiw ngima. To Nyasaye ne ochiere oa kuom joma otho, kendo wan joneno mag wachno.
16  Kendo kokalo kuom nyinge, bende nikech yiewa kuom nyinge, ng’at ma sani uneno kendo ung’eyoni, osemi nyalo mar wuotho. Yie ma wan-go kokalo kuome osemiyo ng’atni ochango chuth e nyimu duto.
17  Kuom mano, owetena, ang’eyo ni ne utimo mano nikech ne ukia, mana kaka jotendu bende ne kia.
18  To mano e yo ma Nyasaye osechopogo weche ma nokoro motelo kokalo kuom dho jonabi duto, ni Kristone ne dhi yudo sand.
19  “Omiyo, lokuru chunyu ua e richo, kendo ulokru ir Nyasaye eka richou oruch, mondo Jehova owuon omiu kinde mar duogo tekou
20  kendo mondo oornu Kristo moseketo, ma en Yesu.
21  Jalni nyaka rit mondi e polo nyaka chop kindego mar duoko gik moko duto obed kaka ne gin, ma Nyasaye nowacho kokalo kuom dho jonabine maler mag ndalo machon.
22  Kuom adier, Musa nowacho kama: ‘Jehova Nyasaye biro ketonu janabi ma chal koda koa kuom oweteu. Nyaka to uwinj gimoro amora mowachonu.
23  Kuom adier, ng’ato ang’ata ma ok winj Janabino, ibiro kethe chuth oa e dier oganda.’
24  To jonabi duto kochakore gi Samuel kod joma noluwo bang’e, mana kaka giduto ne gisekoro, gin bende ne gisehulo wach kindewagi ayanga.
25  Un e nyithind jonabi kod nyithind singruok ma Nyasaye notimo gi kwereu ka nowacho ne Ibrahim niya: ‘Kendo dhoudi duto mag piny ibiro guedh kokalo kuom kothi.’
26  Bang’ ka Nyasaye noseketo Jatichne, ne okwongo oore iru mondo oguedhu ka omiyo ng’ato ka ng’ato kuomu olokre oa e timbeu maricho.”
12  Gie kindego bende, ruoth Herode nochako sando moko kuom joma ne ni e kanyakla.
2  Ne onego Jakobo owadgi Johana gi ligangla.
3  Ka noneno ni timno ne omoro Jo-Yahudi, nomako Petro bende. (Mano ne otimore e ndalo sawo mar Makate Maonge Thowi.)
4  Ne omako Petro mi ne orwake e jela, kendo nokete e bwo askeche ang’wen ma ne goyo arita ang’wen ka giwilore, nimar nodwaro chiwe e lwet oganda bang’ Pasaka.
5  Omiyo, Petro nosiko e jela, kata kamano kanyakla ne lamone Nyasaye ahinya.
6  Ka Herode ne chiegni chiwe ne oganda, e otienono Petro ne nindo e kind askeche ariyo kotueye gi nyoroche ariyo; bende, e dhoot ne nitie jorit ma ne rito jela.
7  To ne! malaika mar Jehova nobiro mochung’ kanyo, kendo ler ne orieny e od jelano. Eka nopamo bath Petro mi ne ochiewe kowachone niya: “A malo mapiyo!” Eka nyorochego ne olwar koa e lwetene.
8  Malaikano nowachone niya: “Ikri kendo irwak wuocheni.” Notimo kamano. To gikone nochike kama: “Rwak nangani ma oko kae to iluw bang’a.”
9  Eka nowuok oko mi ne oluwe, to ne ok ong’eyo kabe gima ne timore kokalo kuom malaikano ne en adier. Kuom adier, noparo ni ne oneno mana fweny moro.
10  Bang’ kalo kidieny mar jorit mokwongo gi kidieny mar ariyo, ne gichopo e rangach molos gi chuma ma ji wuokgo e jela ka dhi e taondno, to rangano ne oyaworenegi ayawa kende. Kane gisewuok, ne giridore mwalo e ndara moro, eka gikanyono malaikano ne oweye.
11  To ka pach Petro noseduogo, nowacho niya: “Koro to ang’eyo gadier ni Jehova nende ooro malaikane mondo oresa e lwet Herode, kendo oseresa kuom gik moko duto ma Jo-Yahudi ne geno neno ni otimre.”
12  Ka nosefwenyo mano, nodhi e od Maria min Johana ma bende ne iluongo ni Mariko, kama ji mogwaro noyudo ochokoree kanyachiel kendo ne gilemo.
13  Ka nodwong’o rangach, jatich moro ma nyako ma nyinge Roda nobiro yawone.
14  Ka nofwenyo dwond Petro, ne oil gi ilo maduong’ mi ne ok oyawo rangach, to ne oringo modok iye kendo notero ne ji wach ni Petro ne ni e rangach.
15  To jogo nowachone niya: “In neko osemaki.” Kata kamano, noramo ni onyisogi adier. Eka ne gichako wacho kama: “Kare mano malaikane.”
16  To Petro ne odong’ kanyo ka pod odwong’o. Bang’ yawo rangach, ne ginene mi gihum nono.
17  En to noting’onegi lwete mondo giling’ thi, eka noganonegi adimba kaka Jehova ne ogole e jela, kendo nokonegi niya: “Teruru wachni ne Jakobo kod owete.” Bang’ mano ne oa kanyo mi nodhi kama chielo.
18  Koro kane piny oru, ne nitie chochni mang’eny e kind askeche ka giwuoro gima ne otimore ne Petro.
19  Herode ne omanye gi kinda ahinya, to ka ok ne onwang’e, nonono wachne kuom jorit, kae to nochiko ni otergi e kum; eka ne olor oa Judea mi nodhi nyaka Kaisaria motieko ndalo moko mogwaro kuno.
20  Koro Herode ne dwaro ahinya kedo gi Jo-Tiro kod Jo-Sidon. Omiyo, jogo nobiro ire ka gin e achiel kendo bang’ semo Blasto, jal ma ne ochung’ ne weche mag od ruoth, ne gikwayo mondo kuwe obedie, nimar pinygi ne yudo chiemo koa e piny ruodhno.
21  E odiechieng’ moro moyang, Herode ne orwakore gi nangane mar ruoth mi nobet piny e kom-bura, kae to nochako golo twak e nyim ji duto.
22  Eka joma ne ochokorego nochako kok niya: “Mani en dwond nyasaye, to ok mar dhano!”
23  To malaika mar Jehova ne ogoye gikanyono, nimar ne ok omiyo Nyasaye duong’, kendo kute ne ochame motho.
24  Eka wach Jehova nomedo dongo kendo landore.
25  To bang’ ka Barnaba gi Saulo nosetieko chuth tij chiwo kony ne owete e Jerusalem, ne giduogo ka gin kanyachiel gi Johana, ma bende ne iluongo ni Mariko.
