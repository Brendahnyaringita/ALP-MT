4  En ang’o ma kelo lwenje kod dhawo e kindu? Donge gombou mag ringruok ma kedo e iu e ma kelogi?
2  Ugombo, to e ma pod uongego. Udhi nyime neko kendo ugombo gige jomamoko, to e ma pod ok unyal yudo. Udhi nyime dhawo kendo goyo lweny. Uongego nikech ok ukwa.
3  Sama ukwayo, ok unwang’ nimar ukwayo ka un gi dwaro ma ok kare mondo utigo e chopo gombou mag ringruok.
4  Un joma terore, donge ung’eyo ni bedo osiep piny kelo sigu e kindu gi Nyasaye? Kuom mano, ng’ato ang’ata ma dwaro bedo osiep piny bedo jasik Nyasaye.
5  Koso uparo ni en kayiem nono sama wach manie Ndiko wacho ni: “Kido modak e chunywa siko ka bedo gi gombo mar ich-lit”?
6  Kata kamano, ng’wono mogundho ma Nyasaye chiwo duong’ moloyo. Omiyo, wach manie Ndiko wacho kama: “Nyasaye kwedo jong’ayi, to ochiwo ng’wonone mogundho ne joma bolore.”
7  Kuom mano, yieuru boloru e bwo loch Nyasaye; to kweduru Jachien, mi noringu.
8  Suduru machiegni gi Nyasaye to en bende nosud iru. Pwodhuru lweteu obed maler un joricho, kendo pwodhuru chunyu un joma bagni e paro ariyo.
9  Beduru gi kuyo, ywagreuru malit, kendo ugo nduru. Nyierou mondo olokre ywak, kendo mor maru olokre kuyo.
10  Bolreuru e nyim wang’ Jehova, to obiro ting’ou malo.
11  Owetena, weuru wuoyo marach e kindu uwegi. Ng’ato ang’ata ma wuoyo marach e wi owadwa moro kata ma ng’ado bura ne owadgi, owuoyo marach e wi chik kendo ong’ado ne chik bura. Ka ing’ado ne chik bura, koro ok itim kaka chik dwaro, to ilokori jang’ad-bura.
12  Nitie ng’at achiel kende ma en Jachiw-Chik kendo Jang’ad-Bura, en e ma en gi nyalo mar reso ji kendo ketho ji. To in, in ng’a ma ing’ado bura ne nyawadu?
13  Omiyo, koro biuru un joma wacho ni: “Kawuono kata kiny wanadhi nyaka e taon moro mi wadag kuno kuom higa achiel, kendo wabiro tiyo tij loko mi wayud ohala,”
14  to koni ok ung’eyo kaka ngimau biro chalo kiny. Nikech un mana ong’ueng’o ma betie kuom kinde machuok kae to lal nono.
15  Kar mano, onego uwach kama: “Ka en dwaro mar Jehova, wanabed mangima mi watim ma kata macha.”
16  To sani un gi sunga ka upakoru e yor ng’ayi. Pakruok duto ma kamago ok ber.
17  Kuom mano, kapo ni ng’ato ong’eyo gima kare monego otim to ok otime, mano en richo e wiye.
5  Koro biuru un jomwandu, ywaguru kendo ugo nduru nikech masiche ma biro kuomu.
2  Mwandu magu osetow kendo kute osechamo lepu.
3  Nyal osechamo dhahabu gi fedhau chuth, kendo nyal man kuomgi biro chiwo neno ni un gi ketho, kendo obiro chamo ringreu. Gik ma usekano biro chalo gi mach e ndalo mag giko.
4  Neuru! Chudo ma usetuono jotich ma ne okeyo e puotheu siko ka kok gi dwol maduong’, kendo ywak mar jokeyogo ni mondo okonygi osechopo nyaka e it Jehova mar ogendni mag lweny.
5  Usebedo ka udak e ngima ma malo mopong’ gi dhialruok kendo uchopo gombou mag ringruok e piny. Usemiyo chunyu odoko machwe e chieng’ yeng’o.
6  Useng’ado bura; usenego ng’at makare. Donge okwedou?
7  Kuom mano, beduru joma hore mos nyaka chop ndalo ma biro yudo ka Ruodhwa nitie. Neuru! Japur siko ka rito ahinya kogeno ni lowo biro nyakne, kohore mos nyaka chop koth mokwongo gi koth ma achien bi.
8  Un bende beduru joma hore mos; miuru chunyu obed motegno, nikech kinde ma biro yudo ka Ruodhwa nitie osekayo machiegni.
9  Owetena, kik ung’ur e kindu uwegi, mondo kik ng’adnu bura. Neuru! Jang’ad-bura ochung’ e dhoot.
10  Owetena, neuru jonabi ma nowuoyo e nying Jehova kaka ranyisi monego uluw nikech masiche ma ne oyudogi kod horuok ma ne gikadhoe.
11  Neuru! Wakwano joma osenano ni gin joma mor. Usewinjo wach Ayub kaka ne onano kendo useneno gima Jehova notimone bang’ mano, ni Jehova ogundho gi hera matut kendo okecho ji.
12  To moloyo duto owetena, weuru kuong’oru gi polo, kata gi piny, kata gi kuong’ruok moro amora. Kar mano, “Ee” maru mondo obed mana ee, to “Ooyo” maru obed mana ooyo, mondo kik ng’adnu bura.
13  Be nitie ng’ato e kindu ma yudo masiche? Odhi nyime kwayo Nyasaye e lamo. Be nitie ng’ato ma chunye mor? Ower wende zaburi.
14  Be nitie ng’ato ma tuo e kindu? Oluong jodong-kanyakla obi ire mondo gilamne ka giwire gi mo e nying Jehova.
15  Eka lamo mar yie biro miyo ng’at ma tuono owinj maber, kendo Jehova biro chunge malo. Bende, kapo ni nitie richo moko mosetimo, ibiro wene.
16  Kuom mano, huluru richou ayanga e kindu, kendo ulam ne joweteu mondo ochangu. Kwayo mar ng’at makare nigi teko kendo otiyo ahinya.
17  Elija ne en mana dhano ma chal kaka wan, to e ma ne olamo gi kinda mondo koth kik chue, mi koth ne ok ochue e pinyno kuom higni adek gi dweche auchiel.
18  Nochako olemo kendo, mi polo nochiwo koth kendo pinyno nobedo gi nyak.
19  Owetena, ka nitie ng’ato kuomu ma obayo yo koa e adiera, kae to ng’at machielo oduoke e yo,
20  ng’euru ni ng’at ma loko jaricho mondo oa e yore marach biro reso jarichono oa e tho kendo obiro umo richo mogundho.
1  An Jakobo, misumba mar Nyasaye kod mar Ruodhwa Yesu Kristo, andikonu un dhoudi 12 mokere kuonde mopogore opogore: Amosou!
2  Owetena, kwanuru ni en mana mor lilo sama uromo gi tembe mopogore opogore,
3  ka ung’eyo ni sama utimo kamano, yieu ma koro osekalo e temno nyago kido mar sinani.
4  To weuru mondo kido mar sinani ochop tichne chuth, eka ubed moromo chutho kendo malong’o e weche duto, ma ok urem e yo moro amora.
5  Omiyo, ka nitiere ng’ato e kindu mochando rieko, osik kokwayo Nyasaye, nimar Nyasaye chiwo rieko ne ji duto e yo mogundho ma ok omany ketho kuom ng’ato, kendo enomiyego.
6  To osik ka okwayo ka en gi yie ma ok oriw gi kiawa kata matin, nimar ng’at ma riwo gi kiawa chal gi apaka manie nam ma yamo tago kendo tero koni gi koni.
7  Kuom adier, ng’atno ok onego ogen yudo gimoro amora kuom Jehova;
8  en ng’at ma bagni e paro ariyo kendo ma ok ochung’ motegno e yorene duto.
9  To owadwa manie ngima ma piny mondo obed mamor nikech oseting’e malo,
10  bende, owadwa ma jamwandu mondo obed mamor nikech oseduoke piny, nimar mana kaka maua manie pap, jamwandu biro lal nono.
11  Mana kaka wang’-chieng’ wuok gi liet mager kendo miyo yien gi lum ner, kendo miyo maua mosethiewo kuomgi lwar mi bergi ma oko lal nono, kamano bende e kaka jamwandu biro lal nono e yorene moluworego.
12  Ng’at mamor en ng’atno ma dhi nyime nano e tem, nikech ka Nyasaye oseyie kode, ng’atno biro yudo osimbo mar ngima ma Jehova nosingo ne joma dhi nyime here.
13  Sama ng’ato ni e tem, kik owach niya: “Nyasaye tema.” Nimar gik maricho ok nyal temgo Nyasaye, to en owuon bende ok otem ng’ato ang’ata.
14  To ng’ato ka ng’ato itemo ka iywaye kendo ka iyondhe gi gombone owuon.
15  Eka gombono ka osetegno, onyuolo richo; kae to ka osetim richono, okelo tho.
16  Owetena ma ahero, kik wuondu.
17  Mich mabeyo duto gi chiwo malong’o duto a malo. Gilor piny ka giwuok kuom Wuonwa ma wuon gik ma chiwo ler manie polo, jal ma ok lokre kata ma ok sud kaka tipo.
18  Dwache ne en ni mondo onyuolwa kokalo kuom wachne mar adiera, mondo wabi wabed kaka kit nyak mokwongo mag chuechne.
19  Un owetena ma ahero, ng’euru wachni: Ng’ato ka ng’ato nyaka bed ng’at ma winjo wach piyo, ma terore mos kuom wuoyo, kendo ma terore mos kuom mirima,
20  nikech mirimb dhano ok chop gima kare e wang’ Nyasaye.
21  Kuom mano, goluru kit chilo duto kod gik maricho duto mondo gia kuomu, kendo urwak wach ma ichuoyo e iu ma en gima nyalo resou, ka utimo kamano e yor muolo.
22  Kata kamano, beduru joma timo kaka wach Nyasaye dwaro, to ok mana joma winjo kende ka uwuondoru uwegi gi paro ma ok adier.
23  Nimar ka ng’ato en mana ng’at ma winjo wachno to ok en ng’at ma timo, jalo chal gi ng’at ma ng’iyo wang’e owuon e kio.
24  Nikech ong’iyore owuon kae to owuok kanyo, to gikanyono wiye wil gi kaka ochalo.
25  To ng’at ma nono i chik kendo osiko ei chikno, ma en chik malong’o chuth ma miyo ji bedo thuolo, ok obed kaka ng’at ma winjo kae to wiye wil, to obedo ng’at ma timo ka luwore gi kaka idwaro; kendo obiro bedo mamor kuom time.
26  Ka ng’ato paro ni en jalam Nyasaye, to ok otue lewe, owuondo chunye owuon kendo lamo mare en kayiem nono.
27  Kit lamo maler kendo ma ok ochido e wang’ Nyasachwa kendo Wuonwa e ma: ni warit nyithi kiye kod mond liete e chandruokgi, kendo waritre wawegi mondo kik wabed gi mbala moro amora moa e pinyni.
2  Owetena, umakoru gi yie mar Ruodhwa ma nigi duong’, ma en Yesu Kristo, to gie kindeno bende udewo wang’ jomoko ahinya moloyo jowetegi, donge en kamano, koso?
2  Ka ng’at ma nigi tere mar dhahabu e lith lwete kendo morwakore gi lewni ma pichni odonjo e chokruogeu, to ng’at modhier morwako lewni molil bende odonjo,
3  be dibed ni udewo ahinya wang’ jalo morwakore gi lewni ma pichni ka uwachone ni, “In bi ibed kama ber kae,” to jal modhier uwachone ni, “In dong’ kichung’ ka,” kata ni, “Dhi ibed kacha e bwo raten mar tiendena”?
4  Ka en kamano, donge mano nyiso ni un gi kidienje e kindu uwegi ma keto ji e rang’iny mopogore opogore, kendo donge mano nyiso ni usebedo joma ng’ado bura e yo marach?
5  Owetena ma ahero, winjuru. Donge Nyasaye noyiero joma odhier ka luwore gi wang’ pinyni mondo gibed momewo e yie, kendo gibed joma noyud pok mar Pinyruoth ma nosingo ne joma ohere?
6  To usechayo joma odhier. Donge jomwandu e ma sandou kendo giterou e nyim ute yalo bura?
7  Donge gichayo nying ma jaber ma ne oluongune?
8  Koro, ka uchopo chik ma ka ruoth ma luwore gi wach manie Ndiko ma wacho ni, “Nyaka iher wadu kaka iherori iwuon,” mano utimo maber ahinya.
9  To ka udhi nyime dewo wang’ jomoko ahinya moloyo jowetegi, utimo richo kendo chik kwedou ka chikno nyiso ni un joketho.
10  Nimar ka ng’ato luwo weche duto manie Chik to oketho e wach moro achiel, osebedo jaketho kuom wechego duto.
11  Nimar jalo ma nowacho ni, “Kik ichod,” bende e jal ma nowacho ni, “Kik inek.” Omiyo, kata ka ineko to ok ichodo isebedo jaketh-chik.
12  Dhiuru nyime wuoyo kendo timo gik moko kaka joma ibiro ng’adnegi bura gi chik mar oganda man thuolo.
13  Nikech ng’at ma ok kech jomamoko, en bende ok nokeche e bura. Ng’at ma kecho jomamoko, obiro locho e bura ming’adone.
14  Owetena, ere ohala ma ng’ato yudo kowacho ni en gi yie to oonge gi tim? Donge yieneno ok nyal rese, koso?
15  Kapo ni owadwa kata nyaminwa moro ochando gima onyalo rwako kod chiemo moromo mar odiechieng moro,
16  to ng’ato kuomu wachonegi ni, “Dhi gi kuwe; iyud gima inyalo rwako kod gima inyalo chamo ma yieng’i,” to ok umigi gik ma ringregi ochando, mano kelo ohala mane?
17  Kamano bende, yie kende ma onge tim en yie motho.
18  Kata kamano, ng’ato nyalo wacho kama: “In, in gi yie, an to an gi tim. Nyisa ane yieni ma onge gi tim, to an abiro nyisi yiena ma nigi tim.”
19  Donge in gi yie ni nitie Nyasaye achiel, koso? Itimo maber ahinya. To kata jochiende bende oyie kamano kendo gikirni nikech luoro.
20  Yaye, in ng’at ma kia, be diher ng’eyo ni yie ma onge gi tim en kayiem nono?
21  Donge ne okwan Ibrahim wuonwa kaka ng’at makare kokalo kuom gik ma notimo, nikech nochiwo Isaka wuode e kendo mar misango?
22  Inyalo neno kaka yiene ne otiyo kanyachiel gi timne, kendo timne nomiyo yieneno obedo malong’o chuth,
23  to mano nochopo wach manie Ndiko ma wacho niya: “Ibrahim noketo yie kuom Jehova, mi mano nomiyo okwane ni en ng’at makare,” kendo ne oluonge ni osiep Jehova.
24  Koro unyalo neno ni ikwano ng’ato kaka ng’at makare kokalo kuom timbene, to ok mana kuom yie kende.
25  E yo ma chal kamano, donge Rahab ma ne en dhako ma ndhaga ne okwan kaka ng’at makare kokalo kuom tim, nikech norwako joma ne oor kotimo kamano e yo maber mi ne okowogi gi yo machielo?
26  Kuom adier, mana kaka ringruok ma onge gi much ngima otho, e kaka yie ma onge gi tim bende otho.
3  Owetena, thothu ok onego obed jopuonj, nimar ung’eyo ni wanayud bura mager moloyo.
2  Nimar waduto wachwanyore nyading’eny. Kapo ni nitie ng’at ma ok chwanyre e wach, jalo en ng’at malong’o chuth kendo en ng’at ma nigi nyalo bende mar chiko dende duto.
3  Sama watueyo dho farese mondo giluw kaka wachikogi, wabedo gi nyalo mar chiko dendgi duto bende.
4  Nonuru meli bende: Kata obedo ni gin gik madongo ahinya kendo yamo mager e ma riembogi, ichikogi mana gi ngayi moro matin nyaka kamoro amora ma jakwang’ yie dwaro dhiye.
5  Kamano bende, lep en fuoni matin e del to e ma opong’ gi sunga madongo. Neuru kaka mach matin ahinya nyalo wang’o bungu maduong’!
6  Lep bende en mach. Kuom fuonni mag dendwa, lep e ma opong’ gi timbe duto ma ok kare, nimar omiyo del duto bedo ma ok ler, kendo onyalo moko mach e ngima ng’ato te, kendo Gehena e ma moko majno kuome.
7  Nimar kit le duto mag bungu, gi winy, gi le mamol, kod gik mochue manie nam, inyalo bo kendo dhano osebedo ka boyogi.
8  To onge dhano ma nyalo boyo lep. En gima ok kue mos kendo okelo hinyruok, opong’ gi sum ma nyalo neko.
9  Watiyo gi lep e pako Jehova, ma en Wuonwa, to bende watiyo kode e kuong’o dhano ma ne ochue “e kido ma chal gi Nyasaye.”
10  E dhok achielno e ma pak kod kuong’ wuokie. Owetena, ok en gima owinjore mondo gik moko otimre e yo ma kamano.
11  Donge soko ok nyal miyo pi maber kod pi makech owuog e otuchi achiel, koso?
12  Owetena, donge yadh ng’owo ok nyal nyago olemb zeituni kata olemb mzabibu, koso? Kamano bende, pi maber ok nyal wuok e pi chumbi.
13  En ng’a kuomu mariek kendo mong’eyo nono tiend weche? Kokalo kuom timne maber, onyis gik mosebedo kotimo gi muolo nikech bedo gi rieko.
14  To ka un gi nyiego mager kod ywaruok mag dhawo ei chunyu, kik ubed ka upakoru kendo ka uriambo ne adiera.
15  Mano ok en rieko ma lor koa malo; to en mar pinyni, mar ringruok, kendo mar jochiende.
16  Nikech kamoro amora ma nyiego kod ywaruok mag dhawo nitie, kanyo bende e ma koko mag chochni kod gik moko duto maricho nitie.
17  To rieko moa malo, mokwongo oler, kae to ohero kuwe, otur, oikore luwo kaka ichike, opong’ gi kech kod olembe mabeyo, ok odew wang’ jomoko moloyo jowetegi, bende ok owuondre.
18  E wi mano, kuom joma ohero loso kuwe, gichuoyo koth olemo mar tim makare kama nitie kuwe.
