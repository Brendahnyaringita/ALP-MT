1  An Simon Petro, misumba kendo jaote Yesu Kristo, andikonu un jogo moseyudo yie ma jaber ahinya kaka marwa, kokalo kuom tim makare mar Nyasachwa kod mar Jawarwa Yesu Kristo, ka awacho kama:
2  Ng’wono mogundho kod kuwe mondo omedrenu kokalo kuom ng’eyo malong’o ma un-go e wi Nyasaye kod Yesu Ruodhwa,
3  nimar teko mar Nyasaye osemiyowa gik moko duto ma konyowa dak e ngima ma nyiso ni wachiwore chuth ne Nyasaye, nikech wan gi ng’eyo malong’o e wi Jal ma noluongowa kokalo kuom duong’ kod tim maber.
4  Kokalo kuom gigo, osemiyowa singo mabeyo kendo madongo ahinya, mondo kuom duong’ kod tim maber, un bende ubed e kit Nyasaye. Kendo osemiyowa singogo nikech wasetony e gik manie piny ma ketho ji, ma gin gik ma gombo marach kelo.
5  Nikech wachno, timuru kinda duto mondo e wi yie maru, ubed gi tim maber, to e wi timu maber, ubed gi ng’eyo,
6  to e wi ng’eyo maru, ubed gi ritruok, to e wi ritruok maru, ubed gi sinani, to e wi sinani maru, ubed gi chiwruok chuth ne Nyasaye,
7  to e wi chiwruok maru chuth ne Nyasaye, ubed gi hera kaka hera manie kind owete, to e wi herau kaka hera manie kind owete, ubed gi hera.
8  Nikech ka kidogo obedo kuomu kendo gigundho kuomu chuth, gibiro geng’ou mondo kik ubed joma budho abudha nono kata ma onge nyak kuom wach ng’eyo malong’o ma usebedogo e wi Ruodhwa Yesu Kristo.
9  Nimar jal ma onge kidogo en muofu, ka odino wang’e kik ne ler, kendo osebedo ng’at ma wiye wil ni ne osepwodhe mobedo maler koa e richone machon.
10  Kuom mano, owetena, meduru timo matek mondo une ni uchung’ motegno kaka joma Nyasaye ne oluongo kendo yiero adier, nimar ka udhi nyime timo gigo, ok unurem e yo moro amora ngang’.
11  To adier, e yo ma kamano ibiro miu gueth maduong’ mar donjo e Pinyruoth mochwere mar Ruodhwa kendo Jawarwa Yesu Kristo.
12  Nikech mano, kinde duto adwaro ni aparnu wechego kata obedo ni ung’eyogi kendo useguroru motegno e adiera man kuomu.
13  To tek mana ni pod an e del mar ringruokni, akwano ni en gima kare mondo aparnu wechego ka achiewogo pachu,
14  ka ung’eyo mana kaka an bende, ni del ma an-goni ibiro gol oko machiegnini, mana kaka Ruodhwa Yesu Kristo ne olerona malong’o.
15  Kinde duto abiro timo kar nyalona mondo bang’ ka asea, ubi ubed gi nyalo mar paro wechegi un uwegi.
16  Ooyo, ne ok watiyo gi sigendni mag miriambo mochuogi gi riekni mag dhano kane wanyisou wach teko mar Ruodhwa Yesu Kristo kod wach kinde ma biro yudo ka entie, to ne en nikech ne waneno duong’ ma en-go gi wang’wa.
17  Nikech nomiye luor kod duong’ koa kuom Nyasaye Wuonwa ka nonyise weche ma chal gi ma luwogi kokalo kuom duong’ miwuoro: “Ma Wuoda ma ahero, ma an awuon aseyiego.”
18  Ee, ne wawinjo wechego koa e polo sama ne wan kode e got maler.
19  Omiyo, wach mokor koro osebedonwa madier chuth, kendo utimo maber kuom keto pachu ahinya kuom wachno mana kaka duket wang’u kuom taya ma rieny kama nitiere mudho (nyaka chop piny ru kendo sulwe mokinyi orieny) ei chunyu.
20  Nimar useng’eyo wachni motelo, ni onge wach moro amora mokor ei Ndiko ma dhano e ma ne osiekogo gi pache owuon.
21  Nikech onge kinde moro amora ma wach mokor ne obiro nikech dwaro mar dhano, to ji ne wacho weche moa kuom Nyasaye ka luwore gi kaka roho maler ne tayogi.
2  Kata kamano, jonabi mag miriambo bende ne osieko e kind oganda, mana kaka jopuonj mag miriambo bende biro sieko e kindu. Jogi biro kelo ling’ling’ kidienje ma ketho yie mar ji, kendo ginikwed kata mana ruodhgi ma e ma ne ong’iewogi, ka mano kelo kethruok mapiyo kuomgi giwegi.
2  E wi mano, ji mang’eny noluw timbegi mag wang’-teko, kendo nikech joma kamago, ji biro wacho weche ma chayo adiera.
3  Bende, nikech ich-lach, giniwuondu gi weche ma nenore kaka adier. Kata kamano, bura ma noseng’adnegi chon ok bi mos, kendo kethruokgi ok nind.
4  Kuom adier, Nyasaye ne ok oweyo ma ok okumo malaike ma notimo richo, to nowitogi e kar tuech miluongo ni Tataro, motueyogi gi nyoroche mag mudho mandiwa mondo okan-gi ne bura.
5  Kendo ne ok oweyo ma ok okumo piny machon, to Noa jal ma ne yalo wach makare norito maber kanyachiel gi ji abiriyo mamoko mi ne gitony ka nokelo ataro mar pi kuom piny mar joma ne ok oluoro Nyasaye.
6  Kendo kuom ketho taonde mag Sodom gi Gomora mi gilokore buru, ne okumogi, ka mano keto ranyisi mar gik ma nobi kuom joma ok oluoro Nyasaye.
7  Kendo ne oreso Lut ng’at makare, ma chunye ne chandore ahinya nikech tim wang’-teko mar joketh-chik—
8  nimar timbe mag ketho chik ma ng’at makareno ne neno kendo winjo odiechieng’ kodiechieng’ ka nodak e kindgi ne sando chunye ahinya.
9  Kuom mano, Jehova ong’eyo kaka onyalo reso joma nyiso ni gichiworene chuth ka ogologi e tem moro amora, kendo ong’eyo kano joma ok kare mondo obi okethgi e chieng’ bura,
10  to moloyo, joma dwaro chido ringre jomamoko kendo mochayo loch manie wigi. Nikech gin joma wang’gi tek kendo ma wigi tek, ok giluoro kata mana wuoyo ka gichayo joma Nyasaye osemiyo duong’,
11  to malaike, kata obedo ni gin gi teko kod nyalo maduong’ moloyogi, ok gidonj ne jogo ka gitiyo gi weche mag achaya, nimar gimiyo Jehova luor.
12  To mana kaka le ma ok ti gi paro, ma luwo mana kaka ne ochuegi, kendo minyuolo mana mondo omakgi kendo oneggi, jogo wuoyo ka gichayo gik ma gikia. Gibiro yudo kethruok nikech kit ngimagi marach,
13  ka giyudo hinyruok kaka pok margi nikech kit ngimagi marach. Gihero dak e ngima mar mor mag piny, kata mana godiechieng’. Gin kaka chilo kod mbelni e kindu, nimar gimor ahinya gi puonj ma giwuondogo ji sama gimetho kendo gichiemo kodu.
14  Wengegi opong’ gi chode kendo ok ginyal weyo timo richo, kendo giyondho joma ok ochung’ motegno. Gin gi chuny ma osetieg mana ne ich-lach. Gin nyithindo mokuong’.
15  Nikech gisejwang’o yo moriere tir, osewuondgi mi gibayo yo. Giseluwo yor Balam wuod Beor, ma nohero pok mar ketho,
16  to ne okwere nikech ketho tim makare. Le ma ting’o osigo, ma ok nyal wuoyo, noloso kode gi dwond dhano mi nogeng’o neko ma janabino ne nigo.
17  Jogo gin sokni ma onge pi, kendo gin ong’ueng’o ma yamb koth mager riembo, kendo osekan-gi ne mudho mandiwa.
18  Gitiyo gi weche madongo mag ng’awruok, ma gin weche manono. Kuom luwo gombo mag ringruok kod timbe mag wang’-teko, giyondho joma eka oa tony e lwet joma odak e ketho.
19  Gisingonegi thuolo to gin giwegi gin wasumbni mag richo; nikech ka ng’ato oloyo nyawadgi, jal moseloyono bedo misumbane.
20  Kuom adier, bang’ ka giseweyo chilo mag piny nikech ng’eyo malong’o ma gin-go e wi Ruodhwa kendo Jawarwa Yesu Kristo, gisedok kendo e gigo sie kendo gigo loyogi, eka gikone kit ngimagi bedo marach ahinya moloyo kaka ne gin mokwongo.
21  Dine obedo maber moloyo ka dine ok ging’eyo malong’o yo makare, kar ng’eyo yorno to bang’e gilokore mi giwe chik maler ma ne giseyudo.
22  Wach ma ngero moro madier nowacho osetimore kuomgi kama: “Guok osedok e ng’okne, kendo anguro moselwok osedok ng’ielore e chuodho.”
3  Un joma ahero, mani koro en barua mar ariyo ma andikonu, to mana kaka e mokwongocha, daher paronu wechegi mondo achiewgo nyalou mar paro malong’o,
2  mondo upar weche ma jonabi maler nokoro chon kod chik ma Ruodhwa kendo Jawarwa nochiwo kokalo kuom jooteu.
3  Mokwongo tiktik, ng’euru ni e ndalo mag giko, jojar ji nobinu gi wechegi mag jero, ka gitimo ka luwore gi gombogi giwegi
4  kendo giniwach niya: “Ere wach ma ne osing e wi kinde ma biro yudo ka entie? Nimar nyaka ne kwerewa nind e tho, gik moko duto dhi nyime mana kaka gisebedo a chakruok mar chuech.”
5  Gitamore goyiem wach mong’ere, ni chakre chon ne nitiere polo kod piny ma ne ochung’ motegno koa ei pi kendo e dier pi, kokalo kuom wach moa e dho Nyasaye.
6  Gigo e ma ne okethgo piny ma ndalono. Mano ne otimore kane ataro mar pi opong’o piny.
7  To kokalo kuom wach achielno, polo kod piny ma nitiere sanigi osekan ne mach, kendo okan-gi nyaka chop chieng’ bura kendo nyaka chieng’ mibiro kethie joma ok oluoro Nyasaye.
8  Kata kamano, un joma ahero, kik ubed ma ok ung’eyo wachni, ni e wang’ Jehova, odiechieng’ achiel chalre gi higni aluf achiel, to higni aluf achiel gin kaka odiechieng’ achiel.
9  Jehova ok dhi mos kuom wach chopo singone kaka jomoko paro ni odhi mos, to ohore kodu nikech ok odwar ni oketh ng’ato ang’ata, to odwaro ni ji duto ochop kama gilokoe chunygi gia e richo.
10  To e ma chieng’no mar Jehova nobi kaka jakuo, kendo polo nokadh gi koko ma riadore, to gik manie polo gi piny nobed maliet ahinya mi ginileny nono, kendo piny kod tije man e iye ibiro el.
11  To nikech ibiro leny gigo duto e yo ma kamano, koro uparo ni onego ubed joma chalo nade? Onego ubed gi timbe maler kod timbe ma nyiso ni uluoro Nyasaye,
12  ka urito kendo uketo pachu kuom kinde ma biro yudo ka chieng’no mar Jehova nitie, ma polo ibiro keth gi mach, kendo gik manie polo gi piny biro leny nono nikech liet mager!
13  To nitie polo manyien gi piny manyien ma warito ka luwore gi kaka nosesingo, kendo ma tim makare nobedie.
14  Kuom mano, un joma ahero, nikech sani urito gigo, timuru kar nyalou mondo gikone jalo onwang’u ka uonge chilo kata ketho, kendo onwang’u ka un gi kuwe kode.
15  E wi mano, kwanuru horuok mar Ruodhwa kaka gima kelonu warruok, mana kaka Paulo owadwa ma wahero bende nondikonu ka luwore gi rieko ma nomiye,
16  kowuoyo e wi wechego mana kaka ojatimo e barupene duto. Kata kamano, nitie weche moko e barupego ma winjo tiendgi tek, kendo joma kia gi joma ok ochung’ motegno gwenyo wechego mana kaka gitimo bende gi Ndiko mamoko, ka mano kelonegi kethruok giwegi.
17  Kuom mano, un joma ahero, nikech koro useng’eyo mano motelo, beduru motang’ mondo ketho mar joma ok luw chik kik mi ulal kodgi mi un bende uwe chung’ motegno.
18  Ooyo, to kar mano dhiuru nyime dongo kumedo yudo ng’wono mogundho mar Nyasaye kod ng’eyo e wi Ruodhwa kendo Jawarwa Yesu Kristo. Duong’ mondo obedne sani kendo nyaka chieng’no mochwere. Amin.
