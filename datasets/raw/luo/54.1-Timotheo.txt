4  Kata kamano, wach mokudh gi much Nyasaye nyiso maler ni e ndalo ma nobi bang’e, nitie jomoko ma biro lwar a e yie ka gichiko itgi ne weche ma lalo ji ma nenore ka gima wechego oa kuom much Nyasaye, kod puonj moa kuom jochiende,
2  kokalo kuom wuondruok mag joma wacho miriambo ma nyalo ma gin-go mar pogo ber gi rach osetho mana kaka kama chuma maliet owang’o e ringruok bende tho.
3  Gibiro mono ji donjo e kend, kendo ginichik ji mondo owere gi chiemo ma Nyasaye nochueyo mondo joma nigi yie kendo mong’eyo adiera e yo malong’o ocham gi erokamano.
4  Nimar chuech duto mag Nyasaye beyo kendo ok onego watamre gimoro ka wachame gi erokamano,
5  nikech osepwodhe modoko maler kokalo kuom wach Nyasaye kod lamo mochiw kuome.
6  Ka ichiwo puonjno ne owete, ibiro bedo jatich mowinjore mar Kristo Yesu, kendo ibiro bedo jal ma osepidhore gi weche mag yie kod mag puonj malong’o ma isebedo ka iluworigo machiegni.
7  To tamri sigendni mag miriambo ma nyiso achaya kaka mago ma mon moti gano. Kar mano, tiegri iwuon ka dwachi maduong’ en chiwruok chuth ne Nyasaye.
8  Nimar tiego del mondo obed mojing’ en gima konyo mana kuom ndalo matin, to bedo ng’at mochiwore chuth ne Nyasaye konyo e weche duto, nikech oting’o singo mar ngima ma sani kod mar ngima ma biro.
9  Wachno en wach migeno kendo ma ji onego oyiego chuth.
10  Mano e momiyo wan wawegi watiyo matek kendo wakedo, nimar waseketo genowa kuom Nyasaye mangima, ma en Jawar mar ji mopogore opogore duto, to moloyo, mar joma omakore gi yie.
11  Dhi nyime kichiko kendo puonjo wechego.
12  Kik iwe ngang’ mondo ng’ato ochayi nikech pod itin. Kar mano, ket ranyisi maber ne joma omakore gi yie, kuom wuoyo, kuom tim, kuom hera, kuom yie, kod kuom timbe maler.
13  Nyaka chop abi, dhi nyime keto chunyi kuom somo weche ne ji e lela, kuom sayo ji, kod kuom puonjo.
14  Kik ijwang’ mich man kuomi ma ne omiyi kokalo kuom wach ma ne osekor ka bura mar jodongo noketo lwetgi kuomi.
15  Par matut kuom wechegi; ket chunyi duto kuomgi, mondo dongruok mari onenre ayanga ne ji duto.
16  Sik ka inonori iwuon kendo ka inono weche ma ipuonjo. Nan kuom wechegi, nimar kuom timo kamano, iniresri iwuon kendo inires joma winjo weche mipuonjo.
6  Joma gin wasumbni mondo odhi nyime kwano ruodhi maggi kaka joma owinjore yudo duong’ chuth, mondo kik ji owuo ngang’ e yor achaya e wi nying Nyasaye kod puonjne.
2  E wi mano, wasumbni ma tiyo ne ruodhi manie yie kik ocha ruodhigo mana nikech gin owete e yie. Kar mano, gitinegi ka gin gi chuny moikore moloyo nimar joma yudo kony kuom tijgi maber gin joma ni e yie kendo gin owete ma gihero. Sik ka ipuonjo ji wechegi kendo ka isayogi kuom wechegi.
3  Ka ng’ato puonjo puonj moro machielo kendo ok oyie gi puonj mangima moa kuom Ruodhwa Yesu Kristo, to bende ok oyie gi puonj ma nyiso chiwruok chuth ne Nyasaye,
4  ng’at ma kamano opong’ gi sunga kendo ok ong’eyo tiend gimoro. Ohero mana piem e mbaka kod mino weche. Gik ma kamago kelo ich-lit, dhawo, ketho nying, chich maricho,
5  kod ywaruok mosiko e wi gik ma tindotindo mijiwo gi joma pachgi orochore kendo ma koro ok ong’eyo adiera, ka giparo ni chiwruok chuth ne Nyasaye en yor yudo ohala.
6  Kuom adier, chiwruok chuth ne Nyasaye kod bedo joma gik ma wan-go romowa nigi ohala maduong’.
7  Nimar ne ok wabiro gi gimoro amora e piny, bende ok wanyal a gi gimoro.
8  Omiyo, ka wan gi chiemo kod lewni, mago mondo oromwa.
9  To joma kedo ahinya mondo gibed jomwandu lwarga e tem gi obadho kod gombo mang’eny manono kendo ma kelo hinyruok, ma nyumo ji e kethruok kendo ma tiekogi chuth.
10  Nikech hero pesa en achiel kuom chakruok mar gik moko duto ma kelo hinyruok, kendo kuom bedo gi hera ma kamano, jomoko osebayo yo mi giweyo yie kendo gisechwowore giwegi kuonde duto gi lit mang’eny.
11  To in, A ng’at Nyasaye, ring ia kuom gik ma kamago. To law tim makare, gi chiwruok chuth ne Nyasaye, gi yie, gi hera, gi sinani, kod muolo.
12  Ked e lweny malong’o mar yie, mak matek ngima ma nyaka chieng’ ma ne oluongie kendo ma ne ihulo wachne maber e nyim joneno mang’eny.
13  Achiki e nyim Nyasaye ma miyo gik moko duto siko ka gingima, kendo achiki e wang’ Kristo Yesu ma nochiwo neno e lela e nyim Pontio Pilato,
14  ni mondo iluw weche ma achikogo e yo malong’o chuth kendo ma onge bura nyaka chop kinde ma Ruodhwa Yesu Kristo biro fwenyoree.
15  Jal mamor kendo ma en kende e jateko biro nyiso wach fwenyruokno e ndalo sie moseket. En e Ruodh ruodhi kendo Jaloch mar joloch,
16  jal ma en kende e ma ok onyal tho, jal modak e ler ma ok nyal chopie, jal ma onge dhano moseneno kata ma nyalo nene. Duong’ kod teko mochwere mondo obedne. Amin.
17  Chik joma gin jomwandu e ndaloni ni kik gibed jong’ayi kendo ni mondo giket genogi kuom Nyasaye ma chiwonwa gik moko duto e yo mogundho mondo wamorgo, to kik giket geno kuom mwandu ma korgi ok ong’ere.
18  Nyisgi mondo gitim gik mabeyo, gibed jomwandu e timbe mabeyo, gibed jochiwo ka giikore pogo ne jomamoko gigegi,
19  nikech kuom timo kamano, gibedo joma osekano ne gin giwegi mise maber ne kinde ma biro mondo gimak matek ngimano ma en ngima madier.
20  Timotheo, rit gima osemiyi ma ok ichik iti ne weche manono ma njawo gik maler, kendo ibed mabor gi miriambo ma ji gwenyo to giluongo ni ng’eyo to chutho ok en ng’eyo.
21  Kuom nyisruok gi ng’eyo ma kamano, jomoko osebayo yo mi giweyo yie. Ng’wono mogundho mondo obed kodu.
5  Kik ikwer dichwo ma hike ng’eny gi gero. Kar mano, saye kaka wuoru, to chwo matindo kaka oweteni,
2  mon madongo kaka mineni, to mon matindo kaka nyimineni, kinyiso timbe maler chuth.
3  Par mond liete ma gin mond liete gadier kendo ikonygi.
4  To kapo ni nitie chi liel ma nigi nyithindo kata nyikwayo, jogego mondo okwong otim gik ma nyiso chiwruok chuth ne Nyasaye e utegi giwegi, kendo mondo gikony jonyuolgi gi kweregi kod deyegi, ka gichulogi gima owinjore kodgi, nimar mano en gima long’o e wang’ Nyasaye.
5  Koro dhako ma kuom adier en chi liel kendo ma ongego chuth keto geno kuom Nyasaye kendo siko ka sayo kendo ka olemo odiechieng’ gi otieno.
6  To dhako moketore mana kuom chopo gombo mag ringruok, osetho kata obedo ni ongima.
7  Omiyo, dhi nyime ka ichikogi gi wechegi mondo gibed joma onge bura.
8  Kuom adier, ka ng’ato ok chiw gik ma dwarore ne joma gin joge owuon, to moloyo joma gin joode, osekwedo yie kendo orach moloyo ng’at ma onge yie.
9  Chi liel minyalo ket nyinge e kweno mar mond liete en ma hike ok tin ne 60, kendo kane en chi dichwo achiel,
10  ka en gi nying maber nikech timbe mabeyo, ka osepidho nyithindo maber, ka osebedo jarwak ji, ka osebedo ka olwoko tiende joma ler, ka osebedo ka okonyo joma ni e chandruok, ka osebedo ka ochiwore ne tije mabeyo duto.
11  Mopogore gi mano, mond liete ma pod tindo to kik iket nyinggi e kweno mar mond liete, nimar ka gombogi mag nindruok osebiro e kindgi gi tijgi ne Kristo, gibiro dwaro ni okendgi.
12  Kendo ibiro ng’adnegi bura nimar gisejwang’o yie ma ne gin-go mokwongo.
13  Gie kindeno bende, gibedo joma budho abudha nono ka giwuotho koni gi koni e udi; ee, ok gibudh abudha kende, to bende gin jokuoth kendo joma donjore e weche mag jomamoko, ka giwuoyo kuom gik ma ok onego giwuoye.
14  Kuom mano, daher ni mon matindo odonj e kend, ginyuol nyithindo, girit utegi maber, mondo kik gimi ja akwede thuolo mar wuoyo e yor achaya.
15  Kuom adier, nitie moko kuomgi ma oselok mi koro sani giluwo Satan.
16  Ka nitie dhako manie yie to en gi wedene ma gin mond liete, to we okony mon-go mondo kanyakla kik bed gi ting’ mapek. Eka kanyakla nyalo konyo joma gin mond liete gadier.
17  Kwanuru jodongo ma tayo e yo mowinjore kaka joma onego omi luor nyadiriyo, to moloyo, joma tiyo matek e wuoyo gi puonjo wach Nyasaye.
18  Nimar wach manie Ndiko wacho ni, “Kik itue dho ruath sama itiyo kode e dino cham,” bende owacho ni, “Jatich owinjore gi chudone.”
19  Kik iyie gi wach modonjnego jaduong’ kanyakla, mak mana ka nitie joneno ariyo kata adek.
20  Kuom joma ong’iyo gi timo richo, kwergi e nyim ji duto mondo mano obed kaka siem ne jomamoko.
21  Achiki matek e nyim Nyasaye gi Kristo Yesu kod malaike moyier, ni iluw weche mochikgo ma ok ibuono ng’ato kata dewo wang’ ng’ato.
22  Kik irikni keto lweteni ngang’ kuom ng’ato ang’ata; bende kik iriwri e richo mag jomoko; sik ka timbeni ler.
23  Kik imodh pi kende, to madhie divai matin bende mondo okony iyi kendo nikech tuoche mohero goyi.
24  Richo mag jomoko ng’ere e lela ka richogo terogi moriere e bura, to richo mag jomamoko to fwenyore bang’e.
25  Kamano bende, timbe mabeyo ng’ere e lela, to timbe ma ok beyo ok nyal siko ka opondo.
1  An Paulo ma jaote Kristo Yesu kokalo kuom chik Nyasaye Jawarwa kod mar Kristo Yesu ma en genowa,
2  andikoni in Timotheo, in ma in nyathina gadier kuom yie: Ng’wono mogundho gi kech kod kuwe moa kuom Nyasaye Wuonwa kod Kristo Yesu Ruodhwa mondo obed kodi.
3  Mana kaka ne ajiwi mondo idong’ Efeso sama ne achiegni dhi Makedonia, e kaka atimo sani bende mondo ichik jomoko kanyo ni kik gipuonj puonj moro mopogore,
4  bende, kik giket chunygi kuom sigendni mag miriambo kod sigendni mag nonro mag anyuola. Gikone, weche kaka mago ok kony gimoro, to gikelo mana penjo ma miyo ji timo nonro to ok gichiw ne ji gimoro moa kuom Nyasaye ma nyalo gero yie.
5  Kuom adier, gima duong’ momiyo wachiko kamano en ni mondo wabed gi hera ma wuok e chuny maler, chuny ma ok ketnwa bura, kod yie ma onge wuondruok.
6  Jomoko osebaro moweyo wechego kendo oselokgi mi gidonjo e mbekni manono.
7  Gidwaro bedo jopuonj mag chik to ok ging’eyo tiend gik ma giwacho kata tiend gik ma giramogo matek.
8  Koro wang’eyo ni Chik long’o ka ng’ato tiyo kode e yo makare,
9  kendo wang’eyo ni chik ok olos ne ng’at makare, to olose ne joma gin joketh-chik, gi jong’anjo, gi joma ok oluoro Nyasaye kod joma richo, gi joma ok ochung’ motegno kod joma ochayo gik maler, gi joma nego wuone kod joma nego mine, gi joma nego jomamoko,
10  gi joterruok, gi chwo ma terore gi chwo wetegi, gi joma mako ji mondo gilornegi gi thwon, gi joma riambo gi joma kuong’ore gi miriambo, kod gik moko duto ma kwedo puonj mangima
11  mar wach maber ma nigi duong’ moa kuom Nyasaye mamor, ma ne omiya migawo mar yalo.
12  Agoyo erokamano ne Kristo Yesu Ruodhwa ma nomiya teko, nikech nokwana kaka ng’at migeno kuom miya migawo e tij Nyasaye,
13  kata obedo ni chon ne achayo Nyasaye kendo ne asando joge, kendo ne an ng’at ma ne timo ne ji timbe mag achaya. Kata kamano, ne okecha nimar ne ajatimo gigo ka akia, kendo nikech ne aonge gi yie.
14  To ng’wono mogundho mar Ruodhwa nomedore ahinya mokadho kaachiel gi yie kod hera moa kuom Kristo Yesu.
15  Wachni en wach migeno kendo ma ji onego oyiego chuth niya: Kristo Yesu nobiro e piny mondo ores joricho. To kuomgi, an e jaricho ma rachie moloyo.
16  Kata kamano, ne okecha mondo kokalo kuoma, an ma an jaricho ma rachie moloyo, Kristo Yesu onyis horuokne duto kuoma kaka ranyisi ne joma biro keto yiegi kuome mondo gibi giyud ngima ma nyaka chieng’.
17  To koro kuom Ruodhwa mochwere, ma ok nyal kethore, ma ok ne, ma en kende e Nyasaye, luor kod duong’ obedne mochwere nyaka chieng’. Amin.
18  In Timotheo nyathina, in e ma achiki wachni ka luwore gi weche ma ne okor chon kuomi mondo kokalo kuom wechego, idhi nyime kedo e lweny maberno,
19  ka imakori gi yie kendo ka in gi chuny ma ok ketni bura ma jomoko osewito tenge, kendo mano osemiyo yiegi okethore mana kaka meli mokethore e nam.
20  Himenayo kod Aleksanda gin moko kuom joma kamago, kendo asechiwogi e lwet Satan mondo giyud puonj kokalo kuom kum mondo kik gicha Nyasaye.
2  Mokwongo tiktik, ajiwo ni kwayo, gi lamo, gi sayo, ne jomamoko, kod goyo erokamano otim ne ji mopogore opogore duto
2  kendo ne ruodhi gi jogo duto manie migepe mag telo, mondo wadhi nyime dak e ngima mokue mos, ka wachiwore chuth ne Nyasaye kendo ka wakawo weche duto e yo mapek.
3  Mae en gima ber kendo malong’o e wang’ Nyasaye Jawarwa,
4  ma dwache en ni mondo ji mopogore opogore duto onego ores kendo gibed gi ng’eyo malong’o chuth e wi adiera.
5  Nimar Nyasaye en achiel, kendo jagach e kind Nyasaye kod ji en achiel, ma en dhano, tiende ni Kristo Yesu
6  ma nochiwore owuon ne ji duto kaka rawar—mano en gima onego ochiwie neno ka ndalone ochopo.
7  Wach chiwo nenono e momiyo ne oketa mondo abed jayalo kendo jaote—awacho adier, ok ariambi—kendo abed japuonj mar ogendni kuom wach yie kod adiera.
8  Omiyo, daher ni kuonde duto chwo odhi nyime gi lamo, ka giting’o lwetegi malo ma nyiso ni giler, ma onge mirima kod mbaka mag mino wach.
9  Kamano bende, mon onego obidhre gi lewni mowinjore, ma ok gikal tong’ kendo ka ginyiso ni gin joma pachgi long’o, ok mana bidhruok gi suko wich kod rwako dhahabu kata kite mag lulu, kata gi lewni ma nengogi tek ahinya,
10  to gibidhre e yo mowinjore gi mon ma wacho ni giluoro Nyasaye, ma en kokalo kuom timbe mabeyo.
11  Dhako mondo opuonjre koling’ mos kendo onyis bolruok chuth.
12  Ok ayie ne dhako mondo opuonj kata mondo obed gi teko e wi dichwo, to onego osik koling’.
13  Nimar Adam e ma ne ochue mokwongo eka bang’e Hawa.
14  Bende, ne ok owuond Adam to dhako e ma ne owuond chuth, mi nodoko jaketho.
15  Kata kamano, nyuolo nyithindo biro miyo mon arita maber, tek mana ni gidhi nyime e yie kod hera kendo e timbe maler kaachiel gi bedo joma pachgi long’o.
3  Wachni en wach migeno: Ka ng’ato temo matek mondo obed jarit mar kanyakla, odwaro tich maber.
2  Omiyo, jarit mar kanyakla onego obed ng’at ma onge bura, chwor dhako achiel, ng’at ma timbene ok kal tong’, ma pache long’o, ma kit ngimane obidhore maber, mohero rwako ji, ma nigi nyalo mar puonjo,
3  ok jamer, ok ng’at mager, to obed ng’at ma pache ni kare, ok ng’at mohero ywaruok, ok ng’at mohero pesa,
4  ng’at ma tayo ode e yo maber, ma nyithinde winjo kaka ichikogi ka gikawo weche duto e yo mapek kaka dwarore
5  (nimar ka ng’ato ok ong’eyo kaka onyalo tayo ode owuon, ere kaka obiro rito kanyakla mar Nyasaye?),
6  kik obed ng’at ma eka nyocha orwako yie machiegni, dipo ka opong’ gi sunga mi olwar e bura moseng’ad ne Jachien.
7  E wi mano, bende onego obed gi nying maber kuom joma ni oko mondo kik okel wich-kuot kendo lwar e obadho mar Jachien.
8  Kamano bende, jokony-tich mag kanyakla onego obed joma kawo weche e yo mapek kaka dwarore, kik gibed gi lep ariyo, kik gibed joma madho divai mang’eny, ok joma nigi ich-lach mar yudo ohala e yor mibadhi,
9  gibed joma makore gi wach maler moum mar yie, ka gin gi chuny maler ma ok ketnegi bura.
10  Bende, okwong otemgi mondi mondo one ka giromo; eka bang’e gibed jotich mag kanyakla, nimar onge wach moro minyalo donjnegigo.
11  Mon bende onego obed joma kawo weche e yo mapek kaka dwarore, ok joma ketho nying jomamoko, kik gikal tong’ e timbegi, kendo gibed joma igeno e weche duto.
12  Jakony-tich mar kanyakla onego obed dichwo ma chwor dhako achiel, kendo ma tayo nyithinde kod ode e yo maber.
13  Nimar chwo ma tiyo e yo mowinjore yudo nying maber, kendo giwuoyo e wi yie man kuom Kristo Yesu ka gin gi chir ma onge luoro.
14  Andikoni wechegi kata obedo ni ageno biro iri mapiyo,
15  to kapo ni adeko, to mondo ing’e kaka in iwuon onego itim gik moko e kind jood Nyasaye, ma en kanyakla mar Nyasachwa mangima, ma e siro kod mise mar adiera.
16  Kuom adier, wach maler moumno, ma en wach chiwruok chuth ne Nyasaye, adier en gima duong’: ‘Ne omi onenore e ringruok, ne okete kare ka noyudo del mar roho, ne ofwenyore ne malaike, ne oyal wachne e kind ogendni, ji ne oyie kuome e piny, kendo ne orwake malo gi duong’.’
