10  Noa kanyo mochopo e gwenge mokiewo gi Judea loka Jordan, mi oganda nochokore kendo ka ma ne entie. To kaka nojatimo, nochako puonjogi kendo.
2  Kae to Jo-Farisai nobiro ire ka gidwaro teme, mi ne gipenje kabe chik oyie mondo ng’ato oketh kend gi chiege chuth.
3  Nodwokogi kama: “Musa nochikou nade?”
4  Ne giwacho niya: “Musa noyie ni ng’ato nyalo ndiko barua mar riembo chiege kendo ketho kend kode chuth.”
5  To Yesu nodwokogi niya: “Nondikonu chikno nikech chunyu matek.
6  Kata kamano, nyaka a chakruok mar chuech, ‘Nochueyogi dichwo gi dhako.
7  Nikech mano, dichwo nowe wuon mare gi min mare,
8  kendo ji ariyogo nobed ringruok achiel,’ omiyo koro ok gin ji ariyo kendo, to gin ringruok achiel.
9  Kuom mano, gima Nyasaye oseriwo, dhano moro amora kik opog.”
10  Kane gin e ot kendo, jopuonjre nochako penje e wi wachno.
11  Nowachonegi kama: “Ng’ato ang’ata ma ketho kend gi chiege chuth, mi okendo machielo, ochodo, kendo otimone richo,
12  to kapo ni bang’ ketho kend chuth gi chwore, dhako okendore gi ng’at machielo, dhakono ochodo.”
13  Ji koro nochako kelone nyithindo matindo mondo omulgi, to jopuonjrene nokwerogi.
14  Ka Yesu noneno mano, nobedo gi mirima mi nokonegi niya: “Weuru nyithindo matindogi obi ira; kik utem geng’ogi nimar Pinyruodh Nyasaye en mar joma kamago.
15  Adier awachonu ni, ng’ato ang’ata ma ok rwak Pinyruodh Nyasaye kaka nyathi matin, ok nodonjie ngang’.”
16  Mi nokawo nyithindogo e bedene, mochako guedhogi koketo lwetene kuomgi.
17  Sama nowuok, ng’at moro noringo ire mogoyo chonge piny e nyime kendo penje niya: “Japuonj Maber, ang’o ma nyaka atim eka ayud ngima mochwere?”
18  Yesu nodwoke kama: “Ang’o momiyo iluonga ni ng’at maber? Onge ng’at maber mak mana ng’at achiel, ma en Nyasaye.
19  Ing’eyo chike: ‘Kik inek, kik ichod, kik ikwel, kik ichiw neno mar miriambo, kik iti gi wuond e mayo jowadu, mi wuoru gi meru luor.’”
20  Ng’atno nowachone kama: “Japuonj, mago duto aserito a e tinna nyaka sani.”
21  Yesu nong’iye mi nohere mowachone ni, “Gimoro achiel oremi: Dhi ius gik ma in-go kendo imigi joma odhier eka inibed gi mwandu e polo; kae to ibi ibed jalupna.”
22  To nowinjo lit nikech dwokono, mi nodhi ka okuyo nikech ne en gi mwandu mang’eny.
23  Bang’ ng’iyo koni gi koni, Yesu nowacho ne jopuonjrene niya: “Mano kaka donjo e Pinyruodh Nyasaye nobed matek ne joma nigi pesa!”
24  To jopuonjrene nohum gi wechenego. Mi Yesu nokonegi kama: “Nyithindo, mano kaka donjo e Pinyruodh Nyasaye nobed matek!
25  Yot mondo ngamia okal e wang’ sandan moloyo jamwandu donjo e Pinyruodh Nyasaye.”
26  To e ma pod ne gimedo wuoro ka giwacho niya: “Ka en kamano, kare adier inyalo res ng’a?”
27  Kong’iyogi tir, Yesu nokonegi kama: “Kuom dhano ok nyalre, to ok en kamano kuom Nyasaye, nimar gik moko duto nyalore kuom Nyasaye.”
28  Petro nochako wachone niya: “Ne! Waseweyo gik moko duto mi waluwi.”
29  Yesu nowachonegi kama: “Adier awachonu ni, onge ng’at moseweyo ode, kata owetene, kata nyiminene, kata min-gi, kata wuon-gi, kata nyithinde, kata puothene, nikech an kendo nikech wach maber,
30  ma ok bi yudo nyadi 100 momedore gie ndalogi—ute gi owete gi nyimine gi mine gi nyithindo kod puothe kaachiel gi sand—kendo e ndalo ma biro, ngima mochwere.
31  To thoth joma okwongo nobed ma achien, to joma achien nobed mokwongo.”
32  Koro kane gin e ndara ka giidho gidhi Jerusalem, Yesu ne wuotho kotelo e nyimgi mi ne giwuoro, to joma ne luwogi nochako luor. Nokawo kendo ji Apar Gariyoka moterogi tenge, mi nochako wachonegi gik ma ne chiegni timorene niya:
33  “Neuru! Waidho nyaka Jerusalem, kendo Wuod dhano ibiro chiw e lwet jodong-jodolo gi jondiko. Gining’adne buch tho kendo ginichiwe e lwet ji moa e ogendni mamoko,
34  kendo jogo biro jare, kendo gining’ul olaw kuome, ginichwade, kendo gininege, to obiro chier bang’ ndalo adek.”
35  Jakobo gi Johana, ma gin yawuot Zebedi, nobiro ire mi giwachone kama: “Japuonj, dwaher ni itimnwa gimoro ma wadwaro kwayi.”
36  Nopenjogi niya: “Ang’o ma udwaro ni atimnu?”
37  Ne gidwoke niya: “Yienwa wabi wabed kodi ka iyudo duong’. Ng’at achiel obed e badi korachwich, to machielo e badi koracham.”
38  To Yesu nowachonegi kama: “Ok ung’eyo gima ukwayo. Be unyalo madho okombe ma amadhoni, to be inyalo batisu gi batiso kaka ma ibatisagoni?”
39  Ne gidwoke niya: “Nyalorenwa.” Eka Yesu nowachonegi niya: “Okombe ma amadhoni ubiro madho, kendo batiso ma ibatisagoni ibiro batisougo.
40  Kata kamano, an ok ema ami ji thuolo mar bet e bada korachwich kata koracham, to thuolono en mar jogo moseiknegi.”
41  Ka jopuonjre apar mamokogo nowinjo wachno, mirima nomakogi gi Jakobo kod Johana.
42  To Yesu noluongogi ire mowachonegi niya: “Ung’eyo ni joma nenore ni locho e wi ogendni timore ruodhi e wigi kendo joma nigi duong’ tiyo gi teko e wigi.
43  Mano ok e kaka onego obed e kindu; to ng’at ma dwaro bedo maduong’ e kindu nyaka bed jatiju,
44  kendo ng’at ma dwaro bedo mokwongo e kindu nyaka bed misumba jomamoko duto.
45  Nikech kata mana Wuod dhano nobiro, ok ni mondo ji otine, to mondo oti ne ji kendo mondo ochiw ngimane obed rawar ne ji mang’eny.”
46  Eka ne gidonjo Jeriko. To sama ne giwuok Jeriko ka en gi jopuonjrene kod oganda moro buora, Batimeo (wuod Timeo) ma ne en jakuecho ma muofu, nonwang’o obet e bath ndara.
47  Ka nowinjo ni mano ne en Yesu Ja-Nazareth, nochako kok niya: “Yesu, Wuod Daudi, kecha!”
48  Eka ji mang’eny nochako kwere matek ka giwachone ni oling’, to eka nomedo kok matek niya: “Wuod Daudi, kecha!”
49  Omiyo, Yesu ne ochung’ mowacho niya: “Luongeuru obi ira.” Mi ne giluongo muofuno ka giwachone niya: “Bed gi chir! Chung’; echa oluongi.”
50  Bang’ wito nangane ma oko, nochikore mochung’ gi tiendene kendo nodhi ir Yesu.
51  Koro Yesu nopenje kama: “Ang’o midwaro ni atimni?” Muofuno nodwoke niya: “Raboni, yaw wang’a onen kendo.”
52  Mi Yesu nowachone kama: “Dhiyo. Yieni osechangi.” Eka gikanyono wengene noyawore, kendo nochako luwo Yesu e ndara.
4  Nochako puonjo kendo e dho nam, to oganda mang’ongo nochokore bute. Omiyo, noidho yie mi obetie gi kama ochwalore gi dho wath, to ogandano duto ne ni e bath nam, e dho wath.
2  Mi nochako puonjogi gik mang’eny kotiyo gi ngeche, kendo sama nopuonjo, nowachonegi niya:
3  “Winjuru. Ne! Jachuoyo moro nowuok mondo ochuo.
4  To sama nochuoyo, kodhi moko ne olwar e bath ndara kendo winy nobiro mochamogi.
5  Moko to ne olwar kuonde lwendni kama ne onge lowo moromo, to mapiyo nono ne gitwi nimar lowo ne ok tut.
6  To ka wang’-chieng’ nowuok, ne girewore kendo ne giner nikech ne gionge mise.
7  Kodhi moko ne olwar e kind kuthe kendo kuthego nodongo mothung’ogi mi ne ok ginyak.
8  To moko ne olwar e lowo maber kendo bang’ twi mi gidongo, ne gichako nyago olemo, kendo ne ginyago olemo momedore, moro nyadi 30, moro nyadi 60, kendo moro nyadi 100.”
9  Eka nomedo niya: “Ng’at ma nigi it ma winjo mondo owinj.”
10  Koro kane en kende, joma ne ni bute kaachiel gi ji Apar Gariyoka nochako penje e wi ngechego.
11  Nodwokogi niya: “Un osemiu wach maler moum mar Pinyruodh Nyasaye, to kuom joma ni oko, weche duto gin mana ngeche,
12  mondo eka kata ka gineno, ginen to gibed ka joma ok nen, kendo kata ka giwinjo, giwinj to gibed ka joma wach ok donjnegi; kendo ok ginilokre ngang’ mondo owenegi richogi.”
13  E wi mano, nopenjogi kama: “Ka ok ung’eyo ngeroni, ere kaka ubiro winjo tiend ngeche mamoko duto?
14  “Jachuoyo chuoyo wach.
15  Koro e bath ndara kama ochuoye wachno; magi e joma ka osewinjo wachno, mapiyo Satan biro to golo wach ma ne ochuo kuomgi.
16  Kamano bende, mago ma ne ochuo kuonde lwendni; magi e joma kosewinjo wachno, mapiyo girwako gi mor.
17  To nikech gionge gi mise, gibetie mana kuom kinde; to mapiyo ka chandruok kata sand owuok nikech wachno, gichwanyore.
18  To pod nitie kodhi moko ma ne ochuo e kind kuthe. Magi e joma kosewinjo wach,
19  to parruok mag ndaloni, gi wuond mar mwandu, kod gombo mag gik mamoko duto donjo e igi, kendo thung’o wachno kae to wachno ok nyag olemo.
20  Mogik, mago ma ne ochuo e lowo maber e joma winjo wachno kendo girwakogo maber, kae to ginyago olemo momedore, moro nyadi 30, moro nyadi 60, kendo moro nyadi 100.”
21  Bende, nowachonegi kama: “Taya ok en gima ikelo mondo oket e bwo okapu kata e bwo otanda, koso? Donge ikele mondo okete e wi gir chungo taya?
22  Nimar onge gima opand ma ok bi el; onge gima oum ling’ling’ ma ok bi wuok e lela.
23  Ng’at ma nigi it ma winjo mondo owinj.”
24  Kendo nomedo konegi niya: “Keturu chunyu ahinya kuom gik ma uwinjo. Rapim mupimogo, mano e ma ibiro pimnugo, ee, unubed gi moko ma nomednu.
25  Nikech ng’at ma nigo ibiro mi momedore, to ng’at ma ongego, kata mana ma en-gono ibiro maye.”
26  Mi nodhi nyime wacho niya: “E yo ma kama, Pinyruodh Nyasaye chal gi sama ng’ato kiro kodhi e lowo.
27  Onindo gotieno kendo ochiew godiechieng’, to kodhigo twi kendo gidongo mi gibed maboyo—to kaka mano timore ok ong’eyo.
28  Lowo nyagogi kende owuon mosmos, mokwongo gigolo it kaka lum, kae to tiang’, eka bang’e cham moyo.
29  To mapiyo ka gisenyak, ong’adogi gi pand keyo nikech kinde keyo osechopo.”
30  Kendo nodhi nyime penjo niya: “Wanyalo pimo Pinyruodh Nyasaye gang’o, kata wanyalo lere ka watiyo gi ngero mane?
31  Ochal gi koth karadali ma kinde ma ipidhe e lowo, en kodhi matinie mogik kuom kodhi mamoko duto manie piny.
32  To ka osepidhe, odongo mi obed maduong’ moloyo yiend alode mamoko duto mi ogol bede madongo, kendo winy mag polo yudo kar dak e bwo tipone.”
33  Notiyo gi ngeche mang’eny ma chal gi mago koyalonegi wach ka luwore gi nyalogi mar winjo.
34  Kuom adier, ne ok owuo kodgi ma ok otiyo gi ngero, to nojalero gik moko duto ne jopuonjrene kar kendgi.
35  Eka e chieng’no, ka nochopo odhiambo, nokonegi niya: “Wang’aduru wadhi e wath loka machielo.”
36  Omiyo, kane gisegonyo oganda, ne gikawe ka en e yie, kaka noyudo obet, kendo yiedhi mamoko bende ne ni kode.
37  Eka yamo maduong’ mager nosieko kendo apaka ne siko ka goyo yie, mi pi ne chiegni imo yie.
38  To en nonindo e wi raten wich ma ne ni chien e yie. Omiyo, ne gichiewe ka giwachone niya: “Japuonj, in ok idew ni wachiegni tho?”
39  Eka noa malo mochogo yamono, kendo nowacho ne nam niya: “Kue mos! Ling’ thi!” Mi yamono nogik, kendo nam nokue thi.
40  Omiyo, nopenjogi kama: “Ang’o momiyo uluor kamano? Pod uonge gi yie, koso?”
41  To ne gibedo gi luoro sidang’ mi ne gipenjore e kindgi niya: “Jali en ng’a gadier? Kata mana yamo kod nam winje!”
11  Koro kane gichiegni gi Jerusalem gi Bethfage kod Bethania e Got Zeituni, nooro ariyo kuom jopuonjrene
2  kowachonegi kama: “Dhiuru e gweng’ ma uneno e nyimucha kendo mapiyo bang’ donjoe, unuyud nyathi punda motue ma ng’ato pok noidhoe nyaka nene. Gonyeuru kendo ukele kae.
3  To ka ng’ato openjou ni, ‘Ang’o momiyo utimo mae?’ dwokeuru ni, ‘Ruoth dware kendo obiro duoge kae mapiyo.’”
4  Omiyo, ne gidhi mi giyudo nyathi pundano kotue e dhoot moro oko e bath ndara, mi ne gigonye.
5  Kata kamano, moko kuom joma ne ochung’ kanyo nopenjogi niya: “Ang’o momiyo ugonyo nyathi pundano?”
6  Ne gidwokogi mana kaka Yesu noyudo osewachonegi, omiyo jogo noweyogi mi gidhi.
7  Mi ne gikelo nyathi pundano ir Yesu kendo ne giketo lepgi ma oko e ng’eye, mi Yesu nobet kuome.
8  Bende, ji mang’eny nopedho lepgi ma oko e ndara to moko nong’ado oboke koa e puothe.
9  To joma notelo e nyime kod ma ne luwo bang’e ne siko ka kok niya: “Rese, wakwayi! Ng’at moguedh en ng’atno ma biro e nying Jehova!
10  Oguedh Pinyruoth ma biro mar wuonwa Daudi! Rese, wakwayi, in ma in malo mamalo!”
11  Eka nochopo Jerusalem modonjo ei hekalu, mi nong’iyo gik moko duto koni gi koni, to nikech sa koro nolewo ahinya, nowuok kodhi Bethania kod ji Apar Gariyoka.
12  Kinyne sama ne giwuok Bethania, nowinjo kech.
13  Gi kama bor, noneno yadh ng’owo moro ma ne nigi oboke mi nodhi ng’iyo kabe nonyalo yudo gimoro kuome. To ka nochopo kuome, ne ok oyudo gimoro mak mana oboke nikech ne ok en ndalone mar nyago olemo.
14  Omiyo, nowacho ne yadhno niya: “Ng’ato ang’ata kik cham olemo moa kuomi kendo ngang’.” To jopuonjrene ne winjo mano.
15  Koro ne gichopo Jerusalem. Kanyo nodonjo e hekalu mi nochako riembo joma ne uso kod ma ne ng’iepo ei hekalu ma ogologi oko, mi noloko ataro mese mag jowil pesa kod kombe mag joma ne uso akuche,
16  kendo ne ok oyie mondo ng’ato ang’ata oting’ gimoro kong’adogo dier hekalu.
17  Ne opuonjogi kowachonegi kama: “Donge ondik ni, ‘Oda ibiro luong ni od lamo mar ogendni duto’? To un useloke rogo mar jomecho.”
18  Ka jodong-jodolo gi jondiko nowinjo mano, ne gichako manyo kaka ne ginyalo nege; to ne giluore nikech oganda duto ne hum gi puonjne.
19  Ka piny koro noseyuso, ne giwuok oko mar taon.
20  To sama ne gikalo gokinyi mang’ich machiegni gi yadh ng’owocha, ne ginene ka osener chakre e misene.
21  Petro noparo yadh ng’owono mowacho ne Yesu niya: “Rabi, nee! yadh ng’owo ma nyoro ikuong’ocha osener.”
22  Yesu nodwokogi kama: “Beduru gi yie kuom Nyasaye.
23  Adier awachonu ni ng’at ma wacho ne godni ni, ‘Mukri idhi inyumri e nam,’ ma ok oriwo gi kiawa e chunye, kendo ka en gi yie ni gima owachono dhi timore, mano biro timore.
24  Mano e momiyo awachonu ni, gik moko duto mulamo ka ukwayo, beduru gi yie ni useyudogi, to unuyudgi.
25  Kendo ka uchung’ mondo ulem, weuru ne ng’ato ang’ata wach moro ma un-go kode mondo mi Wuonu manie polo bende owenu kethou.”
26  ——
27  Ne giduogo kendo Jerusalem. To sama nowuotho e hekalu, jodong-jodolo gi jondiko kod jodongo nobiro
28  mi ne gipenje niya: “Itimo gigi gi ratiro mane? Kata en ng’a momiyi ratiro mar timo gigi?”
29  Yesu nodwokogi kama: “Abiro penjou penjo achiel. Dwokauru eka abiro wachonu ni atimo gigi gi ratiro mane.
30  Batiso ma Johana ne timo, ne en moa e polo koso moa kuom dhano? Dwokauru.”
31  Omiyo, ne gichako penjore e kindgi giwegi kama: “Ka wadwoke ni, ‘Ne en moa e polo,’ obiro penjowa ni, ‘Kare ang’o momiyo ne ok uyie kuome?’
32  To nade ka wadwoke ni, ‘Ne en moa kuom dhano’?” Ne giluoro oganda nimar oganda duto ne oyie ni Johana en janabi adier.
33  Omiyo, ne gidwoko Yesu kama: “Ok wang’eyo.” Yesu nowachonegi niya: “An bende ok abi wachonu ni atimo gigi gi ratiro mane.”
8  E kindeno, ne nitie oganda mang’ongo kendo, to ne gionge gi gima ne ginyalo chamo. Omiyo, noluongo jopuonjrene mowachonegi kama:
2  “Akecho ogandani nimar koro gisebedo koda ka kuom odiechienge adek to gionge gima ginyalo chamo.
3  Kapo ni agonyogi gi kech mondo gidog e miechgi, gibiro podho e ndara, to moko kuomgi oa mabor.”
4  To jopuonjrene nodwoke niya: “Kae wan kama bor gi kama ji odakie, ere kama ng’ato biro yudoe makate ma yieng’o ogandani?”
5  Omiyo nopenjogi niya: “Un gi makate adi?” Ne gidwoke ni: “Abiriyo.”
6  Mi nochiko oganda mondo obed piny. Kae to nokawo makate abiriyogo kendo nogoyo erokamano, mi nong’ingogi, mochako miyogi jopuonjrene mondo gimi ji, mi ne gimiyogi oganda.
7  Bende, ne gin gi rech manok matindo kendo bang’ guedho rechgo, nokonegi mondo gimi oganda rechgo bende.
8  Omiyo, ne gichiemo mi giyieng’ kendo ne gichoko ng’injo ma ne odong’ mi gipong’o okepni madongo abiriyo.
9  Ne nitie chwo ma dirom 4,000. Kae to nogonyogi mi gidhi.
10  Gikanyono, noidho yie gi jopuonjrene modonjo e alwora mar Dalmanutha.
11  Kanyo Jo-Farisai nobiro mi gichako mino kode wach ka gidwaro ahinya ni omigi ranyisi moa e polo mondo gitemego.
12  Omiyo, nogamo muya matek e chunye mowacho niya: “Ang’o momiyo tieng’ni manyo ranyisi? Adier awachonu ni, onge ranyisi ma nomi tieng’ni.”
13  Eka noweyogi mi noidho yie kendo, kae to nodhi e wath ma loka nam.
14  Kata kamano, wigi nowil ma ok giting’o makate, to ne gionge gi gimoro e yie mak mana makate achiel.
15  Mi nosiemogi matek niya: “Yawuru wang’u; tang’uru gi thowi mar Jo-Farisai kod thowi mar Herode.”
16  Omiyo, ne gichako bedo gi mbaka matek e kindgi nikech ne gionge makate.
17  Ka nofwenyo mano, nopenjogi kama: “Ang’o momiyo ubedo gi mbaka matek nikech uonge makate? Pok ufwenyo wachno kendo ng’eyo tiende maber? Pod chunyu odinore kuom ng’eyo tiend weche, koso?
18  ‘Kata obedo ni un gi wang’, be uneno; kendo kata obedo ni un gi it, be uwinjo?’ Bende, ok unyal paro
19  ni kane ang’ingo makate abich ne chwo 5,000, ne uchoko okepni adi ma ne opong’ gi ng’injo?” Ne gidwoke niya: “Apar gariyo.”
20  Nomedo penjogi kama: “Kane ang’ingo makate abiriyoka ne chwo 4,000, ne uchoko okepni adi madongo ma ne opong’ gi ng’injo?” Mi ne gidwoke niya: “Abiriyo.”
21  Eka nokonegi kama: “Pod ok ung’eyo tiend wachni?”
22  Koro ne gigowo e Bethsaida. Kanyo ji nokelone ng’at moro ma muofu, kendo ne gisaye mondo omule.
23  Mi nomako lwet muofuno kendo nogole oko mar gweng’no. To ka noseng’ulo olaw e wang’e, noketo lwetene kuome mopenje niya: “Be ineno gimoro amora?”
24  Ng’atno nong’iyo malo mowacho kama: “Aneno ji to gichal gi yien ma wuotho koni gi koni.”
25  Mi noketo lwetene kendo e wang’ ng’atno kendo jalo noneno maler. Wang’e nochango kendo koro nonyalo neno gik moko duto kaka kitgi obet adier.
26  Omiyo, nogonye mondo odhi pacho kowachone kama: “Kik idonj ei gweng’no.”
27  Yesu kod jopuonjrene koro noa kanyo mondo gidhi e gwenge mag Kaisaria Filipi, to kane gin e yo, nochako penjo jopuonjrene niya: “Ji wacho ni an ng’a?”
28  Ne gidwoke kama: “Johana Jabatiso, to moko ni Elija, to pod moko wacho ni in achiel kuom jonabi.”
29  Mi nopenjogi niya: “Un to uwacho ni an ng’a?” Petro nodwoke kama: “In e Kristo.”
30  Eka nochikogi matek ni kik gihul ne ng’ato ang’ata ni en ng’a.
31  Bende, nochako puonjogi kowacho ni Wuod dhano nyaka kal e sand mang’eny, kendo jodongo, gi jodong-jodolo, kod jondiko biro kwede, kendo ibiro nege, kae to obiro chier bang’ ndalo adek.
32  Kuom adier, nowacho wechego ayanga. To Petro notere tenge mochako kwere.
33  Mi nolokore mong’iyo jopuonjrene kendo nokwero Petro niya: “Dhi chien ka ng’eya Satan! nikech ok in gi paro mag Nyasaye, to mag dhano.”
34  Koro noluongo oganda ire gi jopuonjrene mowachonegi kama: “Ka ng’ato ang’ata dwaro luwa, to mondo okwerre owuon kendo oting’ yadh-sandne, kae to odhi nyime luwa.
35  Nimar ng’at ma dwaro reso ngimane nolal ngimane, to ng’at molalo ngimane nikech an kendo nikech wach maber, biro reso ngimane.
36  Kuom adier, en ohala mane ma ng’ato yudo konwang’o piny duto to ngimane to olalne?
37  Kata ere gima ng’ato nyalo chiwo mondo okaw kar ngimane?
38  Nimar ng’at ma neno wich-kuot nikech an kendo nikech wechena ei tieng’ ma terore kendo marachni, Wuod dhano bende none wich-kuot kode e kinde ma nobi e duong’ mar Wuon mare ka en gi malaike maler.”
16  Omiyo, ka Sabato noserumo, Maria Magdalina gi Maria min Jakobo, kod Salome, nong’iewo yien miwiro mondo giwirgo ringre Yesu.
2  To gokinyi mang’ich e odiechieng’ mokwongo mar juma, ne gibiro e liel ka wang’-chieng’ nosewuok.
3  Ne gipenjore e kindgi niya: “Ng’ano ma biro ng’ielonwa kidi a e dho liel?”
4  Kata kamano, kane ging’iyo malo, ne gineno ka kidino oseng’iel tenge kata obedo ni ne ong’ongo ahinya.
5  Kane gidonjo e liel, ne gineno ng’at moro ma rawera kobet gi korachwich korwakore gi kandho ma rachar, mi ne gibwok.
6  Ng’atno nokonegi kama: “Kik ubwog. Ang’eyo ni umanyo Yesu Ja-Nazareth ma noneg e yath. Osechiere. Oonge kae. Neuru, kae e kama ne giketee.
7  To dhiuru uwach ne jopuonjrene kod Petro ni, ‘Otelonu odhi Galili. Kuro e ma ubiro nenee mana kaka nowachonu.’”
8  Omiyo, kane giwuok oko, ne giringo a e liel ka gihum nono. Kendo ne ok giwacho ne ng’ato gimoro amora, nimar ne giluor.
9  E wi mano, nokonegi kama: “Adier awachonu ni, nitie moko kuom joma ochung’ kae ma ok nobil tho ngang’ nyaka gikwong gine Pinyruodh Nyasaye kosebiro gi teko.”
2  Ndalo auchiel bang’e, Yesu nokawo Petro gi Jakobo kod Johana, mi noterogi nyaka malo e wi got moro mabor kar kendgi. To kite nolokore e nyimgi;
3  lepe ma oko nochako rieny, mi ne gibedo ma rachar ahinya moloyo kaka jalwok lewni moro amora manie piny ne nyalo miyo gibed ma rachar.
4  Bende, Elija kod Musa nofwenyorenegi, to ne giwuoyo gi Yesu.
5  Eka Petro nowacho ne Yesu niya: “Rabi, otimore maber ni wan kae. Omiyo, we wager hembe adek, achiel mari, achiel mar Musa, to achiel mar Elija.”
6  En adier ni ne ok ong’eyo gima dowachnegi nikech ne giluor ahinya.
7  Kendo bor polo nochokore moumogi, mi dwol moro nowuok e bor polono ka wacho niya: “Ma Wuoda ma ahero. Winjeuru.”
8  Eka apoya nono ne ging’icho koni gi koni to ne ok gineno ng’ato e kindgi kendo, mak mana Yesu.
9  Sama ne gilor a e got, nosiemogi matek ni kik giwach ne ng’ato ang’ata gima ne gisenenono nyaka bang’ ka Wuod dhano osechier oa kuom joma otho.
10  Kendo ne giketo wachno e chunygi, to pod ne giwuoyo e kindgi e wi tiend chierne a kuom joma otho.
11  Ne gichako penje niya: “Ang’o momiyo jondiko wacho ni Elija nyaka bi mokwongo?”
12  Nodwokogi kama: “Elija biro mokwongo mi oduok gik moko duto kaka ne gin; to ang’o momiyo ondik e wi Wuod dhano ni nyaka okal e sand mang’eny mi timne timbe achaya?
13  Kata kamano, awachonu ni, adier, Elija osebiro to ne gitimone kaka ne gidwaro, mana kaka nondik kuome.”
14  Koro kane gibiro ir jopuonjre mamokogo, ne gineno oganda mang’ongo kolworogi kod jondiko ka mino kodgi wach.
15  To mapiyo bang’ ka ogandano duto noneno Yesu, ne gibwok kendo ne giringo ka gidhi ire mondo gimose.
16  Omiyo, nopenjogi niya: “En ang’o momiyo umino kodgi wach?”
17  Mi achiel kuom joma ne ni e ogandano nodwoke kama: “Japuonj, a akelo wuoda iri nikech en gi jachien ma momo.
18  Sa asaya ma jachiendno omake, ojagoye piny kae to buoyo wuok e dhoge kendo omuodo lekene mi tekone rum. A akwayo jopuonjreni mondo gigole, to ne ok ginyal timo kamano.”
19  Nodwokogi kama: “Yaye un tieng’ ma onge yie, anasik kodu nyaka karang’o? Abiro nano kodu nyaka karang’o? Kelnagouru.”
20  Omiyo, ne gitero wuowino ire, to ka jachiendno nonene, gikanyono nomiyo nyathino ogwecho matek. Bang’ podho piny, nosiko kong’ielore koni gi koni kendo buoyo ne wuok e dhoge.
21  Eka Yesu nopenjo wuon wuowino niya: “Mano osebedo ka time kuom ndalo ma romo nade?” Nodwoke niya: “Chakre e tinne ka dhi nyime
22  kendo nyading’eny ojawite e mach kata ei pi kodwaro nege. To ka inyalo timo gimoro, kechwa kendo ikonywa.”
23  Yesu nowachone kama: “Ang’o momiyo iwacho ni, ‘Ka inyalo’? Gik moko duto nyalore ne ng’at ma nigi yie.”
24  Gikanyono, wuon nyathino nokok niya: “An gi yie! Konya kama aremie e yie!”
25  Koro ka Yesu noseneno oganda ka reto kochomo irgi, nokwero jachiendno kama: “In jachien ma momo kendo ma ite odino, achiki ni iwuog ia kuome, kendo kik ichak idonj kuome!”
26  Eka bang’ kok kendo gwecho nyading’eny, jachiendno nowuok, kendo nyathino ne chal ka ng’at motho, mi mano nomiyo thoth ji owacho kama: “Otho!”
27  To Yesu nomako lwete mochunge malo, mi ne ochung’.
28  Omiyo, bang’ ka nosedonjo e ot moro, jopuonjrene nopenje kar kendgi niya: “Ang’o momiyo gole nende otamowa?”
29  Nodwokogi kama: “Jachien ma chal kama nyalo mana wuok kuom lamo.”
30  Ne giwuok kanyo mi gidhi ka gikalo ei Galili to ne ok gidwar ni ng’ato ang’ata ong’e mano.
31  Nimar nopuonjo jopuonjrene kowachonegi kama: “Wuod dhano idhi ndhog mi chiwe e lwet ji, kendo gininege, to kata konege obiro chier bang’ ndalo adek.”
32  Kata kamano, ne ok giwinjo tiend gima nowachono kendo ne giluor penje.
33  Eka nodonjo Kapernaum. Koro kane en ei ot nopenjogi kama: “Ang’o momiyo a ubedo gi mbaka matek ka un e ndara?”
34  Ne giling’ nikech e ndara ne gibedo gi mbaka matek e wi ng’ano ma e ma duong’ moloyo e kindgi.
35  Omiyo, nobet piny moluongo ji Apar Gariyoka kendo nowachonegi niya: “Ka ng’ato dwaro bedo mokwongo, nyaka obed mogik kuom ji duto kendo oti ne ji duto.”
36  Eka nokawo nyathi moro matin, mi nochunge e diergi; kendo bang’ keto bedene kuome, nowachonegi kama:
37  “Ng’ato ang’ata ma rwako achiel kuom nyithindo matindo kaka mae nikech nyinga, orwaka an bende; kendo ng’ato ang’ata ma rwaka, ok orwaka an kenda, to orwako bende Jal ma ne oora.”
38  Johana nowachone niya: “Japuonj, nende waneno ng’at moro ka golo jochiende kotiyo gi nyingi, mi ne watemo geng’e nikech ok osebedo ka oluwowa.”
39  To Yesu nowacho kama: “Kik utem geng’e nikech onge ng’at ma biro timo tich moro amora maduong’ e nyinga kae to mapiyo bang’e owacho gimoro marach kuoma.
40  Nimar ng’at ma ok kwedwa en ng’atwa.
41  Kendo ng’ato ang’ata ma miyou pi mondo umodh nikech un mag Kristo, adier awachonu ni, ng’atno ok nolal pokne ngang’.
42  To ng’ato ang’ata ma chwanyo achiel kuom joma tindo ma nyiso yiegi, dibed maber moloyo ka otue e ng’ute kidi mar pong’, kaka mirundo gi punda, mondo onyumego e nam.
43  “Kapo ni lweti miyo ichwanyori, ng’ade oko. Ber mondo idonj e ngima ka irang’ol moloyo dhi gi lweteni ariyo e Gehena, e mach ma ok nyal neg.
44  ——
45  To ka tiendi miyo ichwanyori, ng’ade oko. Ber mondo idonj e ngima ka in puth moloyo owiti e Gehena ka in gi tiendeni ariyo.
46  ——
47  Kendo ka wang’i miyo ichwanyori, wite oa kuomi. Ber mondo idonj e Pinyruodh Nyasaye ka in gi wang’ achiel moloyo owiti e Gehena ka in gi wengeni ariyo,
48  kama kute ok thoe kendo ok negie mach.
49  “Nikech ng’ato ka ng’ato nyaka twon gi mach.
50  Chumbi ber, to ka chumbi olalo ndhadhu, ibiro ti kode e twono ang’o? Beduru gi chumbi e iu, kendo urit kuwe e kindu.”
7  Koro Jo-Farisai kod moko kuom jondiko ma nosebiro koa Jerusalem nochokore kolwore.
2  Kendo ne gineno moko kuom jopuonjrene ka chiemo gi lwedo ma ok ler, tiende ni, ma ok gilogo.
3  (Nimar Jo-Farisai gi Jo-Yahudi duto ok chiem ka pok gilogo nyaka e okumbo nikech gimakore gi timbe kod chike mag joma chon,
4  kendo ka giwuok e chiro ok gichiem ka pok gilwokore. Nitie gik mang’eny ma gitimo ma giseyudo kendo ma gimakorego, kaka batiso mag okombe, gi agulni, kod gik molos gi mula.)
5  Omiyo, Jo-Farisai kod jondikogo nopenje niya: “Ang’o momiyo jopuonjreni ok luw timbe kod chike mag joma chon, to gin gichiemo gi lwedo ma ok ler?”
6  Nodwokogi kama: “Isaya nokoro kare kuomu un joma wuondore, kaka ondik ni, ‘Jogi miya luor mana gi dhogi to chunygi bor ahinya koda.
7  Gilama kayiem nono nikech gipuonjo chike dhano ka gima gin chike Nyasaye.’
8  Uweyo chik Nyasaye kae to umakoru gi tim dhano.”
9  E wi mano, nokonegi niya: “Ulony e ketho chik Nyasaye mondo eka urit timu.
10  Kuom ranyisi, Musa nowacho ni, ‘Mi wuoru gi meru luor,’ kendo ni, ‘Ng’at ma wuoyo gi wuon mare kata gi min mare e yor achaya to mondo onege.’
11  To un uwacho ni, ‘Ng’at mowacho ne wuon mare kata ne min mare ni: “Gimoro amora ma an-go ma anyalo konyigo en korban (tiende ni, mich mowal ne Nyasaye),”’
12  ok uyiene mondo ochiw kony moro amora ne wuon mare kata min mare.
13  Kuom mano, utimo wach Nyasaye doko kayiem nono nikech timbeu kod chikeu ma usepuonjo joma oluwo bang’u. To un utimo gik mang’eny ma chal gi mago.”
14  Koro ka noseluongo oganda kendo ire, nowachonegi niya: “Chiknauru itu uduto mondo uwinj tiend wach.
15  Onge gimoro man oko ma donjo kuom dhano ma nyalo miyo dhano obed ma ok ler; to gik ma wuok ei dhano e ma miyo dhano bedo ma ok ler.”
16  ——
17  Koro ka nosedonjo e ot moro kama oganda ne ongee, jopuonjrene nochako penje wach ngerono.
18  Omiyo, nowachonegi kama: “Un bende pok uwinjo tiend ngerono kaka gin? Ok ung’eyo ni onge gimoro man oko ma donjo ei dhano ma nyalo miyo dhano obed ma ok ler,
19  nikech ok okal kodonjo ei chunye, to odonjo e ich kae to igole oko e cho?” Omiyo, gima ne owacho en ni chiemo duto ler.
20  E wi mano, nowacho niya: “Gima wuok e i dhano e ma miyo dhano bedo ma ok ler.
21  Nimar e iye, ei chuny dhano e ma paro maricho wuokie, gi timbe terruok, gi kuo, gi nek,
22  gi timbe mag chode, gi ich-lach, gi timbe maricho, gi wuond, gi tim wang’-teko, gi wang’ ma nigi ich-lit, gi ng’awruok, kod fuwo.
23  Gik marichogo duto wuok ei dhano kendo gimiyo obedo ma ok ler.”
24  Nowuok kanyo mi odhi e alwora mar Tiro gi Sidon. Kuro nodonjo e ot, moro to ne ok odwar ni ng’ato ang’ata ong’e mano, kata kamano ji nong’eyo.
25  Gikanyono, dhako moro ma nyare matin ne nigi jachien nowinjo wachne, mi nobiro mopodho piny e tiende.
26  Dhakono ne en Nya-Grik moa Sirofonike; kendo nosiko kohombe mondo ogol jachien oa kuom nyare.
27  To nowachone kama: “Kwong iwe nyithindo oyieng’ mondi nimar ok en gima owinjore kawo chiemb nyithindo kendo witogi ne guogi matindo.”
28  Kata kamano, dhakono nodwoke niya: “Ee, ruoth, to e ma pod guogi matindo manie bwo mesa bende chamoga ng’injo mag chiemb nyithindo matindo.”
29  Eka nokone niya: “Nikech isewacho mano, dhiyo; jachiendno osewuok kuom nyari.”
30  Omiyo, nowuok mi odhi dalane moyudo ka nyathi matinno onindo e otanda kendo jachien nosewuok kuome.
31  Ka Yesu noduogo koa e alwora mar Tiro, nokalo ei Sidon nyaka e Nam Galili, kokalo e alwora mar Dekapoli.
32  Kanyo ne gikelone ng’at moro ma ite odino kendo ma ok ne nyal wuoyo maler, mi ne gisaye mondo oket lwete kuome.
33  Kae to notero ng’atno tenge kar kende mabor gi oganda. Eka noketo lith lwetene e it ng’atno, kendo bang’ ng’ulo olaw, nomulo lew ng’atno.
34  Mi nong’iyo malo e polo, mogamo muya matek kendo wachone niya: “Efatha,” tiende ni, “Yawri.”
35  Eka ite noyawore kendo lewe ne ogonyore, mi nochako wuoyo maler.
36  Bang’ mano, nochikogi matek ni kik gihul ne ng’ato ang’ata wachno, to kaka nomedo chikogi e kaka ne gimedo lando wachno moloyo.
37  Kuom adier, ne gihum matamre gi nono mi giwacho niya: “Osetimo gik moko duto maber. Omiyo, kata mana joma itgi odino winjo kendo momni bende wuoyo.”
6  Noa kanyo modhi e gweng’gi kendo jopuonjrene noluwe.
2  Ka Sabato nochopo, nochako puonjo e sunagogi kendo thoth joma ne winje nohum mi gipenjore kama: “Ng’atni nogolo wechegi kanye? Kendo ang’o momiyo nomiye riekogi, bende ang’o momiyo tije madongogi timore kokalo e lwete?
3  Donge jali en fundi bao ma wuod Maria-cha, kendo owetene gin Jakobo, gi Josef, gi Judas, kod Simon, koso? To donge kata nyiminene ni kodwa kae, koso?” Omiyo, ne gichako chwanyore nikech en.
4  To Yesu nowachonegi kama: “Ji miyo janabi duong’, mak mana e gweng’gi, e kind wedene, kod e ode owuon.”
5  Omiyo, ne ok onyal timo tije madongo kanyo, mak mana keto lwete kuom ji manok ma ne tuo mondo ochanggi.
6  Kuom adier, nowuoro kaka jogo ne onge yie. Eka nodhi kolworo gwengego kopuonjo.
7  Koro noluongo ji Apar Gariyoka mochako orogi ji ariyo ariyo kendo nomiyogi teko e wi jochiende.
8  Bende, nochikogi ni kik giting’ gimoro amora ne wuoth mak mana luth—ok makate, kata ofuk chiemo, kata pesa e msibegi—
9  kendo ni girwak wuoche to kik girwak nengni ariyo.
10  E wi mago, nokonegi niya: “Ka udonjo e ot moro amora, beduru kanyo nyaka ua.
11  To kama ok orwakue kata ok owinjue, sama uwuok kanyo, teng’uru buch tiendeu mondo mano ochiwnegi neno.”
12  Eka ne giwuok mi giyalo mondo ji olok chunygi a e richo
13  kendo ne gigolo jochiende mang’eny, mi ne giwiro ji mathoth ma ne tuo gi mo kendo ne gichangogi.
14  Koro Ruoth Herode nowinjo wachno, nimar nying Yesu nong’ere ahinya kendo ji ne wacho niya: “Osechier Johana Jabatiso oa kuom joma otho kendo mano e momiyo tije madongogo timore kokalo kuome.”
15  To jomoko ne wacho kama: “En Elija.” To pod moko ne wacho niya: “En janabi mana kaka achiel kuom jonabi machon.”
16  Kata kamano, ka Herode nowinjo mano, nowacho kama: “Johana ma ne ang’ado wiyecha osechier.”
17  Nimar noyudo Herode oseoro wach mondo omak Johana kendo ne otueye e jela nikech Herodia chi Filipo owadgi, nimar Herode nosekende.
18  Nikech Johana nosebedo ka nyiso Herode niya: “Ok en gima owinjore gi chik mondo ikaw chi owadu.”
19  Omiyo, Herodia nomako sadha kode kendo nodwaro nege, to ne ok onyal.
20  Nimar Herode noluoro Johana kendo nong’eye kaka ng’at makare kendo maler, omiyo norite maber. Nojawinje, to bang’e ok nong’eyo gima dotim, to pod nodhi nyime winje gi ilo.
21  Kata kamano, chieng’ mowinjore nochopo ka Herode noloso nyasi mar chiemo modhiambo e odiechieng nyuolne. Ne oloso nyasino ne jotije madongo gi jotend-jolweny mage kod joma ne nigi huma ahinya e Galili.
22  Eka nyar Herodia nobiro mi omiel kendo nomoro Herode kod joma ne chiemo kode. Ruoth nowacho ne nyakono niya: “Kwaya gimoro amora midwaro to abiro miyigo.”
23  Ee, nokuong’orene kama: “Gimoro amora ma ikwaya anamiyigo, kata mana nus pinyruodha.”
24  Omiyo, nyakono ne odhi oko mopenjo min mare kama: “Ang’o monego akwa?” Nodwoke niya: “Wi Johana Jabatiso.”
25  Gikanyono, nyakono noringo mapiyo modhi ir ruoth kendo nochiwo kwayone niya: “Adwaro ni imiya wi Johana Jabatiso e san gie sani.”
26  Kata obedo ni ruoth nokuyo ahinya nikech mano, ne ok odwar tame nikech kuong’ruok ma nosetimo kendo nikech wende.
27  Omiyo, gikanyono ruoth nooro jarit moro kendo nochike mondo okel wi Johana. Eka jaritno ne odhi mong’ado wiye e jela
28  mokelo wiyeno e san. Nomiyo nyakono kae to nyakono nomiyo min mare.
29  Ka jopuonjre mag Johana nowinjo wachno, ne gibiro mi gikawo ringrene kendo ne giyike e liel.
30  Joote nochokore ka gilworo Yesu koni gi koni, mi ne giwachone gik moko duto ma ne gisetimo kendo puonjo.
31  Eka nokonegi niya: “Biuru kar kendu kama onge ji mondo uyue matin.” Nikech ji mang’eny ne biro kendo a ma kata thuolo mar yueyo kata chiemo ne giongego.
32  Omiyo, ne giwuok ka giidho yie nyaka kar kendgi kama ji ongee.
33  Kata kamano, ji nonenogi ka gidhi, mi ng’eny ji nong’eyo mano. Kendo ji nowuok e taondego duto mi giringo gi tiendgi, kendo ne gikwongonegi kuno.
34  Ka nowuok e yie, noneno oganda mang’ongo mi nokechogi, nikech ne gichal kaka rombe ma onge jakwath. Omiyo, nochako puonjogi gik mang’eny.
35  Gie sechego koro sa nolewo, kendo jopuonjrene nobiro ire mi giwachone niya: “Kae bor gi kama ji odakie kendo sa koro olewo.
36  Nyisgi gia mondo gidhi e gwenge gi mier man machiegni eka ging’iew gimoro ma ginyalo chamo.”
37  Nodwokogi kama: “Un migiuru gima ginyalo chamo.” Eka ne gipenje niya: “Be dwadhi mi wang’iew makate mag dinari 200 mondo wami ji mi romgi chamo?”
38  En nopenjogi kama: “Un gi makate adi? Dhiuru ung’i!” To bang’ ng’iyo ne gidwoke niya: “Makate abich gi rech ariyo.”
39  Eka nochiko oganda duto mondo obed piny e lum mang’ich e kidienje kidienje.
40  Mi ne gibet piny e kidienje mag 100 kod mag 50.
41  Eka nokawo makate abichgo kod rech ariyogo, mi nong’iyo malo e polo kendo noguedho gigo. Bang’e, nong’ingo makatego mochako miyogi jopuonjrene mondo giketgi e nyim ji, kendo nopogo rech ariyogo ne jogo duto.
42  Omiyo, ji duto nochiemo mi giyieng’
43  kendo ne gichoko ng’injo mag makate mopong’o okepni 12, ka ok okwan mag rech.
44  Joma nochamo makatego ne gin chwo 5,000.
45  Eka ma ok odeko, nojiwo jopuonjrene mondo giidh yie gitelne loka nam ka gichomo Bethsaida, ka en to pod nogonyo oganda.
46  To bang’ goyonegi oriti, nodhi e got moro mondo olem.
47  Ka nochopo odhiambo, yie ne ni e dier nam to en ne en kende e lowo motwo.
48  Omiyo, ka noneno ka kwang’o yie ne bedonegi matek nikech yamo ne chomogi tir, chiegni e arita mar ang’wen gotieno, nobiro kochomogi ka owuotho e wi nam; to en nodwaro kadhogi.
49  Kane ginene kowuotho e wi nam, ne giparore kama: “En ni waleko, koso?” Kendo ne gikok matek.
50  Nimar giduto ne ginene mi chunygi nochandore. To gikanyono nowuoyo kowachonegi niya: “Beduru gi chir! En an; kik uluor.”
51  Eka noidho irgi e yie, kendo yamono nogik. Mano nomiyo gihum nono
52  nimar pod ne ok giwinjo tiend wach makatego, kata kamano chunygi pod ne odinore.
53  Kane ging’ado loka machielo, ne gichopo Genesaret mi gigowo yie kanyo.
54  To mapiyo kane gisewuok e yie, ji ne ofwenye.
55  Ne giringo kuonde duto e alworano mi ne gichako kelo otendni moting’o joma ne tuore nyaka kama ne giwinjo ni entieree.
56  To e gwenge kata taonde kata mier ma nodonjoe, ji ne keto joma tuo e chirni, kendo ne gisaye mondo gimulie mana riak nangane ma oko kende. Kendo jogo duto ma nomulo nangane, nochango.
13  E sama nowuok e hekalu, achiel kuom jopuonjrene nowachone niya: “Japuonj, ne ane! kitego kod utego beyo miwuoro!”
2  Kata kamano, Yesu nokone kama: “Ineno ute madongogi? Onge kidi ma biro dong’ e wi kidi wadgi ma ok nowit piny.”
3  Sama nobet piny e Got Zeituni kama hekalu ne nyalo nenoree, Petro gi Jakobo gi Johana kod Andrea nopenje kar kendgi niya:
4  “Wachnwae, karang’o ma gigi biro timoree, to en ranyisi mane ma biro nyiso kinde ma gigi duto nochop e giko?”
5  Omiyo, Yesu nochako wachonegi kama: “Tang’uru mondo kik ng’ato mi ulal.
6  Ji mang’eny nobi ka gitiyo gi nyinga ka giwacho kama, ‘An e en,’ kendo ginimi ji mang’eny lal.
7  E wi mano, ka uwinjo wach lwenje kod humb lwenje, kik uluor; gigi nyaka timre, kata kamano giko to nobed ni pod.
8  “Nikech oganda noked gi oganda kendo pinyruoth noked gi pinyruoth; yiengni mag piny nobedie kamoro bang’ machielo; chiemo bende nobed manok. Magi gin chakruok mag muoch ma kecho.
9  “To un, beduru motang’. Ji noteru e utegi mag ng’ado bura kendo ibiro gou e sunagoke kendo ji nomi uchung’ e nyim joloch gi ruodhi nikech an, mi unuchiwnegi neno.
10  Bende, ei ogendni duto, wach maber nyaka kwong yal.
11  Ka gikawou mondo giteru e utego ng’ado burago, kik ubed gi parruok motelo kuom gima duwach; to gima ibiro miu e sano, wachuru mano, nimar ok en un ma uwuoyo to en roho maler.
12  E wi mano, owadgi ng’ato notere mondo onege, to wuoro nolokre gi nyathine, kendo nyithindo nolokre gi jonyuolgi kendo ginimi neggi.
13  Kendo ji duto nosin kodu nikech nyinga. To ng’at ma onano nyaka giko ibiro res.
14  “Kata kamano, ka uneno gima odwanyore ma kelo kethruok kochung’ e kama ok onego obedie (jasomo mondo oti gi rieko), eka joma ni Judea mondo ochak ringo ka gidhi e gode.
15  Ng’at man e wi tat ot kik olor piny kata donjo ei ode mondo okaw gimoro amora;
16  kendo ng’at man e puodho kik dog pacho e gik moweyo chien mondo okaw nangane ma oko.
17  Yaye, nobed malit ne mon ma yach kod mago ma dhodho nyithindo e ndalono!
18  Sikuru ka ulamo mondo mano kik timre e ndalo koyo;
19  nikech kindeno nobed kinde masira ma pok ne otimore a chakruok mar chuech Nyasaye nyaka chop sani, to ok nochak otimre kendo.
20  Kuom adier, dine bed ni Jehova ok ong’ado ndalogo machuok, onge ng’ato ma dores. To nikech joma oyier ma osewalo, oseng’ado ndalogo machuok.
21  “Eka bende ka ng’ato wachonu ni, ‘Neuru! Eri Kristo ni ka,’ kata ni, ‘Neuru! En kacha!’ kik uyie mano.
22  Nimar Kristo mag miriambo gi jonabi mag miriambo nosiek kendo ginitim ranyisi madongo gi gik miwuoro mondo gimi ji orweny, ma ka nyalore, to gimi kata mana jogo moyier olal.
23  E momiyo un to beduru motang’. Asewachonu gigi duto motelo.
24  “To e ndalogo, bang’ masirano, ibiro lok wang’-chieng’ obed mudho kendo dwe ok nochiw ler mare
25  kendo sulwe nobed ka lwar koa e polo kendo ibiro yieng teko manie polo.
26  Eka ginine Wuod dhano ka biro e boche polo ka en gi teko mang’ongo kod duong’.
27  Kendo eka obiro oro malaikene mi ginichok joge moyier kanyachiel ka giwuok e tunge ang’wen mag piny,  a e tung’ piny nyaka e tung’ polo.
28  “Koro puonjreuru kuom ranyisi mar yadh ng’owo: Mapiyo bang’ ka bedene osedongo moloth mayom kendo kosegolo obokene, ung’eyo ni kinde oro chiegni.
29  Kamano bende, sama uneno gigi ka timore, ng’euru ni Wuod dhano chiegni e dhoot.
30  Adier awachonu ni, tieng’ni ok bi kalo ngang’ nyaka chop gigi duto timre.
31  Polo gi piny biro kalo, to wechena ok nokal ngang’.
32  “Kuom wach chieng’no kata sano, onge ng’at mong’eyo, kata malaike manie polo, kata Wuod Nyasaye, to mana Wuora.
33  Sikuru ka utang’, sikuru ka uneno, nimar ok ung’eyo ni kinde moket en karang’o.
34  En kaka ng’at moro ma nodhi wuoth e piny mabor, moweyo ode, kendo nomiyo wasumbnine teko, moro ka moro gi tichne, kendo nochiko jarit-dhoot mondo orit ka oneno.
35  Kuom mano, sikuru ka uneno nikech ok ung’eyo ni wuon ot biro karang’o, kabe obiro godhiambo kata e dier otieno kata kogwen kata gokinyi ahinya,
36  mondo ka obiro apoya kik oyud kunindo.
37  To gima awachonu awacho ne ji duto niya: Sikuru ka uneno.”
14  Koro Pasaka kod Sawo mar Makate Maonge Thowi ne dhi timore odiechienge ariyo bang’e. Kendo jodong-jodolo gi jondiko ne manyo kaka ne ginyalo make ka gitiyo gi wuond mariek, nikech ne gidwaro ginege;
2  nimar ne giwacho kama: “Ok e kinde sawo; dipo ka koko obetie e kind oganda.”
3  To kane en Bethania kochiemo e od Simon jadhoho, dhako moro nobiro ma nigi chupa molos gi kidi mar alabasta moting’o mo ma nigi suya mamit, mor nad madier, ma en mo ma nengone ne tek gilala. Notoyo dho chup alabastano mi nochako olo morno e wi Yesu.
4  Nikech mano, jomoko nowacho e kindgi giwegi ka gin gi mirima niya: “Ang’o momiyo mo ma nigi suya mamitni iketho kama?
5  Nimar dine ous mo ma nigi suya mamitni e nengo mokalo dinari 300 mondo omi joma odhier pesago!” Omiyo, ne gisin kode ahinya.
6  Kata kamano, Yesu nowachonegi niya: “Wereuru kode. Ang’o momiyo utemo chande? Osetimona tim maber.
7  Nimar kinde duto un gi joma odhier, kendo unyalo timonegi maber samoro amora ma udwaro. An to ok unubed koda kinde duto.
8  Osetimo gima onyalo; oseolo mo ma nigi suya mamit e denda mondo oika motelo ne yik.
9  Adier awachonu ni, kamoro amora ma ibiro landie wach maber e piny duto, gima dhakoni osetimoni bende nowach kaka rapar mare.”
10  To Judas Iskariot, ma ne en achiel kuom ji Apar Gariyoka nowuok modhi ir jodong-jodolo mondo ondhog Yesu.
11  Kane giwinjo mano, ne gimor mi gisingo mar miye pesa mar fedha. Omiyo, nochako manyo thuolo mar ndhoge.
12  Koro e odiechieng’ mokwongo mar sawo mar Makate Maonge Thowi, chieng’ ma ne gin gi tim mar chiwo misango mar Pasaka, jopuonjrene nopenje niya: “Idwaro ni wadhi waikni kanye mondo ichamie Pasaka?”
13  Eka nooro jopuonjrene moko ariyo kowachonegi kama: “Donjuru e taon, kendo ng’at moro moting’o aguch lowo mar pi biro romo kodu. Uluwe,
14  kendo ka modhi modonjoe wachuru ne wuon odno ni, ‘Japuonj penjo kama: “Ere od welo kama dachamie Pasaka gi jopuonjrena?”’
15  To obiro nyisou ot mamalo malach moseikie gik moko. Kanyo e ma mondo uiknwa.”
16  Omiyo, jopuonjre nowuok mi gidonjo e taondno kendo ne giyudo mana kaka nosewachonegi, mi ne gitimo ikruok ne Pasaka.
17  Ka nosechopo odhiambo, nobiro gi ji Apar Gariyoka.
18  To sama ne gibet piny e mesa ka gichiemo, Yesu nowacho kama: “Adier awachonu ni, ng’at achiel kuomu, ma chiemo koda, biro ndhoga.”
19  Ne gichako winjo malit mi ng’ato ka ng’ato ne openje niya: “Dobed an, koso?”
20  Nowachonegi kama: “En achiel kuomu un ji Apar Gariyo, jalno ma luto lwete koda e bakul.
21  Nimar Wuod dhano dhi tho mana kaka nondik kuome, to yaye nobed malit ne ng’atno ma Wuod dhano indhogo kokalo kuome! Dine obedo maber moloyo ka dine ok onyuol ng’atno.”
22  To sama ne gidhi nyime gi chiemo, nokawo makate, noguedho, nong’ingo, mi nomiyogi kowacho niya: “Kawuru; mani ochung’ ne ringra.”
23  Eka bang’ kawo okombe, nogoyo erokamano, mi nomiyogi, kendo giduto ne gimethoe.
24  Mi nokonegi niya: “Mani ochung’ ne ‘remba mar singruok,’ ma biro chuer nikech ji mang’eny.
25  Adier awachonu ni, ok anachak amadh divai mar olemb mzabibuni kendo nyaka chop chieng’no ma abiro madhee manyien e Pinyruodh Nyasaye.”
26  Gikone, bang’ wero wende mag pako Nyasaye, ne giwuok mi gidhi e Got Zeituni.
27  Eka Yesu nowachonegi niya: “Uduto ubiro chwanyoru nimar ondik kama: ‘Abiro goyo jakwath kendo rombe biro ke.’
28  To ka osechiera, abiro dhi Galili motelonu.”
29  To Petro nodwoke niya: “Kata kapo ni jomamokogo duto ochwanyore, an to ok abi timo kamano.”
30  Nikech mano, Yesu nowachone kama: “Adier awachoni ni, kawuono, ee, e otieno ma kawuononi, ka pok thwon-gweno okok nyadiriyo ibiro kwer nyadidek ni ok ing’eya.”
31  To nomedo ramo kowacho niya: “Kata kochuno ni atho kodi, ok abi kwer ngang’ ni ok ang’eyi.” Bende jomamokogo duto nochako wacho mana kamano.
32  Eka ne gichopo kama iluongo ni Gethsemane, mi nowacho ne jopuonjrene niya: “Beduru piny kae sama alemo.”
33  Kendo nokawo Petro gi Jakobo kod Johana modhi kodgi, mi nochako bedo gi kuyo kendo chunye ne chandore ahinya.
34  Nowachonegi niya: “Chunya nigi kuyo maduong’ ma datho kata. Beduru kae kendo sikuru ka uneno.”
35  Kendo ka nosedhi mabor matin, nopodho piny mochako lemo ni ka nyalore to sano okal kik bine.
36  Eka nowacho niya: “Aba, Wuora, gik moko duto nyaloreni; gol okombeni oa kuoma. Kata kamano, ok gima adwaro to gima idwaro.”
37  Noduogo monwang’ogi ka ginindo mi nopenjo Petro kama: “Simon, inindo? Ionge gi teko mar neno ka irito kata mana kuom sa achiel?
38  Sikuru ka uneno kendo ka ulemo kinde duto mondo kik udonj e tem. En adier ni chuny dwaro to ringruok e ma nyap.”
39  Mi nodok mondo olem kendo, kowacho mana wecheka.
40  Kendo noduogo moyudogi ka ginindo nimar nindo nohewogi, omiyo ne ok ging’eyo gima ne ginyalo dwoke.
41  Mi noduogo mar adek mowachonegi niya: “E sa ma kama unindo kendo uyueyo! Oromo! Sa osechopo! Neuru! Indhogo Wuod dhano e lwet joricho.
42  Auru malo, wadhiuru. Neuru! Jandhokna osekayo machiegni.”
43  Eka gikanyono ka pod nowuoyo, Judas, ma ne en achiel kuom ji Apar Gariyoka nochopo, kendo ne en gi oganda moting’o ligengni gi arunge ka oorgi gi jodong-jodolo gi jondiko kod jodongo.
44  Koro noyudo jandhokne osemiyogi ranyisi ma ne giwinjoree kowacho kama: “Ng’at ma abiro nyodho, mano e en; makeuru kendo utere ka en e bwo arita maber.”
45  Mi nobiro ire tir mowacho ni, “Rabi!” kae to ne onyodhe gi mor.”
46  Omiyo, ne gimake mondo gidhi kode.
47  Kata kamano, achiel kuom joma ne ochung’ kanyo nowuodho liganglane mi nochadhogo misumba mar jadolo maduong’ kendo nong’ado ite oko.
48  To Yesu nopenjogi kama: “Ere gimomiyo ubirona kuting’o ligengni gi arunge ka joma dhi mako jamecho?
49  Pile ka pile ne an kodu e hekalu ka apuonjo to ok ne umaka. Kata kamano, mani en ni mondo Ndiko ochop.”
50  Eka giduto ne gijwang’e mi giringo.
51  To ng’at moro ma rawera ma ne ni duk ma norwakore mana gi law kitani moro maber, nochako luwe machiegni to ne gitemo mondo gimake,
52  kata kamano noweyo nanga mar kitanino mi noringo duk.
53  Koro ne gitero Yesu ir jadolo maduong’ kendo jodong-jodolo gi jodongo kod jondiko duto nochokore.
54  To Petro noluwe ka en mabor matin nyaka e laru mar jadolo maduong’; kendo nobet kanyachiel gi jotich mag ot ka ooyo mach ma ne liel karieny.
55  Koro jodong-jodolo gi buch Sanhedrin duto ne manyo wach moro ma ne ginyalo donjonego Yesu mondo ginege, to ne ok giyudo wach moro amora.
56  Adier ji mang’eny ne chiwo neno mar miriambo e wiye, to neno ma ne gichiwogo ne kwedore.
57  Bende, nitie jomoko ma ne chung’ to gichiwo neno ma miriambo e wiye ka giwacho kama:
58  “Ne wawinjo kowacho ni, ‘Abiro goyo hekalu ma nolos gi lwedoni piny, kendo abiro gero machielo ma ok olos gi lwedo, mana gi ndalo adek.’”
59  To kata mana e wechego, neno ma ne gichiwo ne kwedore.
60  Eka jadolo maduong’ ne ochung’ e diergi mopenjo Yesu niya: “Ionge wach ma inyalo dwoko? En wach mane ma jogi donjonigo?”
61  To ne oling’ aling’a ma ok odwoko wach moro amora. Eka jadolo maduong’ nochako penje kendo niya: “Be in e Kristo Wuod Ng’at Moguedh?”
62  Yesu nodwoko kama: “Ee, e an; kendo ubiro neno Wuod dhano kobet e bat korachwich ma nigi teko kendo kobiro gi boche polo.”
63  Mi jadolo maduong’ noyiecho lepe kowacho niya: “Ere tiende medo luongo joneno?
64  Usewinjo kaka ochayo Nyasaye. Ung’ado nang’o?” Giduto ne ging’ado ni, owinjore otho.
65  Kendo jomoko nochako ng’ulo olaw kuome, kendo ne giumo wang’e mi gigoye adhong’ ka giwachone kama: “Kor ane wach!” Eka ne githalo wang’e, kae to jorit mag od bura nokawe.
66  Koro sama Petro ne ni mwalo oko e laru, achiel kuom jotich ma nyiri mag jadolo maduong’ nobiro.
67  Ka noneno Petro ka oyo mach, nong’iye tir mowachone kama: “In bende a in gi Yesu ma Ja-Nazarethno.”
68  To ne okwer kowacho niya: “Ok ang’eye, to bende ok awinj tiend gima itemo wacho,” eka nodhi kochomo yo rangach.
69  Kanyo, jatich ma nyako nonene mi nochako wacho ne joma ne ochung’ kanyo kama: “Ng’atni en achiel kuomgi.”
70  Petro ne okwer kendo. To bang’ kinde machuok, joma ne ochung’ kanyo nochako wacho ne Petro kama: “Kuom adier, in achiel kuomgi nimar adier in Ja-Galili.”
71  Kata kamano, nochako kuong’ore koramo niya: “Ok ang’eyo ng’at ma uwuoyo kuomeni!”
72  Gikanyono, thwon-gweno ne okok mar ariyo kae to Petro noparo wach ma Yesu nosewachone kama: “Ka pok thwon-gweno okok nyadiriyo, ibiro kwer nyadidek ni ok ing’eya.” Eka nowinjo malit mi nochako ywak.
5  Bang’e ne gichopo loka nam e gweng’ mar Jo-Gerasi.
2  Gikanyono, ka Yesu nosewuok e yie, ng’at moro ma ne ni e bwo teko jachien nowuok e kar liete mi oromo kode.
3  Nodak e kar liete kendo nyaka chop kindeno, onge chuth ng’at ma ne nyalo tueye matek, kata mana gi nyororo.
4  Ne itueyega gi rateke kod nyoroche nyading’eny, to ne ojachodo nyorochego kendo turo rateke; omiyo onge ng’at ma ne nigi teko ma nyale.
5  Kendo ndalo duto odiechieng’ gi otieno, nosiko kokok matek e kar liete gi gode, kendo ne ojang’adore owuon gi kite.
6  To ka noneno Yesu gi kama bor, noringo mokulorene.
7  Eka nokok gi dwol maduong’ niya: “En wach mane ma in-go koda Yesu, Wuod Nyasaye Mamalo Chutho? Kuong’ri gi nying Nyasaye ni ok ibi sanda.”
8  Nimar noyudo Yesu osewacho ne jachiendno kama: “Wuog ia kuom ng’atno, in jachien.”
9  To Yesu nopenje niya: “Nyingi ng’a?” Mi nodwoke kama: “Nyinga en Lijion, nimar wang’eny.”
10  Kendo nosiko kosayo Yesu ni kik oriemb jochiende oa e pinyno.
11  Koro ne nitie kanyo kueth maduong’ mar anguche ma ne kwayo e got.
12  Omiyo, jochiendego nosaye niya: “Yienwa wadhi ir angucheka mondo wadonj kuomgi.”
13  Mi ne oyienegi. Omiyo, jochiendego nowuok kendo ne gidonjo ei anguchego, mi kuethno noringo matek nyaka e geng nam mi ne ginyumore e nam kargi 2,000 kama, kendo ne githo.
14  To jokwadh anguchego noringo mi ne gitero wachno e taon kod gwenge mokiewo kode, kendo ji nobiro mondo gine gima noa timore.
15  Omiyo, ne gibiro ir Yesu mi gineno ng’at ma ne ni e bwo teko jachiencha, ma yande ne nigi Lijion. Ne ginene ka koro oserwakore mobedo piny kendo pache bende ne long’o, mi luoro nomakogi.
16  Bende, joma noseneno mano noluwonegi gima ne otimore ne ng’at ma ne nigi jachienno kod gima ne otimore ne angucheka.
17  Omiyo, ne gichako sayo Yesu ni oa e alworagi.
18  Koro sama Yesu ne idho yie, ng’at ma yande nigi jachienno nosaye ni mondo odhi kode.
19  To ne ok oyiene, mi nowachone niya: “Dhi pacho ir wedeni kendo inyisgi gik moko duto ma Jehova osetimoni kod kaka osekechi.”
20  Ng’atno nodhi mochako lando e Dekapoli gik moko duto ma Yesu nosetimone kendo ji duto nowuoro.
21  Ka Yesu noseng’ado nam kendo, modok e wath ma loka machielo, oganda mang’ongo nochokore ire; en to ne en e bath nam.
22  Achiel kuom jotelo ma ne tayo e sunagogi ma nyinge Jairo nobiro, kendo bang’ neno Yesu, nopodho piny e tiende.
23  Nosaye nyading’eny niya: “Nyara matin tuo ahinya. Akwayi ni idhi iket lweti kuome mondo ochang kendo obed mangima.”
24  Eka Yesu nodhi kode, to oganda mang’ongo ne luwe ka thung’e koni gi koni.
25  Koro ne nitie dhako moro ma rembe nosebedo ka chuer kuom higni 12.
26  Nosechandore ahinya e lwet jothieth mathoth kendo nosetiyo gi mwandune duto, to kar chango, tuone nomedo mana bedo marach moloyo.
27  Ka nowinjo humb Yesu, nobiro gi ka ng’eye ei oganda momulo nangane ma oko,
28  nimar nosiko kowacho kama: “Ka amulo mana nangane ma oko to abiro chango.”
29  Eka gikanyono remo ma nosebedo ka wuok kuome nochok, kendo nofwenyo e dende ni nosechange kuom tuone malitno.
30  Gikanyono, Yesu nofwenyo ni teko ne oa kuome, mi nolokore kochomo oganda mopenjo niya: “En ng’ano moa mulo nangana ma oko?”
31  To jopuonjrene nowachone niya: “In ineno oganda ka othung’i koni gi koni to ipenjo ni, ‘En ng’ano momula?’”
32  To ne ong’iyo koni gi koni mondo one ng’at ma notimo mano.
33  Luoro nomako dhakono kendo nokirni nikech nong’eyo gima nosetimorene, mi nosudo mopodho piny e nyime kendo nowachone adiera duto.
34  Yesu nokone kama: “Nyarwa, yieni osechangi. Dhi gi kuwe kendo ichang kuom tuoni malitno.”
35  Ka pod nowuoyo, jomoko nobiro koa e dala jatelo moro ma ne tayo e sunagogi mi giwachone kama: “Nyari osetho! Be pod onego idhi nyime chando Japuonj?”
36  To Yesu ka nowinjo wechegigo, nowacho ne jatelo ma ne tayo e sunagogino niya: “Kik iluor, nyis mana ni in gi yie.”
37  Koro ne ok oweyo ng’ato ang’ata oluwe mak mana Petro gi Jakobo kod Johana owadgi Jakobo.
38  Omiyo, ne gichopo e od jatelono kendo noneno ot kochacho gi koko mar joma ywak ka goyo nduru matek.
39  Kane osedonjo e ot, nokonegi kama: “Ang’o momiyo uywak kendo ukelo chochni? Nyathini ok otho, to onindo.”
40  Eka ne gichako nyiere ka gijare. To bang’ chikogi giduto mondo giwuog oko, nokawo wuon nyathino gi min mare kod joma ne ni kode, mi nodonjo kodgi iye ka ma nyathino ne nitie.
41  Eka bang’ mako lwet nyathino, nowachone niya: “Talitha kumi,” ma kolok to tiende en ni: “Nyako matin, awachoni ni, ‘A malo!’”
42  Kendo gikanyono nyakono ne ochung’ mochako wuotho. (Ne en jahigni 12.) Gikanyono, ne gimor ahinya gi ilo maduong’.
43  To nochikogi nyadinwoya ni kik ng’at moro amora ong’e wachno, kae to nowacho ni omi nyakono gimoro mondo ocham.
15  Kane piny chiegni ru, gikanyono jodong-jodolo, gi jodongo, kod jondiko, ma en buch Sanhedrin duto, noriwo paro kanyachiel, kae to ne gitueyo Yesu mi gitere kendo chiwe e lwet Pilato.
2  Pilato nopenje niya: “In e Ruodh Jo-Yahudi, koso?” En nodwoke kama: “In iwuon isewacho.”
3  To jodong-jodolo ne donjone gi weche mang’eny.
4  Koro Pilato nochako penje kendo niya: “Ionge dwoko ma dichiw? Ne ane kaka gidonjoni gi weche mang’eny.”
5  To Yesu ok nomedo dwoke, mi mano nomiyo Pilato owuoro.
6  Koro e kinde sawo ka sawo, nojagonyonegi ng’at achiel motue ma ne gidwaro.
7  Gie kindeno ne nitie ng’at miluongo ni Baraba ma ne ni e jela kanyachiel gi joma nong’anjo ne sirkal kendo ne gineko e timgi mar ng’anjono.
8  Omiyo, oganda nobiro mi gichako kwayo kaka Pilato ne jatimonegi.
9  Nopenjogi niya: “Udwaro ni agonynu Ruodh Jo-Yahudi, koso?”
10  Nimar Pilato nong’eyo ni ich-lit e ma nomiyo jodong-jodolo ochiwo Yesu e lwete.
11  To jodong-jodolo nojiwo oganda ni gikwa mondo ogonynegi Baraba, kar gonyo Yesu.
12  Eka Pilato nopenjogi kendo niya: “Kare ang’o monego atim gi jal muluongo ni Ruodh Jo-Yahudini?”
13  Ne gikok kendo kama: “Gure e yath!”
14  To Pilato nodhi nyime penjogi niya: “Nikech ang’o? En ketho mane mosetimo?” Pod ne gimedo kok matek niya: “Gure e yath!”
15  To nikech Pilato ne dwaro moro oganda, nogonyonegi Baraba; kendo bang’ chiko mondo ochwad Yesu, ne ochiwe mondo ginege e yath.
16  Koro askeche notere e laru mar od gavana kendo ne gichoko kanyachiel kidieny mangima mar askeche.
17  Mi ne girwakone kandho ma rangine rajamna kendo ne giloso osimbo mar kuthe mi gisidhone;
18  Eka ne gichako wachone kama: “Misawa, in Ruodh Jo-Yahudi!”
19  Bende, ne gigoyo wiye gi odundu kendo ne ging’ulo olaw kuome kendo ne gigoyo chongegi piny ka gikulorene.
20  Gikone, kane gisetieko jare, ne gilonyo kuome nanga ma rangine ne rajamnano, mi girwakone lepe ma oko. Kendo ne gitere mondo gigure e yath.
21  Bende, ne gichuno ng’at moro ma ne kalo mondo oting’ yath ma ne idhi negie Yesu, ng’atno ne iluongo ni Simon ma Ja-Kirene ma noa e gweng’ moro kendo ne en wuon Aleksanda kod Rufas.
22  Omiyo, ne gikele kama iluongo ni Golgotha, ma kolok tiende en ni, “Kar Hanga Wich.”
23  Kanyo, ne gitemo miye divai moruw gi manemane to notamore madho.
24  Mi ne gigure e yath kendo ne gipogore lepe ma oko kuom goyo ombulu mondo ging’e gima ng’ato ka ng’ato nonego okaw.
25  Koro sa adek okinyi,  e sama ne gigure e yath.
26  Kendo wach ma nodonjnego nondik e yadh-sand kama: “Ruodh Jo-Yahudi.”
27  E wi mano, ne giguro jomecho ariyo e yien kaachiel kode, achiel e bade korachwich to machielo e bade koracham.
28  ——
29  Kendo joma ne kalo ne jare, ka giyiengo wigi kendo ne giwacho kama: “He hee! In ma nidhi goyo hekalu piny kendo gere gi ndalo adek,
30  resri ane iwuon, ilor ia e yadh-sandno.”
31  E yo ma kamano bende, jodong-jodolo gi jondiko ne jare e kindgi giwegi ka giwacho kama: “Noreso jomoko; to en owuon ok onyal resore!
32  Kristo Ruodh Israel mondo olor ane koa e yadh-sandno eka wane mondo wayie kuome.” Kata mana joma ne ogur e yien e bathe koni gi koni ne jare.
33  Ka nochopo sa auchiel odiechieng’, mudho noimo pinyno duto nyaka sa ochiko.
34  Kendo ka nochopo sa ochiko, Yesu ne okok gi dwol maduong’ niya: “Eli, Eli, lama sabakthani?” ma tiende kolok en ni: “Nyasacha, Nyasacha, iseweya nang’o?”
35  Eka bang’ winjo mano, moko kuom joma ne ochung’ machiegni nochako wacho kama: “Neuru! Oluongo Elija.”
36  Kae to ng’at moro noringo monyumo sipanj e divai mawach, mi nokete e odundu kendo nomiye mondo omadh kowacho niya: “We obedne kamano! Wane ane kabe Elija dhi biro mondo olore piny.”
37  Eka Yesu nokok gi dwol maduong’ kae to otho.
38  Kendo pasia mar hekalu nobarore ariyo a malo nyaka piny.
39  Koro ka jatend-askeche ma ne ochung’ ka ng’iye noneno ni nosetho e yo ma kamano, nowacho kama: “Adier, jali ne en Wuod Nyasaye.”
40  Bende, ne nitie mon moko ma ne ng’icho gi kama bor matin, moko kuomgi ne gin Maria Magdalina, kaachiel gi Maria min Jakobo Matin gi Jose, kod Salome,
41  ma gin mon ma ne hinyo wuotho kode ka gikonye kane en Galili. Kanyo bende ne nitie mon mamoko mang’eny ma noyudo osebiro kode nyaka Jerusalem.
42  Koro nikech nosechopo odhiambo, to ne en chieng’ Ikruok, tiende ni chieng’ motelo ne Sabato,
43  Josef moa Arimathea, jal ma omi luor ma ne ni e bura mar Sanhedrin, ma bende nosebedo ka rito Pinyruodh Nyasaye, ne obiro. Nobedo gi chir mi nodhi ir Pilato kendo nokwaye ringre Yesu.
44  To Pilato nowuoro kabe nyaka chop sano ne inyalo yud ka osetho, kendo bang’ luongo jatend-askeche, nopenje kabe Yesu nosetho.
45  Ka noseyudo wach gadier kuom jatelono, noyie mondo omi Josef ringreno.
46  Bang’ mano, Josef nong’iewo law kitani maber, kendo ne oloro Yesu piny moboye e law kitani maberno, kendo nokete e liel ma nokuny ei lwanda; eka nong’ielo kidi moro e dho liel.
47  To Maria Magdalina kod Maria min Jose nodhi nyime ng’iyo kama noseketeeno.
1  Chakruok mar wach maber e wi Yesu Kristo, Wuod Nyasaye e ma:
2  Mana kaka ondik e bug janabi Isaya niya: “(Ne! Aoro jaotena e nyimi, ma biro ikoni yo.)
3  Nitie dwol ma kok e thim kama: ‘Ikuru ne Jehova yo! Miuru ndechene obed moriere tir.’”
4  Johana Jabatiso ne ni e thim koyalo wach batiso ma en ranyisi mar loko chuny mondo owe ne ji richo.
5  Kendo ji duto manie alwora mar Judea kod joma odak Jerusalem duto nodhi ire, mi nobatisogi e Aora Jordan kendo ne gihulo richogi ayanga.
6  Johana ne rwako nanga mar yie ngamia kod msip mar pien e nungone kendo nochamo det-bonyo kod mor-kich manie bungu.
7  To noyalo kowacho niya: “Nitie ng’at moro ma nigi teko moloya ma biro bang’a, ma an to ok awinjora lung’ora kendo gonyo tond wuochene.
8  An nabatisou gi pi, to en obiro batisou gi roho maler.”
9  E ndalogo, Yesu nobiro koa Nazareth mar Galili kendo Johana nobatiso Yesu e Jordan.
10  Eka gikanyono bang’ wuok e pi, Yesu noneno ka polo yawore kendo roho nobiro kuome e kit akuru.
11  Mi dwol moro noa e polo ka wacho niya: “In Wuoda ma ahero; aseyie kodi.”
12  Eka gikanyono roho nojiwe mondo odhi nyaka e thim.
13  Omiyo, nobet e thim kuom ndalo 40 ka Satan teme. Ne en kuno gi le mag bungu, kata kamano malaike ne tiyone.
14  Koro bang’ ka nosemak Johana, Yesu nodhi Galili koyalo wach maber mar Nyasaye
15  kowacho niya: “Kinde ma noket osechopo, kendo Pinyruodh Nyasaye osekayo machiegni. Lokuru chunyu a e richo kendo ubed gi yie kuom wach maber.”
16  Ka noyudo owuotho e bath Nam Galili, noneno Simon gi Andrea owadgi Simon ka gibolo gognigi e nam nikech ne gin jolupo.
17  Omiyo, Yesu nowachonegi niya: “Biuru uluwa, kendo anatimu jolupo mag ji.”
18  Eka gikanyono ne gijwang’o gognigi mi giluwe.
19  Bang’ sudo matin, noneno Jakobo wuod Zebedi gi Johana owadgi ka giloso gognigi e yiegi,
20  mi noluongogi ma ok odeko. Omiyo, ne giweyo Zebedi wuon-gi e yie gi jotich mondik, kendo ne giluwo bang’e.
21  Ne gidhi Kapernaum. Mapiyo ka Sabato nochakore, nodonjo e sunagogi mochako puonjo.
22  Kendo ji ne ohum gi yo ma nopuonjogo, nikech nopuonjogi kaka ng’at ma nigi teko, to ok kaka jondikogi.
23  E sa nogono, ne nitie ng’at moro e sunagokgi ma ne ni e bwo teko mar jachien kendo nokok niya:
24  “En wach mane ma in-go kodwa, Yesu Ja-Nazareth? Ibiro mondo ikethwa, koso? Ang’eyi malong’o, ni in e Ng’at Maler mar Nyasaye!”
25  To Yesu nokwere kama: “Ling’, kendo wuog ia kuome!”
26  Eka bang’ ka jachiendno nosemiyo ng’atno ogwecho matek kendo ywak gi dwol maduong’, noa kuome.
27  Oganda nohum ahinya mi gichako wacho e kindgi giwegi niya: “Ma to ang’o? Puonj manyien! Otiyo gi teko e chiko kata mana jochiende to giwinje.”
28  Omiyo, humbe nolandore mapiyo kuonde te e alwora duto mar Galili.
29  Eka ne giwuok e sunagogi mi gidhi e dala Simon kod Andrea, ka gin gi Jakobo kod Johana bende.
30  Koro min chi Simon noyudo onindo piny nikech ne en gi tuo mar midhusi, kendo mapiyo ne ginyiso Yesu wach tuoneno.
31  Bang’ dhi ire, nomako lwete mochunge malo. Midhusino noweye kae to nochako tiyonegi.
32  Ka nosechopo odhiambo kendo ka wang’-chieng’ nosepodho, ji nochako kelone jogo duto ma ne tuo kod joma ne nigi jochiende;
33  kendo taondno mangima nochokore e wang’ dhoot.
34  Omiyo, nochango ji mathoth ma ne tuore nikech midekre mopogore opogore kendo nogolo jochiende mang’eny, to ne ok oyie ne jochiende mondo owuo, nimar ne ging’eyo ni en Kristo.
35  Gokinyi mang’ich ka piny ne pod olil, noa malo mowuok oko mi odhi kamoro ma ji ne ongee, kendo nochako lemo kanyo.
36  To Simon kod joma ne ni kode ne manye
37  kendo ne giyude mi giwachone niya: “Ji duto manyi.”
38  To nodwokogi kama: “Wadhiuru kama chielo e gwenge man machiegni mondo ayal kuro bende nikech mano e momiyo nabiro.”
39  Eka nodhi koyalo e sunagokegi e Galili te kendo kogolo jochiende.
40  Kanyo bende jadhoho moro nobirone ka osaye, mi jalo nogoyo chonge piny bende ka wachone niya: “Kidwaro, to mi abed maler.”
41  Nikech mano, ne okeche morieyo bade momulego kowachone kama: “Ee, adwaro! Bed maler.”
42  Gikanyono, dhohono noa kuome mobedo maler.
43  Eka gikanyono nochike matek kendo nogonye mondo odhi
44  kowachone niya: “Ne ni ok iwacho ne ng’ato ang’ata wachni, to dhi inyisri e nyim jadolo, kendo nikech koro iler, ichiw gik ma Musa nochiko mondo mano ochiwnegi neno.”
45  To bang’ dhi, ng’atno nochako lando wachno e okang’ malach kendo nokeyo wachno kamoro amora, mi koro onge taon ma Yesu ne nyalo donjoe e lela, to nodhi nyime bedo kuonde ma ji ne ongee. Kata kamano, ji ne siko ka biro ire ka giwuok kuonde duto.
2  Koro bang’ ndalo moko, nochako odonjo Kapernaum kendo wach nolandore ni en e dalano.
2  Omiyo, ji mang’eny nochokore ma onge thuolo moro amora ma ne odong’ kata mana e dhoot, kae to nochako yalonegi wach.
3  Mi ne gikelone jatuo mar abach ka ji ang’wen oting’e.
4  To ne ok ginyal kele achiel kachiel ir Yesu nikech oganda ne thoth, omiyo ne gielo tado e wi kama Yesu ne nitie, kendo bang’ powo otuchi moro ne giloro otanda ma ja abachno nonindoe.
5  Ka Yesu noneno yiegi, nowacho ne jatuo mar abachno kama: “Nyathina, richoni oseweni.”
6  Koro moko kuom jondiko nobet kanyo kendo ne gipenjore e chunygi niya:
7  “Ere gimomiyo jali wuoyo kama? Ng’atni ochayo Nyasaye. En ng’ano ma nyalo weyo ne ji richo ma ok mana ng’at achiel, ma en Nyasaye?”
8  To gikanyono, Yesu ka nofwenyo e chunye ni ne gipenjore kamano e kindgi, nopenjogi kama: “Ang’o momiyo upenjoru wechegi e chunyu?
9  Mane mayot? Wacho ne ja abachno ni, ‘Richoni oseweni,’ koso wacho ni, ‘Chung’ mondo ikaw otandani kendo iwuoth’?
10  To mondo mi ung’e ni Wuod dhano nigi teko mar weyo ne ji richo e piny—” nowacho ne jatuono kama:
11  “Awachoni, Chung’ ikaw otandani kendo idhi dalani.”
12  Mi ne ochung’, kendo gikanyono nokawo otandane mowuotho e nyimgi giduto. Omiyo, giduto ne gihum mi ne gimiyo Nyasaye duong’ ka giwacho niya: “Pok ne waneno ngang’ gima kama.”
13  Ne odok kendo e bath nam to oganda duto ne siko ka biro ire, kendo nochako puonjogi.
14  To sama nokalo, noneno Lawi wuod Alfayo kobet e ofis mar osuru mowachone niya: “Bed jalupna.” Eka noa malo mi noluwe.
15  Bang’e, Yesu ne chiemo e od Lawi kendo josol osuru mang’eny kod joricho ne chiemo gi Yesu kod jopuonjrene, nimar ne nitie ji mang’eny kuomgi ma ne luwe.
16  To ka jondiko mag Jo-Farisai noneno kochiemo gi joricho kod josol osuru, ne gichako penjo jopuonjrene niya: “Ang’o momiyo japuonju chiemo gi josol osuru kod joricho?”
17  Ka Yesu nowinjo mano, nokonegi kama: “Joma ngima ok dwar laktar, to joma tuo e ma dwaro. Ne abiro luongo joricho, to ok joma kare.”
18  Koro jopuonjre Johana kod Jo-Farisai ne jotueyo chiemo. Omiyo, ne gibiro mi gipenje niya: “Ang’o momiyo jopuonjre Johana kod jopuonjre mag Jo-Farisai jotueyo chiemo to jopuonjreni to ok tue?”
19  Yesu nodwokogi niya: “Kinde ma wuon kisera ni kod osiepene, onge gimomiyo osiepenego onego otue, donge? Ka wuon kisera pod ni kodgi, ok ginyal tueyo.
20  To ndalo biro ma ibiro gol wuon kisera oa kuomgi, eka e ndalono ginitue.
21  Onge ng’at ma bawo law manyien e nanga moti. Kotimo kamano, rabaw manyienno biro ywayo motino mi yieche moloyo.
22  Bende, onge ng’at ma keto divai manyien e chupni pien moti miting’oe divai. Kotimo kamano, divai biro baro chupnigo mi divai kethre kaachiel gi chupnigo. To ji keto divai manyien e chupni pien manyien miting’oe divai.”
23  Koro ka noyudo okadho e puothe cham chieng’ Sabato, jopuonjrene nochako jako wiye cham sama ne gidhi.
24  Omiyo, Jo-Farisai nowachone niya: “Ero ne! Ang’o momiyo gitimo gima ok owinjore gi chik chieng’ Sabato?”
25  To nopenjogi kama: “Pok usomo gima Daudi notimo ka nochando chiemo to ne odenyo kaachiel gi joma ne en-go?
26  Kaka inyiso e sigand Abiathar jaduong’-jodolo, ni Daudi nodonjo e od Nyasaye mi ochamo makate michiwo e nyim Nyasaye, ma en gima chik ok oyie ne ng’ato ang’ata chamo, to mana jodolo kende, kendo moko bende nomiyo joma ne ni kode?”
27  Eka nowachonegi niya: “Ne oket Sabato nikech dhano, to ok dhano nikech Sabato.
28  Omiyo, Wuod dhano en Ruodh Sabato bende.”
3  Nodonjo e sunagogi moro kendo, to ne nitie ng’ato kanyo ma lwete oner.
2  Omiyo ne ging’iye ahinya mondo gine kabe nodhi chango ng’atno chieng’ Sabato eka mondo gidonjne.
3  Nowacho ne ng’at ma lwete ne onerno niya: “A malo mondo ibi diere kae.”
4  Eka nopenjogi kama: “E chieng’ Sabato, chik oyie ne ng’ato timo gima ber koso timo gima rach? Reso ngima koso neko?” To ne giling’.
5  Bang’ ng’iyogi koni gi koni gi mirima, ka en gi lit ahinya nikech chunygi ne tek, nowacho ne ng’atno niya: “Rie lweti.” Mi norieyo kendo lweteno nochango.
6  Eka Jo-Farisai nowuok oko kendo gikanyono ne gichako choko bura gi jolup Herode mondo mi ginege.
7  To Yesu nowuok mondo odhi e nam kaachiel gi jopuonjrene kendo oganda mang’ongo moa Galili gi moa Judea noluwe.
8  Kata mana e Jerusalem gi Idumea gi loka Jordan kod e alwora mar Tiro gi Sidon, oganda mang’ongo nowuok kuondego mobiro ire kane giwinjo gik mang’eny ma notimo.
9  Kendo nowacho ne jopuonjrene ni gidwarne yie moro matin ma nonyalo idhoe mondo oganda kik thung’e.
10  Nikech nochango ji mang’eny, jogo duto ma ne tuore malit ne ochokore ka ma ne entie ka girire mondo gimule.
11  Kata mana jochiende kane onene, ne gipodho piny e nyime ka gikok niya: “In e Wuod Nyasaye.”
12  To nyading’eny nochikogi matek ni kik gimi ji ong’e ni en ng’a.
13  Noidho got moro mi noluongo joma nodwaro, kendo ne gidhi ire.
14  Eka noyiero ji 12 ma bende nomiyo nying ni joote, joma ne dhi wuotho kode kendo ma nodhi oro mondo oyal
15  kendo ma ne dhi bedo gi teko mar golo jochiende.
16  To ji 12 ma noyierogo ne gin Simon ma bende nomiyo nying ni Petro,
17  gi Jakobo wuod Zebedi, kod Johana owadgi Jakobo (gin bende nomiyogi nying ni Boanaje, ma tiende en ni “Yawuot Mor Polo”),
18  gi Andrea, gi Filipo, gi Bathlomeo, gi Mathayo, gi Thoma, gi Jakobo wuod Alfayo, gi Thadayo, gi Simon ma jakinda,
19  kod Judas Iskariot, ma bang’e ne ondhoge. Eka nodonjo e ot moro
20  to oganda nochokore kendo, mi ne ok ginyal kata mana chiemo.
21  To ka wedene nowinjo wachno, ne gidhi mondo gimake nikech ne giwacho kama: “Wiye osekethore.”
22  Bende, jondiko ma ne olor koa Jerusalem ne wacho niya: “En gi Belzebub kendo ogolo jochiende kotiyo gi teko mar jatelo mar jochiende.”
23  Omiyo bang’ luongogi ire, nowuoyo kodgi kotiyo gi ngeche kama: “Ere kaka Satan nyalo golo Satan?
24  Ka pinyruoth obedo gi ywaruok e kinde owuon, pinyruodhno ok nyal chung’;
25  kendo ka ot nigi ywaruok e kinde owuon, odno ok bi chung’.
26  Bende, ka Satan kedo e kinde owuon kendo osebedo gi ywaruok, ok onyal chung’, to ochomo e giko.
27  Kuom adier, onge ng’at ma nyalo donjo ei od ng’at ma ratego mi oyak gige mak mana ka okwongo otueyo ng’atno. Mana bang’ mano eka koro onyalo yako ode.
28  Adier awachonu ni, gik moko duto ma nyithind dhano otimo, ibiro wenegi, kata bed ni gin richo mage kata weche manade mag ayany.
29  To ng’at ma chayo roho maler ok nowene nyaka chieng’, to obedo gi ketho mar richo mochwere.”
30  Nowuoyo kamano nikech ne giwacho niya: “En gi jachien.”
31  Koro min mare gi owetene nobiro mi gichung’ oko, kae to ne gioro ng’ato mondo oluonge.
32  Nikech oganda nobet kolwore, ne giwachone niya: “Ero ne! Minu kod oweteni ni oko gidwari.”
33  To nodwokogi kama: “Minwa en ng’a kendo owetena gin ng’a gini?”
34  Eka kong’iyo joma nobet kolwore nowachonegi niya: “Neuru, minwa kod owetena!
35  Ng’at ma timo dwaro mar Nyasaye, mano e owadwa gi nyamera kod minwa.”
12  Kendo nochako wuoyo kodgi kotiyo gi ngeche niya: “Ng’at moro nopidho puoth mzabibu kendo nogero chiel molwore, mi nokunyo bur mar biyo divai, kendo nogero ot ma rabora mar ng’icho; eka noketo puodhono e lwet jopur ma chule, kae to nodhi wuoth e piny moro mabor.
2  Ka kinde ma olemo nyakie nochopo, nooro misumba moro mondo odhi okel moko kuom olemo mag puoth mzabibuno koa kuom jopurgo.
3  To jopurgo ne omake mi gigoye, kendo ne giriembe gi lwete nono.
4  Nooro kendo misumba machielo irgi, to mano ne gigoyo wiye kendo ne gitimone timbe achaya.
5  Eka nooro misumba machielo, to en ne ginege, kendo nooro mamoko mang’eny, to moko kuomgi ne gigoyo, to moko ne ginego.
6  Pod nodong’ gi ng’at moro achiel ma en wuode mohero. Ne oore irgi mogik kowacho niya, ‘Gibiro miyo wuoda luor.’
7  To jopurgo nowacho e kindgi kama, ‘Mani e jal ma puodhoni biro dong’ne kaka pok. Biuru, wanegeuru mondo eka pokne obed marwa.’
8  Omiyo, ne gimake mi ginege kendo ne giwite oko mar puoth mzabibuno.
9  Ang’o ma wuon puoth mzabibuno biro timo? Enobi mi noneg jopurgo kae to ochiwo puoth mzabibuno ne jomamoko.
10  Ok ne usomo wach manie Ndiko ma wacho ni: ‘Kidi ma jogedo ne otamore, kidino osebedo kidi maduong’ moriwo kor ot.
11  Mani osetimore kokalo kuom Jehova kendo en gima ber miwuoro e wang’wa’?”
12  Nikech mano, ne gidwaro make to ne giluoro oganda nimar ne ging’eyo ni nogoyo ngerono kuomgi. Omiyo, ne giweye mi gidhi.
13  Bang’ mano, ne giorone moko kuom Jo-Farisai kod jolup Herode mondo gimake gi wach moa e dhoge.
14  Ka jogo nochopo, ne giwachone kama: “Japuonj, wang’eyo ni in ja adier kendo ni ok iluoro wang’ ng’ato nimar ok ing’i dhano gi kaka onenore gi oko to ipuonjo yor Nyasaye gadier. Be chulo osuru ne Kaisar en gima owinjore gi chik, koso ok owinjore?
15  Be onego wachul, koso ok onego wachul?” Nikech nong’eyo wuondruokgi, nokonegi niya: “Ang’o momiyo utema? Kelnauru dinari mondo ane.”
16  Ne gikelone dinari achiel mopenjogi kama: “Kido gi ndiko man kuomegi gin mag ng’a?” Ne gidwoke niya: “Gin mag Kaisar.”
17  Eka Yesu nowachonegi kama: “Chuluru Kaisar gige Kaisar, to gige Nyasaye ne Nyasaye.” Mi ne gihum kode.
18  Koro Jo-Sadukai ma wacho ni chier onge nobiro ire mi gipenje niya:
19  “Japuonj, Musa nondikonwa ni ka owadgi ng’ato otho moweyo chiege chien to ok oweyo nyathi, owadgi onego okaw chiegeno mondo onyuolnego nyithindo.
20  Ne nitie owete moko abiriyo. Mokwongo nokendo dhako, to kane otho, ok noweyo nyathi.
21  Kendo mar ariyo ne okende, to ne otho ma ok oweyo nyathi, kendo mar adek bende mana kamano.
22  Mi owete abiriyogo ok noweyo nyathi moro amora. Gikone, dhakono bende ne otho.
23  E chier, dhakono nobed chi ng’a? Nimar nosebedo chi owete abiriyogo.”
24  Yesu nodwokogi niya: “Donge ma e momiyo parou ok ni kare, nimar ok ung’eyo Ndiko kata teko mar Nyasaye?
25  Nikech e kinde ma ginichier a kuom joma otho, chwo ok kend, kendo mon bende ok chiw e kend, to gibedo kaka malaike e polo.
26  To kuom wach chiero joma otho, donge usesomo e bug Musa e sigand bungu mar kuthe, ni Nyasaye nowachone ni: ‘An e Nyasach Ibrahim, Nyasach Isaka, kendo Nyasach Jakobo’?
27  En Nyasach joma ngima, to ok Nyasach joma otho. Parou ok ni kare chuth.”
28  Achiel kuom jondiko ma noyudo osebiro kendo ma nowinjo ka gimino wach kode, nong’eyo ni nosedwokogi e yo maber, mi nopenjo Yesu niya: “En chik mane mokwongo ne mamoko duto?”
29  Yesu nodwoko kama: “Mokwongo en ni, ‘Winjuru, A Israel, Jehova Nyasachwa en Jehova achiel,
30  kendo nyaka iher Jehova Nyasachi gi chunyi duto, gi ngimani duto, gi pachi duto, kendo gi tekoni duto.’
31  Mar ariyo e ma, ‘Nyaka iher wadu kaka iherori iwuon.’ Onge chik machielo maduong’ moloyo ariyogi.”
32  Jandikono nowachone niya: “Japuonj, iwacho kare ka luwore gi adiera, ‘En Achiel, kendo onge machielo mak mana en’;
33  kendo wacho ni ng’ato ohere gi chunye duto, gi ng’eyone duto, kod gi tekone duto, kendo wacho ni ng’ato oher wadgi kaka oherore owuon, en gima duong’ moloyo chiwo duto miwang’o pep kaka ogolgino kod misengni duto.”
34  Eka Yesu ka noseng’eyo ni jalo nodwoko e yo mariek, nokone kama: “Ok ibor gi Pinyruodh Nyasaye.” To onge ng’at ma ne nigi chir mar penje kendo.
35  Kata kamano, sama Yesu ne dhi nyime gi puonjo e hekalu nowacho niya: “Obet nade ni jondiko wacho ni Kristo en wuod Daudi?
36  Kokalo kuom roho maler, Daudi owuon noluwo kama, ‘Jehova nowacho ne Ruodha niya: “Bed e bada korachwich nyaka chop aket wasiki e bwo tiendi.”’
37  Ka Daudi owuon luonge ni Ruodha, ere kaka onyalo bedo wuode?” Kendo oganda mang’ongo ne winje gi ilo.
38  Eka nodhi nyime puonjo kowacho niya: “Tang’uru gi jondiko ma dwaro wuotho koni gi koni ka girwako kandho kendo ma dwaro ni ji omosgi ka dhialogi e chirni,
39  kendo ma dwaro kombe ma nyime e sunagoke kod kuonde moyiedh mogik e nyasi.
40  Giyako ute mond liete, kendo gilamo lamo maboyo mana ni mondo ji onegi. Jogi noyud kum magerie moloyo.”
41  Eka nobet piny kama nonyalo nenoe sanduge mag keno, mi nochako ng’iyo kaka oganda ne luto pesa e sanduge mag kenogo, to jomwandu mang’eny ne luto pesa mang’eny ma mingli.
42  Koro chi liel moro modhier nobiro kendo noluto pesa ma mingli ariyo ma nigi nengo matin ahinya.
43  Omiyo, noluongo jopuonjrene ire mowachonegi niya: “Adier awachonu ni, chi liel modhierni oseluto moloyo jogi duto ma a oluto pesa e sanduge mag kenogo.
44  Nikech giduto giluto koa kuom gigegi momedore, to en, kata obedo ni odhier, oseluto duto ma dokonyrego e ngimane.”
