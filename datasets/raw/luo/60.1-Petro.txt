4  Nikech Kristo noyudo sand e ringruok, un bende ikreuru gi paro ma kamano; nikech ng’at moseyudo sand e ringruok koro oseweyo richo
2  mondo odag kuom ndalone modong’ ka en e ringruok, ok kochopo gombo mag dhano, to koro nikech timo dwaro mar Nyasaye.
3  Nimar ndalo mosekadho ne oromou timo dwaro mar ogendni kane udonjo e timbe mag wang’-teko, owruok gi gombo, metho mokalo tong’, nyasi mochochni gi koko mokalo tong’ kod mer, metho ma ji piemie kod lamo mag sanamu, ma en gima chik okwero.
4  Giwuoro gimomiyo ok udhi nyime wuotho kodgi e timbegi modwanyore mag anjawo, omiyo giwuoyo kuomu e yor achaya.
5  To jogo biro dwoko wach e nyim jal moseikore ng’ado bura ne joma ngima kod joma osetho.
6  Kuom adier, mano e momiyo ne oyal wach maber bende ne joma otho, mondo kata obedo ni ing’adonegi bura e ringruok ka luwore gi kaka dhano neno, to e wang’ Nyasaye gibed mangima ka luwore gi kaka roho maler chiko.
7  To giko mar weche duto osekayo machiegni. Kuom mano, beduru joma pachgi long’o, kendo kinde duto beduru moikore wuoyo gi Nyasaye e lamo.
8  To moloyo duto, beduru gi hera matut e kindu, nikech hera umo richo mogundho.
9  Beduru joma rwako joweteu ma ok ung’ur.
10  E okang’ ma ng’ato ka ng’ato oseyudogo mich moro, oti kode e konyo jowetene, nikech un jorit mabeyo mochung’ ne mwandu Nyasaye, ma en ng’wonone ogundho ma onyiso e yore mopogore opogore.
11  Kapo ni ng’ato wuoyo, otim kamano kaka ng’at ma hulo weche moa kuom Nyasaye; ka ng’ato tiyo ne jomamoko, otim kamano ka luwore gi teko ma Nyasaye chiwo; mondo e gik moko duto Nyasaye oyud duong’ kokalo kuom Yesu Kristo. Duong’ kod nyalo gin mage mochwere nyaka chieng’. Amin.
12  Un joma ahero, kik uwuor wach tembe mager ka mach ma sani uyudo ka gima nitie gimoro ma wendo ma timorenu.
13  Kar mano, dhiuru nyime bedo mamor nikech usebedo joma yudo sand ma Kristo bende noyudo, mondo ubi ubed gi mor kendo gi ilo mogundho e kinde ma ibiro elie duong’ mare bende.
14  Ka ichayou nikech nying Kristo, un joma mor, nikech roho mar duong’, ee, roho mar Nyasaye, ni kuomu.
15  Kata kamano, kik ng’ato ang’ata kuomu yud sand nikech en janek, kata nikech en jakuo, kata nikech en jaketho, kata nikech odonjore e weche mag jomamoko.
16  To ka ng’ato yudo sand nikech en Jakristo, kik obed gi wich-kuot, kar mano to odhi nyime miyo Nyasaye duong’ kuom ting’o nyingno.
17  Nimar ma e kinde moket ma ng’ado bura onego ochakree gi e od Nyasaye. Koro ka wan e ma ichako kodwa, nobed nade ne joma ok luw wach maber mar Nyasaye?
18  “To ka ireso ng’at makare e yo matek kamano, nobed nade ne ng’at ma ok oluoro Nyasaye kod jaricho?”
19  Kuom mano, joma yudo sand nikech giluwo dwaro mar Nyasaye, gidhi nyime chiwore giwegi e lwet Jachuech migeno sama gitimo gik mabeyo.
5  Kuom mano, an kaka jaduong’ wadu, janeno mar sand ma Kristo noyudo, kendo jal ma bende biro yudo duong’ ma ibiro el, asayo jodongo manie kindu kama:
2  Kwauru kueth mar Nyasaye moseketue jorit, ok kichunou, to gi chuny mohero e nyim Nyasaye; bende, ok nikech hero ohala mag mibadhi, to gi chuny mamor;
3  bende, kik utimru ruodhi e wi joma gin mwandu Nyasaye, to kar mano ubed joma keto ranyisi maber ne kueth.
4  To e kinde ma jakwath maduong’ biro fwenyoree, unuyud osimbo mar duong’ ma ok kethre.
5  E yo ma kamano, un chwo matindo, yieuru boloru e bwo chwo ma hikgi ng’eny. To uduto e kindu ng’ato gi ng’ato, rwakuru kido mar bolruok kaka nanga, nimar Nyasaye kwedo jong’ayi, to ochiwo ng’wono mogundho ne joma bolore.
6  Omiyo, bolreuru e bwo lwet Nyasaye ma nigi teko, mondo oting’u malo e kinde mowinjore,
7  ka uketo parruoku duto kuome, nikech odewou.
8  Sikuru ka urito pachu, kendo beduru ka uneno! Jasiku ma en Jachien wuotho koni gi koni kaka sibuor ma ruto komanyo ng’at ma dongam.
9  To kwedeuru matek, ka uchung’ motegno e yie, ka ung’eyo ni sand kaka mago bende yudo riwruok mar owete e piny ngima.
10  To bang’ ka useyudo sand kuom kinde manok, Nyasach ng’wono duto mogundho ma noluongou e duong’ne mochwere nikech un e winjruok achiel gi Kristo, en owuon obiro miyo tiegruok maru obed moromo chuth. Obiro miyo uchung’ matek, obiro tegou, kendo obiro miyo ugurru e mise ma ok yiengni.
11  Teko mondo obed mare nyaka chieng’. Amin.
12  Kokalo kuom Silvano ma akwano kaka owadwa mochung’ motegno e yie, asendikonu ka atiyo gi weche manok mondo ajiwu kendo mondo achiwnu neno mong’ith ni adier mae e ng’wono mogundho mar Nyasaye. Chung’uru motegno kuome.
13  Dhako man Babilon, ma en jal moyier kaka un, ooronu mos, Mariko ma wuoda bende otimo kamano.
14  Mosreuru gi nyoth maler. Beduru gi kuwe uduto ma un e winjruok achiel gi Kristo.
1  An Petro ma jaote mar Yesu Kristo, andikonu un ma un mana jodak ma kadho, ma ukeru kuonde mopogore opogore e Ponto gi Galatia gi Kapadokia gi Asia kod Bithinia, un joma oseyier
2  ka luwore gi kaka Nyasaye Wuonwa noseyango motelo, gi pwodhruok kokalo kuom roho maler mondo ubed joma luwo kaka ichikogi kendo ma osekir kuomgi remb Yesu Kristo: Ng’wono mogundho kod kuwe mondo omedrenu.
3  Opak Nyasaye ma Wuon Ruodhwa Yesu Kristo, nimar kuom kechne maduong’, nomiyowa nyuol manyien mondo wabed gi geno mangima kokalo kuom chiero Yesu Kristo oa kuom joma otho,
4  mondo wabed gi pok ma ok tow, ma onge chilo, kendo ma ok kethre. En gima osekannu e polo,
5  un ma teko mar Nyasaye miyou arita maber nikech yie maru mondo ubi uyud warruok ma ibiro el e ndalo mag giko.
6  Nikech mano, un gi mor maduong’ kata obedo ni gie sani nyaka usandru kuom kinde manok e tembe mopogore opogore,
7  mondo yieu mosekalo e tem, ma en yie ma nengone duong’ moloyo dhahabu ma kethore kata obedo ni oseteme gi mach, okel pak gi duong’ kod luor e kinde ma Yesu Kristo biro fwenyoree.
8  Kata obedo ni ne ok unene ngang’, uhere. Kata obedo ni wang’u ok nene gie sani, pod unyiso yie kuome kendo un gi ilo maduong’ mokadho wacho kod mor miwuoro
9  sama utemo chopo e rang’iny mogik mar yieu, ma en warruok maru.
10  Kuom wach warruogno, jonabi ma nokoro wach ng’wono mogundho mar Nyasaye ma nonego obi kuomu, ne onono gi kinda ahinya kendo manye matut.
11  Ne gisiko ka ginono ni en kinde mane sie, kata ni en ndalo mane ma roho maler ma ne ni kuomgi ne dhi fwenyonegie wach Kristo, mana kaka rohono ne ochiwonegi neno motelo e wi masiche ma ne onego oyud Kristo kod duong’ ma ne dhi biro bang’e.
12  Nyasaye nofwenyonegi ni ne gitiyo, ok ne gin giwegi, to ne un, kuom nyisou gik ma sani oselandnu wachgi kokalo kuom joma oseyalonu wach maber. Gisetimo kamano kuom teko mar roho maler ma noor koa e polo. Gigo bende e ma malaike gombo ahinya ng’eyo tiendgi.
13  Omiyo, ikuru pachu maber ne tich; rituru pachu chuth; keturu genou kuom ng’wono mogundho ma ibiro nyisu e kinde ma Yesu Kristo biro fwenyoree.
14  Kaka nyithindo ma luwo kaka ichikogi, weuru bedo joma inyuaso ka lowo ka luwore gi gombo ma ne un-go chon e kinde ma ne pod ukia,
15  to kaka Jal Maler ma noluongou, beduru joma ler e timbeu duto,
16  nimar ondik niya: “Nyaka ubed joma ler, nikech an aler.”
17  To ka ukwayo ka uluongo Wuonwa ma en jal ma ng’ado bura ka luwore gi tim ng’ato ka ng’ato, ma ok obuon ng’ato, daguru e ngima ma nyiso luoro Nyasaye kuom kinde duto ma udakgo mana kaka jodak ma kadho.
18  Nimar ung’eyo ni ne ogonyu e yor ngima manono ma kwereu noweyonu, to ne ok en kokalo kuom gik ma tow kaka fedha kata dhahabu.
19  Kar mano, ne en kokalo kuom remo ma nengone tek kaka remb nyarombo ma onge mbala kendo maler chuth, tiende ni mar Kristo.
20  En adier ni noseyang wachne motelo ka piny pok nochakore, kata kamano ne oel wachne e giko mar ndalo nikech un.
21  Kokalo kuome, usebedo joma oyie kuom Nyasaye, ma e jal ma ne ochiere oa kuom joma otho kendo miye duong’; mondo uket yieu kod genou kuom Nyasaye.
22  Nikech koro usepwodho chunyu kuom bedo joma luwo adiera ka mano miyo ubedo gi hera ma onge wuondruok kaka hera manie kind owete, herreuru matut koa e chunyu.
23  Nimar osemiu nyuol manyien, ok kokalo kuom kodhi ma tow, to kuom kodhi ma ok tow, ma en wach mar Nyasaye mangima kendo ma siko.
24  Nikech “dhano duto chalo gi lum, kendo duong’ mar bergi duto chalo gi gik ma loth e pap; lum to janer, kendo maua jalwar piny,
25  to wach Jehova siko nyaka chieng’.” To ‘wachno’ e wach maber ma ne oyalnu.
2  Omiyo, koro goluru kuomu gik maricho duto, kod gango wach, gi wuondruok, gi ich-lit, kod kuoth maricho duto.
2  To kaka nyithindo mayom, beduru gi gombo mar madho chak ma ok onjawore mar wach Nyasaye mondo kokalo kuome, udong mi uchop e warruok
3  bang’ ka usebilo mi uyudo ni Ruodhwa ng’won.
4  Sama un ubiro ir jal ma en kidi mangima ma ji ne otamore, to ma en jal moyier kendo ma Nyasaye ogeno ahinya,
5  un uwegi ma un kaka kite mangima, igerou mondo ubed ot kokalo kuom roho mar Nyasaye mondo ubed e tij dolo maler, mondo uchiw misengni ma Nyasaye oyiego kokalo kuom Yesu Kristo.
6  Nimar Ndiko wacho kama: “Neuru! Aketo e Sayun kidi moyier, mise ma jaber ahinya ma en kidi moriwo kor ot; kendo onge ng’ato ang’ata ma keto yie kuome ma noywag ang’e ngang’.”
7  Kuom mano, un e ma kidino ber ahinya e wang’u, nimar un joma oyie; to kuom joma ok oyie, “kidi ma jogedo ne otamore, kidino osebedo kidi maduong’ moriwo kor ot,”
8  kendo osebedo “kidi ma chwanyo ji kod lwanda maduong’ ma miyo ji chwanyore.” Gichwanyore nikech gitamore luwo wach Nyasaye. To ne oyiergi nikech mano.
9  Un to un “oganda moyier, dolo mar jokaruoth, oganda maler, joma Nyasaye osekawo obed joge owuon, mondo uland e kuonde maboyo ber mogundho” mag Jalno ma noluongou kogolou e mudho kendo rwakou e ler mare miwuoro.
10  Nimar nitie kinde ma ok ne un oganda, to sani koro un oganda Nyasaye; nitie kinde ma ne pok okechu, to sani koro osekechu.
11  Un joma ahero, ma un mana welo kendo jodak ma kadho, asayou mondo udhi nyime bedo joma ok donj e gombo mag ringruok, ma gin gombo ma kedo kodu.
12  Sikuru ka un joma timbegi beyo e kind ogendni mondo sama gidonjonu ni un joketho, to gibed joma wang’gi neno timbeu mabeyo, mondo gimi Nyasaye duong’ e chieng’ ma obiro nonoe weche.
13  Nikech Ruodhwa, yieuru boloru e bwo teko mar chenro mag dhano: bed ni utimo kamano ne ruoth ma nigi duong’ mamalo
14  kata ne joloch ma gin gavana ma ruodhno ooro mondo okum joketho, to gipuo joma timo maber.
15  Nikech dwaro mar Nyasaye en ni kuom timo gik mabeyo, ubiro tueyo dho joma pachgi ok ni kare ma wacho gik ma ok ging’eyo.
16  Beduru kaka joma ni thuolo ka utiyo gi thuolono, ok kaka rageng’ ma upondoe mondo utim gik maricho, to tiuru kode kaka wasumbni mag Nyasaye.
17  Miuru ji mopogore opogore duto duong’, beduru gi hera ne riwruok duto mar owete, luoruru Nyasaye, miuru ruoth duong’.
18  Jotich mondo oyie bolore e bwo teko mar ruodhi maggi ka ginyisogi luor mowinjore, ok mana ne ruodhi mabeyo kendo ma tiyogo yot kende, to bende ne joma tiyogo tek.
19  Nimar en gima owinjore sama ng’ato nano e chandruok kendo isande to oonge ketho, nikech odwaro rito chunye obed ma onge bura e nyim Nyasaye.
20  Nikech ere ohala ma uyudo kapo ni igou nikech richo to unano? To kapo ni unano e chandruok moro nikech usetimo gima ber, mano en gima long’o e wang’ Nyasaye.
21  Kuom adier, mano e kit ngima ma noluongue, nimar kata mana Kristo noyudo sand nikech un, koweyonu ranyisi maber mondo uwuoth ka uluwo ondamo mage machiegni.
22  Ne ok otimo richo moro amora, kendo onge wuondruok ma ne oyud e dhoge.
23  Sama ne ijare, en to ne ok odwoko ka oyenyo. Sama ne isande, ne ok osiemo wang’gi; kar mano, ne oketore owuon e lwet Jal ma ng’ado bura kare.
24  En owuon noting’o richowa e dende owuon kane ong’awe e yath, mondo watho kuom richo kae to wabed mangima kuom timo gik makare. Kendo “kokalo kuom adhondene, ne ochangu.”
25  Nimar ne uchalo kaka rombe mobayo yo, to koro useduogo ir jakwadhu kendo jarit ngimau.
3  E yo ma kamano, un mon, yieuru boloru e bwo chwou mondo ka nitie moko kuomgi ma ok luw wach Nyasaye, to mondo ywagi kokalo kuom timbe mag mondegi kata ka ok oyalnegi wach,
2  nikech gisebedo ka gineno timbeu maler kod kaka unyiso luor matut.
3  Kik uwe mondo bidhruoku obed mana ma oko—kaka kado yie wich, kata rwakruok gi gik dhahabu, kata lewni mabeyo—
4  to obed bidhruok mopondo mar dhano man ei chuny, ma en bidhruok ma ok kethre ma nyiso ni un gi chuny ma terore mos kendo mamuol, kendo mano e gima nigi duong’ moloyo e wang’ Nyasaye.
5  Nimar mano e kaka mon maler machon ma nogeno kuom Nyasaye ne jobidhore, ka giyie bolore giwegi e bwo chwogi,
6  mana kaka Sara ne winjo Ibrahim koluonge ni ruodha. Omiyo, usebedo nyithind Sara, tek mana ni udhi nyime timo gik mabeyo ma ok uwe gimoro amora omiu luoro.
7  Kamano bende, un chwo, dhiuru nyime dak gi mondeu ka un gi ng’eyo malong’o. Migiuru duong’ ahinya kaka ne gima ng’aw, nikech gin joma mon, nimar gin bende gibiro yudo ng’wono mogundho mar ngima kanyachiel kodu, mondo kik geng’ ne lamou.
8  Mogik, uduto beduru e paro achiel, ka ukechoru, ka unyisoru hera kaka hera manie kind owete, ka unyiso ng’wono matut, kod bolruok.
9  Kik uchul gima rach kar gima rach, kata chulo ayany kar ayany. Kar mano, wuouru maber e wi jomamoko nikech ne oluongu ne yorno mondo ubi uyud gueth kaka pok maru.
10  Nimar “ng’ato ang’ata mohero ngima kendo ma dwaro neno ndalo mabeyo nyaka geng’ lewe kuom gima rach kendo weche mag wuond kik a e dhoge.
11  Olokre oa kuom gima rach kae to otim gima ber; odwar kuwe kendo oluw yor kuwe.
12  Nimar wenge Jehova ni kuom joma kare, kendo ite winjo sayogi, to lela wang’ Jehova mon gi joma timo gik maricho.”
13  Ka un gi kinda ne gik mabeyo, en ng’a ma kuom adier biro hinyou?
14  To kata ka isandou nikech tim makare, ubedo joma mor. Kata kamano, kik uluor gima giluoro, bende kik chunyu chandre.
15  To yieuru e chunyu ni Kristo e Ruoth kendo ni oler, ka kinde duto ubedo moikore dwoko wach e nyim ng’ato ang’ata ma dwaro ng’eyo wach geno ma un-go, to utim kamano gi chuny mamuol kod luor matut.
16  Sikuru ka un gi chuny maber ma onge bura, mondo ka nitie wach moro amora marach miwacho e wiu, joma timo kamano oyud wich-kuot nikech timbeu mabeyo kaka jolup Kristo.
17  Nimar ber moloyo osandu nikech utimo gik mabeyo, ka mano e dwaro mar Nyasaye, kar mondo osandu nikech utimo gik maricho.
18  Nikech kata mana Kristo ne otho dichiel ma ok bi nwo kendo, mondo oum richo, ng’at makare ne joma ok kare, mondo otau koterou ir Nyasaye. Ne onege e ringruok, to ne ochiere e del mar polo.
19  Kendo kane en e del ma kamano, ne odhi moyalo ne jochiende manie tuech,
20  ma chon ne ong’anjo kane Nyasaye hore mos korito e ndalo mag Noa, sama ne igero yie ma ji manok kende, tiende ni ji aboro e ma ne oresie mi gitony e pi.
21  Batiso, ma en gima chalo gi mano bende resou gie sani (ok kuom golo chilo mag ringruok, to kuom kwayo Nyasaye mondo omiwa chuny maber ma onge bura), kokalo kuom chier mar Yesu Kristo.
22  Sani en e bad Nyasaye korachwich, nimar ne odhi e polo, kendo malaike, gi loje, kod teko mag telo, ne oket mondo gibed e bwo tekone.
