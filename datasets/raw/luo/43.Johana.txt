10  “Adier, adier, awachonu ni, ng’at ma ok luw dhoot sama odonjo e kund rombe, to oidho kodonjo gi yo machielo, ng’atno en jakuo kendo en jayeko.
2  To ng’at ma luwo dhoot sama odonjo en jakwadh rombe.
3  Jarit-dhoot yawone kendo rombe winjo dwonde. Kae to oluongo rombene owuon gi nyingegi, eka otayogi kogologi oko.
4  Ka osegolo rombe duto ma mage owuon oko, otelo e nyimgi kae to rombego luwo bang’e, nikech ging’eyo dwonde.
5  Ok gibi luwo ng’at ma gikia ngang’, to gibiro ringo ng’atno nikech ok ging’eyo dwond joma gikia.”
6  Yesu nomiyogi ranyisino, to ne ok ging’eyo tiend gik ma nowachonegi.
7  Omiyo, Yesu nochako wachonegi kendo niya: “Adier, adier, awachonu ni, an e dhoot mar rombe.
8  Ji duto mosebiro kara, gin jokuo kendo joyeko; to rombe osetamore winjogi.
9  An e dhoot; ng’at ma donjo kokalo kuoma, ibiro rese, kendo obiro donjo iye mi owuog oko kendo onwang’ chiemo.
10  Jakuo ok bi ka ok mana ni mondo okwel, onek, kendo oketh gik moko. Asebiro mondo eka giyud ngima kendo mondo giyude mogundho.
11  An e jakwath maber; jakwath maber chiwo ngimane ne rombe.
12  Ng’at mondik tich ma ok en jakwath kendo ma rombe ok gin mage, ringo sama oneno ka ondiek biro mojwang’ rombe—eka ondiek makogi kendo keyogi—
13  nikech en ng’at mondik tich kendo ok odew rombe.
14  An e jakwath maber. Ang’eyo rombena kendo rombena bende ong’eya,
15  mana kaka Wuora ong’eya to an bende ang’eyo Wuora; kendo achiwo ngimana ne rombe.
16  “To an gi rombe mamoko ma ok gin mag kundni; gin bende nyaka akelgi iye, kendo giniwinj dwonda, mi ginibed kueth achiel e bwo jakwath achiel.
17  Mano e momiyo Wuora ohera, nikech achiwo ngimana, mondo eka achak ayude kendo.
18  Onge ng’at ma mayago, to achiwe kuom dwacha awuon. An gi teko mar chiwe, kendo an gi teko mar yude kendo. Chikni nayudo koa kuom Wuora.”
19  Wechego nomiyo Jo-Yahudi obedo gi ywaruok kendo.
20  Thothgi ne wacho niya: “En gi jachien kendo neko omake. Ang’o momiyo uwinje?”
21  Jomoko ne wacho kama: “Magi ok gin weche mag ng’at ma nigi jachien. Be jachien nyalo yawo wenge muofni?”
22  Gie kindeno, Sawo mar Walo Hekalu ne timore e Jerusalem. Ne en ndalo koyo,
23  to noyudo ka Yesu wuotho e hekalu e agola miluongo ni agoch Solomon.
24  Eka Jo-Yahudi nolwore mi gichako wachone niya: “Ibiro miyo wasik gi kiawa nyaka karang’o? Ka in e Kristo, wachnwa ayanga.”
25  Yesu nodwokogi kama: “Ne asewachonu, to e ma ok uyie. Tije ma atimo e nying Wuora chiwo neno kuoma.
26  To ok uyie nikech ok un rombena.
27  Rombena winjo dwonda, to ang’eyogi kendo giluwa.
28  Amiyogi ngima ma nyaka chieng’, kendo ok nokethgi ngang’, bende onge ng’at ma nomayagi e lweta.
29  Gima Wuora osemiya en gima duong’ moloyo gik mamoko duto, kendo onge ng’at ma nyalo gologi e lwet Wuora.
30  An kod Wuora wan achiel.”
31  Jo-Yahudi nokwanyo kite mondo gichielego kendo.
32  Yesu nowachonegi kama: “Ne anyisou tije mabeyo mang’eny moa kuom Wuora. Kuom tijego, en tich mane momiyo uchiela gi kite?”
33  Jo-Yahudi nodwoke niya: “Wachieli gi kite, ok nikech tich moro maber, to nikech ichayo Nyasaye; nimar kata obedo ni in dhano, itimori iwuon ni in nyasaye.”
34  Yesu nopenjogi kama: “Donge ondik e Chiku ni, ‘Ne awacho ni: “Un nyiseche”’?
35  Ka Nyasaye noluongo joma wach Nyasaye oseketo bura kuomgi ni “nyiseche”—to ok nyal lok Ndiko—
36  an ng’at ma Wuora nopwodho mi ooro e piny, be duwachna ni, ‘Ichayo Nyasaye,’ mana nikech ne awachonu ni, ‘An Wuod Nyasaye’?
37  Ka ok atim tije mag Wuora, kik uyie kuoma.
38  To ka atimogi, kata obedo ni ok uyie kuoma, yieuru kuom tijego, eka ung’e kendo udhi nyime ng’eyo ni Wuora ni e winjruok achiel koda, kendo an e winjruok achiel kod Wuora.”
39  Omiyo, ne gitemo make kendo, to ne odhi kama ne ok ginyal yudee.
40  Eka nowuok modhi loka Jordan kendo, kama Johana ne batisoe ji kinde motelo, mi nobet kuno.
41  Kendo ji mang’eny nobiro ire mi gichako wacho niya: “Johana ok notimo kata ranyisi achiel, to gik moko duto ma Johana nowacho kuom ng’atni, osebet adier.”
42  Kendo ji mang’eny ma ne ni kanyo noketo yie kuome.
4  Ka Ruoth noseng’eyo ni Jo-Farisai nosewinjo ni Yesu ne loko ji mang’eny obed jopuonjrene kendo ni nobatiso ji moloyo Johana—
2  kata obedo ni Yesu owuon ne ok batis ji to jopuonjrene e ma ne batiso ji—
3  nowuok Judea mochako odhi Galili kendo.
4  To ne dwarore ni odhi kokalo e Samaria.
5  Omiyo, nochopo e taon moro mar Samaria miluongo ni Sika, machiegni gi puodho ma Jakobo nosemiyo Josef wuode.
6  Kendo soko mar Jakobo ne nitie kanyo. Koro Yesu nool nikech noa wuoth, kendo noyudo obet e sokono. Ne en kar sa auchiel odiechieng’.
7  Dhako moro ma Nya-Samaria nobiro umbo. Yesu nowachone niya: “Mia ane pi amodhi.”
8  (Nimar noyudo jopuonjrene osedhi e taon mondo ging’iew chiemo.)
9  Omiyo, dhako ma Nya-Samariano nopenje kama: “Obet nade ni kata obedo ni in Ja-Yahudi ikwaya pi modho, to an dhako ma Nya-Samaria?” (Nimar Jo-Yahudi ne ok riwre gi Jo-Samaria.)
10  Yesu nodwoke kama: “Ka da bed ni ing’eyo mich ma Nyasaye chiwo nono, kendo ni en ng’a ma wachoni ni, ‘Mia ane pi amodhi,’ dikoro isekwaye, kendo dikoro osemiyi pi mangima.”
11  Nowachone niya: “Ruoth, ionge kata mana gi ndowo mar twomo pi, to soko tut. Kare pi mangimano idhi golo kanye?
12  Ok iduong’ moloyo kwarwa Jakobo ma nomiyowa sokoni, kendo en kaachiel gi yawuote kod jambe ne gimodho pi sokoni, koso?”
13  Yesu nodwoke kama: “Ng’ato ka ng’ato ma modho pigni riyo biro mako kendo.
14  To ng’ato ang’ata ma modho pi ma abiro miye, riyo ok bi make ngang’, to pi ma abiro miye nobedne kaka soko mar pi ma bubni ka chiwo ngima ma nyaka chieng’.”
15  Dhakono nowachone niya: “Mia ane pigno, mondo riyo kik maka kendo, bende mondo kik asik ka abiro twomo pi kae.”
16  Nokone kama: “Dhi, iluong chwori kendo ubi kae.”
17  Dhakono nodwoke kama: “Aonge gi dichwo.” Yesu nowachone niya: “In kare kuom wacho ni, ‘Aonge gi dichwo.’
18  Nimar isebedo gi chwo abich, kendo dichwo ma in-go sani ok en chwori. Kuom mano, isewacho adier.”
19  Dhakono nodwoke kama: “Ruodha, aneno ni in janabi.
20  Kwerewa ne lemo e godni, to un uwacho ni Jerusalem e kama ji onego olemie.”
21  Yesu nowachone kama: “Dhako, adier awachoni ni, sa biro ma ok ubi lamo Wuoro e godni kata e Jerusalem.
22  Un ulamo gima ok ung’eyo; wan to walamo gima wang’eyo, nimar warruok chakore gi Jo-Yahudi.
23  Kata kamano, sa biro, kendo en sani, ma jolemo madier biro lamo Wuoro kuom roho kod adiera, nimar joma kamago e ma Wuoro manyo mondo olame.
24  Nyasaye en Roho kendo joma lame nyaka lame kuom roho kod adiera.”
25  Dhakono nowachone niya: “Ang’eyo ni Mesia biro, miluongo ni Kristo. E kinde ma jalo nobi, obiro hulonwa weche duto ayanga.”
26  Yesu nodwoke kama: “An ma awuoyo kodini, an e en.”
27  Eka gie sechego jopuonjrene nochopo kendo ne giwuoro nimar nowuoyo gi ng’at ma dhako. To onge ng’at ma nopenje ni: “En ang’o midwaro?” kata ni, “Ang’o momiyo iwuoyo gi dhakoni?”
28  Omiyo, dhakono noweyo ndope mar pi mi nodhi e taondno mowacho ne ji niya:
29  “Biuru mondo une ng’at moro mosewachona duto ma asetimo. Koso dibed ni jali e Kristo?”
30  Ji nowuok oko mar taondno mi gichako biro ire.
31  Gie kindeno, jopuonjrene ne saye niya: “Rabi, chiem.”
32  To nodwokogi kama: “An gi chiemo monego acham ma un ok ung’eyo.”
33  Omiyo, jopuonjre nopenjore e kindgi niya: “Dibed ni ng’ato osekelone chiemo, koso?”
34  Yesu nowachonegi kama: “Chiemba en timo dwaro mar ng’at ma ne oora kendo mondo atiek tichne.
35  Donge uwacho ni, pod odong’ dweche ang’wen to keyo chopo? Neuru! Awachonu niya: Ting’uru wang’u malo kendo une puothe, kaka gichiek moromo keyo. Koro
36  jakeyo yudo pokne kendo ochoko olemo mar ngima mochwere, omiyo jachuoyo kod jakeyo bedo mamor kanyachiel.
37  Nimar ka luwore gi mano, wachni en adier: Ng’at achiel en jachuoyo to machielo en jakeyo.
38  Naorou mondo uka gik ma ne ok utiyone. Jomoko ne otiyo matek to un ne udonjo e ber mar tichgi.”
39  Thoth Jo-Samaria ma nowuok e taondno noketo yie kuome nikech wach dhakono ka nochiwo neno kama: “Osewachona gik moko duto ma asetimo.”
40  Omiyo, ka Jo-Samaria nobiro ire, ne gikwaye ni mondo osik kodgi, kendo nobedo kanyo kuom ndalo ariyo.
41  Kuom mano, ji mamoko mang’eny noyie nikech gik ma nowacho,
42  kendo ne giwacho ne dhakono niya: “Koro ok wayie mana nikech gik ma niwacho; nimar wan wawegi wasewinjo kendo wang’eyo ni adier ng’atni e jawar mar piny.”
43  Bang’ ndalo ariyogo noa kanyo mondo odhi Galili.
44  Kata kamano, Yesu owuon nochiwo neno konyiso ni ji ok mi janabi duong’ e gweng’gi owuon.
45  Ka nochopo Galili, Jo-Galili norwake, nimar ne giseneno gik moko duto ma notimo Jerusalem e kinde sawo, nikech gin bende noyudo gisedhi e sawono.
46  Eka nodok Kana man Galili kendo, kama nolokoe pi mobedo divai. Koro ne nitie jatij ruoth moro ma wuode ne tuo Kapernaum.
47  Ka ng’atno nowinjo ni Yesu nosewuok Judea mi odonjo Galili, nodhi ire kendo nokwaye ni olor mwalo mondo odhi ochang wuode nikech wuode ne chiegni tho.
48  To Yesu nowachone niya: “Un ka pok uneno ranyisi kod tije madongo, ok ubi yie ngang’.”
49  Jatijno nowachone niya: “Ruoth, lor mwalo ibi ka pok nyathina matin otho.”
50  Yesu nokone kama: “Wuog idhi; wuodi koro ngima.” Ng’atno noyie kuom gima Yesu nowachone mi nowuok odhi.
51  To sama ne pod en e yo kolor mwalo, wasumbnine noromone mondo ginyise ni wuode ngima.
52  Omiyo, nopenjogi sa sie ma wuodeno nochako winjoe maber. Ne gidwoke niya: “Midhusi nyoro oa kuome sa abiriyo odiechieng’.”
53  Eka wuon mare nong’eyo ni mano e sa sie ma Yesu nowachonee ni: “Wuodi koro ngima.” Eka en gi joode duto ne gibedo gi yie.
54  Mano ne en ranyisi mar ariyo ma Yesu notimo ka nodonjo Galili kowuok Judea.
11  Koro ng’at moro ma nyinge Lazaro ne tuo; ne en Ja-Bethania ma en gweng’ gi Maria kod Maritha nyamin-gi.
2  Ma e Maria ma noolo mo ma nigi suya e tiende Ruoth mi notwoyogi gi yie wiye; Lazaro ma ne tuoni ne en owadgi.
3  Omiyo, nyiminenego ne ooro ne Yesu wach niya: “Ruoth, ne! osiepni mihero tuo.”
4  To ka Yesu nowinjo mano, nowacho kama: “Tuoni ok bi kelo tho, to en mar nyiso duong’ ma Nyasaye nigo mondo eka Wuod Nyasaye oyud duong’ kokalo kuom tuono.”
5  Koro Yesu nohero Maritha gi Maria nyamin mare kod Lazaro.
6  Kata kamano, ka nowinjo ni Lazaro ne tuo, nomedo bet kama ne entiere kuom ndalo ariyo.
7  Eka bang’ mano nowacho ne jopuonjrene niya: “Wadhiuru Judea kendo.”
8  Jopuonjrene nopenje kama: “Rabi, nyocha eka Jo-Judea dwaro chieli gi kite, to idok kuno kendo?”
9  Yesu nodwoko niya: “Donge odiechieng’ nigi seche 12 mag ler, koso? Ka ng’ato wuotho e ler mar odiechieng’ ok ochwanyre e gimoro amora, nikech oneno ler mar pinyni.
10  To ka ng’ato wuotho gotieno, ochwanyore nikech ler onge kuome.”
11  Bang’ ka nosewacho wechegi, nomedo kama: “Lazaro osiepwa nindo, to adhi kuno mondo achiewe.”
12  Eka jopuonjrene nowachone niya: “Ruoth, kare ka onindo to obiro winjo maber.”
13  Kata kamano, Yesu ne wuoyo kuom tho mar Lazaro. To gin ne giparo ni nowuoyo e wi nindo mar yueyo.
14  Eka gikanyono Yesu nowachonegi ayanga kama: “Lazaro otho,
15  kendo ail nikech un ni ne aonge kuno mondo ubed gi yie. To wadhiuru ire.”
16  Eka Thoma ma niluongo ni Rude, nowacho ne jopuonjre wetene kama: “Wan bende wadhiuru mondo watho kode.”
17  Ka Yesu nochopo, noyudo ka Lazaro osebedo ei liel kuom ndalo ang’wen.
18  To Bethania ne chiegni gi Jerusalem, bor ma dirom kilomita adek kama.
19  Kendo Jo-Yahudi mang’eny noyudo osebiro ir Maritha gi Maria mondo gihogi nikech owadgi.
20  Ka Maritha nowinjo ni Yesu ne biro, nodhi romone; to Maria nodong’ kobet pacho.
21  Eka Maritha nowacho ne Yesu niya: “Ruoth, ka dine bed ni in kae, owadwa dine ok otho.
22  To kata mana gie sani, ang’eyo ni gimoro amora mikwayo Nyasaye, Nyasaye biro miyi.”
23  Yesu nowachone kama: “Owadu biro chier.”
24  Maritha nodwoke niya: “Ang’eyo ni obiro chier e kinde chier chieng’ giko.”
25  Yesu nowachone kama: “An e chier kendo an e ngima. Ng’at ma nyiso yie kuoma, kata ka otho, obiro bet mangima kendo;
26  bende, ng’ato ang’ata mangima kendo ma nyiso yie kuoma ok bi tho ngang’. Be iyie gi mano?”
27  Nodwoke niya: “Ee, Ruoth, aseyie ni in e Kristo Wuod Nyasaye, jal ma ne onego obi e piny.”
28  Ka nosewacho mano, nowuok modhi luongo Maria nyamin-gi mowachone ka gin kar kendgi niya: “Japuonj ni kacha, kendo oluongi.”
29  Maria ka nowinjo mano, noa malo mapiyo modhi ir Yesu.
30  Yesu ne pok ochopo dala, pod ne en kama Maritha ne oromonee.
31  Ka Jo-Yahudi ma ne nigi Maria ei ot ka hoye noneno Maria kochung’ mapiyo mowuok oko, ne giluwe ka giparo ni nodhi e liel mondo oywag kuno.
32  Ka Maria nochopo kama Yesu ne nitie kendo nene, nopodho e tiendene mowachone niya: “Ruoth, ka dine bed ni in ka, owadwa dine ok otho.”
33  Ka Yesu ne onene koywak kendo Jo-Yahudi ma nobiro kode bende ne ywak, nowinjo malit mi chunye nochandore.
34  Nopenjo kama: “Ukete kanye?” Ne gidwoke niya: “Ruoth, bi mondo ine.”
35  Pi wang’ Yesu ne ochuer.
36  Eka Jo-Yahudi nochako wacho kama: “Neuru kaka nohere ahinya!”
37  To moko kuomgi nowacho niya: “Jali e ma noyawo wenge ng’at ma muofucha, donge nonyalo geng’o ng’atni kik tho?”
38  To nikech lit nomako Yesu kendo, ne odhi e liel. To adier, liendno ne en rogo moum dhoge gi kidi.
39  Yesu nowacho kama: “Ng’ieluru kidino oko.” Maritha, nyamin ng’at ma ne othono, nodwoke kama: “Ruoth, sani nyaka bed ni koro ong’ue marach, nimar koro ndalo ang’wen osekadho.”
40  Yesu nopenje niya: “Donge asewachoni ni ka iyie to inine duong’ mar Nyasaye?”
41  Omiyo, ne gigolo kidi oko. Eka Yesu noting’o wang’e malo e polo mowacho kama: “Wuora, agoyoni erokamano nikech isewinja.
42  Adier, ang’eyo ni iwinja kinde duto; to awuoyo nikech oganda ma sani ochung’ kolworo kae mondo eka giyie ni ne iora.”
43  To ka nosewacho wechego, nokok gi dwol maduong’ niya: “Lazaro, wuog oko!”
44  Ng’at ma noyudo osethono nowuok oko ka onal tiendene kod lwetene gi lewni, kendo wang’e ne obo gi nanga. Yesu nowachonegi kama: “Gonyeuru kendo uweye odhi.”
45  Kuom mano, thoth Jo-Yahudi ma nosebiro ir Maria kendo neno gima Yesu notimo, noketo yie kuome,
46  to moko kuomgi ne odhi ir Jo-Farisai mi ne giwachonegi gik ma Yesu notimo.
47  Omiyo, jodong-jodolo kod Jo-Farisai nochoko buch Sanhedrin kanyachiel mi ne giwacho niya: “Watim nang’o, nimar ng’atni timo ranyisi madongo mang’eny?
48  Ka waweye kamae, to ji duto biro keto yie kuome, kendo Jo-Rumi nobi mi ginikaw karwa kod ogandawa.”
49  Eka achiel kuomgi ma nyinge Kayafa, ma ne en jadolo maduong’ e higano, nowachonegi kama: “Ok ung’eyo gimoro amora kata matin,
50  kendo pok ufwenyo ni ber ka ng’at achiel otho ne ji kar mondo oketh oganda duto.”
51  Kata kamano, ok nowacho mano kuom dwache owuon, to nikech ne en jadolo maduong’ e higano, ne okoro ni Yesu ne dhi tho ne oganda,
52  to ok mana ne ogandano kende, to bende mondo ochok e achiel nyithind Nyasaye mosekere kuonde mopogore opogore.
53  Omiyo chakre chieng’no, ne giriwo paro kanyachiel mondo ginege.
54  Kuom mano, Yesu koro ne ok wuoth e lela e kind Jo-Yahudi, to noa kanyo modhi e alwora machiegni gi thim, e taon miluongo ni Efraim, kendo nobet kuno gi jopuonjrene.
55  To Pasaka mar Jo-Yahudi ne chiegni, kendo ji mang’eny ma noa e gwenge mokiewo gi kanyo noidho Jerusalem ka Pasaka pok ne ochopo mondo gipwodhre giwegi ka luwore gi chik.
56  Ne gimanyo Yesu kendo ne gipenjore e kindgi ka gichung’ koni gi koni e hekalu niya: “In ineno nade? Ni ok obi biro e sawo kata matin, koso?”
57  To jodong-jodolo kod Jo-Farisai nosechiko ni ng’ato ang’ata mong’eyo kama Yesu ne nitie ne onego oter wach mondo gimake.
8  12  Eka Yesu nowachonegi kendo niya: “An e ler mar piny. Ng’ato ang’ata ma luwa ok bi wuotho e mudho ngang’, to obiro bedo gi ler mar ngima.”
13  Omiyo, Jo-Farisai nowachone kama: “In ichiwo neno kuomi iwuon; nendi ok en adier.”
14  Yesu nodwokogi kama: “Kata ka achiwo neno kuoma awuon, nenda en adier, nikech ang’eyo kama nawuokie kod kama adhiye. To un ok ung’eyo kama ne awuokie kod kama adhiyoe.
15  Un ung’ado bura ka luwore gi ringruok; an to ok ang’ad ne dhano moro amora bura kata matin.
16  To e ma pod ka ang’ado bura, bucha en madier, nikech ok an kenda, to Wuora ma ne oora ni koda.
17  Bende, ei Chiku uwegi ondikie niya: ‘Neno ma ji ariyo chiwo en madier.’
18  An achiwo neno kuoma awuon, kendo Wuora ma ne oora chiwo nenda.”
19  Eka ne gipenje niya: “Wuoru ni kanye?” Yesu nodwokogi kama: “Ok ung’eya, bende ok ung’eyo Wuora. Ka da bed ni ung’eya, dikoro useng’eyo Wuora bende.”
20  Nowacho wechego sama ne opuonjo e kar keno mar hekalu. To onge ng’at ma nomake, nikech sane pok nochopo.
21  Omiyo, nowachonegi kendo niya: “An awuok adhi, kendo unumanya, to e ma pod unutho e richou. Kama adhiyoe ok unyal biroe.”
22  Eka Jo-Yahudi nochako penjore kama: “Odwaro dere, koso? Nikech owacho ni, ‘Kama adhiyoe ok unyal biroe.’”
23  Nomedo wachonegi niya: “Un ua mwalo; an aa malo. Un ua e pinyni; an ok aa e pinyni.
24  Mano e momiyo ne awachonu niya: Ubiro tho e richou. Nikech ka ok uyie ni an e en, ubiro tho e richou.”
25  Omiyo, ne gichako penje niya: “In ng’a?” Yesu nodwokogi kama: “Ang’o momiyo awuoyo kata mana kodu?
26  An gi weche mang’eny monego awach kuomu, kendo monego ang’adie bura. Kuom adier, Ng’at ma ne oora en ja adier kendo weche sie ma ne awinjo kuome e ma awacho e piny.”
27  Ne ok ging’eyo ni nowuoyo kodgi e wi Wuon mare.
28  Mi Yesu nowacho niya: “Bang’ kuseng’awo Wuod dhano malo, eka unung’e ni an e en, kendo ni onge gima atimo gi dwacha awuon; to awacho gigi mana kaka Wuora nosepuonja.
29  To Ng’at ma ne oora ni koda; ne ok ojwang’a kenda awuon, nikech kinde duto atimo gik ma more.”
30  Sama nowacho wechego, ji mang’eny noketo yie kuome.
31  Eka Yesu nomedo wacho ne Jo-Yahudi ma noyie kuome niya: “Ka usiko e wachna, un jopuonjrena adier,
32  kendo ubiro ng’eyo adiera, mi adiera noketu thuolo.”
33  Ne gidwoke kama: “Wan koth Ibrahim kendo pok ne wabedoga wasumbni ng’ato ngang’. Obet nade ni iwacho ni, ‘Unubed thuolo’?”
34  Yesu nodwokogi niya: “Adier, adier, awachonu ni, ng’ato ang’ata ma timo richo en misumba richo.
35  E wi mano, misumba ok sik e od ruodhe nyaka chieng’; wuod ruoth to siko nyaka chieng’.
36  Omiyo, ka Wuod Nyasaye ketou thuolo, ubiro bedo thuolo gadier.
37  Ang’eyo ni un koth Ibrahim. To un udwaro nega, nikech wechena ok bed gi dongruok e kindu.
38  Gik ma aseneno ka an gi Wuora e ma awacho, to un utimo gik musewinjo kuom wuonu.”
39  Ne gidwoke kama: “Wuonwa en Ibrahim.” Yesu nowachonegi niya: “Ka da un nyithind Ibrahim, dikoro utimo gik ma Ibrahim notimo.
40  To sani udwaro nega, an ma asewachonu adiera ma ne awinjo kuom Nyasaye. Ibrahim ok notimo kamano.
41  Un utimo tije mag wuonu.” Ne giwachone niya: “Wan ne ok onyuolwa kuom terruok; wan gi Wuonwa achiel, ma en Nyasaye.”
42  Yesu nodwokogi niya: “Ka da bed ni Nyasaye e Wuonu, dikoro uhera, nimar nawuok ir Nyasaye, to koro an kae. Ne ok abiro kuom dwacha awuon, to Nyasaye e ma ne oora.
43  Obet nade ni ok ung’eyo tiend gima awacho? En nikech ok unyal winjo wachna.
44  Un ua kuom wuonu Jachien, kendo udwaro timo gombo mag wuonu. Ng’atno ne en janek a chakruok, kendo ne ok ochung’ motegno e adiera, nikech adiera onge e iye. Sama owacho miriambo, owacho mana kaka kite owuon obet, nimar en jamiriambo kendo wuon miriambo.
45  An to nikech awachonu adier, ok uyie koda.
46  Ng’ano kuomu ma nyalo nyiso ni an gi richo? Ka awacho adiera, obet nade ni ok uyie kuoma?
47  Ng’at mowuok ir Nyasaye winjo weche mag Nyasaye. Mano e momiyo un ok uwinj, nikech ok uwuok ir Nyasaye.”
48  Jo-Yahudi nopenje kama: “Donge wan kare e wacho ni, ‘In Ja-Samaria kendo ni in gi jachien’?”
49  Yesu nodwoko niya: “Aonge gi jachien, to amiyo Wuora duong’, un to uchaya.
50  Kendo ok amany duong’ ma mara awuon; nitie Ng’at ma dwaro miya duong’, kendo en e ma ong’ado bura.
51  Adier, adier, awachonu ni, ng’ato ang’ata ma mako wachna, ok bi tho ngang’.”
52  Jo-Yahudi nowachone niya: “Koro to wang’eyo ni in gi jachien. Ibrahim ne otho, jonabi bende, to in iwacho ni, ‘Ka ng’ato ang’ata omako wachna, ok nobil tho ngang’.’
53  Ok iduong’ moloyo wuonwa Ibrahim ma ne otho, koso? Jonabi bende ne otho. Itemo wacho ni in ng’a?”
54  Yesu nodwoko kama: “Ka amiyora duong’ awuon, duong’ mara en ka nono. Wuora e ma miya duong’, en e Wuoro ma uwacho ni en Nyasachu.
55  To e ma pod ok ung’eye, to an to ang’eye. Kendo ka anyalo wacho ni ok ang’eye to abiro chal kodu, abiro doko jamiriambo. Kata kamano, ang’eye kendo amako wachne.
56  Ibrahim wuonu ne nigi ilo maduong’ kogeno neno ndalona, kendo nonenogo, mi noil.”
57  Eka Jo-Yahudi nopenje niya: “Pok ichopo jahigni 50, to iwacho ni iseneno Ibrahim?”
58  Yesu nodwokogi kama: “Adier, adier, awachonu ni, ka Ibrahim pok nobetie, ne antie.”
59  Omiyo, ne gikwanyo kite mondo gichielego, to Yesu nopondo, mi nowuok oko mar hekalu.
16  “Asewachonu wechegi mondo kik uchwanyru.
2  Ji biro riembou ua e sunagogi. Kuom adier, ndalo biro ma ng’ato ang’ata monegou biro paro ni otiyo ne Nyasaye.
3  To gibiro timo mago duto nikech pok ging’eyo Wuora, kata an.
4  Kata kamano, asewachonu gigo mondo ka sa ma gibiro timoree ochopo, unupar ni ne awachonugi. “Ok ne awachonugi e kar chakruok nimar ne an kodu.
5  To sani awuok adhi ir Jal ma noora; to e ma pod onge kata ng’ato kuomu ma penja ni, ‘Idwaro dhi kanye?’
6  To nikech asewachonu wechegi, lit osepong’o chunyu.
7  Kata kamano, awachonu adier ni, awuok adhi mondo un e ma uyud ber. Nikech ka ok adhi, jakonyno ok bi bironu; to ka adhi, abiro ore iru.
8  Kendo ka jakonyno obiro, enonyis piny ayanga tiend richo, gi tiend tim makare, kod tiend bura mar Nyasaye:
9  mokwongo, enonyis gima tiend richo en, nikech ji ok nyis yie kuoma;
10  eka enonyis gima tiend tim makare en, nimar awuok adhi ir Wuora to un ok ubi nena kendo;
11  eka gima enonyis tiend bura mar Nyasaye, nimar oseng’ad bura ne jaloch mar pinyni.
12  “Pod an gi gik mang’eny monego awachnu, to ok unyal winjo tiendgi gie sani.
13  Kata kamano, ka jakonyno obiro, ma en roho mar adiera, obiro tayou ei adiera duto, nimar ok obi wuoyo kuom dwache owuon, to gik mowinjo e ma obiro wacho, kendo obiro landonu gik ma biro.
14  Jakonyno biro miya duong’, nikech gik ma obiro yudo gin maga, kendo obiro landonugi.
15  Gik moko duto ma Wuora nigo, gin maga. Mano e momiyo awachonu ni, gik ma jakonyno yudo gin maga, kendo olandonugi.
16  Pod odong’ kinde matin to ok ubi nena kendo, to bende, bang’ kinde matin ubiro nena.”
17  Eka moko kuom jopuonjrene nopenjore e kindgi niya: “Sama owachonwa ni, ‘Pod odong’ kinde matin to ok ubi nena kendo, to bende, bang’ kinde matin ubiro nena,’ kendo ni, ‘nikech awuok adhi ir Wuora,’ mago tiendgi ang’o?”
18  Omiyo, ne gipenjore kama: “Sama owacho ni, ‘pod odong’ kinde matin,’ mano tiende en ang’o? Ok wang’eyo gima owuoyoe.”
19  Yesu nong’eyo ni ne gidwaro penje, omiyo nokonegi kama: “Usepenjoru e kindu kuom wachni nikech asewachonu ni: ‘Pod odong’ kinde matin to ok ubi nena kendo, to bende, bang’ kinde matin ubiro nena?’
20  Adier, adier, awachonu ni, ubiro ywak kendo goyo nduru, to piny biro mor; unuwinj lit, to lit maru biro lokore mor.
21  Sama dhako nyuol, owinjo rem malit nikech sane osechopo, to ka osenyuolo nyathi, ok opar litno kendo nikech mor ma en-go ni osenyuolo ng’ato e piny.
22  Omiyo, sani un bende uwinjo lit; to abiro nenou kendo. Bende, chunyu nobed mamor kendo onge ng’ato ma biro mayou moru.
23  E chieng’no, ok unupenja wach moro kata matin. Adier, adier, awachonu ni, kukwayo Wuora gimoro amora, obiro miyougo e nyinga.
24  Nyaka chop sani pok ukwayo kata gimoro achiel e nyinga. Kwauru to ubiro yudo kendo mor maru nobed moromo chuth.
25  “Asewachonu wechegi ka atiyo gi ngeche. Sa biro ma ok abi wuoyo kodu gi ngeche, to abiro wuoyonu maler e wi Wuora.
26  E chieng’no, ubiro kwayo Wuora e nyinga; kuom wacho mano, ok anyis ni abiro kwayonu.
27  Nimar Wuora owuon oherou, nikech usehera kendo useyie ni ne abiro tiyo e lo Nyasaye.
28  Ne abiro e piny e lo Wuora. Koro awuok e piny kendo adok ir Wuora.”
29  Jopuonjrene nowacho niya: “Ne! Koro to iwacho maler, kendo ok iti gi ngero.
30  Koro wang’eyo ni ing’eyo weche duto kendo ok ochuno ni irit ng’ato openji nikech ing’eyo gima ng’ato paro. Mano miyo wang’eyo ni ne ia ir Nyasaye.”
31  Yesu nodwokogi kama: “Be koro uyie?
32  Neuru! Sa biro kendo adier osechopo, ma ubiro ke ng’ato ka ng’ato nyaka e ode owuon, kendo unuweya kenda. To ok an kenda nimar Wuora ni koda.
33  Asewachonu wechegi ni mondo kokalo kuoma ubed gi kuwe. E piny ubiro yudo masira, kata kamano beduru gi chir! Aseloyo piny.”
18  Bang’ ka Yesu nosewacho wechegi, nowuok gi jopuonjrene mi ging’ado Hoho mar Kidron, kendo ne gidhi kama ne nitie puodho moro, eka en kaachiel gi jopuonjrene ne gidonjo ei puodhono.
2  Koro Judas ma ne en jandhokne bende nong’eyo kanyo, nikech kinde mang’eny Yesu ne jadhi kanyo gi jopuonjrene.
3  Omiyo, Judas nokawo kidieny mar jolweny kod askeche mag jodong-jodolo gi mag Jo-Farisai, mi ne gidhi kanyo ka giting’o rameny, gi teyni, kod gige lweny.
4  Nikech Yesu nong’eyo gik moko duto ma ne dhi timorene, nowuok e lela mopenjogi niya: “En ng’a ma umanyo?”
5  Ne gidwoke ni, “Yesu ma Ja-Nazareth.” Nokonegi kama: “An e en.” Judas ma ne en jandhokne bende ne ochung’ kodgi.
6  To ka Yesu nowachonegi ni, “An e en,” ne gisudo chien mi gipodho piny.
7  Omiyo, nopenjogi kendo niya: “En ng’a ma umanyo?” Ne gidwoke ni, “Yesu ma Ja-Nazareth.”
8  Yesu nowachonegi niya: “Asenyisou ni an e en. Omiyo, ka an e ma umanya, weuru jogi mondo odhi.”
9  Mano ne dhi chopo gima nosewacho kama: “Kuom jogo duto ma isemiya, pok alalo kata achiel.”
10  Eka Simon Petro ma ne nigi ligangla, nowuodho mi ne ochadhogo misumba mar jadolo maduong’ kendo nong’ado ite ma korachwich oko. Nying misumbano ne en Malko.
11  To Yesu nowacho ne Petro kama: “Duok liganglano e kirope. Donge owinjore amadh okombe ma Wuora osemiya?”
12  Eka askeche kod jatend-jolweny gi askeche mag Jo-Yahudi, nomako Yesu mi gitueye.
13  Ne gitere mokwongo ir Anas, nikech ne en wuon chi Kayafa, ma ne en jadolo maduong’ e higano.
14  Kuom adier, Kayafa e ma noseng’ado ne Jo-Yahudi rieko ni, ne gidhi yudo ber ka ng’at achiel otho e lo oganda.
15  Koro Simon Petro kaachiel gi japuonjre moro machielo ne luwo Yesu. Jadolo maduong’ nong’eyo japuonjreno, kendo japuonjreno nodonjo gi Yesu nyaka e laru mar jadolo maduong’,
16  to Petro ne ochung’ oko e dhoot. Omiyo, japuonjre machielo ma jadolo maduong’ nong’eyono, nowuok oko mi owuoyo gi jarit-dhoot kendo norwako Petro iye.
17  Eka jatich ma nyako, ma e ma ne rito dhoot, nopenje niya: “In bende in achiel kuom jopuonjre ng’atni, koso?” Nodwoko kama: “Ooyo, ok an.”
18  Koro wasumbnigo kod askeche ne ochung’ ka gioyo mach mar makaa ma ne gisemoko nikech piny ne ng’ich. Petro bende ne ochung’ kodgi ka ooyo majno.
19  Omiyo, jaduong’-jodolo nopenjo Yesu wach jopuonjrene kod wach puonjne.
20  Yesu nodwoko kama: “Asewuoyo gi piny e lela. Kinde duto, ne apuonjo e sunagogi kendo e hekalu kama Jo-Yahudi duto ne chokoree, kendo onge gima ne ajawacho ling’ling’.
21  Ang’o momiyo ipenja? Penj joma osewinjo gik ma ne awachonegi. Ne! Jogo ong’eyo gik ma nawacho.”
22  Bang’ wacho wechego, achiel kuom askeche ma ne ochung’ machiegni gi Yesu nothalo wang’e kendo wacho niya: “Mano e kaka inyalo dwoko jaduong’-jodolo adier!”
23  Yesu nodwoko kama: “Kapo ni awacho gimoro marach, chiw ane neno kuom gima rachno; to ka gima asewacho ni kare, ang’o momiyo igoya?”
24  Eka Anas nochiko ni oter Yesu ir Kayafa jadolo maduong’ kotueye.
25  Koro Simon Petro noyudo ochung’ kanyo ka ooyo mach. Eka ne giwachone niya: “In bende in achiel kuom jopuonjrene, koso?” Nokwer kama: “Ooyo, ok an.”
26  Achiel kuom wasumbni mag jadolo maduong’ ma ne en wat jal ma Petro noseng’ado ite okocha, nowacho niya: “Donge nende aneni e puodho kode?”
27  To Petro nokwer kendo, eka gikanyono thwon-gweno nokok.
28  Eka ne gigolo Yesu ir Kayafa mi gitere e od Pilato gavana mar Judea. Koro ne en okinyi mang’ich. To gin giwegi ne ok gidonjo e od gavana, mondo kik gibed ma ok ler, mondo gibed mowinjore chamo Pasaka.
29  Omiyo, Pilato nowuok oko irgi mopenjogi niya: “En wach mane ma udonjonego ng’atni?”
30  Ne gidwoke kama: “Ka da bed ni ng’atni ok en jaketho, dine ok wakele iri.”
31  Kuom mano, Pilato nowachonegi kama: “Un uwegi kaweuru kendo ung’adne bura ka luwore gi chiku.” Jo-Yahudigo nowachone niya: “Chik ok oyienwa nego ng’ato.”
32  Mano ne en mondo wach ochop ma Yesu nosewacho konyisogo kit tho ma nodhi thogo.
33  Eka Pilato nodonjo kendo e ode kae to noluongo Yesu mopenje niya: “In e Ruodh Jo-Yahudi, koso?”
34  Yesu nodwoko kama: “Be ipenja kamano kuom dwachi iwuon, koso en nikech jomoko osewachoni weche kuoma?”
35  Pilato nodwoko kama: “An ok an Ja-Yahudi, donge? Ogandani iwuon kod jodong-jodolo osechiwi e lweta. En ang’o misetimo?”
36  Yesu nodwoko niya: “Pinyruodha ok en mar pinyni. Ka da bed ni Pinyruodha en mar pinyni, joga dine okedo mondo kik chiwa e lwet Jo-Yahudi. To adier Pinyruodha ok en moa kae.”
37  Omiyo, Pilato nopenje niya: “Kuom mano, kare in ruoth?” Yesu nodwoko kama: “In iwuon isewacho ni an ruoth. Mano e momiyo nonyuola, kendo mano e momiyo ne abiro e piny, ni mondo achiw neno e wi adiera. Ng’ato ka ng’ato man kor adiera winjo dwonda.”
38  Pilato nopenje niya: “Adiera en ang’o?” Bang’ wacho mano, nowuok oko modhi ir Jo-Yahudi mokonegi niya: “Ok ayudo ketho moro amora kuome.
39  E wi mano, en timu ni onego agonynu ng’ato e Pasaka. Kuom mano, be udwaro ni agonynu Ruodh Jo-Yahudi?”
40  Eka ne gikok kendo niya: “Ok ng’atni, gonynwa mana Baraba!” Baraba ne en jamecho.
17  Bang’ ka Yesu nosewacho wechego, noting’o wang’e e polo mowacho kama: “Wuora, sa osechopo. Mi wuodi duong’ mondo wuodi omiyi duong’
2  mana kaka isemiye teko e wi ji duto, eka mondo ochiw ngima ma nyaka chieng’ ne jogo duto ma isemiye.
3  Ma e ngima ma nyaka chieng’, ni ging’eyi in Nyasaye makende mar adier kod jal ma ne ioro, Yesu Kristo.
4  Asemiyi duong’ e piny, nimar asetieko tich ma nimiya mondo atim.
5  Omiyo, koro Wuora, miya duong’ e bathi, duong’ ma chal gi ma ne an-go e bathi kane piny pok obetie.
6  “Asemiyo nyingi ong’ere ne joma ne imiya koa e piny. Ne gin meki, to ne imiyagi, kendo giserito wachni.
7  Koro giseng’eyo ni gik moko duto ma ne imiya noa kuomi;
8  nikech asechiwonegi weche ma ne imiya, mi ne girwakogi, kendo kuom adier giseng’eyo ni ne abiro e loyi kendo giseyie ni niora.
9  Akwayo nikech gin; ok akwa ne piny, to akwayo nikech jogo misemiya, nimar gin jogi;
10  kendo giga duto gin magi to meki gin maga; bende, aseyudo duong’ e diergi.
11  “Koro ok an e piny, to gin, gin e piny, an to abiro iri. Wuora Maler, ritgi nikech nyingi iwuon misemiya, mondo gibed achiel mana kaka wan kodi wan achiel.
12  Kane an kodgi, ne ajaritogi nikech nyingi iwuon ma isemiya; kendo aseritogi maber, mi onge kata achiel kuomgi mosekethore mak mana wuod kethruok, mondo weche manie Ndiko ochop.
13  To koro abiro iri, kendo awacho wechegi e piny mondo mor mara obed kuomgi moromo chuth.
14  Asemiyogi wachni, to piny osin kodgi, nikech ok gin mag piny, mana kaka an ok an mar piny.
15  “Ok akwayi ni mondo igolgi e piny, to mondo iritgi nikech Ng’at Marach.
16  Ok gin mag piny, mana kaka an ok an mar piny.
17  Pwodhgi gibed maler kokalo kuom adiera; wachni en adiera.
18  Mana kaka niora e piny, an bende aorogi e piny.
19  Asiko ka apwodhora mondo abed maler nikech gin, mondo gin bende opwodhgi gibed maler kokalo kuom adiera.
20  “Ok akwa ne jogi kende, to bende ne joma keto yie kuoma kokalo kuom wachgi,
21  mondo eka giduto gibed achiel, mana kaka in, Wuora, in e winjruok achiel koda, kendo an e winjruok achiel kodi, mondo gin bende gibed e winjruok achiel kodwa, eka piny oyie ni niora.
22  Asemiyogi duong’ ma isemiya mondo eka gibed achiel mana kaka wan kodi wan achiel.
23  Mondo abed e winjruok achiel kodgi, kendo ibed e winjruok achiel koda, eka mondo gibed achiel e okang’ malong’o chuth, mondo piny ong’e ni niora kendo ni ne iherogi mana kaka ne ihera.
24  Wuora, adwaro ni joma isemiya obed kama antieree, mondo gine duong’ misemiya, nimar ne ihera ka chakruok mar piny ne podi.
25  Wuora makare, kuom adier, piny pok ong’eyi, to aseng’eyi kendo jogi oseng’eyo ni niora.
26  Asemiyo nyingi ong’erenegi kendo abiro miyo omed ng’ere, mondo eka hera ma ne iherago obed kuomgi, kendo abed e winjruok achiel kodgi.”
9  Ka noyudo okalo, noneno ng’at moro ma nosebedo muofu chakre nyuolne.
2  Kendo jopuonjrene nopenje niya: “Rabi, en ng’a ma notimo richo momiyo ne onyuol ng’atni muofu? En ng’atni koso jonyuolne?”
3  Yesu nodwokogi kama: “Ng’atni kata jonyuolne ok notimo richo, to en ni mondo tije Nyasaye onenre ayanga kokalo kuom ng’atni.
4  Nyaka watim tije Ng’at ma ne oora ka piny pod odiechieng’; otieno biro ma onge ng’at ma nyalo tiyo.
5  Ka pod an e piny, an e ler mar piny.”
6  Bang’ ka nosewacho wechego, nong’ulo olaw piny mi onyuasogo lowo, kae to nomieno lowono e wang’ ng’atno
7  mowachone niya: “Dhiyo mondo ilwok wang’i e yawo mar Siloam” (ma iloko ni, “Ma Oor”). Mi nodhi molwoko wang’e kendo noduogo koneno.
8  Eka joma nodak e alworano kod joma chon ne neno ka en jakuecho nochako penjore niya: “Donge mani e ng’at ma ne jabedo piny ka kuechocha, koso?”
9  Moko ne wacho kama: “Mani e en.” Moko to ne wacho niya: “Ooyo ngang’, to ochal kode.” Ng’atno to ne siko ka wacho kama: “An e en.”
10  Omiyo, ne gipenje niya: “Kare, ere kaka wang’i oseyawore?”
11  Nodwokogi kama: “Ng’at miluongo ni Yesu e ma a onyuaso lowo moro mi omieno e wengena mowachona ni, ‘Dhi Siloam kae to ilwok wang’i.’ Omiyo, ne adhi mi alwoko eka achako neno.”
12  Mi ne gipenje kama: “Ng’atno ni kanye?” Nodwokogi niya: “Ok ang’eyo.”
13  Ne gitero ng’at ma chon ne muofuno nyaka ir Jo-Farisai.
14  To ne en chieng’ Sabato ma Yesu ne onyuasoe lowo ma noyawo wenge ng’atno.
15  Omiyo, gie kindeno Jo-Farisai bende nochako penjo ng’atno kaka nochako neno. Nodwokogi kama: “Jalo nomieno lowo moro e wengena, kae to nalwoko mi achako neno.”
16  Eka moko kuom Jo-Farisai nochako wacho niya: “Mani ok en ng’at moa kuom Nyasaye, nikech ok orit chik Sabato.” Jomoko ne penjo niya: “Be ng’at ma jaricho nyalo timo ranyisi madongo kaka magi?” Kuom mano, ne nitie ywaruok e kindgi.
17  Omiyo, ne gipenjo ng’at ma muofuno kendo niya: “Nikech in e ma oseyawo wengeni, ang’o ma inyalo wacho kuome?” Ng’atno nodwoko kama: “En janabi.”
18  To Jo-Yahudi ne ok oyie ni nosebedo ka en muofu mi bang’e ochako neno, omiyo ne giluongo jonyuol ng’at ma koro ne nenono.
19  Eka ne gipenjogi kama: “Be jali en wuodu, ma uwacho ni ne unyuolo ka en muofu? Kare obet nade ni koro sani oneno?”
20  Jonyuolne nodwoko niya: “Wang’eyo ni jali en wuodwa kendo ni nonyuole ka en muofu.
21  To gimomiyo sani koro oneno ok wang’eyo; kata ng’at ma noyawo wengene ok wang’eyo. Penjeuru. En ng’at maduong’. Nyaka owuo mana e loye owuon.”
22  Jonyuolne nowacho wechegi nimar ne giluoro Jo-Yahudi, nikech noyudo Jo-Yahudi osewinjore ni ng’ato ang’ata moyie ni en Kristo, onego oriemb ng’atno oa e sunagogi.
23  Mano e momiyo jonyuolne nodwoko niya: “En ng’at maduong’. Penjeuru.”
24  Omiyo, ne giluongo ng’at ma nosebedo ka en muofuno kendo mi giwachone niya: “Mi Nyasaye duong’; wang’eyo ni ng’atno en jaricho.”
25  To en nodwoko kama: “Kata ka en jaricho ok ang’eyo. Gimoro achiel ma ang’eyo en ni, ne an muofu sani to koro aneno.”
26  Eka ne gipenje niya: “Ang’o ma a otimoni? Ne oyawo nade wengeni?”
27  Nodwokogi kama: “Donge asewachonu, to e ma pod ok uwinj? Ang’o momiyo udwaro winjo wachni kendo? Koso un bende udwaro bedo jolupne?”
28  Nikech mano, ne gijare niya: “In japuonjre ng’atno, to wan, wan jopuonjre Musa.
29  Wang’eyo ni Nyasaye osewuoyo gi Musa; to ng’atno, ok wang’eyo kama oaye.”
30  Nodwokogi kama: “Kuom adier, en gima iwuoro ahinya ni ok ung’eyo kama oaye, to en e ma noyawo wengena.
31  Wang’eyo ni Nyasaye ok winj joricho, kata kamano ng’ato ang’ata moluoro Nyasaye kendo ma timo dwache, owinjo ng’atno.
32  Chakre nene, pok nowinjie ngang’ ni ng’ato oyawo wenge ng’at ma nonyuol ka en muofu.
33  Ka dine bed ni ng’atno ok oa kuom Nyasaye, onge gima dotimo kata matin.”
34  Gin ne gidwoke kama: “Ne onyuoli e richo kama, ere kaka diketri ni ipuonjowa?” Mi ne giriembe oko!
35  Yesu nowinjo ni ne giriembe, to bang’ yude, nopenje niya: “Be iketo yie kuom Wuod dhano?”
36  Ng’atno nodwoko kama: “To ruoth, jalo en ng’a mondo aket yie kuome?”
37  Yesu nokone niya: “In isenene kendo kuom adier jal ma wuoyo kodini e ng’atno.”
38  Nowacho kama: “Ruoth, aketo yie kuome.” Mi ne okulorene ka omiye luor.
39  Eka Yesu nowacho niya: “Ne abiro mondo Nyasaye ong’ad ne piny bura, mondo joma ok nen onen, to joma neno obed muofni.”
40  Jo-Farisai ma ne ni kode nowinjo wechego, mi ne gipenje niya: “Iparo ni wan bende wan muofni, koso?”
41  Yesu nodwokogi kama: “Ka da bed ni un muofni, dikoro uonge richo. To koro un uwacho ni, ‘Waneno.’ Richou siko.”
7  Bang’ mano, Yesu nodhi nyime wuotho ei Galili nikech ne ok odwar wuotho e Judea, nimar Jo-Yahudi ne dwaro nege.
2  Kata kamano, Sawo mar Kiche mar Jo-Yahudi ne chiegni.
3  Omiyo, owetene nowachone kama: “Wuog kae idhi Judea eka jopuonjreni bende one gik mitimo.
4  Nimar ng’at ma dwaro ni ji ong’eye ok tim gik moko ling’ling’. Ka itimo gigi, nyisri iwuon ne piny.”
5  To adier, owetene ne ok nyis yie kuome.
6  Omiyo, Yesu nodwokogi niya: “Sana pok ochopo, to un sau nitie kinde duto.
7  Onge tiende mondo piny osin kodu, an to piny osin koda, nimar achiwo neno kuome ni timbene richo.
8  Un idhuru udhi e sawono; an pod ok adhi e sawono, nimar sana pok ochopo e wang’e.”
9  Omiyo, bang’ wachonegi wechego, ne odong’ Galili.
10  To ka owetene noseidho mi gidhi e sawo, en bende noidho modhi, ok ayanga, to ling’ling’.
11  Omiyo, Jo-Yahudi nochako manye e sawono ka gipenjo niya: “Ng’atcha ni kanye?”
12  Kendo ne nitiere weche moko ma ji ne kuodho kuome e kind oganda. Jomoko ne wacho niya: “En ng’at maber.” To moko ne wacho kama: “Ok en ng’at maber. Olalo oganda.”
13  To adier, onge ng’at ma ne wuoyo kuome e lela nikech ne giluoro Jo-Yahudi.
14  Ka sawo nosechopo e diere, Yesu noidho mi odhi e hekalu kendo nochako puonjo.
15  To Jo-Yahudi nowuoro mi gipenjore niya: “Ere kaka ng’atni ong’eyo Ndiko kama to pok opuonjore e skunde?”
16  Yesu to nodwokogi niya: “Weche ma apuonjo ok gin maga, to gin mag ng’at ma ne oora.
17  Ka ng’ato gombo timo dwach Ng’atno, obiro ng’eyo kabe puonjgo oa kuom Nyasaye kata ka gik ma awacho gin moa kuoma awuon.
18  Ng’ato ang’ata ma wacho weche moa kuome owuon dwaro duong’ mare owuon; to ng’at ma dwaro ni ng’atno ma oore oyud duong’, jali en ja adier kendo onge tim ma ok kare kuome.
19  Donge Musa nomiyou Chik, koso? To onge ng’ato kuomu ma timo kaka Chik dwaro. Ang’o momiyo udwaro nega?”
20  Oganda nodwoko kama: “In gi jachien. En ng’a ma dwaro negi?”
21  Yesu nodwokogi kama: “Nitie gimoro achiel ma natimo, to uduto uwuoro.
22  Nikech mano, Musa osemiyou tim tero nyangu—ok ni en tim mowuok kuom Musa, to owuok kuom kwere—kendo un utero ng’ato nyangu chieng’ sabato.
23  Ka ng’ato itero nyangu chieng’ sabato mondo eka kik keth Chik Musa, ubedo nade gi mirima mager koda nikech asemiyo ng’ato ochango chuth chieng’ sabato?
24  Weuru ng’ado bura gi kaka uneno ng’ato gi oko, to ng’aduru bura makare.”
25  Eka moko kuom joma nodak Jerusalem nochako wacho kama: “Donge ng’atni e jal ma gidwaro nego, koso?
26  To e ma pod neuru! owuoyo e lela, to onge gima giwachone. Dibed ni jotelo pok ong’eyo ni kuom adier ng’atni e Kristo, koso?
27  Mopogore gi mano, wang’eyo kama ng’atni owuokie; to ka Kristo obiro, onge ng’at ma biro ng’eyo kama owuokie.”
28  Eka sama Yesu ne puonjo e hekalu, nokok niya: “Ung’eya kendo ung’eyo kama awuokie. Kendo ok asebiro kuom dwacha awuon, to Ng’atno ma ne oora en ng’at ma nitie adier, to ok ung’eye.
29  An ang’eye, nimar asebiro e loye, kendo Ng’atno ne oora.”
30  Omiyo, ne gichako manyo kaka ne ginyalo make, to onge ng’at ma noketo lwete kuome nikech sane pok nochopo.
31  To pod thoth ji e oganda noketo yie kuome kendo ne giwacho niya: “Ka Kristo obiro, ok obi timo ranyisi madongo momedore moloyo ma ng’atni osetimo, koso?”
32  Jo-Farisai nowinjo ka oganda ng’ur e wi wechego nikech en, omiyo jodong-jodolo kod Jo-Farisai nooro askeche mondo omake.
33  Eka Yesu nowacho niya: “Abiro bet kodu kuom kinde matin ka pok adhi ir Ng’at ma ne oora.
34  Ubiro manya, to ok ununwang’a, kendo kama antie ok unyal biroe.”
35  Omiyo, Jo-Yahudi nopenjore e kindgi giwegi kama: “Ng’atni chano dhi kanye ma ok wabi nwang’ee? Dibed ni ochano dhi ir Jo-Yahudi mosekere e kind Jo-Grik mondo opuonj Jo-Grik, koso?
36  Wach ma owacho ni, ‘Ubiro manya, to ok ununwang’a, kendo kama antie ok unyal biroe,’ tiende en ang’o?”
37  E odiechieng’ mogik ma ne en chieng’ maduong’ mar sawo, Yesu ne ochung’ mokok niya: “Ka ng’ato nigi riyo, to obi ira mondo omodhi.
38  Ng’ato ang’ata ma keto yie kuoma, notimrene mana kaka Ndiko osewacho ni, ‘Aoche mag pi mangima biro mol koa e chunye ma iye.’”
39  Kata kamano, nowacho mano kowuoyo kuom roho maler ma joma noketo yie kuome ne chiegni yudo; nikech nyaka chop kanyo ne pok giyudo roho maler, nimar ne pok omi Yesu duong’.
40  Jomoko ma ne ni ei oganda ma nowinjo wechego nochako wacho niya: “Adier, jali e Janabi.”
41  Moko ne wacho kama: “Mani e Kristo.” To moko ne penjore niya: “Be Kristo onego obi koa e Galili, koso?
42  Donge kamoro ei Ndiko nowacho ni Kristo biro wuok e koth Daudi kendo wuok Bethlehem, ma en gweng’ ma Daudi ne nitie?”
43  Omiyo, ywaruok nobetie e kind oganda nikech en.
44  Kata kamano, moko kuomgi ne dwaro make, to onge ng’at ma noketo lwete kuome.
45  Eka askeche nodok ir jodong-jodolo gi Jo-Farisai, mi ne gipenjo askechego kama: “Ang’o momiyo ok ukele?”
46  Askechego nodwoko niya: “Onge ng’at ma osegawuoyo kamano ngang’.”
47  Kae to Jo-Farisai nopenjogi kama: “Dipo ni un bende osewuondu, koso?
48  Onge jatelo moro kata Ja-Farisai moseketo yie kuome, koso?
49  To ogandani ma ok ong’eyo Chik gin joma osekuong’.”
50  Nikodemo ma noyudo osebiro ire motelo kendo ma ne en achiel kuomgi, nowachonegi niya:
51  “Chikwa ok ng’ad ne ng’ato bura ka pok owinj kuome mondi mi ng’e gima osetimo, koso?”
52  Gin ne gidwoke kama: “Mit ka in bende ia Galili? Non ane, to ibiro neno ni onge janabi ma ne dhi betie koa Galili.”
6  Bang’ mano, Yesu nowuok modhi loka Nam Galili, ma bende iluongo ni Tiberia.
2  To oganda moro mang’ongo ne siko ka luwe, nimar ne gineno ranyisi mag honni ma notimo kochango joma tuo.
3  Omiyo, Yesu noidho malo e got moro, kendo nobet piny kanyo gi jopuonjrene.
4  Koro Pasaka, ma en sawo mar Jo-Yahudi, ne chiegni.
5  Ka Yesu noting’o wang’e malo moneno oganda mang’ongo ka biro ire, nopenjo Filipo niya: “Ere kama wabiro ng’iewoe makate ne jogi mondo gicham?”
6  To nowacho kamano mondo otemego, nimar owuon nong’eyo gima nochiegni timo.
7  Filipo nodwoke kama: “Makate mag dinari 200 ok nyal romogi ng’ato ka ng’ato kata mana matin.”
8  Achiel kuom jopuonjrene, ma en Andrea owadgi Simon Petro, nowachone niya:
9  “Eri nitie wuowi moro matin kae ma nigi makate abich mag shairi kod rech ariyo matindo. Kata kamano, be magi dirom ji mang’eny kama?”
10  Yesu nowacho niya: “Nyisuru ji mondo obed piny.” Nikech ne nitie lum mang’eny kanyo, ji ne obetie, chiegni ji ma kwan-gi dirom 5,000.
11  Yesu nokawo makatego kendo bang’ goyo erokamano, nopogo ne joma nobet kanyo; notimo kamano bende gi rech matindogo, kendo ne gichiemo kar dwarogi.
12  To kane giseyieng’, nowacho ne jopuonjrene niya: “Chokuru ng’injo modong’ kanyachiel, mondo kik gimoro amora kethre.”
13  Omiyo, ne gichokogi kanyachiel mi gipong’o okepni 12 gi ng’injo ma nodong’ koa kuom makate abich mag shairigo, ma joma nosechiemo noweyo.
14  Ka ji noneno ranyisi madongo ma nosetimo, ne gichako wacho niya: “Adier, jali e Janabi ma nonego obi e piny.”
15  Eka ka Yesu nong’eyo ni ne gichiegni biro make mondo gikete obed ruoth, noa kanyo mi ochako odhi kendo e got kar kende.
16  Ka nosechopo odhiambo, jopuonjrene ne olor nyaka e nam,
17  kendo bang’ idho yie, ne giwuok mi ging’ado loka nam mondo gidhi Kapernaum. Nyaka chop sano koro piny noseyuso, to Yesu ne pok obiro irgi.
18  Bende, nam nochako bedo gi apaka nimar yamo mager ne kudho.
19  Kata kamano, kane gisekwang’o yie kuom kilomita ma dirom abich kata auchiel, ne gineno Yesu ka wuotho e wi nam ka obiro machiegni gi yie, mi ne gibedo maluor.
20  To nowachonegi niya: “En an; kik uluor!”
21  Eka koro ne giyie mar rwake e yie, kendo gikanyono yie nochopo e lowo motwo kama ne gidhiyoe.
22  Kinyne, oganda ma nodong’ loka nam noneno ni onge yie kanyo mak mana moro matin, kendo ni Yesu ok noidho yie gi jopuonjrene, to jopuonjrene nodhi kendgi giwegi.
23  Kata kamano, yiedhi moa Tiberia nochopo machiegni gi kama ne gichamoe makate bang’ ka Ruoth nosegoyo erokamano.
24  Omiyo, ka oganda noneno ni Yesu kata jopuonjrene ne onge kanyo, ne giidho yiedhigi mi gidhi Kapernaum mondo gimany Yesu.
25  Kane giyude loka nam, ne gipenje niya: “Rabi, a ichopo kae sa adi?”
26  Yesu nodwokogi kama: “Adier, adier, awachonu ni, umanya ok nikech nuneno ranyisi ma asetimo, to nikech ne uchamo makate mi uyieng’.
27  Tiuru, ok ne chiemo ma tow, to ne chiemo ma siko nyaka chieng’, ma Wuod dhano biro miyou; nimar kuom jalo, Nyasaye Wuoro owuon oseketoe alama ma nyiso ni oyie kode.”
28  Omiyo, ne gipenje niya: “Ang’o ma nyaka watim mondo wati tije Nyasaye?”
29  Yesu nodwokogi kama: “Tij Nyasaye e ma, ni unyis yie kuom Jal ma nooro.”
30  Mi ne gipenje niya: “Kare en ang’o ma itimo kaka ranyisi, eka mondo wane kendo wayie kuomi? En tich mane ma itimo?
31  Kwerewa nochamo manna e thim, mana kaka ondik niya: ‘Ne omiyogi makate moa e polo mondo gicham.’”
32  Eka Yesu nodwokogi niya: “Adier, adier, awachonu ni, Musa ne ok omiyou makate moa e polo, to Wuora miyou makate madier moa e polo.
33  Nimar makate mar Nyasaye e mano ma lor koa e polo kendo ochiwo ngima ne piny.”
34  Omiyo, ne giwachone kama: “Ruoth, kinde duto miwa makateno.”
35  Yesu nowachonegi niya: “An e makate mar ngima. Ng’ato ang’ata ma biro ira ok nobed gi kech ngang’, kendo ng’at ma nyiso yie kuoma riyo ok nomake ngang’.
36  To kaka asewachonu, un use kata mana nena to e ma pod ok uyie.
37  Jogo duto ma Wuora miya, nobi ira, to ok abi riembo ngang’ ng’at mobiro ira;
38  nimar aselor ka awuok e polo mondo atim, ok dwacha awuon, to dwach ng’at ma noora.
39  Ma eri e dwach ng’at ma noora, ni mondo kik alal ng’ato ang’ata kuom jogo duto mosemiya, to mondo achiergi e chieng’ giko.
40  Nikech dwach Wuora e ma, ni mondo ng’ato ka ng’ato mong’eyo Wuod Nyasaye kendo ma nyiso yie kuome, onego obed gi ngima ma nyaka chieng’, kendo abiro chiere chieng’ giko.”
41  Eka Jo-Yahudi nochako ng’ur gi Yesu nimar nosewacho ni: “An e makate ma ne olor koa e polo.”
42  Mi ne gichako penjore kama: “Donge mani en Yesu wuod Josef, ma wuon mare kod min mare wang’eyo? Obet nade ni sani owacho ni, ‘Aselor ka awuok e polo’?”
43  Yesu nodwokogi kama: “Weuru ng’ur e kindu uwegi.
44  Onge ng’at ma nyalo biro ira mak mana ka Wuora ma noora e ma oywaye, kendo abiro chiere e chieng’ giko.
45  Ondik e weche Jonabi niya: ‘Jehova biro puonjogi giduto.’ Ng’ato ang’ata mosewinjo Wuora kendo mosepuonjore, biro ira.
46  Ok ni nitie dhano moro amora moseneno Wuoro, to mak mana jalo moa kuom Nyasaye; jalo oseneno Wuoro.
47  Adier, adier, awachonu ni, ng’ato ang’ata ma nyiso yie nigi ngima ma nyaka chieng’.
48  “An e makate mar ngima.
49  Kwereu nochamo manna e thim to e ma pod ne githo.
50  Ma e makate ma lor koa e polo, mondo ng’ato ang’ata ochame eka kik otho.
51  An e makate ma ne olor koa e polo. Ka ng’ato ochamo makateno, obiro dak nyaka chieng’; to kuom adier makate ma abiro chiwo mondo piny obed gi ngima, en ringra.”
52  Eka Jo-Yahudi nochako yware e kindgi ka gipenjore niya: “Ere kaka ng’atni nyalo miyowa ringrene mondo wacham?”
53  Omiyo, Yesu nodwokogi kama: “Adier, adier, awachonu ni, ka ok uchamo ringre Wuod dhano kendo ka ok umadho rembe, uonge ngima kuomu uwegi.
54  Ng’ato ang’ata ma chamo ringra kendo ma madho remba nigi ngima ma nyaka chieng’, kendo abiro chiere e chieng’ giko;
55  nikech ringra en chiemo madier kendo remba en math madier.
56  Ng’at ma chamo ringra kendo ma madho remba, osiko e winjruok achiel koda, kendo asiko e winjruok achiel kode.
57  Mana kaka Wuora mangima noora kendo an angima nikech Wuora, e kaka jalo bende ma chamo ringra biro bet mangima nikech an.
58  Ma e makate ma ne olor koa e polo. Ok en kaka ma kwereu nochamo to pod ne githo. Ng’at ma chamo makateni biro dak nyaka chieng’.”
59  Nowacho wechego sama nopuonjo e sunagogi Kapernaum.
60  Kane giwinjo mano, thoth jopuonjrene nowacho niya: “Wechego bwogo ji; en ng’a ma nyalo winjogi?”
61  To Yesu, bang’ ng’eyo ni jopuonjrene ne ng’ur nikech mano, nopenjogi kama: “Be dibed ni wachno chwanyou?
62  To kare, biro bet nade ka uneno Wuod dhano ka idho nyaka kama ne entieree motelo?
63  Roho mar Nyasaye e ma chiwo ngima; ringruok onge gi tich kata matin. Weche ma asewachonu gin moa kuom roho maler kendo gikelo ngima.
64  To nitie jomoko kuomu ma onge yie.” Nimar nyaka a chakruok, Yesu nong’eyo joma ne onge yie kod ng’at ma ne dhi ndhoge.
65  Nomedo wacho kama: “Ma e momiyo asewachonu ni, onge ng’at ma nyalo biro ira mak mana ka Wuora e ma oyiene.”
66  Nikech mano, thoth jopuonjrene nodhi mi gidok ne gik ma ne giweyo chien kendo ne ok ginyal dhi nyime wuotho kode.
67  Omiyo, Yesu nopenjo ji Apar Gariyoka niya: “Un bende udwaro dhi, koso?”
68  Simon Petro nodwoke kama: “Ruoth, en ng’a ma dwadhi ire? In gi weche mag ngima ma nyaka chieng’.
69  Wasenyiso yie, kendo waseng’eyo ni in e Ng’at Maler mar Nyasaye.”
70  Yesu nodwokogi kama: “Donge nayierou ji apar gariyo, koso? To achiel kuomu en jaketh-nying.”
71  Kuom adier, nowuoyo kuom Judas wuod Simon Iskariot, nimar jali ne dhi ndhoge kata obedo ni ne en achiel kuom ji Apar Gariyoka.
21  Bang’ mano, Yesu nofwenyore kendo ayanga ne jopuonjrene e Nam mar Tiberia. Nofwenyore e yo ma kama:
2  Simon Petro noyudo ochokore kanyachiel gi Thoma (ma bende ne iluongo ni Rude), gi Nathaniel moa Kana mar Galili, gi yawuot Zebedi, kod jopuonjrene mamoko ariyo.
3  Simon Petro nowacho kama: “Adwaro dhi lupo.” Ne gidwoke niya: “Wabiro dhi kodi.” Ne giwuok mi giidho yie, to e otienono ne ok gimako gimoro.
4  To ka piny koro ne chiegni ru, Yesu ne ochung’ e dho wath, to jopuonjrene ok nofwenyo ni en Yesu.
5  Eka Yesu nopenjogi niya: “Nyithindo, be un gi gima ducham?” Ne gidwoke niya: “Ooyo!”
6  Nowachonegi kama: “Boluru gogo e bath yie korachwich to ubiro yudo rech.” Eka ne gibolo, kendo koro ne ok ginyal ywaye mi girwake e yie, nikech rech ne ng’eny ahinya.
7  Omiyo, japuonjre ma Yesu nohero nowacho ne Petro kama: “En Ruoth!” Koro ka Simon Petro nowinjo ni en Ruoth, norwako nangane ma oko nikech ne en duk, kae to nochikore e nam.
8  To jopuonjre mamokogo ne odhi ka gin e yie matin ka giywayo gogo mopong’ gi rech, nimar ne ok gin mabor gi wath, chiegni ni ne en mita 90 kama.
9  Kane gisegowo e dho wath, ne gineno kanyo mach moro mar makaa, kendo rech kod makate ne ni e wi majno.
10  Yesu nokonegi kama: “Keluru moko kuom rech ma ua mako.”
11  Eka Simon Petro noidho yie, mi noywayo gogo mopong’ gi rech madongo 153 nyaka e dho wath. To kata obedo ni ne ging’eny kamano, gogo ok ne oyiech.
12  Yesu nowachonegi niya: “Biuru uchiem.” To onge kata japuonjre achiel ma nobedo gi chir mar penje ni: “In ng’a?” nikech ne ging’eyo ni ne en Ruoth.
13  Yesu nobiro mokawo makate mi omiyogi, bende notimo kamano gi rech.
14  Mani koro ne en nyadidek ma Yesu nofwenyore ne jopuonjre bang’ ka nosechiere a kuom joma otho.
15  Kane gisetieko chiemo, Yesu nopenjo Simon Petro niya: “Simon wuod Johana, be ihera moloyo magi?” Nodwoke kama: “Ee, Ruoth, ing’eyo ni aheri.” Yesu nowachone niya: “Pidh nyirombena.”
16  Nopenje kendo mar ariyo niya: “Simon wuod Johana, be ihera?” Nodwoke kama: “Ee, Ruoth ing’eyo ni aheri.” Yesu nowachone niya: “Kwa rombena matindo.”
17  Nopenje kendo mar adek kama: “Simon wuod Johana, be ihera?” Petro nokuyo nikech nopenje mar adek ni: “Be ihera?” Eka nodwoke niya: “Ruoth, ing’eyo weche duto; ing’eyo ni aheri.” Yesu nowachone kama: “Pidh rombena matindo.
18  Adier, adier, awachoni ni, kane hiki pod tin, ne ijarwakori kae to ibayo kuonde mihero. To ka iti, ibiro rieyo lweteni kendo ng’at machielo e ma biro rwakoni nanga kae to oting’i kendo oteri kama ok idwar.”
19  Nowacho mano mondo onyisgo kit tho ma nodhi miyogo Nyasaye duong’. Bang’ wacho mano, nokone niya: “Dhi nyime luwa.”
20  Petro nolokore, mi noneno japuonjre ma yande Yesu ohero ka luwogi, en e ma ne obet but Yesu e sa chiemo modhiambo mopenjo niya: “Ruoth, en ng’a ma dwaro ndhogi?”
21  Omiyo, ka nonene, Petro nopenjo Yesu kama: “Ruoth, to nade ng’atni?”
22  Yesu nodwoke kama: “Ka en dwacha ni mondo osik nyaka chop aduog, mano obadhi nade? In dhi nyime luwa.”
23  Omiyo, wachno nolandore e kind owete ni japuonjreno ne ok dhi tho. Kata kamano, Yesu ok nowacho ne japuonjreno ni jalo ne ok dhi tho, to nowacho niya: “Ka en dwarona ni mondo osik nyaka chop aduog, mano obadhi nade?”
24  Ma e japuonjre ma chiwo neno kuom gigi kendo nondiko wechegi, kendo wang’eyo ni neno mochiwo en madier.
25  Kuom adier, nitie bende gik mamoko mang’eny ma Yesu notimo ma ka dine bed ni ondikgi duto te, aparo ni piny dine ok onyalo ting’o buge mondik.
13  Koro, Yesu nong’eyo ka sawo mar Pasaka pok nochopo ni sane mar a e pinyni kodok ir Wuoro nosetundo. Nikech nosebedo kohero joge owuon ma ne ni e piny, noherogi nyaka giko.
2  Chiemo modhiambo ne pod dhi nyime, kendo Jachien nosedonjo e chuny Judas Iskariot wuod Simon mondo ondhoge.
3  Kuom mano, nikech Yesu nong’eyo ni Wuoro nosechiwo gik moko duto e lwete, to ni noa ir Nyasaye kendo ne odhi dok ir Nyasaye,
4  noa malo ka pod chiemo modhiambono ne dhi nyime, kae to noketo lepe ma oko tenge. Eka nokawo taulo mi otueyo e nungone.
5  Bang’ mano, noketo pi e besen mi ochako lwoko tiende jopuonjrene kendo twoyogi gi taulo ma notueyo kuome.
6  Eka ka nochopo ir Simon Petro, Petro ne openje niya: “Ruoth, ilwoko tiendena adier?”
7  Yesu nodwoke kama: “Ok ing’eyo tiend gima atimo sani, to ibiro ng’eyo tiende bang’ gigi.”
8  Petro nowachone niya: “Ok ibi lwoko tiendena ngang’.” Yesu nodwoke kama: “Ka ok alwoko tiendeni, to ionge gi pok kanyachiel koda.”
9  Simon Petro nowachone niya: “Ruoth, kik ilwok mana tiendena kende, to lwok lwetena kod wiya bende.”
10  Yesu nokone niya: “Dwarore ni ng’ato ang’ata moselwokore olwokne mana tiendene kende, nimar dende duto ler. Un uler, to ok uduto.”
11  Nimar nong’eyo jal ma ne ndhoge. Mano e momiyo nowacho ni: “Ok ni uduto uler.”
12  Ka koro noselwoko tiendegi mi orwako lepe ma oko, nochako obet kendo e mesa, mowachonegi niya: “Be ung’eyo tiend gima asetimonu?
13  Un uluonga ni, ‘Japuonj,’ kendo ni, ‘Ruoth,’ to un kare nikech an kamano.
14  Kuom mano, ka an Ruodhu kendo Japuonju aselwoko tiendeu, un bende ng’ato ka ng’ato kuomu onego olwok tiende nyawadgi.
15  Nimar aketonu ranyisi, mondo mana kaka asetimonu, un bende onego utim kamano.
16  Adier, adier, awachonu ni, misumba ok duong’ moloyo ruodhe, kata ng’at moor ok duong’ moloyo ng’at moore.
17  Kung’eyo wechegi, un joma mor ka utimogi.
18  Ok awuo kuomu uduto; ang’eyo joma aseyiero. To en kamano mondo Ndiko ochop ma wacho niya: ‘Ng’at ma ne jachamo makatena oseting’o ofunj tiende kuoma.’
19  Chakre sani ka dhi nyime, awachonu wachno ka pok otimore mondo ka otimore to uyie ni an e en.
20  Adier, adier, awachonu ni, ng’ato ang’ata ma rwako ng’at ma aoro, orwaka an bende, kendo ng’at ma rwakano, orwako bende Jal ma ne oora.”
21  Bang’ wacho wechegi, chuny Yesu nochandore, kendo nochiwo neno niya: “Adier, adier, awachonu ni, ng’at achiel kuomu biro ndhoga.”
22  Jopuonjrene nochako ng’iyore ka giwuoro ni en ng’a ma nowuoyo kuome.
23  Achiel kuom jopuonjre, ma en japuonjre ma Yesu nohero nobet but Yesu.
24  Omiyo, Simon Petro notimo ranyisi gi wiye kogwelo japuonjreno kendo kone niya: “Wachnwae ni owuoyo kuom ng’a.”
25  Kuom mano, japuonjreno noyiengore e kor Yesu kendo penje kama: “Ruoth, en ng’a?”
26  Yesu nodwoko kama: “En ng’atno ma abiro miyo bath makate ma aseluto e bakul.” Eka ka noseluto makate, nokawo mi omiyo Judas, wuod Simon Iskariot.
27  Bang’ ka Judas nosekawo bath makateno, Satan nodonjo kuome. Omiyo, Yesu nowachone kama: “Gima itimo, time mapiyo moloyo.”
28  Kata kamano, onge ng’ato kuom joma nobet piny e mesa ma nong’eyo gimomiyo nowachone kamano.
29  Kuom adier, nikech Judas ne jating’o sandug pesa, moko kuomgi ne paro ni Yesu ne wachone ni, “Ng’iew gik ma dwarore ni watigo e sawo,” kata ni onego omi joma odhier gimoro.
30  Bang’ kawo bath makateno, nowuok oko gikanyono. To ne en otieno.
31  Ka koro Yesu nosewuok oko, nowachonegi niya: “Koro Wuod dhano osemi duong’, kendo Nyasaye yudo duong’ kokalo kuome.
32  Nyasaye owuon biro miye duong’, kendo obiro miye duong’ gikanyono.
33  Nyithindo matindo, pod an kodu mana kuom kinde matin. Ubiro manya; to mana kaka nawacho ne Jo-Yahudi ni, ‘Kama adhiyoe ok unyal biroe,’ koro awachonu un bende.
34  Amiyou chik manyien, ni ubed gi hera e kindu; mana kaka aseherou, un bende herreuru e kindu.
35  Ma e ma nomi ji duto ong’e ni un jopuonjrena—ka un gi hera e kindu uwegi.”
36  Simon Petro nopenje kama: “Ruoth, idwaro dhi kanye?” Yesu nodwoko niya: “Kama adhiyoe ok unyal luwae sani, to ubiro luwa bang’e.”
37  Petro nokone kama: “Ruoth, ang’o momiyo ok anyal luwi sani? Abiro chiwo ngimana nikech in.”
38  Yesu nodwoko niya: “Be ibiro chiwo ngimani nikech an? Adier, adier, awachoni ni, thwon-gweno ok bi kok ngang’ nyaka chop ikwer nyadidek ni ok ing’eya.”
14  “Kik chunyu chandre. Nyisuru yie kuom Nyasaye; nyisuru yie kuoma bende.
2  E od Wuora nitie kuonde dak mang’eny. Ka da bed ni ok en kamano, dine asewachonu nimar awuok adhi mondo aiknu kar dak.
3  Bende, ka adhi mi aikonu kar dak, abiro duogo kendo, mi anarwaku e dala kama antie, mondo kama antieree un bende ubedie.
4  To un ung’eyo yo ma dhi kama adhiyoe.”
5  Thoma nowachone kama: “Ruoth, ok wang’eyo kama idwaro dhiyoe. Ere kaka dwang’e yo?”
6  Yesu nodwoke niya: “An e yo, kendo an e adiera, kendo an e ngima. Onge ng’at ma biro ir Wuora mak mana kokalo kuoma.
7  Ka da ung’eya, dikoro ung’eyo Wuora bende; chakre sani ka dhi nyime, ung’eye kendo usenene.”
8  Filipo nokone niya: “Ruoth, nyiswae Wuoru, to mano biro romowa.”
9  Yesu nodwoke kama: “Kata bang’ bedo kodu kuom kinde malach kama pok ing’eya Filipo? Ng’ato ang’ata ma osenena, oseneno Wuora bende. Ere kaka ipenjo ni, ‘Nyiswae Wuoru’?
10  Ok uyie ni an e winjruok achiel gi Wuora kendo ni Wuora ni e winjruok achiel koda? Weche ma awachonu, ok awachgi koa kuoma awuon, to Wuora ma siko e winjruok achiel koda timo tijene.
11  Ng’euru ni an e winjruok achiel gi Wuora kendo ni Wuora ni e winjruok achiel koda; ka ok kamano, yieuru nikech tijego.
12  Adier, adier, awachonu ni, ng’ato ang’ata ma nyiso yie kuoma, ng’atno bende notim tije ma atimo; kendo obiro timo tije madongo moloyo magi, nimar an awuok adhi ir Wuora.
13  Bende, gimoro amora ma ukwayo e nyinga, abiro timonu mondo Wuora oyud duong’ kokalo kuom Wuode.
14  Ka ukwayo gimoro amora e nyinga, abiro timonugo.
15  “Ka uhera, ubiro rito chikena.
16  Kendo abiro kwayo Wuora mi nomiu jakony machielo mondo obed kodu nyaka chieng’.
17  Jakonyno en roho mar adiera, ma piny ok nyal yudo nikech piny ok nene, bende ok ong’eye. Un ung’eye, nimar osiko kodu kendo en kuomu.
18  Ok abi weyou kiye. Abiro duogo iru.
19  Pod odong’ kinde matin to piny ok bi nena kendo, to un ubiro nena, nimar angima kendo un bende unubed mangima.
20  E chieng’ono, unung’e ni an e winjruok achiel gi Wuora, kendo ni un e winjruok achiel koda, bende ni an e winjruok achiel kodu.
21  Ng’ato ang’ata ma nigi chikena kendo ma ritogi, mano e ng’at mohera. Kamano bende, ng’ato ang’ata mohera, Wuora biro here, kendo abiro here, mi ananyisrane ayanga.”
22  Judas, ma ok Iskariot, nopenje kama: “Ruoth, en ang’o mosetimore momiyo idwaro nyisorinwa ayanga to ok ne piny?”
23  Yesu nodwoke niya: “Ka ng’ato ohera, obiro rito wachna, kendo Wuora biro here, mi wanabi ire kendo loso kar dakwa kode.
24  Ng’ato ang’ata ma ok ohera, ok orit wechena. Wach ma uwinjono ok en mara, to en mar Wuora ma noora.
25  “Awachonu gigi sama pod an kodu.
26  To jakonyno, roho maler, ma Wuora biro oro e nyinga, en e ma obiro puonjou gik moko duto, kendo paronu weche duto ma nawachonu.
27  Aweyonu kuwe; amiyou kuwe mara. Ok amiugo e yo ma piny chiwego. Kik uwe chunyu chandre kata nyosore nikech luoro.
28  Ne uwinjo ka awachonu ni, ‘Awuok adhi kendo ni abiro duogo iru.’ Ka adier uhera, da ubedo mamor ni awuok adhi ir Wuora, nikech Wuora duong’ moloya.
29  Omiyo, koro asewachonu ka pok mano otimore, mondo ka otimore, to uyie.
30  Ok abi wacho weche mang’eny kodu kendo, nimar jaloch mar pinyni biro, to oonge gi teko kuoma.
31  To mondo piny ong’e ni ahero Wuora, atimo mana kaka Wuora osechika ni atim. Auru malo wawuog kae.
19  Eka Pilato nochiko ni okaw Yesu kendo ochwade.
2  Mi askeche noloso osimbo mar kuthe mi gisidhone e wiye, kendo ne girwakone kandho ma rangine rajamna,
3  mi ne gisiko ka gidhi ire ka giwachone niya: “Misawa, in Ruodh Jo-Yahudi!” Bende, ne gisiko ka githalo wang’e.
4  Pilato nowuok oko kendo, mi nokonegi niya: “Neuru! Akelonugo oko kae mondo ung’e ni an ok ayudo ketho moro amora kuome.”
5  Omiyo, Yesu nowuok oko korwako osimbo mar kuthe kod kandho ma rangine rajamna. Kendo Pilato nokonegi niya: “Neuru! Ma e ng’atno!”
6  Kata kamano, ka jodong-jodolo kod askeche ne onene, ne gikok niya: “Gure e yath! Gure e yath!” Pilato nowachonegi kama: “Kaweuru un uwegi mondo unege nimar an ok ayudo ketho moro amora kuome.”
7  Jo-Yahudi nodwoke niya: “Wan gi chik, kendo ka luwore gi chik, onego otho, nimar osetimore owuon ni en wuod Nyasaye.”
8  Ka Pilato nowinjo gima ne giwacho, nomedo bedo maluor moloyo,
9  mi nodonjo kendo e ode mar gavana mopenjo Yesu kama: “Ia kanye?” To Yesu ne ok odwoko kata matin.
10  Omiyo, Pilato nopenje niya: “Ok idwar wuoyo koda? Be ing’eyo ni an gi teko mar gonyi kendo an gi teko mar negi?”
11  Yesu nodwoke kama: “Ok da ibedo gi teko moro amora kuoma, mak mana ka nomiyigo koa malo. Mano e momiyo ng’at ma ne oketa e lweti nigi richo moloyo.”
12  Kuom mano, Pilato nomanyo ahinya kaka dogonye, to Jo-Yahudi nokok niya: “Ka igonyo ng’atni, to ok in osiep Kaisar. Ng’ato ang’ata ma ketore owuon ruoth, okwedo Kaisar.”
13  Eka bang’ ka Pilato nosewinjo wechego, nogolo Yesu oko mi obet e kom-bura e kama iluongo ni Laru mar Kidi, to e dho Hibrania en Gabatha.
14  Koro ne en chieng’ Ikruok mar Pasaka; kendo ne en kar sa auchiel odiechieng’. Mi nowacho ne Jo-Yahudi niya: “Neuru! Eri ruodhu!”
15  Kata kamano, ne gikok kama: “Gole oa kae! Gole oa kae! Gure e yath!” Pilato nopenjogi niya: “Udwaro ni aneg ruodhu?” Jodong-jodolo nodwoko kama: “Waonge gi ruoth mak mana Kaisar.”
16  Eka nochiwe e lwetgi mondo ginege e yath. Omiyo, ne gikawo Yesu.
17  Koting’o yadh-sand en owuon, nowuok mi odhi kama iluongo ni Hanga Wich, to e dho Hibrania iluonge ni Golgotha.
18  Kanyo, ne gigure e yath gi jomoko ariyo e bathe koni gi koni, to Yesu e diere.
19  Pilato bende nondiko wach moro mi oketo e yadh-sandno. Nondike niya: “Yesu ma Ja-Nazareth, Ruodh Jo-Yahudi.”
20  Thoth Jo-Yahudi nosomo wachno, nimar kama nogurie Yesu e yath ne chiegni gi Jerusalem, kendo ne ondik wachno e dho Hibrania, gi dho Latin, kod dho Grik.
21  Kata kamano, jodong-jodolo mag Jo-Yahudi nowacho ne Pilato niya: “Kik indik ni, ‘Ruodh Jo-Yahudi,’ to ndik ni ne owacho ni, ‘An Ruodh Jo-Yahudi.’”
22  Pilato nodwoko kama: “Gima asendiko, asendiko.”
23  Koro ka askeche noseguro Yesu e yath, ne gikawo lepe ma oko mi gipogo ding’wen, mondo askar ka askar okaw achiel, to bende ne gikawo nangane ma iye. Kata kamano, nanga ma iyeno ne onge gi wang’ usi kama oriwego, nikech nolos borne wuok malo nyaka piny.
24  Omiyo, ne giwacho e kindgi niya: “Kik wayieche, to weuru mondo wagone ombulu eka wang’e ni obiro bedo mar ng’a.” Mano ne en mondo ochop wach manie Ndiko ma nokoro kama: “Ne gipogore lepa e kindgi giwegi, kendo ne gigoyo ombulu kuom nangana.” Omiyo, askeche notimo gigo adier.
25  Kata kamano, joma ne ochung’ machiegni gi yadh-sand ma ne ogurie Yesu, ne gin min-gi, gi nyamin min-gi, gi Maria ma chi Klopa, kod Maria Magdalina.
26  Omiyo, ka Yesu noneno min-gi kod japuonjre ma nohero kochung’ machiegni, nowacho ne min-gi kama: “Dhako, ne! Ero wuodi!”
27  Eka nowacho ne japuonjreno bende niya: “Ne! Ero minu!” Omiyo, chakre kanyo, japuonjreno nokawe modhi kode dalane.
28  Bang’ mano, ka Yesu nong’eyo ni nyaka chop kanyo weche duto nosetimore mondo ochop wach manie Ndiko, nowacho kama: “Riyo ohinga.”
29  Kanyo ne nitie agulu moro ma ne opong’ gi divai mawach. Omiyo, ne giluto sipanj moro e divai mawachno kae to giketo sipanjno e kede mar hisobu, mi ne gitero malo e dhoge.
30  Ka nosemiye divai mawachno, Yesu nowacho kama: “Duto oserumo!” kendo, bang’ lung’o wiye, much ngima norumone.
31  Mondo eka ringre jogo kik dong’ e yadh-sand e chieng’ Sabato nimar ne en chieng’ Ikruok mar Sabato (nikech chieng’ Sabatono ne en chieng’ maduong’), Jo-Yahudi nokwayo ni Pilato ochik mondo otur tiendegi eka mondo ogol ringregigo oa kanyo.
32  Omiyo, askeche nobiro moturo tiende ng’at mokwongo kod mag ng’at machielo ma noyudo ogur e yath kodeno.
33  To kane gibiro ir Yesu, ne giyudo kosetho, mi ne ok gituro tiendene.
34  Kata kamano, achiel kuom askechego ne ochwowo ng’et Yesu gi tong’ kendo remo gi pi nowuok kuome gie sano.
35  Kendo jal ma oseneno mae osechiwo neno, kendo nende en madier, bende jalno ong’eyo ni gik mowacho gin adier mondo eka un bende uyie.
36  Kuom adier, wechegi notimore mondo wach manie Ndiko ochop niya: “Onge chogo ma ibiro tur kuome.”
37  Bende, wach machielo manie Ndiko wacho kama: “Gibiro tego wang’gi kuom ng’at ma ne gichwowono.”
38  Koro bang’ wechegi, Josef ma Arimathea, ma ne en japuonjre Yesu ling’ling’ nikech noluoro Jo-Yahudi, nokwayo Pilato ringre Yesu, kendo Pilato noyiene mondo okawe. Omiyo, nobiro mokawo ringre Yesu.
39  Nikodemo, ma e ng’at ma ne yande osebiro ire gotieno, bende nobiro kokelo poda mag manemane gi aloe, chiegni kilo 30.
40  Omiyo, ne gikawo ringre Yesu mi giboye gi lep kitani kanyachiel gi gik ma ne nigi suya, mana kaka tim Jo-Yahudi mar yik ne obet.
41  Bende, kama ne onegee ne nitie puodho moro, kendo ne nitie liel manyien e puodhono ma ne pok oketie ng’ato ang’ata.
42  Nikech ne en chieng’ Ikruok mar Jo-Yahudi ne Sabato, kendo liel ne ni machiegni, ne gipielo Yesu kanyo.
5  Bang’ mano, ne nitie sawo moro mar Jo-Yahudi kendo Yesu noidho nyaka Jerusalem.
2  Koro e Jerusalem, e Ranga Rombe, ne nitie yawo moro miluongo ni Bethzatha e dho Hibrania. Yawono ne nigi agolni abich molwore.
3  Jotuo mang’eny, gi muofni, gi pudhe, kod joma tiendegi gi lwetegi ne oner, ne onindo kuondego.
4  ——
5  To ne nitie ng’ato kanyo ma nosebedo ka tuo kuom higni 38.
6  Bang’ neno ng’atno konindo kanyo, kendo kong’eyo ni nosebedo kotuo kuom ndalo mathoth, Yesu nopenje niya: “Be idwaro chango?”
7  Ng’at ma ne tuono nodwoke kama: “Ruoth, onge ng’at ma nyalo keta e yawo ka pi otugore, to sama adhi donjoe to ng’at machielo lor kuno motelona.”
8  Yesu nowachone niya: “A malo! Kaw piendeni kendo iwuoth.”
9  Ng’atno nochango gikanyono kendo nokawo piendene mochako wuotho. Chieng’no ne en chieng’ Sabato.
10  Omiyo, Jo-Yahudi nochako wacho ne ng’at ma nochangno niya: “En Sabato, kendo ok en gima owinjore gi chik mondo iting’ piendeni.”
11  To nodwokogi kama: “Ng’atno ma oa changa e ma owachona ni, ‘Kaw piendeni kendo iwuoth.’”
12  Ne gipenje niya: “En ng’at mane mowachoni ni, ‘Ikawe kendo iwuoth’?”
13  To ng’at ma nochangno ok nong’eyo ni jalo en ng’a, nimar Yesu nosekikore gi oganda ma ne ni kanyo.
14  Bang’ mano, Yesu noyudo ng’atno ei hekalu mokone niya: “Ne, koro isechango. Kik itim richo kendo, mondo gima rach moloyo kik timreni.”
15  Ng’atno nodhi mowacho ne Jo-Yahudi ni Yesu e ma ne ochange.
16  Mano e momiyo Jo-Yahudi ne sando Yesu nimar notimo gigo chieng’ Sabato.
17  To nodwokogi niya: “Wuora osebet ka tiyo nyaka chop sani, an bende pod atiyo.”
18  Ma e momiyo Jo-Yahudi nochako temo matek mondo ginege, nimar ne gineno ni ok noketh mana Sabato kende, to bende noluongo Nyasaye ni Wuon mare, kotimore owuon ma romre gi Nyasaye.
19  Kuom mano, Yesu nodwokogi kama: “Adier, adier, awachonu ni, Wuod Nyasaye ok nyal timo kata gimoro achiel kuom dwache owuon, to mana gik moneno ka Wuon mare timo. Nikech gimoro amora ma Jalno timo, gigo bende Wuode timo e yo ma chal kamano.
20  Nimar Wuoro ohero Wuode, kendo onyise weche duto ma en owuon otimo, kendo obiro nyise tije madongo ma loyo magi, mondo eka uhum nono.
21  Nikech mana kaka Nyasaye Wuoro chiero joma otho kendo omiyo gibedo mangima, e kaka Wuode bende miyo ng’ato ang’ata modwaro obed mangima.
22  Nimar Wuora ok ng’ad ne ng’ato ang’ata bura ngang’, to oseketo tije duto mag ng’ado bura e lwet Wuode,
23  mondo ji duto omi Wuode duong’ mana kaka gimiyo Wuon mare duong’. Ng’ato ang’ata ma ok mi Wuod Nyasaye duong’, ok omi Wuon mare ma noore duong’.
24  Adier, adier, awachonu ni, Ng’at ma winjo wachna kendo ma yie kuom Jal ma ne oora nigi ngima ma nyaka chieng’, kendo ok bi ng’adne bura, to osea e tho modonjo e ngima.
25  “Adier, adier, awachonu ni, sa biro, kendo en sani, ma joma otho biro winjo dwond Wuod Nyasaye, kendo joma osewinjo wachne biro bedo mangima.
26  Nimar mana kaka Wuoro nigi nyalo mar chiwo ngima, e kaka osemiyo Wuode bende nyalo mar chiwo ngima.
27  Kendo osemiye teko mar ng’ado bura nikech en e Wuod dhano.
28  Kik uwuor wachni nikech sa biro ma ji duto manie liete nowinj dwonde
29  mi giniwuog oko, joma notimo gik mabeyo e chier mar ngima, to joma notimo gik maricho e chier mar bura.
30  Ok anyal timo kata gimoro achiel kuom dwacha awuon. Mana kaka asewinjo e kaka ang’ado bura, kendo bura ma ang’ado en makare, nimar amanyo, ok dwacha awuon, to dwaro mar jal ma ne oora.
31  “Ka achiwo neno kuoma awuon kenda, neno mara ok en adier.
32  Nitie ng’at machielo ma chiwo neno kuoma, kendo ang’eyo ni neno mochiwo kuoma en adier.
33  Useoro ji ir Johana kendo osechiwo neno e wi adiera.
34  Kata kamano, ok ayie gi neno moa kuom dhano, to awacho wechegi mondo eka oresu.
35  Ng’atno ne en taya ma liel kendo ma rieny, nimar kuom kinde machuok ne udwaro bedo gi mor maduong’ e lerne.
36  To an gi neno maduong’ ma loyo mar Johana, nimar tije sie ma Wuora nomiya mondo achop, ma e tije ma atimogi, chiwo neno ni Wuora ne oora.
37  Kendo Wuora ma ne oora osechiwo neno kuoma. Pok uwinjo dwonde e kinde moro amora kata neno kaka kite chal,
38  kendo wachne ok odak e iu nikech ok uyie kuom jal ma ne ooro.
39  “Unono Ndiko, nimar uparo ni kokalo kuomgi ubiro bet gi ngima ma nyaka chieng’; to mago e gigo sie ma chiwo neno kuoma.
40  To e ma pod ok udwar biro ira mondo ubed gi ngima.
41  Ok arwak duong’ moa kuom dhano,
42  to ang’eyo malong’o ni ok uhero Nyasaye e iu.
43  Asebiro e nying Wuora, to ok urwaka. Ka dine bed ni ng’at machielo e mobiro e nyinge owuon, dine urwako jalo.
44  Ere kaka unyalo bedo gi yie, kurwako duong’ moa kuomu uwegi, to ok umany duong’ moa kuom Nyasaye makende?
45  Kik upar ni abiro donjonu ir Wuora; nitie ng’at ma donjonu, ma en Musa, ma useketo geno maru kuome.
46  Adier, dine uyie gi Musa dikoro uyie kuoma, nimar jalo nondiko weche kuoma.
47  To ka ok uyie gi weche ma nondiko, ere kaka ubiro yie gi weche ma awacho?”
15  “An e yadh mzabibu madier, to Wuora e japur.
2  Bede duto man kuoma ma ok nyag olemo ogolo oko, to bede duto ma nyago olemo, olwero maler mondo eka ginyag olemo momedore.
3  Un usebedo maler nikech wach ma asewachonu.
4  Sikuru e winjruok achiel koda, to an bende anasik e winjruok achiel kodu. Mana kaka bat ok nyal nyago olemo kende owuon mak mana ka osiko e yadh mzabibu, un bende ok unyal nyago olemo mak mana ka usiko e winjruok achiel koda.
5  An e yadh mzabibu; un e bedene. Ng’ato ang’ata ma siko e winjruok achiel koda kendo ma siko e winjruok achiel kode, jali nyago olemo mang’eny; nimar ka ok an, to ok unyal timo gimoro ngang’.
6  Ka ng’ato ok sik e winjruok achiel koda, iwite oko mana kaka bad yath, kae to otwo. Eka ji choko bedego kendo giwitogi e mach mi wang’gi.
7  Un kusiko e winjruok achiel koda, kendo ka wechena siko e iu, kwauru gimoro amora mudwaro, to biro timorenu kamano.
8  Wuora yudo duong’ nikech ma: ni udhi nyime nyago olemo mang’eny kendo unyiso ni un jopuonjrena.
9  Mana kaka Wuora osehera, e kaka aseherou; sikuru e herana.
10  Kurito chikena, ubiro siko e herana, mana kaka aserito chike Wuora kendo asiko e herane.
11  “Asewachonu gigi mondo morna obed kuomu kendo mor maru opong’.
12  Ma e chikna, ni mondo uherru ng’ato gi ng’ato mana kaka aseherou.
13  Onge ng’at ma nigi hera maduong’ ma loyo ma: ni ng’ato chiwo ngimane nikech osiepene.
14  Un osiepena kutimo gima achikou.
15  Koro ok aluongu kendo ni wasumbni, nimar misumba ok ong’eyo gima ruodhe timo. To aseluongou ni osiepena, nimar asemiyo ung’eyo gik moko duto ma asewinjo kuom Wuora.
16  Ok ne uyiera, to nayierou, kendo naketou mondo udhi unyag olemo, kendo mondo olemo ma unyago osik, eka gimoro amora mukwayo Wuora e nyinga, obiro miyou.
17  “Wechegi achikou mondo uherru e kindu.
18  Ka piny osin kodu, ng’euru ni nokwongo sin koda ka pok osin kodu.
19  Ka da un mag piny, piny dine ohero gige owuon. To koro nikech ok un mag piny, to aseyierou koa e piny, piny osin kodu nikech mano.
20  Paruru gima nawachonu niya: Misumba ok duong’ moloyo ruodhe. Ka gisesanda, un bende gibiro sandou; ka giserito wachna, gibiro rito wachu bende.
21  To gibiro timonu mago duto nikech nyinga, nimar ok ging’eyo Jal ma noora.
22  Dine bed ni ne ok abiro mi awuoyo kodgi, dikoro gionge gi richo. To koro ok ginyal kwer ni gionge richo.
23  Ng’ato ang’ata ma sin koda, osin gi Wuora bende.
24  Ka dine bed ni ok ne atimo e diergi tije ma onge ng’at machielo mosetimo, dikoro gionge gi richo; to sani gisenena kendo gisin koda kanyachiel gi Wuora.
25  To mano notimore mondo eka wach mondik e Chikgi ochop niya: ‘Ne gisin koda ma onge gimomiyo.’
26  Ka jakony ma abiro oronu koa ir Wuora obiro, roho mar adiera ma wuok ir Wuora, en e ma obiro chiwo neno kuoma;
27  eka un bende, ubiro chiwo neno nikech usebedo koda nyaka ne achak tija.
20  E odiechieng’ mokwongo mar juma, Maria Magdalina nobiro e liel ka piny pod ne olil, kendo noneno kosegol kidi e liel.
2  Omiyo, noringo modhi ir Simon Petro gi japuonjre machielo ma Yesu ne oherono, mi nowachonegi niya: “Gisegolo Ruoth e liel, to ok wang’eyo kama giketee.”
3  Eka Petro gi japuonjre machielono nowuok mondo gidhi e liel.
4  Ji ariyogo nochako ringo kanyachiel, to japuonjre machielono noringo mapiyo moloyo Petro, mi nokwongo chopo e liel.
5  Bang’ lung’ore, noneno lep kitani ka ni kanyo, to ne ok odonjo iye.
6  Simon Petro bende nobiro ka luwe modonjo ei liel. Kendo noneno lep kitani kanyo.
7  Law ma noyudo oket e wiye ne ok ni kanyachiel gi mamoko, to ne en kar kende kodole.
8  Eka japuonjre machielo ma nokwongo chopo e lielno bende nodonjo e iye, kendo noneno moyie.
9  Nimar ne pok gifwenyo tiend wach manie Ndiko ni nyaka ne chiere a kuom joma otho.
10  Omiyo, jopuonjrego nodok e miechgi.
11  Kata kamano, Maria nodhi nyime chung’ oko machiegni gi liel, koywak. Sama pod noywak, nolung’ore mondo ong’i i liel
12  kendo noneno malaike ariyo morwakore gi nengni ma rochere kobet kama noyudo Yesu onindoe, achiel gi ka wiye to machielo gi ka tiendene.
13  Mi ne gipenje niya: “Dhako, ang’o momiyo iywak?” Nodwokogi kama: “Gisegolo Ruodha, to ok ang’eyo kama giketee.”
14  Bang’ wacho mano, nolokore moneno Yesu kochung’ kanyo, to ok nofwenyo ni mano ne en Yesu.
15  Yesu nowachone niya: “Dhako, ang’o momiyo iywak? En ng’a ma imanyo?” En to noparo ni ne en jarit-puodho, mi nowachone kama: “Jaduong’, kapo ni isegole kae, to nyisa kama iketee, kendo abiro kawe.”
16  Yesu nowachone kama: “Maria!” To ka Maria ne olokore, Maria ne oluonge gi dho Hibrania ni “Raboni!” (ma tiende en ni, “Japuonj!”)
17  Yesu nowachone niya: “We moko kuoma, nikech pok aidho ir Wuora. To dhi ir owetena mondo iwachnegi ni, ‘Aidho adhi ir Wuora kendo Wuonu, ir Nyasacha kendo Nyasachu.’”
18  Maria Magdalina nodhi motero wachno ne jopuonjre niya: “Aseneno Ruoth!” Kendo nowachonegi gima Ruoth nosewachone.
19  E odiechieng’ mokwongo mar juma, ka piny nosebedo odhiambo ahinya, to kama jopuonjre ne nitie ne olorie dhoudi nikech ne giluoro Jo-Yahudi, Yesu nobiro mochung’ e diergi mowachonegi kama: “Kuwe mondo obed kodu.”
20  Bang’ ka nosewacho mano, nonyisogi lwetene kod ng’etne. Eka jopuonjre nobedo mamor nikech ne gineno Ruoth.
21  Yesu nowachonegi kendo niya: “Kuwe mondo obed kodu. Mana kaka Wuora oseora, e kaka an bende aorou.”
22  Bang’ wacho mano, nokudhonegi muya mowachonegi niya: “Yuduru roho maler.
23  Kuweyo ne ng’ato ang’ata richo, osewene; to ka ok uweyo ne ng’ato richo, pok owene.”
24  To Thoma, ma ne iluongo ni Rude, ma ne en achiel kuom ji Apar Gariyoka, ne onge kodgi sama Yesu nobiro.
25  Omiyo, jopuonjre mamokogo ne wachone kama: “Waseneno Ruoth!” En to nowachonegi niya: “Ka pok aketo lweta kama musmal nochwowo, mi aketo lith lweta kuonde ma musmal nochwowo, kendo keto lweta e ng’etne, to ok abi yie ngang’.”
26  Odiechienge aboro bang’e, jopuonjrene ne ni e ot moro kendo, to Thoma ne ni kodgi. Kata obedo ni dhoudi ne olor, Yesu nobiro mochung’ e diergi mowachonegi kama: “Kuwe mondo obed kodu.”
27  Eka nowacho ne Thoma niya: “Ket ane lith lweti kae, kendo ng’i lwetena kendo iket lweti e ng’etna mondo iwe bedo gi kiawa, to ibed ng’at ma yie.”
28  To Thoma nodwoke kama: “Ruodha kendo Nyasacha!”
29  Yesu nowachone niya: “Nikech isenena, be koro iyie? Joma mor gin joma yie kata obedo ni pok gineno.”
30  Kuom adier, Yesu bende notimo ranyisi mamoko madongo mang’eny e nyim jopuonjrene, to ok ondikgi e bugni.
31  To magi osendik piny mondo uyie ni Yesu e Kristo, Wuod Nyasaye, kendo nikech uyie, uyud ngima kokalo kuom nyinge.
1  Kar chakruok Wach ne nitie, kendo Wach ne nigi Nyasaye, bende Wach ne en nyasaye.
2  Jali ne nigi Nyasaye e kar chakruok.
3  Gik moko duto nobedoe kokalo kuome, kendo ka ok en, onge kata mana gimoro achiel ma dobetie. Gima nobedoe
4  kokalo kuome ne en ngima, kendo ngimano ne en ler mar ji.
5  Kendo ler rieny e mudho, to mudho ok oseloye.
6  Ng’at moro nobiro ma Nyasaye nooro; nyinge ne en Johana.
7  Ng’atni nobiro kaka janeno, mondo ochiw neno e wi ler eka mondo ji mopogore opogore duto obed gi yie kokalo kuome.
8  En ok e ma ne en lerno, to nonego ochiw neno e wi lerno.
9  Ler madier ma chiwo ler ne ji mopogore opogore duto ne chiegni biro e piny.
10  Ne en e piny, kendo piny nobedoe kokalo kuome, to piny ne ok ong’eye.
11  Nobiro ir joge owuon, to joge ne ok orwake.
12  Kata kamano, nomiyo ji duto ma ne orwake thuolo mar bedo nyithind Nyasaye, nimar ne giketo yie e nyinge.
13  To ne onyuolgi, ok kuom remo kata kuom dwaro mar ringruok kata kuom dwaro mar dhano, to kokalo kuom Nyasaye.
14  Omiyo, Wach nobedo ringruok mi nodak e kindwa, kendo ne waneno duong’ne, ma en duong’ kaka mar wuowi ma miderma mar wuon mare; kendo nopong’ chuth gi ng’wono mogundho mar Nyasaye kod adiera.
15  (Johana nochiwo neno kuome, ee, nokok kama: “Mani e jal ma nawacho kuome ni, ‘Ng’atno ma biro bang’a osetelo e nyima, nimar ne entie ka pok nabetie.’”)
16  Nimar ne opong’ gi ng’wono mogundho, waduto wayudo ng’wono mogundho ma ok rum.
17  Nikech ne ochiw Chik kokalo kuom Musa, ng’wono mogundho kod adiera nobiro kokalo kuom Yesu Kristo.
18  Onge dhano moseneno Nyasaye e kinde moro amora; mana nyasaye ma en wuowi ma miderma kendo manie kor Wuon mare e ng’at moselere.
19  Ma eri e neno ma Johana nochiwo ka Jo-Yahudi nooro jodolo gi Jo-Lawi ire ka gia Jerusalem mondo gipenje niya: “In e ng’a?”
20  To ne oyie ma ok okwer kowacho kama: “Ok an e Kristo.”
21  Eka ne gipenje niya: “To kare in ng’a? In Elija, koso?” Nodwoko kama: “Ok an en.” “Be in e Janabi?” Nodwoko niya: “Ooyo!”
22  Omiyo, ne gipenje kama: “In ng’a? Nyiswa mondo water dwoko ne joma oorowa. En ang’o ma diwach kuomi iwuon?”
23  Nodwokogi niya: “An e ng’at ma dwonde kok e thim kama, ‘Losuru yo moriere tir ne Jehova,’ mana kaka janabi Isaya nokoro.”
24  Joma ne oorgo ne oa kuom Jo-Farisai.
25  Omiyo, ne gipenje niya: “To kare ang’o momiyo ibatiso ji ka ok in e Kristo, kata Elija, kata Janabi?”
26  Johana nodwokogi niya: “Abatiso ji gi pi. Nitie ng’at mochung’ e kindu ma ok ung’eyo,
27  en ng’at ma biro bang’a, to ok awinjora gonyo tond wuochene.”
28  Gigo notimore e Bethania loka Jordan, kama Johana ne batisoe ji.
29  Kinyne noneno Yesu ka biro ire mi nowacho kama: “Neuru, Nyarombo mar Nyasaye ma golo richo mar piny oko!
30  Ma e ng’at ma nawacho kuome niya: ‘Nitie ng’at ma biro bang’a to osetelo e nyima nimar ne entie ka pok nabetie.’
31  To bende ne ok ang’eye, to gimomiyo ne abiro ka abatiso ji gi pi ne en ni mondo ng’atno ong’ere maler ne Israel.”
32  Bende, Johana nochiwo neno kowacho niya: “Ne aneno roho ka lor piny koa e polo kaka akuru, mopiyo kuome.
33  Bende, ne ok ang’eye kata, to Jal ma noora mondo abatis ji gi pi e ma nowachona ni, ‘Ng’at ma inine ka roho olor kendo obet kuome, ma e ng’atno ma batiso ji gi roho maler.’
34  Kendo aseneno mano, mi asechiwo neno ni jali e Wuod Nyasaye.”
35  Kinyne Johana noyudo ochung’ gi jopuonjrene moko ariyo kendo,
36  to ka noneno Yesu ka wuotho nowacho niya: “Neuru, Nyarombo mar Nyasaye!”
37  Ka jopuonjre ariyogo nowinje kowacho mano, ne giluwo Yesu.
38  Eka Yesu nolokore, to ka nonenogi ka giluwe nopenjogi niya: “En ang’o ma umanyo?” Ne gidwoke kama: “Rabi, (ma kolok to tiende en, “Japuonj”), idak kanye?”
39  Nowachonegi niya: “Biuru, kendo unune.” Omiyo, ne gidhi kendo ne gineno kama nodakie, mi ne gibet kode chieng’no; to sechego ne en kar sa apar godhiambo.
40  Andrea owadgi Simon Petro ne en achiel kuom ji ariyo ma nowinjo gima Johana nowacho, mi noluwo Yesu.
41  Mokwongo noyudo owadgi owuon ma en Simon, mi nowachone kama: “Waseyudo Mesia” (ma kolok to tiende en, “Kristo”),
42  mi notere ir Yesu. Ka Yesu nong’iye nokone niya: “In Simon wuod Johana; ibiro luongi ni Kefa” (ma kolok to en “Petro”).
43  Kinyne nodwaro wuok mondo odhi Galili. Eka Yesu nonwang’o Filipo mowachone kama: “Bed jalupna.”
44  Koro Filipo ne en Ja-Bethsaida, taon ma Andrea gi Petro ne wuokie.
45  Filipo nonwang’o Nathaniel mowachone niya: “Waseyudo jal ma Musa nondiko kuome e Chik kendo mondik wachne e weche Jonabi: en Yesu ma wuod Josef, ma wuok Nazareth.”
46  To Nathaniel nopenje kama: “Be nitie gimoro maber ma nyalo wuok Nazareth?” Filipo nodwoke niya: “Bi mondo ine.”
47  Ka Yesu noneno Nathaniel kochomo ire, nowacho kuome kama: “Neuru, Ja-Israel ma kuom adier, onge wuondruok kuome.”
48  Nathaniel nopenje niya: “Ing’eya nade?” Yesu nowachone kama: “Ka pok Filipo ne oluongi, sama a ibet e tiend yadh ng’owo, ne aneni.”
49  Nathaniel nodwoke niya: “Rabi, in e Wuod Nyasaye, in Ruodh Israel.”
50  Yesu nowachone kama: “Be koro iyie kuoma mana nikech awachoni ni ne aneni e tiend yadh ng’owo? Ibiro neno gik madongo moloyo magi.”
51  Kae to nowachone kama: “Adier akonu ni, ubiro neno polo koyawore, kendo ka malaike mag Nyasaye idho kendo lor ir Wuod dhano.”
2  Koro e odiechieng’ mar adek, nyasi moro mar kend ne timore Kana man Galili, kendo min Yesu ne ni kanyo.
2  Yesu gi jopuonjrene bende ne ogwel e nyasino.
3  Kane divai chiegni rumo, min Yesu nowachone niya: “Gionge gi divai.”
4  To Yesu nodwoke niya: “Dhako, ang’o momiyo mano onego obadha kendo badhi? Sana pok ochopo.”
5  Min mare nowacho ne joma ne konyo tich kama: “Gimoro amora mowachonu, utim.”
6  Koro ka luwore gi kaka chik pwodhruok mar Jo-Yahudi ne dwaro, kanyo ne nitie agulni auchiel mag pi, ne olosgi gi kidi kendo moro ka moro ne nyalo ting’o lita ma dirom 44 kata 66.
7  Yesu nokonegi niya: “Pong’uru agulnigo gi pi.” Mi ne gipong’ogi thich.
8  Eka nowachonegi niya: “Koro tuomuru moko mondo uter ne jal ma tayo nyasi.” Mi ne gitero.
9  Ka jal ma ne tayo nyasino nobilo pi ma koro ne oselok mobedo divai, kata obedo ni ok nong’eyo kama divaino nowuokie (to jotich ma ne otwomo pigno to nong’eyo), jalo noluongo wuon kisera
10  kendo nowachone niya: “Pile ji kwongo golo divai maberie moloyo, to ka ji osemer eka gigolo ma ok ber ahinya. In to ikano divai maber moloyo nyaka sani.”
11  Yesu notimo mano Kana man Galili kaka ranyisi maduong’ mokwongo ma notimo, kendo nomiyo duong’ne onenore ayanga, mi jopuonjrene noketo yiegi kuome.
12  Bang’ mano, ne gilor mi gidhi Kapernaum, ka en gi min-gi, kod owetene, gi jopuonjrene, to ne ok gibet kuno kuom ndalo mang’eny.
13  Koro Pasaka mar Jo-Yahudi ne chiegni, kendo Yesu noidho kodhi Jerusalem.
14  Nodonjo ei hekalu monwang’o joma ne uso dhok, gi rombe, gi akuche, kod jowil pesa kobet e kombegi.
15  To bang’ mino tonde molosogo del, noriembo jogo duto ma ne nigi rombe kod dhok kogologi oko mar hekalu, kendo nopuko pesa ma mingli mag jowil pesago, mi noloko mesnigi ataro.
16  Eka nowacho ne joma ne uso akuche kama: “Goluru gigi oa kae! Weuru timo od Wuora obed od ohala!”
17  Jopuonjre noparo weche ma ne ondik niya: “Kinda mar odi biro tieka.”
18  Kuom mano, Jo-Yahudi nopenje kama: “Nikech itimo gigi, in gi ranyisi mane ma dinyiswae?”
19  Eka Yesu nodwokogi kama: “Mukuru hekaluni, to abiro gere gi ndalo adek.”
20  Mi Jo-Yahudi nopenje niya: “Hekaluni noger kuom higni 46, to in digere gi ndalo adek nade?”
21  Kata kamano, hekalu ma ne owuoyo kuome, ne en dende.
22  To ka nosechiere a kuom joma otho, jopuonjrene noparo kaka nojawacho mano, mi ne giketo yie e Ndiko kendo e wach ma Yesu nosewacho.
23  Kata kamano, kane en Jerusalem e sawo mar Pasaka, ji mang’eny noketo yiegi e nyinge kane gineno ranyisi madongo ma notimo.
24  To Yesu ok nogenogi ahinya nimar nong’eyogi giduto,
25  bende, ne ok odwar ni ng’ato e ma ochiw neno e wi dhano nimar nong’eyo gima ni ei dhano.
3  Ne nitie ng’at moro ma Ja-Farisai, ma nyinge Nikodemo, ma bende ne en jatelo moro mar Jo-Yahudi.
2  Ng’atni nobiro ire gotieno mowachone niya: “Rabi, wang’eyo ni in japuonj moa ir Nyasaye, nimar onge ng’at ma nyalo timo ranyisi mitimogi mak mana ka Nyasaye ni kode.”
3  Yesu nodwoke kama: “Adier awachoni ni, ka ok onyuol ng’ato gi nyuol manyien, ok onyal neno Pinyruodh Nyasaye.”
4  Nikodemo nopenje kama: “Ere kaka inyalo nyuol ng’ato kosebedo ng’at maduong’? Ok onyal donjo kendo ei min mare mi chak nyuole, koso?”
5  Yesu nodwoke kama: “Adier awachoni ni, ka ok onyuol ng’ato kuom pi gi roho, ok onyal donjo e Pinyruodh Nyasaye.
6  Gima osenyuol kuom ringruok en ringruok kendo gima osenyuol kuom roho en roho.
7  Kik iwuor nikech asewachonu kama: Nyaka nyuolu manyien.
8  Yamo kudho kochomo kama odwaro kendo uwinjo kaka okudho, to ok ung’eyo kama owuokie kata kama odhiye. E kaka ng’ato ka ng’ato mosenyuol kuom roho chal.”
9  To Nikodemo nopenje kama: “Ere kaka gigi nyalo timore?”
10  Yesu nodwoke niya: “Obet nade ni in japuonj e Israel, to e ma pod ok ing’eyo wechegi?
11  Adier, adier, akoni ni, gik ma wang’eyo wawacho, kendo gik ma waseneno wachiwo nendgi, to un ok urwak neno ma wachiwo.
12  Ka asewachonu gik manie piny to e ma pod ok uyie, ere kaka ubiro yie ka awachonu gik manie polo?
13  E wi mano, onge ng’ato ang’ata ma oseidho malo e polo, mak mana jal ma ne olor koa e polo, ma en Wuod dhano.
14  To mana kaka Musa nong’awo thuol malo e thim, e kaka Wuod dhano bende nyaka ng’aw malo,
15  mondo ng’ato ka ng’ato ma keto yie kuome obed gi ngima ma nyaka chieng’.
16  “Nimar Nyasaye nohero piny ahinya mi nochiwo Wuode ma miderma, mondo ng’ato ang’ata ma nyiso yie kuome kik keth, to obed gi ngima ma nyaka chieng’.
17  Nikech Nyasaye nooro Wuode e piny, ok ni mondo ong’ad ne piny bura, to mondo ores piny kokalo kuome.
18  Ng’ato ang’ata ma nyiso yie kuome ok bi ng’adne bura. Ng’at ma ok nyis yie bura oseloyo nimar ok osenyiso yie e nying Wuod Nyasaye ma miderma.
19  Koro ma e gimomiyo ibiro ng’ad bura: nimar ler osebiro e piny, to ji osehero mudho kar hero ler, nikech timbegi ne richo.
20  Nimar ng’ato ang’ata mong’iyo gi timo gik maricho, osin gi ler kendo ok obi e ler mondo eka kik kwer timbene.
21  To ng’at ma timo gik madier biro e ler mondo timbene onenre ayanga kaka gik motim ka luwore gi dwach Nyasaye.”
22  Bang’ mano, Yesu gi jopuonjrene nodhi e gweng’ moro mar Judea. Ka en kuno, nokawo kinde moko kodgi kendo nobatiso ji.
23  To Johana bende ne batiso ji e Aenon machiegni gi Salim, nikech kanyo ne nitie pi mang’eny kendo ji ne siko ka biroe to ibatisogi;
24  nimar ne pok otue Johana e jela.
25  Koro jopuonjre Johana nobedo gi ywaruok gi Ja-Yahudi moro e wi wach pwodhruok.
26  Omiyo, ne gibiro ir Johana kendo wachone niya: “Rabi, ng’at ma ne ni kodi loka Jordan ma ne ichiwo neno kuomecha, ne, ng’atno batiso ji kendo ji duto dhi ire.”
27  Johana nodwoko kama: “Ng’ato ok nyal yudo kata gimoro achiel, mak mana komiye koa e polo.
28  Un uwegi un joneno kuoma ni nawacho ni, ‘Ok an e Kristo, to ni, oseora mondo atel ne ng’atno.’
29  Ng’at ma nigi miaha e wuon kisera. To ka osiep wuon kisera ochung’ kendo winje, obedo gi ilo ahinya nikech dwond wuon kisera. Omiyo, morna osebedo mopong’ chuth.
30  Ng’atno nyaka sik ka omedore, an to nyaka asik ka adok chien.”
31  Ng’at ma owuok malo ni e wi jomamoko duto. Ng’at ma owuok e piny, owuok e piny, kendo owuoyo e wi gik manie piny. Ng’at ma owuok e polo ni e wi jomamoko duto.
32  Ochiwo neno e wi gik moseneno kendo mosewinjo, to onge ng’at ma rwako neno mochiwo.
33  Ng’at moserwako neno mochiwo oseyie chuth ni Nyasaye wacho adier.
34  Nikech ng’at ma Nyasaye nooro wacho weche mag Nyasaye, nimar Nyasaye chiwo rohone ma ok opim.
35  Wuoro ohero Wuode kendo oseketo gik moko duto e lwete.
36  Ng’at ma nyiso yie kuom Wuod Nyasaye nigi ngima ma nyaka chieng’; to ng’at ma ok winj Wuowi ok none ngima, to mirimb Nyasaye siko kuome.
12  Kane odong’ ndalo auchiel to Pasaka chakore, Yesu nochopo Bethania, kama ne nitiere Lazaro ma Yesu nosechiero a kuom joma otho.
2  Omiyo, ne giloso ne Yesu nyasi moro kuno, kendo Maritha ne tiyonegi, to Lazaro ne en achiel kuom joma nobet piny e mesa kode.
3  Eka Maria nokawo mo ma nigi suya mamit, mor nad madier, ma en mo ma nengone tek gilala, kendo noolo morno e tiende Yesu mi notwoyogi gi yie wiye. Such morno nosaso odno.
4  To achiel kuom jopuonjrene ma nyinge Judas Iskariot, ma ne chiegni ndhoge, nowacho kama:
5  “Donge mo ma nigi suya mamitni dine ous dinari 300 mondo omi joma odhier?”
6  Kata kamano, nowacho mano ok nikech nodewo joma odhier, to nikech ne en jakuo kendo en e ma norito sandug pesa, to ne ojakwalo pesa moket ei sandugno.
7  Eka Yesu nowachonegi niya: “Wereuru kode mondo otim mano ka oika ne chieng’ yikna.
8  Nimar kinde duto un gi joma odhier, an to ok ubi bedo koda kinde duto.”
9  Gie kindeno, oganda mang’ongo mar Jo-Yahudi nofwenyo ni ne en kanyo, kendo ne gibiro kanyo, ok mana nikech Yesu kende, to bende mondo gine Lazaro ma nosechiero koa kuom joma otho.
10  Koro jodong-jodolo noriwo paro kanyachiel mondo gineg Lazaro bende
11  nikech en e ma ne omiyo Jo-Yahudi mang’eny ne dhi kuno kendo keto yie kuom Yesu.
12  Eka kinyne oganda mang’ongo ma nosebiro e sawono nowinjo ni Yesu ne biro Jerusalem.
13  Omiyo, ne gikawo bede othidhe kendo wuok oko mondo giromne, mi ne gichako kok niya: “Rese, wakwayi! Ng’at moguedh en ng’atno ma biro e nying Jehova Ruodh Israel!”
14  Kane Yesu oyudo nyathi punda moro, nobet kuome mana kaka ondik niya:
15  “Kik ibed maluor, in Nya-Sayun. Ne! Ruodhi biro ka oidho nyathi punda.”
16  Kar chakruok, jopuonjrene ok nong’eyo tiend wechego, to bang’ ka nosemi Yesu duong’, ne giparo ni gigo nondik kiwuoyo kuome kendo ni ne otimne gigo.
17  Koro oganda ma ne ni kode sama noluongo Lazaro mondo owuog oko e liel kochiere a kuom joma otho, ne siko ka chiwo neno.
18  Mani bende e gimomiyo ogandano nodhi romone, nikech ne gisewinjo ni notimo ranyisi maduong’no.
19  Omiyo, Jo-Farisai nowacho e kindgi niya: “Wachandore nono. Neuru! piny duto oseluwo bang’e.”
20  Koro ne nitie Jo-Grik moko e kind joma nobiro lemo e sawono.
21  Omiyo, jogo nodhi ir Filipo ma ne a Bethsaida mar Galili, kendo ne gichako kwaye niya: “Jaduong’, wadwaro neno Yesu.”
22  Filipo nodhi mowacho ne Andrea. Andrea gi Filipo nobiro mi giwacho ne Yesu.
23  Yesu nodwokogi kama: “Sa osechopo ma Wuod dhano onego omi duong’.
24  Adier, adier, awachonu ni, ka koth ngano ok olwar e lowo mi otho, osiko mana kodhi achiel; to ka otho, bang’e onyago olemo mang’eny.
25  Ng’ato ang’ata mohero ngimane ahinya, okethe, to ng’at mosin gi ngimane e pinyni, norit ngimaneno nyaka chop oyud ngima ma nyaka chieng’.
26  Ka ng’ato dwaro tiyona, to mondo oluwa, kendo kama antieree, kanyo bende ng’at ma tiyona nobedie. Ka ng’ato dwaro tiyona, Wuora biro miye duong’.
27  Sani chunya chandore, to awach ang’o? Wuora, resa kuom sa mosechoponi. Kata kamano, mano e momiyo asechopo e sa nogo.
28  Wuora, mi nyingi duong’.” Eka dwol moro nowuok e polo ka wacho niya: “Asemiye duong’, kendo abiro miye duong’.”
29  Oganda ma ne ochung’ kanyo nowinjo mano, mi ne gichako wacho ni polo oa mor. Jomoko ne wacho niya: “Malaika moro owuoyo kode.”
30  Yesu nodwoko kama: “Dwolno osewinjore, ok nikech an, to nikech un.
31  Koro nitie bura ming’ado ne pinyni, kendo jaloch mar pinyni ibiro wit oko.
32  To e ma bang’ koseng’awa malo aa e piny, abiro ywayo kit ji duto ira.”
33  Kuom adier, nowacho mano mondo onyisgo kit tho ma nochiegni thogo.
34  Eka oganda nodwoke kama: “Ne wawinjo koa e Chik ni Kristo siko nyaka chieng’. Ere kaka inyalo wacho ni Wuod dhano nyaka ng’aw malo? Wuod dhanono to e ng’a?”
35  To Yesu nokonegi niya: “Ler biro dhi nyime bedo e kindu kuom ndalo matin. Wuothuru sama pod un gi ler, mondo mudho kik lou; ng’ato ang’ata ma wuotho e mudho ok ong’eyo kama odhiye.
36  Ka pod un gi ler, nyisuru yie kuom ler, mondo eka ubed nyithind ler.” Yesu nowacho wechego kae to nowuok modhi pondonegi.
37  Kata obedo ni nosetimo ranyisi madongo mang’eny ahinya e nyimgi, ne ok giket yie kuome,
38  mondo eka wach janabi Isaya ochop ma nokoro niya: “Jehova, en ng’a moseketo yie kuom gima ne giwinjo koa kuomwa? To kuom wach bad Jehova, oseele ne ng’a?”
39  Gimomiyo ne ok ginyal keto yie en ni, Isaya nokoro bende kama:
40  “Osedino wengegi kendo osemiyo chunygi obedo matek, mondo kik ginen gi wengegi mi chunygi winj tiend wach, kendo kik gilokre mi achanggi.”
41  Isaya nokoro wechego nimar noneno duong’ mar Kristo, kendo nowuoyo kuome.
42  To adier, kata mana jotelo mang’eny noketo yie kuome, to ne ok ginyal hulo mano ayanga nikech ne giluoro Jo-Farisai mondo kik riembgi a e sunagogi;
43  nimar ne gihero duong’ moa kuom dhano moloyo kata mana duong’ mar Nyasaye.
44  Kata kamano, Yesu nokok niya: “Ng’ato ang’ata ma keto yie kuoma, ok oket yie kuoma kende, to oketo yie bende kuom Ng’at ma ne oora;
45  kendo ng’at ma nena, oneno bende Ng’atno ma noora.
46  Asebiro ka an ler e piny, mondo ng’ato ka ng’ato ma keto yie kuoma kik sik e mudho.
47  To ka ng’ato winjo wechenagi to ok oritgi, ok ang’adne bura; nimar nabiro, ok ni mondo ang’ad ne piny bura, to mondo ares piny.
48  Ng’ato ang’ata ma chaya kendo ma ok rwak wechenagi, en gi gima ng’adone bura. Wach ma asewacho e ma biro ng’adone bura e chieng’ giko.
49  Nimar pok awuoyo kuom dwacha awuon, to Wuora ma ne oora e ma osemiya chik owuon kuom gima onego awach kod gima onego apuonj.
50  Kendo ang’eyo ni chikne en ngima ma nyaka chieng’. Kuom mano, weche ma awacho, awachogi mana kaka Wuora osewachona.”
