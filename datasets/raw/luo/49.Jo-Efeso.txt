4  Kuom mano, an jal manie jela nikech Ruodhwa, asayou mondo uwuoth mowinjore gi luong ma noluongugo,
2  ka unyiso bolruok gi muolo chuth kod horuok, ka unano e kindu kuom hera,
3  ka utemo matek mondo urit winjruok achiel ma roho miyou e kuwe ma tueyowa kanyachiel.
4  Nitie ringruok achiel, kendo nitie roho achiel, mana kaka noluongu mondo ubed gi geno achiel ma noluongue;
5  nitie Ruoth achiel, yie achiel, batiso achiel;
6  Nyasaye achiel kendo Wuon ji duto, ma e wi ji duto kendo otiyo kuom ji duto, kendo tekone tiyo ei duto.
7  Koro ne omiwa ng’wono mogundho ng’ato ka ng’ato ka luwore gi kaka Kristo nopimonwa michno ma Nyasaye chiwo nono.
8  Nikech owacho kama: “Ka noidho malo, ne odhi komako joma itero e tuech; nochiwo ji kaka mich.”
9  Koro wach mowach ni “noidho malo” tiende en ang’o? Donge mano nyiso ni ne olor bende kuonde ma mwalo, ma en piny?
10  Jal ma ne olor mwalono bende e jal ma noidho malo kama bor moyombo polo duto, mondo opong’ gik moko duto obed moromo chuth.
11  Kendo nochiwo jomoko obed joote, moko jonabi, moko joyal-injili, moko jokwath kendo jopuonj,
12  mondo girie joma ler, gitim tije mag konyo ji, kendo giger ringruok mar Kristo,
13  nyaka chop waduto wabed e achiel e yie kod ng’eyo malong’o chuth mar Wuod Nyasaye, mi wabed kaka ng’at mosedongo mi otegno chuth, nyaka chop kama wasedongoe chuth e okang’ ma romre gi Kristo.
14  Omiyo, koro ok onego wabed kaka nyithindo, kiyukowa kendo kiterowa koni gi koni kaka yie ma apaka kod yamo tago, kuom puonj duto moting’o riekni mag dhano, kokalo kuom wuond moting’o riekni mopondo.
15  To ka wawacho adier, weuru mondo kuom hera, wadong e weche duto kuom jalno ma en wich, tiende ni, Kristo.
16  Kuome e ma ringruok duto otueyoree kanyachiel kendo tiyoe kanyachiel kokalo kuom fuoni ka fuoni ma chopo tich ma dwarore. Ka fuoni ka fuoni tiyo kare, mano konyo ringruok dongo nimar ogerore owuon kuom hera.
17  Omiyo, gima awacho ka an gadier kuom Ruodhwa en ni koro ok onego uwuoth kaka ogendni bende wuotho, ka giluwo pachgi ma kayiem nono.
18  Pachgi ni e mudho, kendo gipogore mabor gi ngima ma Nyasaye chiwo, nikech kia margi kendo nikech chunygi odhil.
19  Pachgi mar pogo ber gi rach osetho, kendo gisewere giwegi mondo gidonj e tim wang’-teko, kuom timo kit timbe duto ma ok ler ka giowore gi gombo.
20  To ne ok upuonjoru ni Kristo chal kamano,
21  ka kuom adier, ne uwinje kendo ne opuonju kokalo kuome ka luwore gi adiera man kuom Yesu.
22  Ne opuonju ni ugol kit dhano machon oa kuomu, ma en kido ma luwore gi timbe ma nuluwo chon, nimar kidono kethore kuom gombone ma wuonde.
23  To onego udhi nyime ka udoko manyien e paro ma chikou,
24  kendo onego urwak kit dhano manyien ma ne ochue kuom dwaro mar Nyasaye ka luwore gi tim makare madier kod makruok motegno.
25  Kuom mano, nikech usegolo wuond oa kuomu, ng’ato ka ng’ato owach ne wadgi adiera, nikech waduto wan fuonni mag ringruok achiel.
26  Beduru gi mirima, to kik utim richo; kik uwe wang’ chieng’ podh ka pod un gi mirima;
27  kik umi Jachien thuolo.
28  Ng’at ma kwelo kik okwel kendo; to kar mano oti matek, kotiyo tich ma ratiro gi lwetene, mondo obed gi gimoro monyalo miyo ng’at machielo mochando.
29  Kik uwe wach moro amora motop oa e dhou, to mana wach malong’o ma gero jomamoko kaka owinjore, mondo wachno obed ma konyo jowinjo.
30  Bende, kik ubed kumiyo roho maler mar Nyasaye lit, nikech kokalo kuom rohono oseketnu alama ma nyiso ni ibiro gonyu chieng’no kokalo kuom rawar.
31  Goluru kuomu kit kecho mag himruok duto, gi mirima, gi ich-wang’, gi koko mag dhawo, kod weche mag ayany, kaachiel gi gik moko duto ma kelo hinyruok.
32  To ubed mang’won e kindu, kukechoru e yo mamuol, kuweyoru ketho ng’ato gi ng’ato gi chuny man thuolo, mana kaka Nyasaye bende ne ni thuolo weyonu kuom Kristo.
6  Un nyithindo, winjuru jonyuolu nikech Ruodhwa, nimar mano en gima kare.
2  “Mi wuoru gi meru luor,” mano e chik mokwongo ma nigi singo:
3  “Mondo weche odhi kodi maber, kendo idag e piny kuom ndalo mang’eny.”
4  To un wuone, kik ubed ka uchwanyo chuny nyithindu, to dhiuru nyime pidhogi ka urieyogi kendo kupuonjogi kaka Jehova dwaro.
5  Un wasumbni, winjuru ruodhiu ma gin dhano, mana kaka uwinjo Kristo, kutimo kamano gi luoro kod kirni, kendo ka un gi chuny matir,
6  ok mana ka irangou ni mondo umor wang’ dhano, to nikech un wasumbni mag Kristo, kutimo dwaro mar Nyasaye gi chunyu duto.
7  Tiuru ka un gi chuny maber, kaka ne Jehova, to ok ne dhano,
8  nimar ung’eyo ni gimoro amora maber ma ng’ato ka ng’ato timo, Jehova biro chule gino, obed ng’at ma misumba kata ng’at man thuolo.
9  Bende, un ruodhi, timneuru wasumbniu e yo ma kamano ma ok usiemgi ka ubwogogi, nikech ung’eyo ni Ruodhgi ma bende en Ruodhu ni e polo, kendo ok obuon ng’ato nimar ji duto romre e wang’e.
10  Mogik, dhiuru nyime yudo teko kuom Ruodhwa kendo e nyalo mar tekone.
11  Rwakreuru gi gige lweny duto moa kuom Nyasaye mondo ubed gi nyalo mar chung’ motegno e kedo gi riekni mopondo mag Jachien;
12  nimar wan e lweny, to ok waked gi remo kod ringruok, to wakedo gi loje, gi jotelo, kod joloch mag piny mar mudhoni, kendo wakedo gi teko mar oganda mar jochiende manie kor polo.
13  Nikech mano, ting’uru gige lweny duto moa kuom Nyasaye mondo ubed gi nyalo mar tamo jasigu chieng’ ma omonjoue, eka bang’ ka usechopo weche duto, uchung’ motegno.
14  Omiyo, chung’uru motegno ka utueyo adiera e nungou kaka msip, ka urwako tim makare kaka rageng’ mar akor,
15  kendo ka urwako ikruok mar yalo wach maber mar kuwe e tiendeu.
16  Kaachiel gi mago duto, ting’uru okumba malach mar yie, ma biro miyo ubed gi nyalo mar nego aserni duto ma kakni gi mach moa kuom Ng’at Marach.
17  Bende, rwakuru ogudu mar warruok kod ligangla mar roho maler, ma en wach Nyasaye.
18  Kendo, kinde duto dhiuru nyime lamo gi kit lamo duto kod sayo, ka roho chikou. To mondo uchop mano, sikuru kuneno pile, kusayo ne joma ler duto.
19  An bende ulamna mondo omiya weche ma dawach sama ayawo dhoga, mondo abed gi nyalo mar wuoyo gi chir e lando wach maler moum mar wach maber,
20  ma ayalo kaka jal moor kotue gi nyoroche, kendo mondo abed gi nyalo mar yalo wachno gi chir kaka onego atim.
21  Koro mondo un bende ung’e wachna kod kaka ngimana dhi, Tikiko, ma en owadwa ma wahero kendo jatich mogen kuom Ruodhwa, biro nyisou weche duto,
22  kendo aore iru mana nikech mano, mondo ung’e kaka weche dhi kodwa, kendo mondo oho chunyu.
23  Kuwe kod hera gi yie moa kuom Nyasaye Wuonwa kod Ruodhwa Yesu Kristo mondo obed gi owetewa.
24  Ng’wono mogundho mar Nyasaye mondo obed kod jogo duto mohero Ruodhwa Yesu Kristo gi hera ma ok rum ngang’.
5  Kuom mano, nikech un nyithindo moher, beduru kutimo kaka Nyasaye timo,
2  kendo udhi nyime wuotho e hera, mana kaka Kristo bende noherowa mi nochiwore owuon nikech wan, kobedo kaka chiwo kod misango mang’ue mamit ne Nyasaye.
3  Terruok, gi kit timbe duto ma ok ler, kod ich-lach, kik hulie kata matin e kindu, mana kaka onego obed kuom joma ler;
4  kata tim wich-kuot, kata mbaka mofuwo, kata angera modwanyore—ma gin gik ma ok owinjore—to kar mano, beduru joma goyo erokamano ne Nyasaye.
5  Nimar ung’eyo wachni, kendo un uwegi useyango malong’o ni onge jaterruok, kata ng’at ma ok ler, kata ng’at ma iye lach, ma tiende en bedo ng’at ma lamo sanamu, ma noyud pok moro amora e Pinyruodh Kristo kod mar Nyasaye.
6  Kik ng’ato wuondu gi weche manono, nimar kuom gik ma kamago e ma mirimb Nyasaye nobie kuom nyithind tamruok winjo wach.
7  Kuom mano, kik utim kaka gin;
8  nimar nitie kinde ma ne un e mudho, to nikech un mag Ruodhwa, koro un e ler. Dhiuru nyime wuotho kaka nyithind ler,
9  nikech nyak mar ler oting’o kit timbe mabeyo duto gi tim makare kod adiera.
10  Dhiuru nyime ng’eyo gadier gima long’o e wang’ Ruodhwa;
11  kendo weuru timo timbe mag mudho ma onge ohala; to kar mano, elgiuru mondo ging’ere ratiro.
12  Nikech gik ma gitimo ling’ling’ gin mag wich-kuot ma ok nyal kata mana hul.
13  Koro ler e ma elo gik moko duto, omiyo, gik moko duto ma oseel, doko ler.
14  Mano e momiyo ne owach kama: “Yaye, in jal ma nindo, chiew, kendo chung’ ia malo kuom joma otho, eka Kristo norieny kuomi.”
15  Omiyo, beduru motang’ ahinya mondo kik uwuoth ka joma onge rieko, to uwuoth ka joma riek,
16  ka utiyo maber gi kinde ma un-go, nikech ndalogi gin ndalo maricho.
17  Kuom mano, weuru bedo joma ok ti gi pachgi kare, to dhiuru nyime yango dwach Jehova.
18  Bende, kik ubed ka umer gi divai, ma en gima kelo tim anjawo, to beduru ka ipong’ou gi roho maler.
19  Wuouru e kindu kutiyo gi zaburi gi wende pak ne Nyasaye kod wende mag lemo, kuwer ne Jehova gi thum ei chunyu,
20  ka kinde duto ugoyo erokamano kuom gik moko duto ne Nyasachwa kendo Wuonwa, e nying Ruodhwa Yesu Kristo.
21  Bolreuru e kindu nikech umiyo Kristo luor.
22  Mon mondo oyie bolore e bwo chwogi kaka gitimo ne Ruodhwa,
23  nimar dichwo en wi chiege mana kaka Kristo en wi kanyakla, ma en ringrene kendo en e jawarne.
24  Kuom adier, mana kaka kanyakla bolore e bwo Kristo, mon bende onego obolre e bwo chwogi e weche duto.
25  Un chwo, dhiuru nyime hero mondeu, mana kaka Kristo bende nohero kanyakla mi nochiworene en owuon
26  mondo opwodhe, komiye odoko maler kuom lwoke gi pi kotiyo gi wach Nyasaye,
27  mondo ochiw kanyakla ne en owuon gi berne duto, ka oonge chilo, kata kama ojowore e dende, kata gimoro amora ma kamano, to kar mano, obed maler kendo ma onge mbala.
28  E yo ma kamano, chwo onego oher mondegi kaka gihero ringregi giwegi. Ng’at mohero chiege oherore owuon,
29  nikech onge ng’at ma osin gi dende owuon, to opidhe kendo ogene ahinya, mana kaka Kristo timo ne kanyakla,
30  nimar wan fuonni mag ringrene.
31  “Nikech mano, dichwo nowe wuon mare gi min mare, mi nopadre gi chiege, kendo ji ariyogo nobed ringruok achiel.”
32  Wach maler moumno en wach maduong’. Koro awuoyo e wi Kristo kod kanyakla.
33  Kata kamano, ng’ato ka ng’ato kuomu nyaka her chiege kaka oherore owuon; to dhako bende onego omi chwore luor matut.
1  An Paulo, jaote Kristo Yesu kokalo kuom dwaro mar Nyasaye, andikonu un joma ler man Efeso manie winjruok achiel gi Kristo Yesu kendo mochung’ motegno e yie ka awacho niya:
2  Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
3  Opak Nyasaye kendo Wuon Ruodhwa Yesu Kristo, nimar oseguedhowa gi gueth duto mag roho maler e polo nikech wan e winjruok achiel gi Kristo,
4  nimar noyierowa mondo wabed e winjruok achiel gi Kristo ka piny pok nochakore, mondo wabed maler kendo ma onge mbala e nyime kuom hera.
5  Nikech noyangowa motelo mondo obi otimwa wabed nyithinde owuon kokalo kuom Yesu Kristo, ka luwore gi gima more kod dwache,
6  mondo oyud pak nikech ng’wonone mogundho ma nochiwonwa e yo mang’won kokalo kuom jal mohero.
7  Kokalo kuom remb jalo, rawar nogonyowa, ee, ne owenwa kethowa nikech ng’wono mogundho mar Nyasaye.
8  Ne omiyo ng’wono mogundhono omedore kuomwa gi rieko duto kod ng’eyo tiend weche,
9  komiyowa ng’eyo wach maler ma noum mar dwache. Wach moumno en ka luwore gi gima more kod dwache owuon
10  mar timo ka luwore gi chenrone mar loso gik moko ka kinde ma ne oket osegik chuth, eka ochok gik moko duto kanyachiel e Kristo, gik manie polo kod gik manie piny. Ee, kuome
11  e ma wanie kode e winjruok achiel kendo ne oketwa joma biro yudo pok kode, wan ma Nyasaye noseyangowa motelo ka luwore gi dwaro mare kaka jal ma chopo gik moko duto moseng’ado ka luwore gi dwache,
12  mondo wan, joma osekwongo bedo gi geno kuom Kristo wami Nyasaye oyud pak nikech duong’ne.
13  Kata kamano, un bende ne ugeno kuome bang’ kane usewinjo wach mar adierano, ma en wach maber mar warruoku. Bang’ kane useyie kuome, Nyasaye notiyo gi roho maler ma ne osingo mondo oket alama kuomu. Ne otiyo gi Kristo e timo mano.
14  Roho maler en gima nyiso motelo ni wan joma biro yudo pok, mondo Nyasaye ogony joge owuon kokalo kuom rawar, mondo oyud pak gi duong’.
15  Mano e momiyo an bende, nikech asewinjo wach yie ma un-go kuom Ruodhwa Yesu kendo wach hera ma unyiso joma ler duto,
16  ok awe ma ok agoyo ne Nyasaye erokamano nikech un. Amedo dhi nyime hulo nyingeu e lamo maga
17  mondo Wuon duong’, ma en Nyasach Ruodhwa Yesu Kristo, omiu chuny mar rieko kod mar fweny, e ng’eyo malong’o chuth kuome.
18  Oseyawo wang’ chunyu mondo ung’e geno ma noluongue kod gueth mabeyo mokano kaka pok ne joma ler,
19  kendo kaka tekone duong’ miwuoro e lo joma oyie. En ka luwore gi duong’ mar nyalo ma tekone nigo,
20  ma notiyogo ka nochiero Kristo a kuom joma otho, mi okete e bade korachwich e polo
21  malo e wi sirkande duto, gi loje duto, gi teko, kod telo duto, gi nying moro amora minyalo hul, ok mana e ndaloni, to bende e ndalo ma biro.
22  Bende, noketo gik moko duto e bwo tiend Kristo, mi nokete obed jal manie wi gik moko duto e kanyakla,
23  ma en ringrene, en owuon e ma opong’e kendo omiyo gik moko duto bedo moromo.
2  E wi mano, Nyasaye nomiyo udoko mangima kata obedo ni ne usetho nikech kethou kod richou.
2  Nitie kinde ma ne uwuotho ka luwore gi piny ma ndaloni, kutimo dwach jaloch ma nigi teko kuom chuny molworowa kaka muya, ma en chuny ma nyithind ketho chik nyiso sani.
3  Kuom adier, nitie kinde ma wan bende ne watimo kaka gitimo ka luwore gi gombo mag ringruok, ka wachopo dwaro mag ringruok gi mag pachwa, kendo ne wan nyithind mirimb Nyasaye chakre nyuolwa, mana kaka jomamoko.
4  To Nyasaye mogundho gi kech, kendo nikech hera maduong’ ma noherowago,
5  nomiyo wadoko mangima kanyachiel gi Kristo kata kane wasetho nikech kethowa—oseresu kokalo kuom ng’wono mogundho mar Nyasaye.
6  E wi mano, nochierowa kanyachiel kode, mi noketowa kanyachiel e polo e winjruok achiel gi Kristo Yesu,
7  mondo e ndalo ma biro, onyis kaka ng’wonone mogundho ng’eny gilala kokalo kuom kech monyisowa e winjruok achiel gi Kristo Yesu.
8  Kokalo kuom ng’wono mogundhono, oseresu nikech yie maru, to mano ne ok otimore nikech un uwegi; kar mano, en mich ma Nyasaye chiwo.
9  Ooyo, ok en nikech gik ma ne utimo, mondo ng’ato kik yud gima miyo opakore.
10  Wan chuech mag Nyasaye kendo ne ochueyowa e winjruok achiel gi Kristo Yesu mondo watim gik mabeyo ma Nyasaye noyangonwa motelo mondo wawuothie.
11  Kuom mano, ng’euru ni nitie kinde moro ma joma oter nyangu ne luongou un joma oa e ogendni mamoko ni joma ok oter nyangu, ma en gima itimo e ringruok gi lwet dhano.
12  E kindego ne uonge Kristo, ne ok un e oganda mar Israel, ne ok un jokanyo mag singruoge ma ne osing; ne uonge geno kendo ne uonge Nyasaye e piny.
13  To koro, ka un e winjruok achiel gi Kristo Yesu, un ma chon ne un mabor gi Nyasaye, sani usesudo machiegni kode nikech remb Kristo.
14  Nimar Kristo osekelonwa kuwe, en e ma notudo kidienje ariyogo mobedo achiel, kendo noketho ohinga ma nopogogi.
15  Kokalo kuom ringrene, notieko gino ma kelo sigu e kindgi, tiende ni Chik ma noting’o weche ma ji onego otim, mondo olos kidienje ariyogo obed dhano achiel manyien e winjruok achiel kode owuon, kendo olos kuwe,
16  bende, mondo okel kuwe chuth e kind kidienje ariyogo gi Nyasaye komiyo gibedo ringruok achiel kokalo kuom yadh-sand, nikech kokalo kuome owuon, noyudo osetieko siguno chuth.
17  Kendo nobiro mi oyalo wach maber mar kuwe ne un joma ne ni mabor gi Nyasaye, kendo noyalo kuwe ne wan joma ne chiegni kode,
18  nikech kokalo kuome, waduto kidienje ariyo, wanyalo dhi ir Wuonwa ka wan thuolo kuom roho maler achielno.
19  Omiyo, koro ok un welo kod jodak adaka, to un weg piny kanyachiel kod joma ler, kendo un jokanyo mag jood Nyasaye,
20  kendo osegeru e mise mar joote kod jonabi, to Kristo Yesu owuon e mise mar kidi moriwo kor ot.
21  Odno mangima iriwo kanyachiel e winjruok achiel kode, kendo odongo mi obed hekalu maler mar Jehova.
22  Un bende, igerou kanyachiel e winjruok achiel kode, mondo ubed kar dak ma Nyasaye dakie kokalo kuom rohone.
3  Ma e momiyo an Paulo jal manie jela nikech bedo ng’at Kristo Yesu kendo nikech un joma oa e ogendni mamoko—
2  kuom adier usewinjo wach ting’ ma ne omiya mar bedo jarit mar ng’wono mogundho mar Nyasaye mondo uyud ber,
3  ni Nyasaye ne oelona wach maler moum, mana kaka ne andiko motelo e yo machuok.
4  Omiyo, sama usomo wechegi, unyalo fwenyo kaka ng’eyo ma an-go e wi wach maler moum mar Kristo chal.
5  E tienge mamoko, wach moumno ne ok ong’ere ne ji kaka sani ma koro oseele ne jootene maler kod jonabi kokalo kuom roho maler,
6  wach moumno en ni, joma oa e ogendni mamoko bende onego oyud pok kanyachiel kodwa, ka wabedo jokanyo mar ringruok achiel, kendo waduto wayud singo mar Nyasaye e winjruok achiel gi Kristo Yesu kendo kokalo kuom wach maber.
7  Ne abedo jatich ma konyou ng’eyo wachno nikech ng’wono mogundho mar Nyasaye ma en mich mochiwo nono, ma ne omiya kaka yo monyisogo tekone.
8  An, ma ok arom kata gi ng’at matinie mogik kuom joma ler duto, Nyasaye ne onyisa ng’wono mogundhono ni mondo ayal ne ogendni mamoko wach maber e wi mwandu ma ok nyal pim mag Kristo
9  kendo mondo ami ji one kaka weche motudore gi wach maler moumno chopo, ma Nyasaye ma nochueyo gik moko duto osebedo koumo kuom higni mathoth ahinya.
10  Mano notimore eka mondo sani kokalo kuom kanyakla, sirkande kod loje man kuonde ma malo kaka polo, ong’e kaka rieko mar Nyasaye opogore opogore e yore madongo.
11  Mani en ka luwore gi dwarone mochwere ma noseyango kuom wach Kristo Yesu Ruodhwa,
12  ma kokalo kuome koro wan gi chir mar wuoyo ka wan thuolo kendo mar chopo ir Nyasaye nikech geno kuom yie ma wan-go kuom Kristo.
13  Omiyo, akwayou ni kik uol nikech masiche ma ayudo nikech un, nimar mago timore mondo uyud duong’.
14  Mano e momiyo agoyo chonga piny ne Nyasaye Wuonwa
15  ma joot duto e polo gi piny yudo nying kuome.
16  Alamo ni mondo kokalo kuom duong’ne mogundho, omi ubed motegno e dhano ma un gi ka iye, komiyou teko kuom rohone,
17  kendo ni kokalo kuom yieu, Kristo odag ei chunyu kuom hera. Gurreuru motegno e mise,
18  eka mondo kanyachiel gi joma ler duto, ubed gi nyalo chuth mar ng’eyo e yo malong’o lach gi bor ma ariwa gi bor modhi malo kod tut,
19  kendo ung’e hera mar Kristo mokalo ang’eya, mondo opong’u chuth gi kido duto mag Nyasaye.
20  Koro ka luwore gi teko ma Nyasaye nyiso kokalo kuomwa, kuom adier onyalo timo weche duto mokadho ma wakwayo kata ma waparo.
21  Duong’ mondo obedne kokalo kuom kanyakla kendo kuom Kristo Yesu e tienge duto mochwere ma nyaka chieng’. Amin.
