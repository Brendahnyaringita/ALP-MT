10  To nikech Chik oting’o mana tipo mar gik mabeyo ma biro, to ok gik ma sie, dhano ok nyal miyo joma sudo ir Nyasaye obed ma onge richo kokalo kuom dhi nyime chiwo mana misengnigo higa ka higa.
2  Ka ok kamano, donge dikoro ne osewe chiw misengni? Nimar joma tiyo tij Nyasaye ma gin joma ne osepwodh mobedo maler chuth, chunygi koro ok nyal ketonegi bura kendo nikech richogi.
3  Kar mano, misengnigo paro ne ji richogi higa ka higa,
4  nimar ok nyalre mondo remb ruedhi kod mag diek otiek richo chuth.
5  Omiyo, ka obiro e piny, owacho kama: “‘Ne ok idwar misango kod chiwo, to kar mano ne iikona ringruok.
6  Ne ok iyie gi chiwo miwang’o pep kaka ogolgino kod chiwo migolo nikech richo.’
7  Eka ne awachone niya: ‘Ne! A Nyasaye, eri asebiro (ondik weche ma wuoyo kuoma e buk modol) mondo atim dwachi.’”
8  Bang’ kwongo wacho ni: “Ne ok idwar, kendo ne ok iyie gi misengni, gi chiwo, gi chiwo miwang’o pep kaka ogolgino, kod chiwo migolo nikech richo”— ma gin misengni ma Chik dwaro ni ochiw—
9  nowacho kama: “Ne! eri asebiro mondo atim dwachi.” Mano nyiso ni ogolo chenro mokwongo mondo eka okel mar ariyo.
10  Kokalo kuom ‘dwacheno,’ koro osepwodhwa mi wabedo maler kuom ringre Yesu Kristo ma ne ochiw dichiel ma ok bi nwo kendo, mondo obed misango mar pwodho ji.
11  Bende, pile ka pile jadolo ka jadolo kawo kare mondo oti tich maler, kendo mondo ochiw mana misengnigo nyading’eny, ma gin gik ma ok nyal tieko richo chuth.
12  To jali ne ochiwo misango achiel ma ok bi nwo kendo ne richo mag ji, mi ne obet piny e bad Nyasaye korachwich
13  chakre kindeno ka dhi nyime, korito nyaka chop kinde ma wasike onego oket mondo gibed kaka raten tiendene.
14  Nikech kuom golo chiwo achiel mar misango, jalo osemiyo joma ipwodho mondo obed maler koro bedo malong’o chuth kuom kinde duto.
15  E wi mano, roho maler bende chiwonwa neno ni mano en adier, nimar bang’ ka osewacho niya:
16  “Jehova owacho kama, ‘Ma e singruok ma anatim kodgi bang’ ndalogo. Abiro keto chikena e chunygi, kendo anandikgi e pachgi.’”
17  Eka kendo owacho niya: “Mi ok anapar richogi kendo kata timbegi mag ketho chik.”
18  Omiyo, ka osewe ne ji richogi, koro chiwo misango mondo opwodhgigo ok dwarre kendo.
19  Kuom mano, owetena, nikech koro remb Yesu osemiyo wan gi chir mar luwo yo ma donjo e kama lerno,
20  ma ne oyawonwa mondo obed yo manyien kendo ma terowa e ngima ka nokalo nyaka ei pasia, ma en ringrene,
21  kendo nikech koro wan gi jadolo maduong’ moket e wi od Nyasaye,
22  koro wasuduru ir Nyasaye ka wan gi chuny ma ni kare kod yie malong’o chuth, nimar osemi chunywa obedo maler kokalo kuom kironwa remo, kendo ringrewa oselwok gi pi maler, mi koro waonge gi chuny ma ketonwa bura.
23  Wamakuru motegno tij hulo wach genowa e lela ma ok wayiengni, nimar jalo ma ne omiyowa singono en jal migeno.
24  Bende, wadewreuru e kindwa mondo wajiw hera kod timbe mabeyo
25  ma ok wajwang’ bedo e chokruogewa kanyachiel mana kaka jomoko osebet gi timno, to wajiwreuru, to moloyo sama uneno ni chieng’no medo sudo machiegni.
26  Nimar ka wang’iyo gi timo richo goyiem bang’ ka wasebedo gi ng’eyo malong’o e wi adiera, koro onge misango moro amora mibiro gol kendo nikech richo,
27  to gima odong’ en mana luoro nikech bura kod mirima mager ka mach ma biro tieko jo akwede chuth.
28  Ng’ato ang’ata mosechayo Chik Musa inego kendo ok keche bang’ ka ji ariyo kata adek osechiwo neno.
29  To ng’at mosenyono Wuod Nyasaye, mosekawo remb singruok kayiem nono, ma en remo ma ne omiyo obedo maler, kendo ng’at mosenyiso achaya ne roho maler ma Nyasaye nyisogo ng’wonone mogundho, uparo ni ng’atno biro yudo kum maduong’ machal nade?
30  Nimar wang’eyo Jal ma nowacho niya: “Chulo kuor en mara; abiro chulo.” Kendo niya: “Jehova biro ng’ado ne joge bura.”
31  En gima lich miwuoro ka ng’ato olwar e lwet Nyasachwa mangima.
32  Kata kamano, sikuru ka uparo ndalo machon kane useyudo ler, kaka ne unano ka ukalo e chandruoge mager ahinya.
33  Nitie kinde ma ne uyudo wich-kuot kod masiche e lela, kendo nitie kinde ma un bende ne usiroru e kindu ka ukonyo joma ne yudo chandruoge kaka mago.
34  Nimar ne unyiso ni ukecho joma ne ni e jela kendo ne uyie mondo oyak giu, ka ung’eyo ni un uwegi un gi mwandu maber moloyo kendo ma siko.
35  Kuom mano, kik uwe chir maru olal, ma en chir ma biro miyo uyud gueth mogundho.
36  Nimar dwarore ni ubed gi sinani mondo bang’ ka usetimo dwaro mar Nyasaye, gik ma ne osing ochopnu.
37  Nimar pod odong’ “mana kinde matin ahinya” ma “jalno ma biro nochop kendo ok obi deko.”
38  “To ng’ata makare nobed mangima kokalo kuom yie,” to “kapo ni odok chien, chunya ok bi mor kode.”
39  Koro ok wan kaka jogo ma dok chien e kethruok, to wan jogo ma nigi yie ma biro miyo ores ngimawa.
4  Kuom mano, nikech singo mar donjo e yueyone pod dhi nyime, wabeduru motang’ dipo ka ng’ato kuomu ochweyo ma ok oyudo singono.
2  Nimar wan bende oseyalnwa wach maber mana kaka ne otimnegi; to wach ma ne giwinjono ok nokonyogi nikech ne ok gibedo gi yie ma chal gi mar joma notimo kaka ne owachnegi.
3  Nimar wan ma wasenyiso ni wan gi yie, wasedonjo e yueyono mana kaka nosewacho niya: “Omiyo, ne akuong’ora ka an gi mirima ni, ‘Ok ginidonj ngang’ e yueyona,’” kata obedo ni tijene noserumo nyaka a chakruok mar piny.
4  Nikech nitie kamoro ei Ndiko mosewuoyoe e wi odiechieng’no mar abiriyo kama: “Eka Nyasaye noyueyo kuom tijene duto e odiechieng’ mar abiriyo,”
5  owacho bende kanyo niya: “Ok ginidonj ngang’ e yueyona.”
6  Kuom mano, nikech koro yueyono pod dhi nyime mondo jomoko odonjie, kendo nikech joma ne okwong yalnegi wach maber ne ok odonjo e yueyono nikech ne gichayo chik,
7  ne ochako oyango odiechieng’ moro machielo kendo kuom wacho bang’ ndalo mang’eny e zaburi mar Daudi ni, “Kawuononi”; mana kaka osewach malo ni, “Kawuononi, ka uwinjo dwonde, kik umi chunyu obed matek.”
8  Nimar ka dine bed ni Joshua notayogi nyaka kamoro mar yueyo, Nyasaye dine ok owacho kendo ni nitiere odiechieng’ machielo.
9  Omiyo, pod odong’ yueyo mar sabato ne oganda mar Nyasaye.
10  Nimar ng’at mosedonjo e yueyo mar Nyasaye, jalno oseyueyo bende kuom weyo tijene owuon, mana kaka Nyasaye bende ne oyueyo kuom tijene owuon.
11  Kuom mano, watimuru kar nyalowa duto mondo wadonj e yueyono, mondo kik ng’ato lwar e tim achielno mar chayo chik.
12  Nimar wach Nyasaye ngima kendo en gi teko ma tiyo, obith moloyo ligangla ma dhoge ariyo, kendo onyalo chwowo ng’ato mi opog kata mana kaka onenore gi oko kod kaka chunye ma iye chal, kopogo bende fuonde gi ondhudho, kendo en gi nyalo mar fwenyo paro kod dwaro mag chuny ng’ato.
13  Kendo onge kata mana chuech moro amora ma opondo ma wang’e ok nyal neno, to gik moko duto ni duk kendo ni e lela e nyim wang’ jalno ma wanadwokne wach e bura.
14  Kuom mano, nikech wan gi jadolo maduong’ mosekalo mi odonjo e polo, ma en Yesu Wuod Nyasaye, wasikuru ka wahulo wachne ayanga.
15  Nimar jadolo maduong’ ma wan-go, ok en jadolo ma ok nyal kechowa kuom nyawowa, to en jadolo ma osetem e yore duto mana kaka wan, to ne osiko ma onge richo.
16  Omiyo, wadhiuru e nyim kom-loch mar ng’wono mogundho mar Nyasaye ka wan gi chir mar wuoyo, mondo okechwa kendo wayud ng’wonone mogundho ma konyowa e kinde mowinjore.
11  Yie en bedo gadier chuth kuom gik migeno, en neno gik migenogo kata obedo ni ok negi gi wang’.
2  Nikech joma chon ne nigi yie ma kamano, Nyasaye nochiwo neno ni oyie kodgi.
3  Kuom yie wanyalo neno ni ndalogo ne ochan kare kokalo kuom wach Nyasaye, mondo gik mineno obed gik ma nitie koa kuom gik ma ok ne.
4  Kuom yie, Abel nochiwo misango ma nigi ber moloyo mar Kain, kendo kokalo kuom yie nogono, ne ochiw neno ni en ng’at makare, nimar Nyasaye nochiwo neno kuom rwako michne, kendo kata obedo ni ne otho, pod owuoyo kokalo kuom yie.
5  Kuom yie, ne odar Enok mondo kik one tho, kendo ne ok nyal yude nikech Nyasaye nosedare; nimar ka pok ne odare, ne ochiw neno kuome ni ne osemoro Nyasaye e yo malong’o.
6  E wi mano, ka ng’ato onge gi yie, ok onyal moro Nyasaye e yo malong’o, nimar ng’at ma sudo ir Nyasaye nyaka bed gi yie ni entiere, kendo ni en jachiw-mich ne joma manye gi kinda.
7  Kuom yie, bang’ ka Noa noseyudo siem moa kuom Nyasaye e wi gik ma ne pok one gi wang’, nonyiso ni noluoro Nyasaye kuom gero yie mondo oresgo joode; kendo kokalo kuom yieneno, nonyiso ni bura oloyo piny, kendo ne okwane kaka ng’at makare nikech yie.
8  Kuom yie, kane oluong Ibrahim, noluwo kaka ne owachne mi nowuok modhi kama ne idhi miye kaka pokne; nowuok mi odhi kata obedo ni ne ok ong’eyo kama ne odhiyoe.
9  Kuom yie, ne obedo jadak ma wendo e piny ma ne osing mana kaka e piny ma wendo, ka odak e hembe kanyachiel gi Isaka kod Jakobo, ma bende ne dhi bedo jayud pok mar singo achielno.
10  Nimar noyudo orito dala ma nigi mise madier ma Nyasaye owuon e ma ne ochano kendo ogero.
11  Kuom yie, Sara noyudo teko mar mako ich kata obedo ni nosekalo hike mag nyuol, nimar ne okwano jachiw-singono kaka Ng’at migeno.
12  Nikech mano, koa kuom dichwo achiel ma ne chal ka ng’at ma nosetho, ne onyuol nyithindo ma kwan-gi ng’eny ka sulwe mag polo, kendo ma ok kwanre kaka kuoyo manie dho nam.
13  Jogo duto ne otho ka gin gi yie kata obedo ni singogo ne ok ochoponegi; to ne ginenogi gi kama bor mi girwakogi gi mor, kendo ne ginyiso ayanga ni ne gin mana welo kendo jodak ma kadho e pinyno.
14  Nimar joma wuoyo e yo ma kamano, nyiso maler ni gimanyo gi kinda kamoro ma en kargi giwegi.
15  To e ma ka dine bed ni gisiko ka giparo kama ne giwuokie, pod dine gibedo gi thuolo mar dok.
16  To koro gidwaro mondo giyud kama ber moloyo, tiende ni kama en mar polo. Kuom mano, Nyasaye ok bed gi wich-kuot kodgi sama iluonge ni Nyasachgi, nimar oseikonegi dala moro.
17  Kuom yie, kane itemo Ibrahim, ne ochalo ka gima nochiwo Isaka kaka misango—ng’at ma noserwako singogo gi mor notemo chiwo wuode ma miderma—
18  kata obedo ni ne osesingne niya: “Mano mibiro luong ni kothi nobi kokalo kuom Isaka.”
19  To nong’ado ei chunye ni Nyasaye ne nigi nyalo mar chiero Isaka kata mana kuom joma otho, kendo nochako oyudo Isaka koa e tho e yor ranyisi.
20  Kuom yie, Isaka bende noguedho Jakobo gi Esau ka onyisogi gik ma ne dhi biro bang’e.
21  Kuom yie, kane Jakobo chiegni tho, noguedho moro ka moro kuom yawuot Josef kendo nolamo Nyasaye ka oyiengore e wi ludhe.
22  Kuom yie, kane Josef chiegni tho, nowuoyo konyiso ni nyithind Israel ne dhi wuok e piny Misri; kendo nochikogi kuom wach motudore gi chokene.
23  Kuom yie, jonyuol Musa ne opande kuom dweche adek kane osenyuole, nikech ne gineno kaka nyathino ne jaber, kendo ne ok giluoro chik ruoth.
24  Kuom yie, ka Musa nosebedo ng’at maduong’, ne otamore ni kik luonge ni wuod nyar Farao,
25  koyiero mondo ji otimne marach kanyachiel gi oganda Nyasaye, kar mondo oyud mor mar ndalo manok ma richo kelo,
26  nimar nokwano achaya mar Kristo kaka mewo ma nigi duong’ moloyo mwandu mag Misri, nikech nochomo wang’e tir kuom mich ma ne idhi miye.
27  Kuom yie, nowuok Misri, to ne ok oluoro mirimb ruoth, nimar nomedo dhi nyime chung’ motegno kaka jalno ma neno Ng’atno ma ok ne gi wang’.
28  Kuom yie, notimo sawo mar Pasaka kod kiro remo mondo jakel-kethruok kik kel hinyruok ne nyithindgi makayo.
29  Kuom yie, ne gikalo e Nam Makwar mana ka gima ne gin e lowo motwo, to ka Jo-Misri notemo ng’ade, nam ne omuonyogi.
30  Kuom yie, ohinga mag Jeriko ne olwar piny bang’ ka Jo-Israel ne osewuotho ka gilworogi kuom ndalo abiriyo.
31  Kuom yie, Rahab ma ne en dhako ma ndhaga ne ok otho kanyachiel gi joma ne otamore winjo Nyasaye, nimar ne orwako joma ne oor dhi nono pinyno kotimo mano e yor kuwe.
32  To kare damed wacho ang’o? Nimar thuolo ok bi roma ka adhi nyime wuoyo e wi Gidion, gi Barak, gi Samson, gi Jeftha, gi Daudi, kaachiel gi Samuel kod jonabi mamoko.
33  Kokalo kuom yie, ne giloyo pinjeruodhi, ne gimiyo gik makare obetie, ne omigi singo, ne gigeng’o dho sibuoche,
34  ne gikueyo teko mar mach, ne gitony a e dho ligangla, nyawogi ne olok mobedo teko, ne gibedo gi teko maduong’ e lweny, kendo ne giloyo chuth ogendni mag lweny ma ne omonjogi.
35  Kokalo kuom chier, mon ne orwako joggi ma ne osetho, to jomamoko ne osand nikech ne ok ginyal yie mondo ogonygi ka iwarogi e yo moro amora, mondo gibi giyud chier maber moloyo.
36  Ee, jomoko noyudo sand kane ijarogi kendo kane ichwadogi, to adier mokalo kata kanyo, jomoko ne otue gi nyoroche to moko ne oter e jela.
37  Ne ochielgi gi kite, ne otem yiegi, ne ong’adgi gi msumeno mi opoggi ariyo, ne oneggi gi ligangla, ne giwuotho koni gi koni ka girwako piende rombe gi piende diek, ne gin joma ochando, ne giyudo masiche, kendo ne itimonegi marach;
38  bende, piny ne ok owinjore kodgi. Ne giwuotho koni gi koni e thimbe, e gode, e rogni, kendo ei buche manie lowo.
39  To e ma jogo duto, kata obedo ni ne ochiw neno maber kuomgi nikech yiegi, singono ne ok ochoponegi,
40  nimar Nyasaye noseneno chon ni omiwae gimoro maber moloyo, mondo oketwa wabed malong’o chuth mana ka wan kanyachiel kodgi.
8  Koro wach maduong’ kuom gima watemo wacho e ma: Wan gi jadolo maduong’ ma kamano, kendo osebet piny e bat korachwich mar kom-loch mar Nyasaye e polo,
2  en jatich mar kama ler kendo mar hema madier ma Jehova e ma ne ogero, to ok dhano.
3  Nimar jodolo madongo duto iketo e tijno mondo gichiw mich kod misengni bende; omiyo ne dwarore ni jali bende obedie gi gima nonyalo chiwo.
4  Ka dine bed ni ne en e piny, ok dine obedo jadolo, nimar nitiere joma osebedo ka chiwo mich mag misengni ka luwore gi Chik.
5  Jogo tiyo tij Nyasaye e hekalu ma sie ma en kaka ranyisi kendo kaka tipo mar gik manie polo; mana kaka kane Musa chiegni gero hema, Nyasaye ne omiye chik: Nimar owacho niya: “Ine ni itimo gik moko duto ka luwore gi kaka dwarore ni otimgi mana kaka ne osenyisi kane in e got.”
6  To koro Yesu oseyudo migawo mar tich maberie moloyo, nimar en bende e ma en jagach mar singruok maberie moloyo, kendo ma luwore gi chik motenore kuom singo mabeyo moloyo.
7  Ka dine bed ni singruok mokwongono ne ok orem, dine ok ochuno ni mar ariyo obedie.
8  Nimar Nyasaye nyiso ni ji gin joketho sama owacho kamoro ei Ndiko kama: “‘Neuru! Ndalo biro,’ Jehova owacho, ‘ma anatimie singruok manyien gi od Israel kod od Juda.
9  Ok nobed singruok ma chal gi ma ne atimo gi kweregi e chieng’ ma ne amako lwetgi mondo atagi ka agologi e piny Misri, nimar ne ok gidhi nyime makore gi singruokna, omiyo ne aweyo ritogi,’ Jehova owacho.
10  “‘Nimar ma e singruok ma anatim gi od Israel bang’ ndalogo,’ Jehova owacho. ‘Abiro keto chikena e pachgi, kendo anandikgi e chunygi. Mi anabed Nyasachgi, to gin ginibed joga.
11  “‘Kendo ng’ato ok nochak opuonj nyawadgi kata puonjo owadgi kowachone ni: “Ng’e Jehova!” Nimar giduto gining’eya, chakre ng’at matinie mogik nyaka ng’at maduong’ moloyo.
12  Nikech abiro kechogi kuom weyonegi timbegi ma ok kare, bende ok anapar richogi kendo ngang’.’”
13  Nikech owacho ni “singruok manyien,” mano nyiso ni ma choncha koro obedo ma onge tich. Omiyo, gima onge tich kendo ma medo bedo moti chiegni lal nono.
9  To singruok ma chonno ne nigi chike miluwo motudore gi tij Nyasaye, kendo ne en gi kama ler mar lemo e piny ka.
2  Nimar ne oger hema mopog iye, kae to kama ne opog mokwongo ne nitie gir chungo taya, kod mesa, gi makate michiwo e nyim Nyasaye; to iluongo kanyo ni Kama Ler.
3  To e tok pasia mar ariyo, ne nitie kama opog e hemano miluongo ni Kama Ler Moloyo.
4  Kanyo ne nitie gir ting’o ubani molos gi dhahabu kod sandug singruok ma omwon gi dhahabu kuonde duto, ma iye ne nitie agulu molos gi dhahabu. Aguluno ne oting’o manna, ludh Arun ma ne oloth, kod kite mopa mag singruok;
5  to gi ka wiye malo ne nitie jokerubi ma nigi duong’ ka giumo raum mar loso winjruok. To sani ok e sa mar wuoyo e wi wechego e yo matut.
6  Ka noseger gigo e yo ma kamano, pile jodolo donjo kama opog mokwongo e hemano mondo giti tijegi mowal;
7  to jadolo maduong’ kende e ma donjo dichiel e higa e kama opog mar ariyono, to ok odonj ma onge remo mochiwo ne en owuon kendo nikech richo ma oganda osetimo nikech kia margi.
8  Kuom mano, roho maler nyiso ratiro ni yo ma dhi ei kama ler ne pok ofwenyore e kinde ma hema mokwongono ne pod nitie.
9  Hemano en mana ranyisi mar ndalo ma sani, kendo ka luwore gi chenrono, ichiwo mich kanyachiel gi misengni bende. Kata kamano, mago ok mi ng’at ma timo tij Nyasaye obed malong’o chuth mi koro obed gi chuny ma onge bura.
10  Gin mana gik motudore gi chiemo gi gik mimadho kod batiso mopogore opogore. Ne gin mana gik ma chik ne dwaro ni otim motudore gi ringruok, kendo ne oketgi mondo giti nyaka chop ndalo ma noseket mar rieyo gik moko.
11  Kata kamano, ka Kristo nobiro kaka jadolo maduong’ mar gik mabeyo mosetimore, nodonjo e hema maber moloyo kendo malong’o chuth. Ok en hema molos gi lwedo, tiende ni ok oa e chuech mar pinyni.
12  Ne odonjo iye nyaka e kama lerno, ok gi remb diek kod mag nyiruedhi, to nodonjo gi rembe owuon, kotimo kamano dichiel ma ok bi nwo kendo, mi nokelonwa resruok ma nyaka chieng’.
13  Nimar ka remb diek gi mag ruedhi kod buch nyaroya ma ne ikiro kuom joma nosebedo ma ok ler ne pwodhogi mi gibed maler e ringruok,
14  mano kaka remb Kristo biro timo kamano e okang’ maduong’ moloyo! Nimar ne ochiwore owuon kokalo kuom roho maler ma siko nyaka chieng’, ka oonge ketho e nyim Nyasaye. Donge rembeno biro pwodhowa ka ogolowa e timbe ma kelo tho mi wabed gi chuny ma ok ketnwa bura, mondo wati ne Nyasachwa mangima?
15  Mano e momiyo en jagach mar singruok manyien mondo kokalo kuom thone, rawar ma nochiwo ogony ji oa e ketho ma ne gitimo e bwo singruok machon, mondo joma oseluong obi oyud singo mar pok ma nyaka chieng’.
16  Nimar sama itimo singruok moro gi Nyasaye, chuno ni dhano ma timo singruogno nyaka tho,
17  nimar singruok tiyo mana ka gimoro otho, nikech ok onyal tiyo e kinde moro amora ka ng’at ma ne otimo singruogno pod ngima.
18  Nikech mano, singruok machon bende ne ok ochako tiyo ma onge remo ma ne ochuer.
19  Nimar ka Musa nosewuoyo gi ji duto e wi weche duto manie Chik, nokawo remb nyiruedhi, gi mag diek, gi pi, kae to ne okirogi e bug singruok kendo kuom ji duto, kotiyo gi yie rombo makwar ma rieny motue e yadh hisobu
20  kowacho niya: “Ma e remo mar singruok ma Nyasaye osechikou ni umakrugo.”
21  Kamano bende, ne okiro remo e hema kendo e gik moko duto mitiyogo e tich maler.
22  Ee, ka luwore gi Chik, chiegni ni gik moko duto ipwodho mana gi remo, kendo onge richo minyalo we ne ng’ato mak mana ka remo ochuer.
23  Kuom mano, ne dwarore ni gigo ma ne gin kaka ranyisi mag gik manie polo opwodh kitiyo gi yorego, to gik manie polo dwaro ni ochiw misengni malong’o moloyo.
24  Nimar Kristo ne ok odonjo ei kama ler molos gi lwedo, ma en mana kaka tipo mar gima sie, to ne odonjo ei polo mondo koro ochung’ e nyim Nyasaye e lowa.
25  Mano ne ok tim ni mondo ochiwre owuon nyading’eny kaka jadolo maduong’ jadonjo ei kama ler higa ka higa kotiyo gi remo ma ok mare owuon.
26  Nono to dine odwarore ni osandre nyading’eny nyaka a chakruok mar piny. To koro sani ma en giko mar ndalogo, osebiro owuon dichiel ma ok bi nwo kendo, mondo otiek richo kokalo kuom chiwo ngimane owuon kaka misango.
27  Kendo mana kaka tho orito dhano dichiel ma ok bi nwo kendo, eka bang’ mano bura,
28  e kaka Kristo bende ne ochiw dichiel ma ok bi nwo kendo, mondo oting’ richo mag ji mang’eny; kendo e kinde mar ariyo ma obiro fwenyoree, ok obi timo kamano mondo ogol richo, to mondo joma manye gi kinda ka gigeno yudo warruok obi onene.
7  Melkizedek ne en ruodh Salem, kendo ne en jadolo mar Nyasaye Mamalo Chutho, to sama noromo gi Ibrahim kane Ibrahim duogo koa loyo ruodhi moko, ne oguedho Ibrahim
2  mi Ibrahim ne omiye achiel kuom apar mar gik moko duto. Mokwongo, tiend nyinge ka olok en “Ruoth Makare,” to bende en ruodh Salem, tiende ni, “Ruodh Kuwe.”
3  To nikech ne oonge wuon-gi, kata min-gi, kata anyuola mowuokie, kendo hik ngimane ne onge gi chakruok kata giko, to ne okete mobedo ma chal gi Wuod Nyasaye, osiko ka en jadolo kuom kinde duto.
4  Unyalo neno kaka ng’atno ne en ng’at maduong’ ma Ibrahim jal ma ne en kwar jo anyuolane ne ochiwone achiel kuom apar mag gige mabeyo moloyo ma nosepeyo.
5  En adier ni ka luwore gi Chik, yawuot Lawi ma iketo e tij dolo nigi ratiro mar choko achiel kuom apar mag gik moko koa kuom oganda, tiende ni koa kuom joma gin owetegi, kata obedo ni jogo bende owuok e anyuola mar Ibrahim.
6  To ng’atni ma ok ne oa e anyuola mar Lawi ne okawo achiel kuom apar koa e lwet Ibrahim, mi nogwedho jal ma Nyasaye nosemiyo singogo.
7  Koro onge kiawa ni ng’at maduong’ e ma guedho ng’at matin.
8  Kuom Jo-Lawi, imiyogi achiel kuom apar to gin dhano ma tho, to kuom Melkizedek, en imiye achiel kuom apar to en ng’at ma Ndiko chiwo nende ni ongima.
9  Omiyo, inyalo wach ni, Lawi ma e ma ji miyo achiel kuom apar bende osechulo achiel kuom apar kokalo kuom Ibrahim,
10  nimar Lawi pod ne ni e i ringre kwar mare sama Melkizedek noromo gi Ibrahim.
11  Kare ka tij dolo mar Jo-Lawi ne nyalo miyo ji obed ma onge richo (nimar mano ne en chenro ma ne oket ka luwore gi Chik ma nomi ji), be pod dine odwarore ni jadolo machielo obedie, miwacho ni ni e kit dolo mar Melkizedek to ok e kit dolo mar Arun?
12  To nikech koro iloko tij dolono, dwarore ni olok nyaka Chik bende.
13  Nikech ng’at ma iwacho wechegi kuome ne owuok e dhoot mopogore, ma en dhoot ma onge ng’at mosetiyoe e kendo mar misango.
14  Nimar ong’ere maler ni Ruodhwa ne oa e dhood Juda, to Musa ne ok owacho gimoro amora e wi jodolo ma ne wuok e dhoodno.
15  Kendo wachni medo nenore maler moloyo sama koro iketo jadolo machielo ma chal gi Melkizedek
16  mosebedo kamano, ok kokalo kuom chik moro motudore gi anyuola ma ng’ato wuokie, to kokalo kuom teko ma chiwo ngima ma ok nyal kethore chuth.
17  Nimar ne owach kichiwo neno kuome niya: “In jadolo mochwere e kit dolo mar Melkizedek.”
18  Kuom mano, chik ma chon iketo tenge nikech koro onyap kendo oonge gi teko.
19  Nimar Chik ne ok omiyo gimoro amora obedo malong’o chuth, to geno maber moloyo ma Nyasaye osekelo e ma notimo kamano, kendo mano e ma miyo wasudo machiegni gi Nyasaye.
20  Bende, nikech mano ne ok nyal betie ma ok otim kuong’ruok moro amora,
21  (nimar kuom adier, nitie joma osebedo jodolo ma ok otim kuong’ruok moro amora, jali to osebedo jadolo kokalo kuom kuong’ruok ma ne otimne gi Jalno ma ne owacho kama: “Jehova osekuong’ore, kendo ok obi loko pache, ‘In jadolo mochwere’”),
22  Yesu e ma koro osebedo jalno ma ne ochiw kaka gir singo ma siro singruok maberie moloyo.
23  E wi mano, ji mang’eny nyaka ne bed jodolo nikech jadolo ne tho kendo ne chuno ni machielo okaw kare mondo odhi nyime gi tijno,
24  to nikech Yesu siko ka ongima mochwere, onge joma kawo kare e tije mar dolo.
25  Omiyo, en gi nyalo bende mar reso chuth joma sudo ir Nyasaye kokalo kuome, nimar ongima kinde duto mondo osanegi Nyasaye.
26  Omiyo, en gima owinjore mondo wabed gi jadolo maduong’ ma kamano, ma en jal momakore chuth gi Nyasaye, jal ma onge ketho, ma onge chilo, jal mopogore gi joma richo, kendo oseting’e malo ahinya moyombo polo.
27  To mopogore gi jodolo madongogo, en ok ochuno ni ochiw misengni pile ka pile, kotimo kamano mokwongo ne richo ma mage owuon eka ne richo mag oganda, nikech en to ne ochiwo misango dichiel ma ok bi nwo kendo, sama ne ochiwore owuon kaka misango.
28  Nimar joma Chik keto mondo gibed jodolo madongo gin joma nigi nyawo, to wach ma ne owach e yor kuong’ruok bang’ ka Chik nosebetie e ma keto Wuod Nyasaye, ma en jal ma osemi obedo mowinjore chuth nyaka chieng’.
6  Kuom mano, nikech koro wasedongo mi waweyo puonj ma gin mana mise mag ng’eyo Kristo, koro wakeduru matek mondo wabed joma otegno, ma ok wasik mana ka waketo mise kendo, tiende ni e puonj kaka loko chuny a e timbe ma kelo tho, yie kuom Nyasaye,
2  puonj mar batiso, yieyo lwedo kuom ji, chier mar joma otho, kod bura ma nyaka chieng’.
3  To wabiro timo mano, ka adier Nyasaye oyie.
4  Nimar kuom joma noseyudo ler chon kendo ma gin joma nosebilo mich mar polo michiwo nono, kendo moseyudo roho maler,
5  kendo ma osebilo wach malong’o mar Nyasaye kod gik ma nigi teko motudore gi ndalo ma biro,
6  to koro giselwar gia e yie, ok nyalre mondo okonygi mi gichak gilok chunygi gia e richo kendo, nimar giwegi giguro Wuod Nyasaye e yath kendo, ka gikete e lela mondo oyud wich-kuot.
7  Nikech lowo yudo gueth moa kuom Nyasaye sama omodho pi koth ma chue kuome pile, kae to omiyo cham gi yien nyakie mondo okony joma ne opure.
8  To ka onyago mana kuthe kod buya, japur jwang’e kendo mapiyo obiro bedo gima ikuong’o, kendo gikone ibiro wang’e awang’a.
9  To kuomu un joma ahero, kata obedo ni sani wawuoyo e yo ma kamano, wan gadier ni umedo dhi maber moloyo, ka utimo gik ma terou e warruok.
10  Nimar Nyasaye ok en ng’at ma ok kare ma wiye diwil gi gik ma usetimo kod hera ma usenyiso ne nyinge kuom tiyo ka ukonyo joma ler kendo udhi nyime tiyonegi.
11  To adwaro ni ng’ato ka ng’ato kuomu oti matek kamano mondo obed gadier chuth kuom genono nyaka giko,
12  mondo kik ubed josamuoyo, to ubed joma luwo tim joma yudo gik ma ne osing nikech ne ginyiso yie kod horuok mos.
13  Nimar ka Nyasaye notimo singo ne Ibrahim, Nyasaye ne okuong’ore gi nyinge owuon nikech onge ng’at moro maduong’ moloye ma nonyalo kuong’orego,
14  ka nowacho niya: “Kuom adier, anaguedhi, kendo adier anami inya mi ibed mang’eny.”
15  Omiyo, ka Ibrahim nosenyiso horuok mos, noyudo gima ne osingno.
16  Nikech pile dhano kuong’ore gi nying ng’at maduong’ moloyogi, kendo mano e ma tieko ywaruok ma nyalo betie e kindgi, nimar kuong’ruogno golo kiawa moro amora ma nyalo betie.
17  E yo ma kamano bende, kane Nyasaye ong’ado mondo oyang weche e yo maler moloyo ne joma ne dhi yudo pok mar singono ka onyisogi kaka dwache en dwaro ma ok lokre ngang’, ne ojiwo singono kuom kuong’ruok,
18  mondo kokalo kuom gik moko ariyo ma ok lokre ngang’ ma Nyasaye ok nyal riamboe chuth, wan ma waseringo mi wadhi e kar bwok, wabed gi jip maduong’ mar dhi nyime makruok motegno gi geno moseket e nyimwa.
19  Wan gi genoni ma chalnwa kaka nanga mar meli mosiro ngimawa; en geno madier, kendo motegno, kendo okalo pasia ka odonjo iye
20  kama Yesu ma en jal mosedhi motelonwa mondo olos yo, osedonjoe e lowa. Yesuno osebedo jadolo maduong’ mochwere e kit dolo mar Melkizedek.
13  Hera ma un-go e kindu kaka hera manie kind owete mondo omed dhi nyime.
2  Wiu kik wil gi tim rwako welo, nimar kuom timo kamano jomoko norwako malaike kata ka ok ging’eyo.
3  Beduru ka uparo joma ni e jela, mana ka gima un bende un e tuech kanyachiel kodgi; bende, paruru joma itimonegi marach, nikech un uwegi un bende un e ringruok.
4  Kend mondo obed gima ji duto miyo luor, kendo otanda mar kend kik dwany, nimar Nyasaye biro ng’ado bura ne joterruok gi jochode.
5  Kit ngimau mondo kik obed mar hero pesa, to ubed joma gik ma un-go sani romou. Nikech osewacho kama: “Ok anaweu ngang’, kendo ok anajwang’u ngang’.”
6  Eka mondo wabed gi chir maduong’ kendo wacho niya: “Jehova e jakonyna; ok analuor gimoro. En ang’o ma dhano ditimna?”
7  Beduru ka uparo joma tayou, ma gin joma osewachonu wach Nyasaye, kendo luwuru yiegi bang’ neno kaka timgi obet.
8  Yesu Kristo siko kaka en, nyoro kod kawuono, kendo nyaka chieng’.
9  Kik uwe mondo puonj mopogore opogore kod ma yoreyore omi uba yo, nimar ber moloyo mondo ng’wono mogundho mar Nyasaye oteg chuny ng’ato, to ok kokalo kuom chiemo ma gin gik ma ok kony joma odich kodgi.
10  Wan gi kendo mar misango ma en kama joma tiyo tij Nyasaye e hema ok nigi ratiro mar chiemoe.
11  Nimar le ma jadolo maduong’ tero rembgi ei kama ler kochiwogi kaka misango mar richo iwang’o ringregi oko mar kambi.
12  Kuom mano, Yesu bende ne osand oko e ranga dala, eka mondo opwodh ji odok maler kotiyo gi rembe owuon.
13  Omiyo, wadhiuru ire oko mar kambi, ka wating’o achaya ma noting’o,
14  nimar waonge gi dala moro ma siko, to wamanyo gi kinda dala ma biro.
15  Kokalo kuom Yesu, kinde duto wachiwuru ne Nyasaye misango mar pak, tiende ni olemo mar dhowa, ma en gima lando nyinge e lela.
16  E wi mano, wiu kik wil gi timo maber kendo pogo gik ma un-go ne jomamoko, nikech Nyasaye mor ahinya gi misengni ma kamago.
17  Beduru joma luwo kaka joma tayou chikou kendo yieuru bedo e bwo tekogi, nimar gisiko ka giritou kaka joma biro dwoko wach e bura, mondo giti tijno ka gin gi mor to ok gi chuny mapek, nikech mano nyalo kelonu hinyruok.
18  Sikuru ka ulamonwa, nimar wageno ni wan gi chuny matir ma ok ketnwa bura, nikech wadwaro bedo joratiro e gik moko duto ma watimo.
19  To moloyo, akwayo ni ulamna mondo aduog iru mapiyo kaka nyalore.
20  Nyasach kuwe nochiero Ruodhwa Yesu kane ogole e tho. Kendo remo mar singruok mochwere ni kod Yesu, jakwath maduong’ mar rombe. Mad Nyasach kuwe
21  omi ubed moikore gi gik mabeyo duto mondo utim dwache, kotimo kuomwa gima long’o e wang’e kokalo kuom Yesu Kristo. Duong’ obedne mochwere kendo nyaka chieng’. Amin.
22  Owetena, koro asayou mondo uhoru mos kuchiko itu ne weche moting’o jipgo, nimar asendikonu barua machuok.
23  Daher ni ung’e ni osegony Timotheo owadwa. Kapo ni obiro mapiyo, to wanabi kode mondo waneu.
24  Mosnauru ji duto matayou e kindu kendo umosna joma ler duto. Joma ni Italia ooronu mos.
25  Ng’wono mogundho mar Nyasaye mondo obed kodu uduto.
5  Nimar jadolo maduong’ ka jadolo maduong’ moa e kind ji, iketo mondo otinegi kuom weche motudore gi Nyasaye, mondo ochiw mich gi misengni mag richo.
2  En gi nyalo mar kecho joma onge ng’eyo kendo ma ketho, nikech en bende onyagore gi nyawo ma mage owuon,
3  kendo nikech mano, nyaka ogol chiwo mar misango nikech richo ma mage owuon mana kaka otimo ne richo mag oganda.
4  Ng’ato ok yud migawo ma nigi duong’ kamano kuom dwache owuon, to oyude mana ka Nyasaye e ma oluonge mana kaka noluongo Arun.
5  Kamano bende, Kristo ne ok omiyore duong’ owuon kuom bedo jadolo maduong’, to ng’at ma nomiye duong’ en Jal ma nowachone kama: “In e wuoda; kawuononi, asebedo wuoru.”
6  Nimar owacho bende kamoro machielo ni, “In jadolo mochwere e kit dolo mar Melkizedek.”
7  E kinde mar ngimane e piny, Kristo ne olamo kosayo kendo kokwayo Jal ma ne nigi nyalo mar rese kuom tho, kotimo kamano koywak malit kendo ka pi wang’e chuer, mi ne owinj lamone nikech noluoro Nyasaye.
8  Kata obedo ni ne en wuod Jalno, ne opuonjore luwo kaka Nyasaye chiko kokalo kuom chandruoge ma noyudo.
9  To ka nosedoko jal mowinjore chuth, koro nobedo gi migawo mar kelo warruok ma nyaka chieng’ ne ji duto ma luwo wachne,
10  nimar Nyasaye osekete jadolo maduong’ e kit dolo mar Melkizedek.
11  Wan gi weche mogundho ma wanyalo wacho kuom Kristo, kata kamano, leronu tiendgi tek nikech winjou nok.
12  Nimar kata obedo ni chop sani onego bed ni usebedo jopuonj, pod dwarore ni ng’ato opuonju a e chakruok puonj ma gin mana mise mag ng’eyo weche maler moa kuom Nyasaye, kendo usedok chien mi ubedo joma dwaro mana chak, to ok chiemo motegno.
13  Nikech ng’ato ang’ata ma dhi nyime mana gi madho chak kende, ok obed gi lony e wi wach makare mar Nyasaye, nimar en nyathi matin.
14  To chiemo motegno en mar joma osetegno, joma osetieg nyalogi mar ng’eyo tiend weche kokalo kuom tiyo gi nyalono, mondo gipog gik ma kare kod gik ma ok kare.
1  Chon ahinya, Nyasaye ne wuoyo gi kwerewa kotiyo gi jonabi, to nojatimo kamano kinde mang’eny kendo e yore mathoth.
2  To koro e giko mar ndalogi, osebedo kowuoyo kodwa kokalo kuom Wuode, ma en jal ma noketo mondo obed jayud pok mar gik moko duto, kendo ma kokalo kuome e ma ne olosoe ndalogo.
3  En e ma duong’ mar Nyasaye nenore kuome kendo en e ma en e kido ma chal gi Nyasaye chuth; bende, en e ma omiyo gik moko duto dhi nyime betie kokalo kuom teko mar wachne. Kendo ka nosepwodhowa waa e richo, nobet piny e bad Nyasaye korachwich e kuonde man malo.
4  Omiyo, oseyudo duong’ moloyo malaike, e okang’ ma miyo koro oseyudo nying maber ahinya moloyo margi.
5  Kuom ranyisi, en malaika mane ma Nyasaye osegawachonee kama: “In e Wuoda; kawuononi, asebedo wuoru”? Kendo niya: “Anabed wuon mare, to en nobed wuoda”?
6  To ka kendo ooro Wuode makayo e piny, owacho kama: “Malaike duto mag Nyasaye mondo okulrene ka gimiye luor.”
7  Bende, Nyasaye wacho e wi malaike kama: “Otimo malaikene doko chuech ma nigi teko, to jotichne otimo bedo ligek mach ma liel.”
8  To e wi Wuode owacho kama: “Nyasaye en kom-lochni mochwere nyaka chieng’, kendo ludh-loch mar Pinyruodhi en luth mar tim matir.
9  Ne ihero tim makare, to ne isin gi tim ketho chik. Mano e momiyo Nyasaye, ma en Nyasachi, ne owiri gi mo ma keloni mor maduong’ moloyo joweteni.”
10  Kendo niya: “A Ruodhwa, e kar chakruok ne iketo mise mar pinyni, kendo polo en tich mar lweteni.
11  Ginilal nono, to in ibiro siko; to mana kaka nanga, giduto gibiro yuyore mi girum,
12  kendo ibiro ban-gi mana kaka kandho, kaka nanga, kendo nolokgi kaka iloko nanga. To in isiko ma ok ilokri, kendo hiki ok nochop e giko ngang’.”
13  To en malaika mane ma osegawachonee kama: “Bed e bada korachwich nyaka chop aket wasiki obed kaka raten mar tiendi”?
14  Donge malaike duto gin chuech ma nigi teko moket ne tich maler, kendo oseorgi mondo giti ne joma biro yudo warruok?
2  Mano e momiyo, moloyo kaka pile, dwarore ni waket chunywa kod pachwa kuom gik ma wasewinjo mondo kik waba yo.
2  Nimar ka wach ma ne owach kokalo kuom malaike nobedo adier, kendo ka ketho kod timbe duto mag chayo chik ne miyo ikumo ng’ato ka luwore gi bura makare,
3  ere kaka wabiro tony kapo ni wasejwang’o warruok maduong’ kamano? Nimar en wach ma Ruodhwa e ma ne okwongo yalo, eka joma ne owinje nokonyowa ng’eyo ni wachno en adier,
4  ka bende Nyasaye ne chiwo neno kotiyo gi ranyisi madongo gi gik miwuoro kod tije madongo mopogore opogore, kendo nopogo mich mag roho maler ka luwore gi dwache.
5  Nimar piny ma biro, ma e piny ma wayalo wachne, ok oketo e bwo teko malaike.
6  To nitie janeno moro mosechiwo neno kamoro niya: “Dhano en ang’o ma ikete e paro, kata wuod dhano en ang’o ma imiye arita?
7  Ne ikete mi obedo gi migawo mapiny moloyo malaike; ne isidhone osimbo mar duong’ gi luor, mi ne ikete e wi tije mag lweteni.
8  Gik moko duto ne iketo e bwo tiende.” Kuom keto gik moko duto obed e bwo tekone, onge gimoro amora ma Nyasaye noweyo ma ok oketo e bwo tekone. To sani pod ok wane ka gik moko duto ni e bwo tekone.
9  Kata kamano, Yesu ma ne otim mi obedo gi migawo mapiny moloyo malaike, sani osesidhne osimbo mar duong’ gi luor nikech ne oyudo lit mar tho mondo kokalo kuom ng’wono mogundho mar Nyasaye, obil tho ne ji duto.
10  Jal ma gik moko duto ne obetie ne en kendo kokalo kuome, noneno ni kodwaro ni nyithinde mang’eny oyud duong’, to ber mondo omi Jatelo Maduong’ moseketo ma kelonegi warruok okadh e sand eka obed malong’o chuth.
11  Nimar jal ma pwodho ji mondo gibed joma ler kod joma ipwodho bende, gia kuom wuoro achiel, kendo nikech mano, wi jalo ok kuod koluongogi ni owetene,
12  nimar owacho niya: “Analand nyingi ne owetena; anapaki gi wer e dier kanyakla.”
13  Bende, owacho kama: “Anaket genona kuome.” Kendo niya: “Neuru! an, kaachiel gi nyithindo matindo ma Jehova osemiya.”
14  Kuom mano, nikech ‘nyithindo matindogo’ nigi del mar remo kod ringruok, en bende nobedo gi remo kod ringruok, mondo kokalo kuom thone otiek chuth jal ma nigi nyalo mar kelo tho, tiende ni Jachien;
15  kendo mondo ogony ji te ma osebedo e bwo tuech kuom ngimagi duto nikech luoro tho.
16  Nimar kuom adier ok okony malaike, to okonyo mana koth Ibrahim.
17  Nikech mano, jalno ne nyaka bed ma chal gi “owetene” e yore duto, mondo eka obed jadolo maduong’ ma kecho ji kendo migeno e weche motudore gi Nyasaye, mondo ochiw misango mar loso winjruok nikech richo mag ji.
18  Nimar en owuon nosandore kane iteme, omiyo en gi nyalo mar konyo joma kalo e tem.
3  Nikech mano owetena, un ma un joma ler kendo ma nigi luong mar polo, paruru matut kuom jaote kendo jadolo maduong’ ma wahulo wachne ayanga, ma en Yesu.
2  Ne omakore motegno gi Jal ma ne okete e migape mana kaka Musa bende notimo e od Jalno duto.
3  Nimar ikwane ni owinjore yudo duong’ moloyo Musa, nikech jal ma gero ot nigi duong’ moloyo ot mogerono.
4  En adier ni ot ka ot nigi ng’at mogere, to jal ma ne ogero gik moko duto en Nyasaye.
5  Koro Musa ne en jatich migeno e od Jalno duto, kendo mano nochiwo neno ma nyiso gik ma ne idhi el tiendgi bang’e,
6  to Kristo ne en wuowi migeno moket e wi od Nyasaye. Wan e ma wabedo od Jalno ka adier wamakore motegno gi mich mar wuoyo gi chir ka wan thuolo kod geno ma miyo wabedo gi sunga, ka watimo kamano nyaka giko.
7  Kuom mano, mana kaka roho maler wacho ni, “Kawuononi, ka uwinjo dwonde,
8  kik umi chunyu obed matek mana kaka jomoko notimo kane gimiyo obedo gi mirima mager e kinde mar tem e thim,
9  kama kwereu ne ochandae ka gitema, kata obedo ni ne giseneno tijega kuom higni 40.
10  Mano e momiyo chunya nochido ahinya gi tieng’ni mi ne awacho kama: ‘Kinde duto gisiko ka gibayo yo e chunygi, kendo pok ging’eyo yorena.’
11  Omiyo, ne akuong’ora ka an gi mirima niya: ‘Ok ginidonj e yueyona.’”
12  Owetena, beduru motang’ ahinya mondo ng’ato kuomu kik chak bedo gi chuny marach ma onge gi yie, ma miyo osudo mabor kendo oweyo Nyasaye mangima;
13  to un pile ka pile sikuru ka ujiworu e kindu sama pod nitie ndalo miluongo ni “Kawuononi,” mondo kik ng’ato kuomu obed gi chuny matek ta nikech wuond mar richo.
14  Nimar kuom adier wadoko joma yudo gik ma Kristo bende yudo, tek mana ni wamakore motegno nyaka giko kuom geno ma ne wan-go e kar chakruok.
15  Mana kaka ne owach ni, “Kawuononi, ka uwinjo dwonde, kik umi chunyu obed matek mana kaka jomoko notimo kane gimiyo obedo gi mirima mager.”
16  Nimar gin jomage ma nowinjo dwonde to pod ne gimiyo obedo gi mirima mager? Donge adier ne gin ji duto ma ne oa Misri ka Musa tayogi?
17  E wi mano, gin jomage ma chuny Nyasaye nochidogo kuom higni 40? Donge ne gin joma notimo richo, ma ringregi motho ne olwar e thim?
18  To gin ng’a gini ma Nyasaye ne okuong’orenegi ni ok ne gidhi donjo e yueyone ngang’? Donge ne gin joma ne otamore luwo kaka ichikogi?
19  Omiyo, waneno ni ne ok ginyal donjo e yueyone nikech ne gionge gi yie.
12  Omiyo, nikech wan gi joneno mang’eny molworowa kaka boche polo kamano, wan bende wawituru oko ting’ duto kod richo ma duodowa mayot, kendo waringuru gi sinani e ng’wech moseket e nyimwa,
2  ka wachomo wang’wa tir kuom Jatelo Maduong’ moseket mar yiewa kendo Jachop yiewa, ma en Yesu. Nikech mor maduong’ ma ne oket e nyime, ne onano e yadh-sand ka ochayo wich-kuot, kendo osebet piny e bat korachwich mar kom-loch mar Nyasaye.
3  Kuom adier, paruru ahinya kuom jalno mosenano e weche ma joricho kwedego ma gin weche ma ok kel ne jogo ber ngang’, mondo kik uol mi chunyu a.
4  E lweny ma ukedoe gi richono, pok ukedo nyaka e okang’ ma rembu ochuer.
5  Kendo wiu osewil chuth gi wach misayougo kaka nyithindo niya: “Wuoda, kik icha kum ma Jehova rieyigo, kendo kik chunyi a sa ma okweri;
6  nimar ng’at ma Jehova ohero e mokumo mondo orieye; adier, ochwado ng’ato ang’ata ma orwako kaka wuode.”
7  Dwarore ni unan nikech mano en yo ma uyudogo kum ma rieyou. Nyasaye sayou kaka nyithinde. Be nitie nyathi ma wuon mare ok nyal kumo?
8  To ka uduto pok omiu kumno, ok un nyithinde gadier, un nyithindo ma ok onyuolo.
9  E wi mano, wuonewa ma dhano ne ohero kumowa kendo ne wamiyogi luor. Donge onego wabed moikore moloyo mondo wayie bolore e bwo Wuon ngimawa, wan joma rohone maler oseyiero mondo wabed mangima?
10  Nimar ne gikumowa kuom kinde machuok ka luwore gi gik ma ne gineno ni bernegi, to Nyasaye timo kamano mondo wayud ber ma biro miyo wabed joma ler kaka en.
11  En adier ni onge kum ma nenore ni kelo mor gie seche michiwee, to obedo malit; kata kamano, achien onyago olemb kuwe ma en yor ngima makare kuom joma kumno osetiego.
12  Kuom mano, teguru bede mobengore kod chonge monyosore,
13  kendo sikuru ka uloso ne tiendeu nderni moriere tir, mondo rang’ol kik wil, to kar mano ochang.
14  Dwaruru kuwe gi ji duto kod pwodhruok ma ka ng’ato ongego to ok none Ruodhwa.
15  Tang’uru ahinya mondo kik ng’ato ochwe ma ok oyudo ng’wono mogundho mar Nyasaye, mondo kik mise motimo sum twi mi kel chandruok, kae to omiyo ji mang’eny bedo gi chilo;
16  kendo tang’uru mondo ng’ato kik bedie e kindu ma jaterruok, kata ng’ato ang’ata ma ok kaw gik mowal e yo mapek kaka dwarore, kaka Esau ma ne owito ratirone mar bedo kayo kane owile gi chiemo ma nyadichiel.
17  Nimar ung’eyo ni bang’e sama nodwaro ni omiye gueth kaka pokne, ne otame; nikech kata obedo ni pi wang’e ne ochuer ka notemo ahinya ni olok wachno, mano ne ok onyalore.
18  Nimar pok ubiro e got minyalo mul kendo ma osemokie mach ma liel, ma nigi bor polo ma rateng’ gi mudho mandiwa kod yamo mager,
19  kanyachiel gi ywak mar turmbeta kod dwol ma hulo weche, ma ka ji nowinjo, ne gikwayo mondo kik med hulnegi wach moro amora.
20  Nimar ne giluoro ahinya chik ma ne wacho niya: “Kata mana le moro ka omulo got, to nyaka chiele gi kite.”
21  Bende, gik ma ne ginenogo ne lich miwuoro mi Musa nowacho niya: “Aluor ahinya kendo akirni.”
22  To un usebiro e Got Sayun kendo e dala mar Nyasaye mangima, Jerusalem manie polo, kod malaike tara gi tara
23  mochokore, kod kanyakla mar joma gin kayo, ma nyinggi osendik e polo, kendo Nyasaye ma en Jang’ad-Bura mar ji duto, kendo ngima mar joma kare ma roho maler oseyiero kendo miyogi bedo malong’o chuth,
24  kod Yesu ma en jagach mar singruok manyien, kod remo mokir ma hulo weche e yo malong’o moloyo remb Abel.
25  Temuru matek mondo kik uwe winjo jalno ma wuoyo. Nikech ka joma ne otamore winjo jal ma ne chiwo siem mag Nyasaye e piny ne ok otony, mano kaka ok wabi tony ka walokore mi waweyo jal ma wuoyo kodwa koa e polo!
26  E kindeno, dwonde ne oyiengo piny, to koro sani osesingo kama: “Pod nyadichiel to abiro yiengo, ok mana piny kende, to polo bende.”
27  Koro wacho ni, “pod nyadichiel” nyiso ni ibiro gol gik ma yiengni, gik ma Nyasaye ok oloso, mondo eka gik ma ok yiengni osik.
28  Omiyo, nikech koro wabiro yudo Pinyruoth ma ok nyal yiengni, wadhiuru nyime rwako ng’wono mogundho mar Nyasaye gi mor. Kokalo kuom ng’wonono, wanyalo tiyo ne Nyasaye e yo moyiego ka waluore kendo ka wamiye duong’.
29  Nimar Nyasachwa en mach ma tieko gik moko chuth.
