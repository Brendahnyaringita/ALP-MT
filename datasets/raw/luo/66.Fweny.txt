10  Kendo ne aneno malaika machielo ma ratego ka lor koa e polo ka obidhe gi boche polo, kendo lihudu ne ni e wiye, kendo lela wang’e ne chal gi wang’-chieng’, to tiendene ne chal gi sirni mag mach,
2  to e lwete ne nitie buk moro matin ma koro ne oseyar. Kendo tiende korachwich nonyono nam to ma koracham ne onyono piny,
3  kendo ne okok gi dwol maduong’ mana kaka dwond sibuor ma ruto. To ka nokok kamano, mor abiriyo madongo mag polo nowuoyo.
4  Koro ka mor abiriyo madongogo nowuoyo, noyudo ka achiegni ndiko; kata kamano ne awinjo dwol moro koa e polo ka wachona niya: “Lor kendo itue gik ma mor madongo abiriyo mag pologo osewacho, kendo kik indikgi piny.”
5  Malaika ma ne aneno konyono nam kod piny noting’o bade korachwich malo e polo,
6  kendo ne okuong’ore gi nying Jalno ma dak mochwere nyaka chieng’, ma nochueyo polo gi gik manie iye, kod piny gi gik manie iye, kod nam gi gik manie iye, kowacho niya: “Deko koro ok bi bedoe kendo.
7  To e ndalogo ma malaika mar ang’wen chiegni goyo turmbetane, kuom adier, wach maler moum ma Nyasaye nolando kaka wach maber ne wasumbnine owuon ma gin jonabi biro chopo chuth.”
8  Eka ne awinjo dwolcha koa e polo kowuoyo koda kendo niya: “Dhi mondo ikaw bug adola ma oseyarno, manie lwet malaika mochung’ konyono nam kod piny.”
9  Ne adhi ir malaikano kendo ne akwaye mondo omiya bug adola matinno. Nowachona kama: “Kawe kendo ichame, to obiro miyo iyi obed makech, to e dhogi enobedni mamit kaka mor-kich.”
10  Ne akawo bug adola matinno e lwet malaikano mi ne achame, to e dhoga ne omit kaka mor-kich, to kane asechame, ne omiyo iya obedo makech.
11  Eka ne giwachona niya: “Nyaka to ikor wach kendo e wi ji duto, gi ogendni, gi dhok, kendo e wi ruodhi mang’eny.”
4  Bang’ mago, ne ang’iyo mi ne aneno dhoot moro moyawore e polo, kendo dwol mokwongo ma ne awinjo ne chal gi mar turmbeta, ka dwolno wuoyo koda ka wacho niya: “Bi ane malo kae, kendo abiro nyisi gik ma nyaka timre.”
2  Bang’ mano, gikanyono ne abedo e bwo teko mar roho, mi ne aneno kom-loch moro moket e polo, kendo ne nitie ng’at mobet e kom-lojno.
3  To Jal ma ne obetieno ne chalo gi kidi mar jaspa kod kidi mar sardias, kendo ne nitie lihudu ma olworo kom-lojno koni gi koni, kendo lihuduno ne chalo gi kidi mar zumaridi.
4  Bende, ne nitie kombe 24 mag loch molworo kom-lojno koni gi koni, kendo ne aneno jodongo 24 morwakore gi nengni ma rochere kobet e kombe mag lochgo, to ne gisidho osimbo mag dhahabu e wiyegi.
5  Ne nitie mil polo gi dwol moko kod mor polo ma ne a e kom-lojno; kendo ne nitie teyni abiriyo mag mach ma liel e nyim kom-lojno, to mago gin roho abiriyo mag Nyasaye.
6  E nyim kom-lojno, ne nitie gimoro ma chal gi nam mar kio ma rieny ka kidi mar kristol. E dier kama kom-lojno ne nitiere, ne nitie chuech mangima ang’wen mopong’ gi wenge e nyimgi kod ka ng’egi, kendo ne gilworo kom-lojno koni gi koni.
7  Chuech mangima mokwongo ne chal gi sibuor, to chuech mangima mar ariyo ne chal gi nyaruath, to chuech mangima mar adek ne nigi lela wang’ ma chal gi mar dhano, to chuech mangima mar ang’wen ne chal gi winyo miluongo ni ongo ma huyo.
8  Kendo moro ka moro kuom chuech mangima ang’wen-go ne nigi buombe auchiel; to kuomgi koni gi koni kod bwogi ne gipong’ gi wenge. To odiechieng’ gi otieno, gisiko ka giwacho kama: “Maler, maler, maler en Jehova Nyasaye, Manyalo Duto, ma ne nitie, kendo ma nitie, kendo ma biro.”
9  Sa asaya ma chuech mangimago chiwo duong’, gi luor, kod erokamano ne Jal mobet e kom-lojno, ma en Jal ma dak mochwere nyaka chieng’,
10  jodongo piero ariyo gang’wen-go podho piny e nyim Jal mobet e kom-lojno, kendo gilamo Jalno ma dak mochwere nyaka chieng’, kendo gibolo osimbegi e nyim kom-lojno ka giwacho niya:
11  “In Jehova Nyasachwa, in e ma iwinjori yudo duong’, gi luor, kod teko nikech ne ichueyo gik moko duto, kendo gigo ne obetie kendo ne ochuegi nikech dwachi.”
11  Kendo ne omiya odundu moro ma chal gi kede kowacho niya: “A malo kendo ipim hekalu mar Nyasaye gi kar kendo mar misango kod joma lemo e iye.
2  To laru man oko mar hekalu, en kik ipime, nimar osemiye ogendni mamoko, mi gininyon dala malerno gi tiendegi kuom dweche 42.
3  Anami jonenona ariyo nyalo mar koro wach kuom odiechienge 1,260 ka girwakore gi lep gunia.”
4  Jogi gin yiend zeituni ariyo kod gige chungo teyni ariyo, kendo gichung’ e nyim Ruoth mar piny.
5  Ka ng’ato dwaro hinyogi, mach wuok e dhogi kendo tieko wasikgi chuth. Kapo ni ng’ato dwaro hinyogi to mano e kaka nyaka nege.
6  Jogi nigi teko mar loro kor polo mondo koth kik chue ngang’ e ndalo ma gikoroe wach, kendo gin gi teko e wi pige mar lokogi gibed remo, kendo mar miyo piny obed gi kit tuoche duto nyading’eny kaka gihero.
7  Ka gisetieko tijgi mar chiwo neno, ondiek ma biro koa e abiso noked kodgi e lweny kendo loyogi mi noneggi.
8  Kendo ringregi nobed e nderni madongo mag dala maduong’no miluongo e yor ranyisi ni Sodom gi Misri, ma bende e kama ne onegie Ruodhgi e yath.
9  To joma oa e kind dhano duto, gi dhoudi, gi dhok, kod ogendni biro rango ringregi kuom odiechienge adek gi nus, kendo ok gibi yie mondo ringregi opiel e liel.
10  Kendo joma odak e piny nobed mamor kendo timo nyasi mag mor, mi ginior mich ne ng’ato ka ng’ato e kindgi, nimar jonabi ariyogo nosesando joma odak e piny.
11  Bang’ odiechienge adek gi nusgo, much ngima moa kuom Nyasaye ne odonjo e igi, mi ne gichung’ gi tiendegi, kendo luoro maduong’ nomako joma nonenogi.
12  Kendo ne giwinjo dwol moro maduong’ moa e polo ka wachonegi niya: “Biuru malo kae.” Eka ne giidho malo e polo gi boche, kendo wasikgi ne onenogi.
13  E sanogo, yiengni maduong’ mar piny ne otimore, kendo achiel kuom apar mar dalano duto ne olwar; kendo yiengni mar pinyno ne onego ji 7,000, mi joma ne odong’ nobedo gi luoro kendo ne gimiyo Nyasach polo duong’.
14  Lit mar ariyo osekalo. To ne! Lit mar adek biro mapiyo.
15  Malaika mar abiriyo nogoyo turmbetane. Kendo dwol moko ma kok matek ne owinjore e polo ka wacho niya: “Loch mar Pinyruodh piny koro osebedo mar Ruodhwa kod mar Kristone, kendo obiro locho ka en ruoth mochwere nyaka chieng’.”
16  Kendo jodongo piero ariyo gang’wenka ma nobedo e nyim Nyasaye ka gin e kombegi mag loch nopodho piny auma kendo lamo Nyasaye
17  ka giwacho niya: “A Jehova Nyasaye, Manyalo Duto, jal ma nitie, kendo ma ne nitie, wagoyoni erokamano nikech koro isekawo tekoni maduong’ kendo isechako locho kaka ruoth.
18  Eka ogendni nobedo gi mirima, to mirimbi nobiro, mi kinde ma noseket nochopo mondo ng’ad bura ne joma otho, kendo mar chiwo pok ne wasumbni magi ma gin jonabi, gi joma ler, gi joma oluoro nyingi, joma tindo gi joma dongo, kendo mar kelo kethruok ne joma ketho piny.”
19  Kendo ne oyaw hekalu mar Nyasaye e polo, mi sandug singruok ne onenore ei hekalune. Bende, ne nitie mil polo gi dwol moko, gi mor mag polo, gi yiengni mar piny, kod pe mang’eny ma chue.
8  Ka nogonyo kido mar abiriyo, polo ne oling’ thi kuom kinde ma dirom nus sa.
2  Eka ne aneno malaike abiriyo ma chung’ e nyim Nyasaye, kendo ne omigi turmbete abiriyo.
3  Malaika machielo ma ne nigi gir ting’ molos gi dhahabu miting’oe ubani ne ochopo, mi ne ochung’ e dho kendo mar misango, kae to ne omiye ubani mang’eny mondo ochiwgi kanyachiel gi lamo mag joma ler duto e kendo mar misango mar dhahabu ma ne ni e nyim kom-lojno.
4  Iro mar ubani moa e lwet malaikano kanyachiel gi lamo mag joma ler noidho malo e nyim Nyasaye.
5  Eka gikanyono, malaikano nokawo gir ting’o ubanino, kae to ne opong’e gi mach moko ma ne ni e kendo mar misangono, mi ne owito majno e piny. Bang’ mano, mor polo gi dwol moko ne owinjore, kendo ne nitie mil polo gi yiengni mar piny.
6  Eka malaike abiriyo ma ne nigi turmbete abiriyoka ne oikore mar goyogi.
7  Malaika mokwongo nogoyo turmbetane. Kendo pe gi mach moruwore gi remo ne obetie, mi ne owite e piny; eka achiel kuom adek mar piny ne owang’, kendo achiel kuom adek mar yien duto ne owang’, kendo lum gi yien mang’ich duto ne owang’.
8  Malaika mar ariyo nogoyo turmbetane. Kendo ne owit e nam gimoro ma chalo kaka got maduong’ ma liel gi mach. Eka achiel kuom adek mar nam nolokore remo;
9  kendo achiel kuom adek mar chuech duto mangima manie nam ne otho, kendo achiel kuom adek mag meli duto ne okethore.
10  Malaika mar adek nogoyo turmbetane. Kendo sulwe moro maduong’ ma liel ka taya ne olwar koa e polo, mi ne olwar e wi achiel kuom adek mar aoche kendo e wi sokni mag pige.
11  Nying sulweno iluongo ni Yath-Makech. Kendo achiel kuom adek mar pige duto ne olokore mobedo makech ka yath-makechno, kendo pigego ne onego ji mang’eny, nimar ne oselok pigego obedo makech.
12  Malaika mar ang’wen nogoyo turmbetane. Kendo ne ogo achiel kuom adek mar wang’-chieng’ gi achiel kuom adek mar dwe kod achiel kuom adek mar sulwe, mondo achiel kuom adek mag gigo obed mudho, kendo achiel kuom adek mar odiechieng’ kik bed gi ler, to otieno bende kamano.
13  Eka ne aneno kendo ne awinjo winyo moro miluongo ni ongo ma huyo e kor polo ka wacho gi dwol maduong’ niya: “Yaye! lit, lit, lit ne joma odak e piny nikech turmbete ma pod odong’ ma malaike adek chiegni goyo!”
16  Kendo ne awinjo dwol moro maduong’ koa e hekaluno ka wacho ne malaike abiriyogo niya: “Dhiuru mondo uol bakunde abiriyo mag mirimb Nyasayego e wi piny.”
2  Malaika mokwongo nowuok modhi kendo noolo bakul mare e wi piny. Mi adhola marach ma ok chang nomako joma ne nigi alama mar ondiegno kendo ma ne lamo kido mare.
3  Malaika mar ariyo noolo bakul mare ei nam. Mi nam nobedo remo ma chal gi mar ng’at motho, kendo gik moko duto ma nigi ngima ne otho, ee, gik manie nam.
4  Malaika mar adek noolo bakul mare e aore gi sokni mag pi. Mi ne gibedo remo.
5  Ne awinjo malaika ma nigi teko e wi pige ka wacho kama: “In Jal ma nitie kendo ma ne nitie, Jal ma makore gi joge, in ng’at makare, nikech isekelo buchegi,
6  nimar jogo ne ochuero remb joma ler kod mag jonabi, kendo isemiyogi remo mondo gimadh; to mano e gima owinjore kodgi.”
7  Kendo ne awinjo ka kendo mar misango wacho kama: “Ee, in Jehova Nyasaye Manyalo Duto, bucheni ming’ado gin madier kendo makare.”
8  Malaika mar ang’wen noolo bakul mare kuom wang’-chieng’, mi ne omi wang’-chieng’ teko mar rewo ji gi mach.
9  Eka mach magerno norewo ji, to ne giyanyo nying Nyasaye ma en jal ma nigi teko e wi masichego, kendo ne ok giloko chunygi gia e richo mondo gimiye duong’.
10  Malaika mar abich noolo bakul mare e kom-loch mar ondiegno. Eka pinyruodhe nobedo mudho, kendo ne gichako kayo lewgi nikech rem ma ne gin-go,
11  to ne giwacho weche ma gichayogo Nyasach polo nikech rem ma ne gin-go kod adhondegi, kendo ne ok giloko chunygi giwe timbegi.
12  Malaika mar auchiel noolo bakul mare kuom aora maduong’ mar Yufrati, mi pigene ne oduono, mondo eka yo oikre ne ruodhi moa yor wuok chieng’.
13  Eka ne aneno weche adek mokudh gi muya ma ok ler ma ne nenore kaka ogwende, ka wuok e dho thuol mang’ongocha, kendo giwuok e dho ondiegno, kendo giwuok e dho janabi mar miriambo.
14  To adier, gin weche mokudh gi much jochiende, kendo gitimo ranyisi madongo, kendo gidhi ir ruodhi mag piny mangima mondo gichokgi ne lweny mar odiechieng’ maduong’ mar Nyasaye Manyalo Duto.
15  “Neuru! Abiro kaka jakuo. Ng’at mamor en ng’atno ma siko ka oneno kendo ma siko ka en gi lepe ma oko, mondo kik owuoth ka en duk mi ji ne wich-kuotne.”
16  Kendo ne gichokogi kanyachiel e kama iluongo gi dho Hibrania ni Har–Magedon.
17  Malaika mar abiriyo noolo bakul mare e kor muya. Eka dwol moro maduong’ noa e hekaluno, e kom-lojno, ka wacho niya: “Koro oserumo!”
18  Kendo ne nitie mil polo gi dwol moko kod mor mag polo, kendo ne nitiere yiengni maduong’ mar piny mopogore gi yiengni moro amora ma nosegatimore nyaka dhano ne chak bedo e piny. Yiengnino ne okwako kama lach ahinya kendo ne ong’ongo ahinya.
19  Dala maduong’no ne obarore e kidienje adek, kendo mier mag ogendni ne olwar; mi Nyasaye noparo Babilon Maduong’ mondo omiye okombe mar divai moting’o mirima mager mar Nyasaye.
20  Bende, chulni duto noringo, kendo gode ne olal nono.
21  Eka kite mag pe madongo dongo ma moro ka moro pekne ne nyalo romo talanta achiel ne olwar kuom ji koa e polo, kendo ji ne onyiso Nyasaye achaya nikech masira mar peno, nimar masirano ne duong’ mokadho.
18  Bang’ mago, ne aneno malaika machielo ka lor koa e polo ka en gi teko maduong’, kendo duong’ne ne rieny ka menyo piny.
2  Kendo nokok gi dwol maduong’ kowacho niya: “Ero, osepodho! Babilon Maduong’ osepodho, kendo osebedo kar dak mar jochiende kod kama muya duto ma ok ler gi kit winy duto ma ok ler kod ma kuero opondoe!
3  Nikech kuom divai mar owruokne gi gombo mar terruok, ogendni duto osemer, kendo ruodhi mag piny oseterore kode, kendo jolok ohelni madongo mag piny nomewo nikech dakne e ngima ma malo mar dhialruok ma onge wich-kuot.”
4  Eka ne awinjo dwol machielo koa e polo ma wacho niya: “Auru kuome, un joga, ka ok udwar riworu kode e richone, kendo ka ok udwar ni moko kuom masichene oyudu.
5  Nimar richone osebiwore kanyachiel mochopo nyaka e polo, kendo Nyasaye oseparo timbene ma ok kare.
6  Chule ka luwore gi kaka notimo ne jomamoko, ee, chule nyadiriyo nikech gik mosetimogo; okombe ma norupogo ne jomamoko, ruwnego nyadiriyo.
7  Mana kaka ne omiyore duong’ owuon kodak e ngima ma malo mar dhialruok, e okang’ ma kamano bende, miye sand kod kuyo. Nikech osiko kowacho e chunye niya: ‘Alocho kaka ruoth ma dhako, kendo ok an chi liel, kendo ok abi yudo kuyo ngang’.’
8  Mano e momiyo masichene nobi e odiechieng’ achiel: tho gi kuyo gi kech, kendo ibiro wang’e gi mach mi tieke chuth, nikech Jehova Nyasaye ma nong’adone burano en jal ma ratego.
9  “Kendo ruodhi mag piny ma noterore kode ka gidak kode e ngima ma malo mar dhialruok ma onge wich-kuot biro ywage ka gigoyo korgi giwegi ka gin gi kuyo nikech en, sama gineno iro ma wuok kama iwang’ee.
10  Ginichung’ gi kama bor matin nikech giluoro sandne, mi giniwach niya: ‘Yaye, lit manade, lit manade, in dala maduong’no, Babilon ma in dala motegno, nikech kuom sa achiel, bura moseng’adni osetimore!’
11  “Bende, jolok ohelni madongo mag piny ywage ka gikuyo nikech koro onge ng’at ma ding’iew mwandu mogundho ma gisekelo,
12  mwandugi mogundho mag dhahabu, gi fedha, gi kite ma nengogi tek, gi kite mag lulu, gi lep kitani mabeyo, gi lewni ma rangigi rajamna, gi lewni ma reprep, gi lewni ma kwar ma rieny; gi gimoro amora molos gi bepe ma nigi suya mamit; gi kit gik moko duto molos gi leke liech, gi bepe ma nengogi tek, gi mula, gi chuma, kod kite mag mablo;
13  bende, dalasini, gi yien ma nigi suya mag India, gi ubani, gi mo ma nigi suya, gi ubani ma rachar, gi divai, gi mor zeituni, gi mogo mayom, gi ngano, gi jamni, gi rombe, gi farese, gi geche, gi wasumbni, to kata mana ngima ji.
14  Ee, olemo mabeyo ma chunyi ne gombo oseweyi, kendo chiemo mabeyo duto kod gik ma lombo wang’ oseringo moweyi, kendo giselal nono.
15  “Jolok ohelni ma ne uso gigo, ma nomewo nikech en, biro chung’ gi kama bor nikech giluoro sandne kendo gibiro ywage ka gikuyo
16  ka giwacho niya: ‘Yaye, lit manade, lit manade, in dala maduong’no, mirwakori gi law kitani maber, gi law ma rangine rajamna, kod law ma kwar ma rieny, kendo in mibidhori gi gige dhahabu, gi kite ma nengogi tek, kod kite mag lulu,
17  nikech kuom sa achiel, mwandu mang’eny kamano osekethore chuth!’ “Kendo jotelo duto mag meli, gi joma wuotho gi meli, gi jokwang’ meli, kod ji duto ma nam osiro ngimagi ne ochung’ gi kama bor
18  kendo ne gikok matek sama ging’iyo iro ma wuok kama iwang’ee, ka gipenjore niya: ‘En dala mane ma chal gi dala maduong’no?’
19  Ne gikiro buru e wiyegi ka gikok, kendo ne giywak ka gikuyo ka giwacho niya: ‘Yaye, lit manade, lit manade, dala maduong’no, kama ji duto ma ne nigi meli mag nam nobedo momewo kuom mwandune, nimar kuom sa achiel, osekethe chuth!’
20  “Beduru mamor un polo, bende, un joma ler, gi joote, gi jonabi, nikech bura ma Nyasaye oseng’ado e lou ne dhakono!”
21  Eka malaika moro ma ratego noting’o kidi moro maduong’ malo ma chal gi kidi mar pong’, mi ne owite e nam kowacho niya: “Aruya kamano e kaka ibiro wit Babilon dala maduong’no piny, mi ok nobedie kendo ngang’.
22  Kendo dwol mar jower ma wer ka giluwore gi gige thum kod jothum, gi jogo asili, gi jogo turmbeta, ok nochak obedie kuomi kendo ngang’. Bende, onge jatheth mar kit gimoro amora mibiro yud kuomi kendo, kata koko moro amora mar kidi mar pong’ ok nochak owinjre kuomi kendo ngang’.
23  Onge ler mar taya ma nochak orieny kuomi kendo ngang’, kendo onge dwol moro amora mar wuon kisera kod mar miaha ma nochak owinjre kuomi kendo ngang’; nikech jolok ohelni madongo magi e ma ne gin joma nigi telo ma malo mogik e piny, kendo kokalo kuom timbeni mag juok, ne owuond ogendni duto.
24  Ee, kuome ne oyudie remb jonabi gi mag joma ler kod mag jogo duto ma ne oneg e piny.”
17  Achiel kuom malaike abiriyo ma ne nigi bakunde abiriyogo nobiro mi owachona niya: “Bi ane, adwaro nyisi bura moseng’ad ne dhako ma ndhaga maduong’no, mobet e wi pige mang’eny,
2  ma ruodhi mag piny ne terorego, kendo joma odak e piny ne omer gi divai mar terruokne.”
3  Eka ne oting’a motera nyaka e thim ka an e bwo teko mar roho maler. Mi ne aneno dhako moro kobet e wi ondiek ma kwar ma rieny ma ne opong’ gi nying mag chayo Nyasaye, kendo ma ne nigi wiye abiriyo gi tunge apar.
4  Dhakono ne orwakore gi nanga ma rangine rajamna kod ma kwar ma rieny, kendo ne obidhore gi dhahabu gi kite ma nengogi tek kod kite mag lulu, to e lwete ne en gi okombe mar dhahabu ma nopong’ gi gik modwanyore kod gik mochido mag terruokne.
5  E lela wang’e ne ondikie nying moro ma kore ok ong’ere, niya: “Babilon Maduong’, min joma ndhaga kendo min gik modwanyore mag piny.”
6  Kendo ne aneno ka dhakono omer gi remb joma ler kendo gi remb joneno mag Yesu. To kane anene, ne awuoro ahinya.
7  Omiyo, malaikano nopenja kama: “Ang’o momiyo iwuoro ahinya kamano? Adwaro nyisi wach mopondo e wi dhakono kod ondiek moting’eno, ma nigi wiye abiriyo kod tunge apargo:
8  Ondiek ma ia nenono ne nitie, to koro oonge, to pod ochiegni biro koa e abiso, kae to obiro dhi nyaka e kethruokne. Eka joma odak e piny—ma nyinggi pok ondik e bug ngima nyaka a chakruok mar piny—biro wuoro ka gineno kaka ondiegno ne nitie, to koro oonge, to pod obiro betie.
9  “Mano en gima dwaro paro ma nigi rieko: Wiye abiriyogo gin gode abiriyo ma dhakono obet e wigi.
10  Kendo nitiere ruodhi abiriyo: Abich osepodho, achiel nitie, kendo machielo pok ochopo; to ka ochopo, obiro betie kuom kinde manok.
11  To ondiek ma ne nitie to kendo ongeno, en bende e ma en ruoth mar aboro, kata kamano, obiro betie kowuok kuom abiriyogo, eka obiro dhi nyaka e kethruokne.
12  “Tunge apar ma ia nenogo gin ruodhi apar ma pok oyudo pinyruoth, kata kamano, giyudo teko mar locho kaka ruodhi kuom sa achiel kanyachiel gi ondiegno.
13  Gin gi paro achiel, kuom mano, gimiyo ondiegno tekogi kod nyalogi mar locho.
14  Gibiro kedo gi Nyarombo, kata kamano, nikech Nyarombono en Jaloch manie wi joloch kendo Ruoth manie wi ruodhi, obiro loyogi. To joma ni kode ma ne oluong, kendo ma ne oyier, mosechung’ motegno, bende biro locho.”
15  Ne owachona kama: “Pige ma ia neno ma dhako ma ndhagano obetie gin ji mopogore opogore duto, gi ji mang’eny, gi ogendni, kod dhok duto.
16  To tunge apar ma ia nenogo kod ondiegno biro sin gi dhako ma ndhagano, kendo ginikethe mi giweye duk, eka ginicham ringrene kendo gibiro wang’e gi mach mi gitieke chuth.
17  Nimar Nyasaye noketo ei chunygi mondo gitim ka luwore gi pache, ee, mondo gitim pachgi achielno, ka gimiyo ondiegno loch mar pinyruodhgi, nyaka chop kama weche ma Nyasaye osewacho timre.
18  To dhako ma ia nenono en dala maduong’ ma nigi pinyruoth manie wi ruodhi mag piny.”
9  Malaika mar abich nogoyo turmbetane. Eka ne aneno sulwe moro ma noselwar e piny koa e polo, kendo ne omiye ofungu mar dho abiso.
2  Noyawo dho abiso kendo iro nowuok e dho abiso kaka iro ma wuok e kar mach maduong’ mager, mi irono nomiyo wang’-chieng’ kanyachiel gi muya obedo mudho.
3  Kendo det-bonyo nowuok ei irono mi gibiro e piny, kendo ne omigi teko mana kaka teko ma thomoni mag piny bende nigo.
4  Ne onyisgi ni kik gikel hinyruok ne lum mag piny, kata ne yath moro amora mang’ich, to mana ne joma onge gi alama mar Nyasaye e lela wengegi.
5  To ne omi det-bonyogo teko mar sando jogo kuom dweche abich, to ok mar negogi, kendo sand ma ne gikelo ne chal gi sand mar thomoni sama okayo ng’ato.
6  E ndalogo, ji nomany tho to ok giniyude ngang’, kendo ginigomb mondo githo, to tho noringgi aringa.
7  Kendo det-bonyogo ne chal gi farese moseik ne lweny; bende, e wigi ne nitie osimbe mag dhahabu, to lela wengegi ne chal gi lela wang’ dhano,
8  to yie wigi ne chal gi yie wi mon. Kendo lekegi ne chal gi leke sibuoche,
9  kendo ne girwakore gi rageng’ mag akor ma chal gi mago molos gi chuma. To koko ma ne wuok e buombegi ne chal gi koko mar farese ma ywayo geche ka gidhi e lweny.
10  Bende, gin gi yiwgi kod gik ma kecho mana kaka thomoni, kendo e yiwgi kanyo nitie teko mar hinyo dhano kuom dweche abich.
11  Gin gi ruoth ma locho e wigi, ma en malaika mar abiso. E dho Hibrania, nyinge en Abadon, to e dho Grik nyinge en Apolion.
12  Lit mokwongo osekalo. To ne! Pod nitie lit ariyo ma biro bang’ mago.
13  Malaika mar auchiel nogoyo turmbetane. Kendo ne awinjo dwol achiel moa e tunge manie kendo mar misango molos gi dhahabu manie nyim Nyasaye
14  kowacho ne malaika mar auchiel ma ne nigi turmbetano kama: “Gony ane malaike ang’wen motue e aora maduong’ mar Yufrati.”
15  Eka ne ogony malaike ang’wen-go moseik ne sa, gi odiechieng’, gi dwe, kod higa mondo gineg achiel kuom adek mar ji duto.
16  Kwan mar ogendni mag lweny moidho farese ne gin 20,000 nyadi 10,000; ne awinjo kwan margi.
17  To ma e kaka ne aneno farese miwuoyo kuomgi e fwenyno kod joma ne oidhogi: Ne girwakore gi rageng’ mag akor ma kwar ka mach, kendo ma rambulu, kod ma ratong’, kendo wiye faresego ne chal gi wiye sibuoche, kendo mach gi iro kod salfa ne wuok e dhoggi.
18  Kokalo kuom mach gi iro kod salfa ma ne wuok e dhoggi, lit adekgo ne onego achiel kuom adek mar ji duto.
19  Nimar teko ma faresego nigo ni e dhoggi kendo e yiwgi; yiwgigo chalo gi thuonde kendo gin gi wiye, to gitiyo gi magi e kelo hinyruok.
20  To joma odong’ ma litgo ne ok onego ne ok oloko chunygi gia e gik ma ne gitimo gi lwetegi. Ne ok giweyo lamo jochiende, gi sanamu mag dhahabu, gi fedha, gi mula, gi kite, kod bepe, ma gin gik ma ok nyal neno, kata winjo, kata wuotho.
21  Bende, ne ok giloko chunygi gia e timbegi mag nek, kata mag juok, kata mag terruok, kata mag kuo.
7  Bang’ mano, ne aneno malaike ang’wen kochung’ e tunge ang’wen mag piny, ka gimako matek yembe ang’wen mag piny mondo kik yamo moro amora okudh kuom piny, kata kuom nam, kata kuom yath moro amora.
2  Eka ne aneno malaika machielo ka wuok yor wuok chieng’ ka en gi kido mar Nyasaye mangima, kendo kidono en miketogo alama kuom ji; kendo ne okok gi dwol maduong’ kowuoyo gi malaike ang’wen ma ne omi teko mar ketho piny kod nam,
3  kowachonegi niya: “Kik uketh piny, kata nam, kata yien, nyaka bang’ ka waseketo alama e lela wang’ wasumbni mag Nyasaye.”
4  Eka ne awinjo kwan mar joma ne oket alama kuomgi. Ne gin ji 144,000 ma ne oketnegi alama mar ranyisi; ne gia e dhoudi duto mag nyithind Israel:
5  Moa e dhood Juda, ji 12,000 ne oketnegi alama mar ranyisi; moa e dhood Ruben, ji 12,000; moa e dhood Gad, ji 12,000;
6  moa e dhood Asher, ji 12,000; moa e dhood Naftali, ji 12,000; moa e dhood Manase, ji 12,000;
7  moa e dhood Simeon, ji 12,000; moa e dhood Lawi, ji 12,000; moa e dhood Isakar, ji 12,000;
8  moa e dhood Zablon, ji 12,000; moa e dhood Josef, ji 12,000; moa e dhood Benjamin, ji 12,000 ne oketnegi alama.
9  Bang’ mago, ne ang’iyo mi ne aneno oganda moro mang’ongo ma onge ng’at ma ne nyalo kwano. Ne gin joma oa e ogendni duto, gi dhoudi duto, gi ji mopogore opogore duto, kendo gi dhok duto, to ne gichung’ e nyim kom-loch kendo e nyim Nyarombo ka girwakore gi kandho ma rochere; bende, ne gin gi bede yiend othidhe e lwetegi.
10  To ne gisiko ka gikok gi dwol maduong’ niya: “Warruokwa a kuom Nyasachwa mobet e kom-loch kendo kuom Nyarombo.”
11  Malaike duto ne ochung’ kolworo kom-lojno gi jodongogo kod chuech mangima ang’wenka, eka ne gipodho piny auma e nyim kom-lojno mi gilamo Nyasaye
12  ka giwacho niya: “Amin! Pak, gi duong’, gi rieko, gi erokamano, gi luor, gi teko, kod nyalo mondo obed ne Nyasachwa, mochwere nyaka chieng’. Amin.”
13  Achiel kuom jodongogo ne openja kama: “Joma orwakore gi kandho ma rocherego gin jomage, to gia kanye?”
14  Eka gikanyono ne adwoke niya: “Ruodha, in e ming’eyo.” Mi nowachona kama: “Jogi e joma owuok e masira maduong’ kendo giselwoko kandhogi gi remb Nyarombo mi gimiyo gibedo ma rochere.
15  Mano e momiyo gin e nyim kom-loch mar Nyasaye, kendo gitiyone odiechieng’ gi otieno e hekalu mare; kendo Jal mobet e kom-lojno biro yaro hemane kuomgi.
16  Ok ginichak gibed gi kech kata riyo kendo; bende, wang’-chieng’ kata liet mager ok nohinygi,
17  nikech Nyarombo manie dier kama kom-lojno nitie biro kwayogi, kendo obiro tayogi nyaka e sokni mag pi ngima. Mi Nyasaye noywe pi wengegi duto.”
22  Kendo nosiemona aora moro mar pi ngima, ma rieny maler ka kidi mar kristol, ma mol koa e kom-loch mar Nyasaye kod mar Nyarombo,
2  koridore e dier ndara maduong’ mar dalano. E bath aorano koni gi koni ne nitiere yien mag ngima ma golo nyak 12 mag olembe, ma nyago olembegi dwe ka dwe. Kendo oboke mag yien-go gin mag chango ogendni.
3  Bende, kuong’ moro amora ok nobedie kendo. To kom-loch mar Nyasaye kod mar Nyarombo nobed ei dalano, kendo wasumbnine biro tiyone;
4  mi ginine wang’e, kendo nyinge nobed e lela wang’gi.
5  Bende, otieno ok nobedie kendo, ok ginidwar ler mar taya kata mar wang’-chieng’, nikech Jehova Nyasaye biro menyonegi ler, kendo giniloch kaka ruodhi mochwere nyaka chieng’.
6  Ne owachona kama: “Wechegi gin migeno kendo madier; ee, Jehova, Nyasaye ma nowuoyo kokalo kuom jonabi, oseoro malaikane mondo onyis wasumbnine gik ma nyaka timre machiegni.
7  Neuru! Abiro mapiyo. Ng’at mamor en ng’atno ma luwo weche mokor mag bugni.”
8  To an Johana, an e ma ne awinjo kendo neno gigo. Kane awinjogi kendo nenogi, ne apodho piny mondo alam e tiend malaika ma nosebedo ka nyisa gigo.
9  To nowachona kama: “Tang’! Kik itim kamano! An mana misumba wadu gi mar oweteni ma gin jonabi kod mar joma luwo weche manie bugni. Lam Nyasaye.”
10  Bende, nowachona niya: “Kik ilor weche mokor mag bugni kendo kik ituegi, nimar kinde ma noseket chiegni.
11  Ng’at ma ok kare osik e tim ma ok kare, kendo ng’at mochido osik e tim mochido; to ng’at makare osik e tim makare, kendo ng’at maler osik e tim maler.
12  “‘Neuru! Abiro mapiyo, kendo an-gi mich ma achiwo, mondo achul ng’ato ka ng’ato ka luwore gi timne.
13  An e Alfa kendo an e Omega, Jal mokwongo kendo mogik, chakruok kendo giko.
14  Joma mor gin joma lwoko kandhogi mondo gibed gi ratiro mar dhi nyaka e yien mag ngima, kendo mondo gidonj e dalano ka gikalo e rangeyene.
15  Oko mar dalano nitiere guogi, gi joma timo timbe-juok, gi joterruok, gi jonek, gi joma lamo sanamu, kod ji duto mohero miriambo e wechegi kod timbegi.’
16  “‘An Yesu, e ma ne aoro malaikana mondo ochiwnu neno e wi gigi nikech joma ni e kanyakla. An e koth Daudi kendo anyuola mare, kendo an e sulwe mokinyi ma rieny maler.’”
17  To roho maler kod miaha siko ka wacho niya, “Bi!” kendo ng’ato ka ng’ato ma winjo mondo owach ni, “Bi!” kendo ng’ato ka ng’ato ma riyo omako mondo obi; ng’ato ka ng’ato mohero mondo omodh pi ngima nono.
18  “Achiwo neno ne ng’ato ka ng’ato ma winjo weche mokor manie bugni: Kapo ni ng’ato ang’ata omedo gimoro e wechegi, Nyasaye biro medone masiche mondik e bugni;
19  to kapo ni ng’ato ogolo moko kuom weche mokor manie bugni, Nyasaye biro maye kare e yien mag ngimago kod dala malerno, ma gin weche mondik ei bugni.
20  “Jalno ma chiwo neno e wi gigo wacho kama, ‘Ee, abiro mapiyo ahinya.’” “Amin! Bi, Ruoth Yesu.”
21  Ng’wono mogundho mar Ruodhwa Yesu mondo obed kuom joma lergo.
6  Kendo ka Nyarombo nogonyo achiel kuom kido abiriyogo, ne aneno mi ne awinjo achiel kuom chuech mangima ang’wen-go ka wacho gi dwol ma chalo gi mar mor polo niya: “Bi!”
2  Eka ne ang’iyo mi ne aneno faras ma rachar, to jal ma ne oidhe ne nigi atung’; kendo ne omiye osimbo, eka nowuok mi odhi kolocho, kendo mondo otiek lochone.
3  Ka nogonyo kido mar ariyo, ne awinjo chuech mangima mar ariyo ka wacho niya: “Bi!”
4  Ne aneno faras machielo ka biro, kendo ne okwar ka mach, to jal ma ne oidhe ne omi teko mar golo kuwe oa e piny mondo ji onegre e kindgi, kendo ne omiye ligangla moro maduong’.
5  Ka nogonyo kido mar adek, ne awinjo chuech mangima mar adek ka wacho niya, “Bi!” Kendo ne ang’iyo mi ne aneno faras ma rateng’, to jal ma ne oidhe ne nigi ratinde ariyo mag pimo e lwete.
6  Ne awinjo gimoro ma chal gi dwol mowuok e kind chuech mangima ang’wen-go ka wacho niya: “Kilo mar ngano nengone en dinari achiel, kendo kilo adek mag shairi nengone en dinari achiel; to kik iketh mor zeituni kata divai.”
7  Ka nogonyo kido mar ang’wen, ne awinjo dwond chuech mangima mar ang’wen ka wacho niya: “Bi!”
8  Kendo ne ang’iyo mi ne aneno faras moro ma kite ne chal ka gima obokore, to nying jal ma ne oidhe ne en Tho. Kendo Liel ne luwe machiegni. To ne omiye teko e wi bath piny ma romo achiel kuom ang’wen mondo onek kotiyo gi ligangla mabor, gi nok mar chiemo, gi tuo ma kelo tho, kod ondiegi mag piny.
9  Ka nogonyo kido mar abich, ne aneno e bwo kendo mar misango chunje mag joma ne oneg nikech wach Nyasaye kendo nikech neno ma ne gisechiwo.
10  Ne gikok gi dwol maduong’ ka giwacho niya: “Ruoth Mamalo Chutho, jal maler kendo madier, en nyaka karang’o ma pod ibiro rito ka ok ing’ad bura ne joma odak e piny kendo chulo kuor nikech rembwa?”
11  Eka moro ka moro kuomgi ne omi kandho ma rachar; kendo ne owachnegi ni girit matin mondi nyaka kwanno mar wasumbni wetegi kod mar owetegi ma ji ne chiegni nego mana kaka gin bende ne oneggi, ochop mi pong’ chuth.
12  Kendo sama nogonyo kido mar auchiel, ne aneno yiengni maduong’ mar piny ka timore; eka wang’-chieng’ nobedo ma rateng’ kaka law gunia molos gi yier, kendo dwe mangima nobedo kaka remo,
13  to sulwe mag polo ne olwar nyaka e piny, mana kaka sama yamo mager yiengo yadh ng’owo kendo lwaro olembege ma pok ochiek.
14  Eka polo nowuok kama entie mana kaka bug adola ma koro idolo, kendo gode duto gi chulni duto ne ogol mi gia kuonde ma ne gintie.
15  Eka ruodhi mag piny, kod jotelo ma nigi kombe madongo, gi jotend-jolweny, kod jomwandu, gi joma roteke, gi wasumbni duto, kod ng’ato ka ng’ato man thuolo ne opondo e rogni kendo e lwendni mag gode.
16  To ne gisiko ka giwacho ne godego gi lwendni niya: “Podhuru kuomwa mondo upandwa kik wane lela wang’ Jal mobet e kom-lojno kendo kik wayud mirimb Nyarombo,
17  nikech chieng’ maduong’ mar mirimbgi osechopo, to en ng’a ma nyalo chomore gi chieng’no?”
21  Eka ne aneno polo manyien gi piny manyien; nimar polo machon gi piny machon kargi ne oselal nono, bende nam koro ne onge.
2  Ne aneno bende dala malerno, ma en Jerusalem Manyien, ka lor piny koa e polo ir Nyasaye, kendo noseikore kaka miaha mobidhore ne chwore.
3  Eka gikanyono ne awinjo dwol moro maduong’ moa e kom-lojno ka wacho niya: “Neuru! Hema mar Nyasaye koro nigi dhano, kendo obiro dak kodgi, mi ginibed joge. Mi Nyasaye owuon nobed kodgi.
4  Kendo obiro yweyo pi wang’ duto oa e wengegi, mi tho ok nobedie kendo, kata kuyo, kata nduru, kata rem ok nobedie kendo. Gik machon osekadho.”
5  To Jal mobet e kom-lojno nowacho kama: “Neuru! Aloso gik moko duto obed manyien.” Bende owacho niya: “Ndik, nikech wechegi gin migeno kendo madier.”
6  Mi nowachona niya: “Wechego koro osetimore! An e Alfa kendo an e Omega, chakruok kendo giko. Ng’ato ang’ata ma nigi riyo, abiro miyo pi ngima nono, pi moa e soko.
7  Ng’ato ang’ata molocho, obiro yudo gigo kaka pok mare, mi anabed Nyasache to en nobed wuoda.
8  To ngoche, gi joma onge yie, gi joma odwanyore e timbegi mochido, gi jonek, gi joterruok, gi joma timo timbe-juok, gi joma lamo sanamu, kod jomiriambo duto, kargi nobed e ataro ma liel gi mach kod salfa. Mani en tho mar ariyo.”
9  Achiel kuom malaike abiriyo ma ne nigi bakunde abiriyo ma ne opong’ gi masiche mogik abiriyoka, nobiro mowachona niya: “Bi ane, to ananyisi miaha ma en chi Nyarombo.”
10  Eka ne oting’a ka en e bwo teko mar roho maler mi otera nyaka e got moro maduong’ kendo mabor, kae to nonyisa dala malerno, ma en Jerusalem, ka lor piny koa e polo ir Nyasaye,
11  kendo ka en gi duong’ mar Nyasaye. Rienyne ne chalo gi mar kidi ma nengone tek ahinya, kaka kidi mar jaspa, ma rieny maler ahinya ka kidi mar kristol.
12  Dalano ne nigi ohinga maduong’ kendo modhi malo ahinya, bende ne en gi rangeye 12, gi malaike 12 e rangeyego, kendo e rangeyego ne ondikie nying dhoudi 12 mag nyithind Israel.
13  Yo wuok chieng’ ne nitiere rangeye adek, to yo nyandwat rangeye adek, kendo yo milambo rangeye adek, kendo yo podho chieng’ rangeye adek.
14  Ohinga mag dalano bende ne nigi kite 12 mag mise, kendo kuomgi ne ondikie nyinge 12 mag joote 12 mag Nyarombono.
15  Koro ng’at ma ne wuoyo kodano noting’o odundu mar dhahabu kaka gir pim, mondo opimgo dalano gi rangeyene kod ohingane.
16  To dalano ne nigi bethene ang’wen ma romre, kendo duong’ mar borne ariwa romre gi lachne. Eka nopimo dalano kotiyo gi odunduno, to ne en chiegni kilomita 2,220; borne ariwa gi lachne kod borne ka dhi malo, duto romre.
17  Ne opimo bende ohinga mar dalano, ne en bede 144 ka luwore gi pimo mar dhano, kanyachiel gi pimo mar malaika bende.
18  Koro ohingano ne olos gi kite mag jaspa, kendo dalano ne en dhahabu lilo, ma chal gi kio ma rieny maler.
19  Mise mag ohinga mag dalano ne obidh gi kit kite duto ma nengogi tek: mise mokwongo ne en kidi mar jaspa, mar ariyo safir, mar adek kalkedon, mar ang’wen zumaridi,
20  mar abich sadoniks, mar auchiel sardias, mar abiriyo krisolait, mar aboro beril, mar ochiko topaz, mar apar krisopras, mar apar gachiel hayasinth, mar apar gariyo amethist.
21  Bende, rangeye apar gariyogo ne gin kite 12 mag lulu; rangach ka rangach ne olos gi kidi mar lulu achiel. Kendo ndara maduong’ mar dalano ne en dhahabu lilo, ma chal gi kio ma rieny maler.
22  Ne ok aneno hekalu e iye, nimar Jehova Nyasaye Manyalo Duto e hekalu mare, kod Nyarombo bende.
23  To dalano ok dwar ler mar wang’-chieng’ kata dwe mondo orienyne, nimar duong’ mar Nyasaye e ma rienyne, kendo taya mare en Nyarombo.
24  Kendo ler mare biro rieny e ndara ma ogendni wuothoe, kendo ruodhi mag piny nokel duong’gi nyaka e iye.
25  Ok bi lor rangeyene ngang’ godiechieng’, nimar kanyo otieno ok nobedie.
26  Kendo ginikel duong’ kod luor mag ogendni nyaka e iye.
27  To gimoro amora mochido kata ng’ato ang’ata ma timo gik modwanyore kod mag wuond ok bi yiene donjo e iye ngang’, to mana joma ondik nyinggi e bug ngima mar Nyarombo.
13  Kendo thuondno ne ochung’ mana kar tiende e kuoyo manie nam. Eka ne aneno ondiek moro ka wuok ei nam, ne en gi tunge apar gi wiye abiriyo, kendo e wi tungenego ne nitie osimbo apar, to wiyenego ne nigi nying mag chayo Nyasaye.
2  Koro ondiek ma ne anenono ne chalo gi kwach, to tiendene ne chalo gi tiende dubu, to dhoge ne chalo gi dho sibuor. To thuol mang’ongono ne omiyo ondiegno teko, gi kom-loch, kod loch maduong’.
3  Ne aneno achiel kuom wiyene ma ne nenore ni ne osego lero ma nyalo kelo tho, kendo adhola ma ne nyalo kelo thono koro nosechango, kendo piny duto noluwo ondiegno ka gimor kode.
4  Kendo ne gilamo thuol mang’ongono nikech ne osemiyo ondiegno teko mar loch, kendo ne gilamo ondiegno ka giwacho niya: “En ng’a ma chal gi ondiegni, kendo en ng’a ma nyalo kedo kode?”
5  Ne omiye dhok ma wacho gik madongo kod weche mag achaya, kendo ne omiye teko mar tich kuom dweche 42.
6  Mi noyawo dhoge kowacho weche mag achaya e wi Nyasaye, mondo oyany nyinge gi kar dakne, to kata mana joma odak e polo bende.
7  Ne oyiene kedo e lweny gi joma ler kendo loyogi, kendo ne omiye teko e wi dhoudi duto, gi ji mopogore opogore duto, gi dhok duto, kod ogendni duto.
8  Kendo ji duto modak e piny biro lame. Nyaka a chakruok mar piny, onge kata nying ng’ato achiel kuomgi mosendik e bug ngima mar Nyarombo ma ne oseyang’ kaka misango.
9  Ng’at ma nigi it mondo owinj.
10  Ka nitie ng’at ma nyaka ter e tuech, obiro dhi e tuech. To ka nitie ng’at ma biro neko gi ligangla, nyaka neg ng’atno gi ligangla. Mano biro dwaro ni joma lergo obed gi sinani kod yie.
11  Eka ne aneno ondiek machielo ka wuok ei piny, kendo ne en gi tunge ariyo ka mag nyarombo, to nochako wuoyo kaka thuol mang’ongocha.
12  Otiyo gi teko duto mag ondiek mokwongocha ka en e nyim ondiegno. Bende, omiyo piny kod joma odak e iye lamo ondiek mokwongono, ma adholane ma ne nyalo kelo tho ne osechango.
13  Kendo otimo ranyisi madongo, ka omiyo kata mana mach lor koa e polo nyaka e piny ka oganda dhano neno.
14  Owuondo joma odak e piny nikech ranyisi ma ne oyiene timo e nyim ondiegno, ka owacho ne joma odak e piny mondo gilos kido mar ondiegno ma noyudo osego gi ligangla to koro ne osebedo mangima.
15  Bende, ne oyiene miyo kido mar ondiegno muya, mondo kido mar ondiegno owuo kendo mondo omi oneg ji duto ma tamore lamo kido mar ondiegno.
16  Oketo ji duto e bwo achune—joma tindo gi joma dongo, jomwandu gi joma odhier, joma ni thuolo kod wasumbni—mondo oket ne jogo alama e lwetgi korachwich, kata e lela wang’gi,
17  kendo mondo kik ng’ato ang’ata ong’iep kata ous, mak mana ng’at moseketne alamano, ma en nying ondiegno kata namba mochung’ ne nyingno.
18  Mano dwaro ni ng’ato obed gi rieko: Ng’at ma nigi nyalo mar nono weche e yo matut mondo ogo kwan mar namba mar ondiegno, nimar en namba mar dhano, kendo nambaneno en 666.
14  Eka ne ang’iyo mi ne aneno Nyarombo kochung’ e Got Sayun, kendo ne en gi ji 144,000 ma nyinge gi nying Wuon mare ondik e lela wang’gi.
2  Ne awinjo dwol moko ka wuok e polo ma chal gi mor mar pige mang’eny, kendo ma chal gi mor maduong’ mar polo; to dwol ma ne awinjogo ne chalo gi mag jower ma wer ka giluwore gi gige thum ma gigoyo.
3  Kendo ne giwero wer moro ma ne nenore ni en wer manyien e nyim kom-lojno, kendo e nyim chuech mangima ang’wen-go kod jodongogo, to onge ng’ato ang’ata ma ne nyalo puonjore wendno malong’o, mak mana ji 144,000, ma oseng’iew koa e piny.
4  Magi e joma ne ok ochidore gi mon; kuom adier, gin joma silili. Gin e joma siko ka luwo Nyarombo kamoro amora ma odhiyoe. Ne ong’iew jogi ka gia kuom oganda dhano mondo gibed kaka nyak mokwongo ne Nyasaye kendo ne Nyarombo,
5  kendo onge miriambo moro amora ma ne oyud e dhogi; gionge gi mbala moro amora.
6  Eka ne aneno malaika machielo ka huyo e kor polo ka en gi wach maber ma nyaka chieng’ molando ne joma odak e piny, ne ogendni duto, gi dhoudi duto, gi dhok duto, kod ji mopogore opogore duto.
7  Ne owacho gi dwol maduong’ niya: “Luoruru Nyasaye kendo umiye duong’, nikech sane mar ng’ado bura osechopo, omiyo, koro lamuru Jalno ma nochueyo polo, gi piny, gi nam, kod sokni mag pi.”
8  Malaika machielo mar ariyo ne oluwo ka wacho niya: “Ero, osepodho! Babilon Maduong’ osepodho, ma en dhako ma ne miyo ogendni duto madho divai mar owruok gi gombone mar terruok!”
9  Malaika machielo mar adek ne oluwogi kowacho gi dwol maduong’ niya: “Kapo ni ng’ato ang’ata olamo ondiegno kod kido mare, mi oket ne ng’atno alama e lela wang’e, kata e lwete,
10  ng’atno bende biro madho divai mar mirimb Nyasaye ma iolo e okombe mar mirimbe ka ok oruw gi gimoro, kendo ibiro sande gi mach kod salfa e nyim wang’ malaike maler kendo e nyim Nyarombo.
11  Kendo iro mar sand margi dum malo mochwere nyaka chieng’, kendo onge yueyo odiechieng’ gi otieno ne joma lamo ondiegno kod kido mare, kendo joma iketonegi alama mar nyinge.
12  Mano e momiyo biro dwarore ni joma lergo obed gi sinani, gin ma gimakore gi chike Nyasaye kendo ma gimakore gi yie mar Yesu.”
13  Eka ne awinjo dwol moro mowuok e polo ka wacho niya, “Ndik kama: Joma mor gin joma tho ka gin e winjruok achiel gi Ruodhwa chakre sani ka dhi nyime. Ee, roho wacho ni mondo giyue kuom tijgi matek, nimar gik ma ne gitimo luwo bang’gi moriere.”
14  Eka ne ang’iyo mi ne aneno bor polo ma rachar, kendo ng’at ma nobet e bor polono ne chalo gi wuod dhano kosidho osimbo mar dhahabu e wiye, kendo ne en gi pand keyo mabith e lwete.
15  Malaika machielo nochopo koa e hekalu, koluongo jal mobet e bor polono gi dwol maduong’ niya: “Kaw pandi mondo ichak keyo, nimar sa osechopo mar keyo, nikech cham mag piny osechiek chuth.”
16  Eka jal ma nobet e bor polono nochako tiyo gi pandeno kuom piny, mi ne oka piny.
17  To pod malaika machielo nobiro koa e hekalu manie polo, kendo en bende ne en gi pand keyo.
18  To pod malaika machielo nobiro koa e kendo mar misango to ne en gi teko e wi mach. Eka noluongo jal ma ne nigi pand keyo mabithno gi dwol maduong’ kowachone niya: “Ti gi pandi mabith mar keyono e kayo saga mag mzabibu mag piny, nimar olemb mzabibune osechiek.”
19  Malaikano notiyo gi pandeno kuom piny mi ne okayo mzabibu mag piny, kendo ne owitogi kama duong’ mibiyoe divai mar mirimb Nyasaye.
20  Ne onyon mzabibugo kama ibiyoe divai oko mar dala, kendo remo ne owuok kama ibiyoe divaino ka idho malo mochopo nyaka e dho farese, kendo ne okwako kama borne dirom kilomita 296.
19  Bang’ mago, ne awinjo gimoro ma chal kaka dwol maduong’ mar oganda moro mang’ongo e polo. Ne giwacho kama: “Haleluya! Warruok gi duong’ gi teko gin mag Nyasachwa,
2  nimar buchene mong’ado gin madier kendo makare. Nikech osekelo kum mar bura ma nong’ado kuom dhako ma ndhaga maduong’no ma nonjawo piny gi terruokne, kendo osechulo kuor nikech remb wasumbnine manie lwet dhako ma ndhagano.”
3  Eka gikanyono ne giwacho kendo mar ariyo niya: “Haleluya! Kendo iro ma ne wuok kuom jaterruokno ne siko kadum malo mochwere nyaka chieng’.”
4  Eka jodongo piero ariyo gang’wenka kod chuech mangima ang’wenka nopodho piny mi gilamo Nyasaye mobet e kom-lojno, ka giwacho niya: “Amin! Haleluya!”
5  Bende, dwol moro nowuok e kom-lojno ka wacho niya: “Beduru ka upako Nyasachwa, uduto ma un wasumbnine, ma uluore, un joma tindo gi joma dongo.”
6  Eka ne awinjo gimoro ma winjore kaka dwond oganda moro mang’ongo, kendo kaka mor mar pige mang’eny, kendo kaka mor madongo mag polo. Ne giwacho kama: “Haleluya! Nimar Jehova Nyasachwa Manyalo Duto osechako locho kaka ruoth!
7  Wabeduru mamor kendo moil ahinya kendo wamiyeuru duong’, nikech kend mar Nyarombo osechopo kendo chiege oseikore.
8  Ee, oseyie ne chiegeno mondo orwakre gi law kitani maber, ma pichni, kendo maler—nimar law kitani maberno ochung’ ne timbe makare mag joma lergo.”
9  Kendo nowachona niya, “Ndik kama: Joma mor gin joma osegwel e chiemo modhiambo mar nyasi mar kend mar Nyarombo.” Bende, nowachona kama: “Magi gin weche madier mag Nyasaye.”
10  Eka ne apodho piny e tiende mondo alame. To ne okwera kama: “Bed motang’! Kik itim kamano! An mana misumba wadu kendo mar oweteni ma nigi tich mar chiwo neno e wi Yesu. Lam Nyasaye! Nikech chiwo neno e wi Yesu e gima duong’ ma weche mokor ne chopo.”
11  Ne ang’iyo, kendo polo noyawore, mi ne aneno faras ma rachar. To jal ma nobet kuome iluongo ni Jal Migeno kendo Madier, to ong’ado bura e yo makare, kendo ogoyo lweny makare.
12  Wengene gin ligek mach ma liel, kendo e wiye osidhoe osimbo mang’eny. En gi nying mondik ma onge ng’ato ang’ata mong’eyo mak mana en owuon,
13  kendo orwako nanga ma oko ma remo omienoree, kendo en e ma nyinge iluongo ni Wach Nyasaye.
14  Bende, oganda lweny mag polo moidho farese ma rochere ne luwo bang’e, kendo ne girwakore gi lep kitani mabeyo, ma rochere, kendo maler.
15  To ligangla mabith kendo mabor ne wuok koa e dhoge, mondo ochadhgo ogendni, kendo obiro kwayogi gi luth mar chuma. E wi mano, onyono kama ibiyoe divai mar mirima mager mar Nyasaye Manyalo Duto.
16  E nangane ma oko, ee, e bembene, en gi nying mondikie ni, Ruoth manie wi ruodhi kendo Jaloch manie wi joloch.
17  Ne aneno bende malaika moro mochung’ e wang’-chieng’, kendo ne okok gi dwol maduong’ kowacho ne winy duto ma huyo e kor polo niya: “Biuru kae, chokreuru kanyachiel ne nyasi maduong’ mar chiemo modhiambo mar Nyasaye,
18  mondo ucham ringre ruodhi, gi ringre jotend-lweny, gi ringre joma roteke, gi ringre farese gi mag joma oidhogi, kod ringre ji duto, mag joma ni thuolo kanyachiel gi mag wasumbni, kendo mag joma tindo gi mag joma dongo.”
19  Eka ne aneno ondiegcha gi ruodhi mag piny kod ogendni mag lweny maggi ka gichokore mondo giked gi jal mobet e farasno kod ogandane mar lweny.
20  Mi ne omak ondiegno kaachiel gi janabi mar miriambo ma ne timo ranyisi madongo e nyime kowuondogo joma ne oketnegi alama mar ondiegno kod joma lamo kido mare. To giduto ka pod gingima, ne owitgi e ataro mar ligek mach ma liel gi salfa.
21  To joma odong’ duto ne oneg gi ligangla mabor ma ne wuok e dho jal mobet e farasno. Kendo winy duto ne oyieng’ gi ringre jogo.
5  Eka e lwedo korachwich mar Jal mobet e kom-lojno, ne anenoe buk moro ma koni gi koni ondikie weche, to ne olor bugno gi kido moko abiriyo ma dine matek.
2  Kendo ne aneno malaika moro ma ratego ka lando gi dwol maduong’ niya: “En ng’a mowinjore elo bugno kendo gonyo kido modinego?”
3  To ne onge ng’ato e polo, kata e piny, kata e bwo piny ma ne nyalo elo bugno kata ng’iyo iye.
4  Ne aywak malit ahinya nikech ne ok oyud ng’ato ang’ata mowinjore elo bugno kata ng’iyo iye.
5  To achiel kuom jodongogo nowachona niya: “We ywak. Ne! Sibuor moa e dhood Juda, ma en koth Daudi, oselocho kendo owinjore elo bugno kod kido abiriyo moket kuomego.”
6  Eka ne aneno nyarombo moro ma nenore ka gima ne oseyang’ kaka misango kochung’ e dier kama kom-lojno ne nitie, e dier chuech mangima ang’wen-go, kendo e dier jodongogo. Nyarombono ne nigi tunge abiriyo gi wenge abiriyo, to wengego gin roho abiriyo mag Nyasaye ma oseor e piny mangima.
7  Eka gikanyono nobiro nyime mokawo bugno e lwedo ma korachwich mar Jal mobet e kom-lojno.
8  To ka nosekawo bugno, chuech ang’wen-go gi jodongo piero ariyo gang’wen-go nopodho piny e nyim Nyarombono, kendo moro ka moro kuomgi ne nigi gir goyo thum kod bakunde mag dhahabu ma ne opong’ gi ubani e igi. (Ubanino en lamo mag joma ler.)
9  Kendo ne giwero wer manyien ka giwacho niya: “In e ma iwinjori kawo bugno kendo gonyo kido modinego, nikech ne onegi kaka misango, kendo kuom rembi ne ing’iewo ne Nyasaye ji koa e dhoudi duto, gi dhok duto, gi dhano mopogore opogore duto, kod ogendni duto,
10  mi ne imiyo gibedo pinyruoth gi jodolo ne Nyasachwa, kendo giniloch kaka ruodhi e wi piny.”
11  Kendo ne aneno, mi ne awinjo dwol mar malaike mang’eny molworo kom-lojno kod mar chuech mangimago gi mar jodongogo, kendo kwan-gi ne en tara gi tara, kendo gana gi gana,
12  kendo ne giwacho gi dwol maduong’ niya: “Nyarombo ma ne onegno e ma owinjore yudo teko, gi mwandu, kod rieko, gi nyalo, gi luor, gi duong’, kod gueth.”
13  Kendo ne awinjo chuech duto manie polo, gi manie piny, gi manie bwo piny, gi manie nam kod gik moko duto manie igi ka giwacho niya: “Gueth, gi luor, gi duong’, kod nyalo mondo obed ne Jal mobet e kom-lojno kendo ne Nyarombo, mochwere nyaka chieng’.”
14  Chuech mangima ang’wen-go ne wacho kama: “Amin!” kendo jodongogo nopodho piny mi gilamo Nyasaye.
15  Eka ne aneno ranyisi machielo e polo, ranyisi maduong’ kendo miwuoro. Ne aneno malaike abiriyo ma nigi masiche abiriyo. Magi e masiche mogik nikech gin e ma mirimb Nyasaye biro rumo kodgi.
2  Kendo ne aneno gima ne nenore ka nam ma chal gi kio mokikore gi mach kanyachiel gi joma oseloyo ondiegno gi kido mare kod namba mar nyinge. Ne gichung’ e bath nam ma chal gi kiono ka giting’o gige thum mag Nyasaye.
3  Ne giwero wend Musa misumba Nyasaye gi wer mar Nyarombo ka giwacho niya: “Tijeni dongo kendo beyo miwuoro, A Jehova Nyasaye Manyalo Duto. Yoreni gin makare kendo madier, A Ruoth mochwere.
4  Kuom adier, en ng’a ma ok bi luori A Jehova, kendo ma ok bi miyo nyingi duong’, nikech in kendi e ma imakori chuth gi jogi? Nimar ogendni duto nobi kendo lamo e nyimi, nikech chikeni miseketo koro oseel.”
5  Bang’ mago, ne aneno hekalu mar hema mar chiwo neno koyaw e polo,
6  kendo malaike abiriyo ma nigi masiche abiriyogo nobiro koa e hekaluno, ka girwakore gi nanga maler mar kitani ma pichni, kendo ne gitueyo nengni mag dhahabu kolworo korgi.
7  Achiel kuom chuech mangima ang’wenka nomiyo malaike abiriyogo bakunde abiriyo mag dhahabu ma igi ne opong’ gi mirimb Nyasaye, ma en jal ma dak mochwere nyaka chieng’.
8  Eka hekaluno ne opong’ gi iro nikech duong’ mar Nyasaye kendo nikech tekone, kendo onge ng’ato ang’ata ma ne nyalo donjo ei hekaluno ka pok masiche abiriyo mag malaike abiriyogo orumo.
20  Eka ne aneno malaika moro ka lor piny koa e polo ka en gi ofungu mar abiso kod nyororo mang’ongo e lwete.
2  Nomako thuol mang’ongono, thuol machoncha, ma en Jachien kendo Satan, mi ne otueye kuom higni 1,000.
3  Eka malaikano ne owite e abiso mi oloro dho abisono, kae to ne oketone kido moro ma dine matek mondo kik ochak owuond ogendni kendo nyaka bang’ ka higni 1,000 oserumo. Bang’ mago, ibiro gonye kuom kinde manok.
4  Eka ne aneno kombe mag loch, kendo ne omi joma obet e kombego teko mar ng’ado bura. Ee, ne aneno chunje joma ne oneg nikech chiwo neno e wi Yesu, kendo nikech yalo wach Nyasaye, kod joma ne pok olamo ondiegno kata kido mare, kendo ne ok oketnegi alama e lela wang’gi kata e lwetegi. Mi ne gibedo mangima, kendo ne gilocho kaka ruodhi kanyachiel gi Kristo kuom higni 1,000.
5  (Joma odong’ kuom joma otho ok nobedo mangima nyaka bang’ ka higni 1,000 ne oserumo.) Ma eri e chier mokwongo.
6  Ng’at mamor kendo maler en ng’ato ang’ata ma nigi kare e chier motelono; tho mar ariyo onge gi teko e wigi, to ginibed jodolo mag Nyasaye kod mag Kristo, kendo giniloch kaka ruodhi kanyachiel kode kuom higni 1,000.
7  Koro mapiyo bang’ ka higni 1,000 oserumo, ibiro gony Satan oa e tuech,
8  eka enowuog mondo odhi owuond ogendni manie tunge ang’wen mag piny, Gog kod Magog, mondo ochokgi kanyachiel ne lweny. Kwan mar jogo ng’eny kaka kuoyo manie nam.
9  Kendo ne gidhi mi gikwako piny mangima, kendo ne gilworo kambi mar joma ler kod dala moher ahinyano. To mach ne olor piny koa e polo mi notiekogi giduto chuth.
10  Eka Jachien ma ne wuondogi ne owit e ataro mar mach gi salfa, kama ne osewitie ondiegcha kod janabi mar miriambo; kendo ibiro sandgi odiechieng’ gi otieno mochwere nyaka chieng’.
11  Kendo ne aneno kom-loch maduong’ ma rachar kod Jal ma nobetie. Piny kod polo noringo mi oa e nyime, kendo kargi ne olal nono.
12  Mi ne aneno joma otho, madongo gi matindo, kochung’ e nyim kom-lojno, kendo ne oyaw buge modol. To ne oyaw buk machielo; en buk mar ngima. Ne ong’ad ne joma otho bura koa e weche mondik ei bugego ka luwore gi timbegi.
13  To nam nogolo joma otho manie iye, kendo tho gi Liel nogolo joma otho manie igi, eka ne ong’adnegi bura ng’ato ka ng’ato ka luwore gi timbene.
14  Kendo ne owit tho gi Liel e ataro mar mach. Ma eri tiende en tho mar ariyo, ataro mar machno.
15  E wi mano, ng’ato ang’ata ma nyinge ne ok oyud ka ondik e bug ngima ne owit e ataro mar machno.
1  Mae en fweny mar Yesu Kristo ma Nyasaye nomiye mondo onyis wasumbnine gik ma nyaka timre e kinde mokayo machiegni. Kendo nooro malaikane ma ne ochiwo fwenyno kotiyo gi ranyisi ne misumbane ma Johana,
2  jal ma nochiwo neno e wi wach ma Nyasaye nochiwo kod neno ma Yesu Kristo nochiwo, ee, jalo nochiwo neno e wi gik moko duto ma noneno.
3  Ng’at mamor en ng’at ma somo weche mokorgi gi dwol maduong’, kod joma winjogi, kendo ma timo ka luwore gi weche mondik e iye, nimar kinde ma ne oseket chiegni.
4  An Johana, andikonu, un kanyakla abiriyo manie alwora mar Asia kama: Beduru gi ng’wono mogundho kod kuwe moa kuom “Jalno ma nitie, kendo ma ne nitie, kendo ma biro,” kod moa kuom roho abiriyo man e nyim kom-lochne,
5  kendo moa kuom Yesu Kristo ma en “Janeno Migeno,” “jal ma e kayo koa kuom joma otho,” kendo “jal ma e Jaloch e wi ruodhi mag piny.” Ne jalno moherowa kendo ma nogonyowa waa e richo kokalo kuom rembe owuon—
6  kendo ne omiyo wabedo pinyruoth kendo jodolo ma tiyo ne Nyasache kendo Wuon mare—ee, duong’ kod nyalo obedne nyaka chieng’. Amin.
7  Neuru! Obiro e boche polo, kendo wenge duto biro nene, kod joma ne ochwowe; kendo dhoudi duto mag piny biro goyo korgi gi kuyo maduong’ nikech en. Ee, Amin.
8  Jehova Nyasaye wacho kama: “An e Alfa kendo an e Omega, Jal ma nitie, kendo ma ne nitie, kendo ma biro, Jal Manyalo Duto.”
9  An Johana owadu kendo jal ma riwore kodu e masiche kendo e pinyruoth kendo e nano, ka wan e winjruok achiel gi Yesu, ne oyudo an e chula miluongo ni Patmo nikech ne ayalo wach Nyasaye kendo chiwo neno kuom Yesu.
10  Roho maler ne omiyo abedo e ndalo mar Ruoth e yor fweny, kendo ne awinjo dwol moro maduong’ ka mar turmbeta ka wuok gi ka ng’eya,
11  ka wacho kama: “Ndik ei buk gik ma sani ineno kendo iore ne kanyakla abiriyo: man Efeso, Smirna, Pagamam, Thiatira, Sadis, Filadelfia, kod Laodikia.”
12  Ne alokora mondo ane ni en ng’a ma ne wuoyo koda, to kane aselokora, ne aneno gige chungo teyni abiriyo mag dhahabu,
13  to e dier gige chungo teynigo ne nitie ng’at moro ma chal gi wuod dhano, morwakore gi nanga ma chopo nyaka piny e tiendene, kendo notueyo nanga moro mar dhahabu kolworo kore.
14  E wi mano, wi ng’atno kod yie wiye ne rachar ka yie rombo ma rachar kendo kaka pe, kendo wengene ne chal kaka ligek mach ma liel,
15  kendo tiendene ne chal gi mula mosepwodh maler, ma rieny e kendo mar mach mager, kendo dwonde ne chal gi mor mar pige mang’eny.
16  To e bade korachwich ne nitie sulwe abiriyo; bende, ligangla mabith kendo mabor ma dhoge ariyo ne wuok koa e dhoge, kendo rieny mar lela wang’e ne chalo gi wang’-chieng’ sama chieng’ rienyie ahinya moloyo.
17  Sama ne anene, ne apodho piny e tiendene mi nabedo ka ng’at motho. Eka noketo lwete korachwich kuoma, mi nowachona kama: “Kik ibed maluor. An e jal Mokwongo kendo an e jal Mogik,
18  bende an e jal mangima; kendo ne atho, to koro ne! sani angima mochwere nyaka chieng’, kendo an gi ofungu mag tho kod mag Liel.
19  Omiyo, ndik piny gik miseneno, gi gik ma nitie, kod ma biro timore bang’ mago.
20  To ma e tiend wach maler moum e wi sulwe abiriyo ma iseneno e bada korachwich kod gige chungo teyni abiriyo mag dhahabu: Sulwe abiriyogo gin malaike mag kanyakla abiriyogo, to gige chungo teyni abiriyogo, gin kanyakla abiriyogo.
2  “Ndik ne malaika mar kanyakla man Efeso kama: Magi e weche ma jal momako sulwe abiriyo e lwete korachwich wacho, ma en jal ma wuotho e dier gige chungo teyni abiriyo mag dhahabugo:
2  ‘Ang’eyo timbeni, gi tiji matek, kod sinani mari, kendo ni ok inyal yie gi joma richo; bende, ne ikwongo itemo joma wacho ni gin joote, to ok gin, kendo ne iyudo ni gin jomiriambo.
3  Bende, inyiso chuny mar nano, kendo isetimo sinani nikech nyinga to pok iol.
4  Kata kamano, an gi wachni kodi, ni iseweyo hera ma ne in-go kar chakruok.
5  “‘Kuom mano, par kama iseaye ka ilwar, kendo ilok chunyi ia e richo, kae to itim gik ma ne ijatimo kar chakruok. Ka ok itimo kamano to anabi iri, kendo abiro golo gir chungo taya mari oa kare, mak mana ka iloko chunyi ia e richo.
6  Nitie wach moro maber kuomi: ni pod isin gi timbe mag kidieny mar Jo-Nikolao, ma an bende asin-go.
7  Ng’at ma nigi it mondo owinj gima roho wacho ne kanyaklago: Ng’at ma olocho abiro yiene chamo olemb yadh ngima manie paradiso mar Nyasaye.’
8  “To ndik ne malaika mar kanyakla man Smirna kama: Magi e weche ma jalo wacho, ‘jal Mokwongo kendo Mogik,’ ma ne otho mi obedo mangima kendo:
9  ‘Ang’eyo masicheni kod dhierni—to imewo—bende, ang’eyo achaya mar joma luongore giwegi ni Jo-Yahudi to kuom adier ok gin, to gin mana sunagogi mar Satan.
10  Kik iluor sand ma ichiegni yudo. Ne! Jachien biro dhi nyime wito jomoko kuomu e jela mondo uyud tem chuth, kendo mondo ubi uyud masiche kuom ndalo apar. Chung’ motegno kata mana nyaka e tho, to anamiyi osimbo mar ngima.
11  Ng’at ma nigi it mondo owinj gima roho wacho ne kanyaklago: Ng’at ma olocho, tho mar ariyo ok bi yude ngang’.’
12  “Ndik ne malaika mar kanyakla man Pagamam kama: Magi e weche ma jalo wacho, jal ma nigi ligangla mabith kendo mabor ma dhoge ariyo:
13  ‘Ang’eyo kama idakie, tiende ni kama kom-loch mar Satan nitiere; to e ma pod idhi nyime makori motegno gi nyinga, kendo ne ok ikwedo yie ma in-go kuoma, kata mana e ndalo mag Antipa ma ne en janenona mogen ma ne oneg e bathu kama Satan odakie.
14  “‘Kata kamano, an kodi gi weche moko manok, ni kanyo in gi joma omakore gi puonj Balam, jal ma nopuonjo Balak mondo oket gima kelo chwanyruok e nyim nyithind Israel, mondo gicham gik ma nosetimgo misengni ne sanamu kendo mondo gidonj e terruok.
15  Kamano e kaka intie bende gi joma omakore gi puonj mar kidieny mar Jo-Nikolao.
16  Omiyo, lok chunyi ia e richo. Ka ok itimo kamano, to abiro iri mapiyo, kendo abiro kedo kodgi gi ligangla mabor moa e dhoga.
17  “‘Ng’at ma nigi ite mondo owinj gima roho wacho ne kanyaklago: Kuom ng’at ma olocho, abiro miye moko kuom manna mopand, kendo abiro miye kidi, kendo kuom kidino nobedie nying moro manyien mosendik ma onge ng’ato ang’ata mong’eyo, mak mana jalo monwang’e.’
18  “Ndik ne malaika mar kanyakla man Thiatira kama: Magi e weche ma Wuod Nyasaye wacho, jal ma nigi wenge ma chalo gi ligek mach ma liel, kendo ma tiendene chalo gi mula mosepwodh mobedo maler:
19  ‘Ang’eyo timbeni, gi herani, kod yieni, gi kaka itiyo ne Nyasaye, kod sinani mari, kendo ni timbeni ma sani oloyo ma ne itimo mokwongo.
20  “‘Kata kamano, an kodi gi wachni, ni iyie gi dhako ma Jezebel ma luongore owuon ni janabi, to opuonjo kendo olalo wasumbnina mondo gidonj e terruok kendo mondo gicham gik ma osetimgo misengni ne sanamu.
21  To ne amiye kinde mar loko chunye oa e richo, to ok odwar loko chunye oa e terruok.
22  Ne! koro achiegni wite e otanda mar midekre, kendo joma terore kode achiegni wito e masira maduong’, mak mana ka giloko chunygi gia e timbe dhakono.
23  Kendo abiro goyo nyithinde gi tuo ma kelo tho mondo kanyakla duto ong’e ni an e ma anono paro ma iye ahinya kod chuny dhano, kendo abiro chulou ng’ato ka ng’ato ka luwore gi timbeu.
24  “‘Kata kamano, ne un jomamoko man Thiatira, uduto ma ok luw puonjni, un ma ne ok uyudo thuolo mar ng’eyo gik ma jomoko luongo ni “gik matut, ma gin gik moa kuom Satan,” awachonu kama: Ok aketnu ting’ moro amora machielo.
25  To makreuru amaka motegno gi gima un-go nyaka chop abi.
26  To ng’at ma olocho kendo ma oluwo timbena nyaka giko, abiro miye teko mar locho e wi ogendni,
27  kendo jalo biro bedo jakwadh oganda kotiyo gi luth mar chuma, mi enotogi ma tindotindo ka gik mochue gi lowo, mana kaka an bende aseyudo teko koa kuom Wuora.
28  Kendo abiro miye sulwe mokinyi.
29  Ng’at ma nigi it mondo owinj gima roho wacho ne kanyaklago.’
3  “Ndik ne malaika mar kanyakla man Sadis kama: Magi e weche ma jal ma nigi roho abiriyo mag Nyasaye kod sulwe abiriyo wacho: ‘Ang’eyo timbeni, ni in gi nying ni ingima, to isetho.
2  Bed kitang’, kendo iteg gik modong’ ma ne chiegni tho, nimar pok ayudo ka tijeni ochopo chuth e nyim Nyasacha.
3  Kuom mano, dhi nyime paro ahinya gima iseyudo kod ma ne iwinjo, kendo isik ka imake, kae to ilok chunyi ia e richo. Kuom adier, ka ok ichiew, anabi kaka jakuo, kendo ok ining’e kata matin ni en sa mane ma anabinie.
4  “‘Kata kamano, in gi joma nok e Sadis ma ok nochido nengnigi, kendo gibiro wuotho kanyachiel koda ka girwako nengni ma rochere nikech giwinjorego.
5  Omiyo, ng’at ma olocho ibiro rwakne nengni ma rochere, kendo ok anaruch nyinge ngang’ e bug ngima, to ananyis ni ang’eyo nyinge e nyim Wuora kendo e nyim malaikene.
6  Ng’at ma nigi it mondo owinj gima roho wacho ne kanyaklago.’
7  “Ndik ne malaika mar kanyakla man Filadelfia kama: Magi e weche ma jal maler wacho, jal ma en adier, ma nigi ofungu mar Daudi, ma yawo mondo kik ng’ato ang’ata olor, kendo oloro mondo kik ng’ato oyaw:
8  ‘Ang’eyo timbeni—ne! aseketo dhoot moyawore e nyimi, ma ng’ato ang’ata ok nyal loro. Bende, ang’eyo ni in gi teko matin, kendo ne irito wachna, mi ne inyiso ni imakori chuth gi nyinga.
9  Ne! Joma oa e sunagogi mar Satan ma wacho ni gin Jo-Yahudi, to ok gin, kendo giriambo—ne! anami gibi iri mi ginikulre e nyim tiendi ka gimiyi luor, kendo anami ging’e ni aseheri.
10  Nikech iseluwo wach mar sinani mara, an bende abiro riti e sa mar tem ma dhi biro e wi piny mangima, mondo otem joma odak e piny.
11  Ero abiro mapiyo. Dhi nyime mako motegno gima in-go mondo kik ng’ato ang’ata okaw osimboni.
12  “‘Ng’at ma olocho—anami obed siro e hekalu mar Nyasacha, to ok nowuog e iye kendo ngang’, kendo anandik kuome nying Nyasacha kod nying dala mar Nyasacha, ma en Jerusalem Manyien ma lor koa e polo ir Nyasacha, kendo anandik kuome nyinga manyien.
13  Ng’at ma nigi it mondo owinj gima roho wacho ne kanyaklago.’
14  “Ndik ne malaika mar kanyakla man Laodikia kama: Magi e weche ma Amin wacho, jal mogen kendo ma en janeno madier, chakruok mar chuech Nyasaye,
15  ‘Ang’eyo timbeni, ni ok ing’ich, to bende ok iliet. Mad ibedie mang’ich kata maliet.
16  Omiyo, nikech indhemndhem kendo ok iliet, to bende ok ing’ich, achiegni ng’ogi oko ia e dhoga.
17  Nimar iwacho kama: “Amewo, bende aseyudo mwandu kendo ok achando gimoro amora kata matin,” to ok ing’eyo ni ithagori kendo ngimani lit moloyo, bende idhier, in muofu, kendo in duk,
18  asayi mondo ing’iew kuoma dhahabu mosepwodh gi mach mondo ibed momewo, kendo ing’iew kuoma nengni ma rochere mondo irwakrigo eka wich-kuot mar dugi kik el oko, kendo ing’iew kuoma yadh wang’ mondo iwirgo wengeni mondo inen.
19  “‘Ji duto ma ahero akwerogi kendo arieyogi. Omiyo, bed gi kinda kendo ilok chunyi ia e richo.
20  Ne! ero achung’ e dhoot kendo adwong’o. Ka ng’ato ang’ata owinjo dwonda mi oyawo dhoot, abiro donjo ei ode, kendo anacham chiemo modhiambo kode, to en bende nochiem koda.
21  Kuom ng’at ma olocho, abiro yiene obed koda e kom-lochna, mana kaka an bende ne alocho, mi abedo gi Wuora e kom-lochne.
22  Ng’at ma nigi it mondo owinj gima roho wacho ne kanyaklago.’”
12  Eka ranyisi moro maduong’ ne onenore e polo: Ne nitie dhako moro mobidh gi wang’-chieng’, to dwe ne ni e bwo tiendene, kendo e wiye ne nitie osimbo moro ma nigi sulwe 12,
2  to ne en gi ich. Kendo ne oywak matek nikech muoch gi rem maduong’ ma ne en-go nikech ne odwaro nyuol.
3  Ranyisi machielo ne onenore e polo. Ne aneno thuol moro mang’ongo ma kwar ka mach, kendo ne en gi wiye abiriyo gi tunge apar, to e wiyego ne nitiere osimbo abiriyo;
4  to yiwe ne ywayo achiel kuom adek mag sulwe duto mag polo, kendo ne owitogi e piny. To thuol mang’ongono nomedo chung’ e nyim dhako ma ne chiegni nyuolno, mondo ka osenyuol, to ongam nyathineno.
5  Kendo dhakono nonyuolo nyathi ma wuowi ma biro bedo jakwadh ogendni duto kotiyo gi luth mar chuma. To nyathineno ne oyudh mi oter malo ir Nyasaye kendo nyaka e kom-lochne.
6  To dhakono noringo modhi e thim kama Nyasaye noseikone, kendo ne gidhi pidhe kuno kuom odiechienge 1,260.
7  Eka lweny ne omuoch e polo: Mikael gi malaikene ne okedo gi thuol mang’ongono, to thuol mang’ongono gi malaikene bende ne okedo kodgi,
8  to thuondno ne ok olocho ngang’, kendo kargi koro ne onge kendo e polo.
9  Mi ne owit thuol mang’ongono mwalo, ma en thuol machon, miluongo ni Jachien kendo Satan, ma wuondo piny mangima; ne owite e piny, kendo malaikene bende ne owit kode.
10  Ne awinjo dwol moro maduong’ e polo ka wacho niya: “Koro warruok, gi teko, gi Pinyruodh Nyasachwa, gi loch mar Kristone osechopo, nikech osewit piny jadonj ne owetewa, ma donjonegi odiechieng’ gi otieno e nyim Nyasachwa!
11  Mi ne giloye nikech remb Nyarombo kendo nikech wach mar neno ma ne gichiwo; bende, ne ok gihero ngimagi kata mana ka tho ne ochomogi.
12  Nikech mano, beduru mamor un polo kod joma odak e iye! To yaye! nobed malit ne piny kod nam, nimar Jachien oselor mwalo iru ka en gi mirima mager, kong’eyo ni odong’ mana gi kinde manok.”
13  Koro ka thuol mang’ongono noneno ni osewite mwalo e piny, nosando dhako ma nonyuolo nyathi ma wuowino.
14  To ne omi dhakono buombe ariyo mag winyo maduong’ miluongo ni ongo mondo ohu godo nyaka kare e thim, kama ne idhi pidhee kuom ndalo achiel, gi ndalo ariyo, gi nus ndalo, kama bor gi thuondno.
15  To thuondno nong’ogo pi ma chal gi aora koa e dhoge ka olawogo dhakono mondo omi aorano oim dhakono.
16  To piny nokonyo dhakono, kendo piny noyawo dhoge mi omuonyo aora ma thuol mang’ongono noyudo oseng’ogo koa e dhoge.
17  Omiyo, thuol mang’ongono nobedo gi mirima gi dhakono mi nowuok mondo odhi oked gi joma odong’ mag koth dhakono, ma makore gi chike Nyasaye kendo ma nigi tij chiwo neno e wi Yesu.
