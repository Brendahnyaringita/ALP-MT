1  An Paulo, gi Silvano, kod Timotheo, wandikonu un kanyakla mar Jo-Thesalonika, manie winjruok achiel gi Nyasaye Wuonwa kod Ruodhwa Yesu Kristo:
2  Ng’wono mogundho kod kuwe moa kuom Nyasaye Wuonwa kod Ruodhwa Yesu Kristo mondo obed kodu.
3  Owetewa, kinde duto wan gi ting’ mar goyo ne Nyasaye erokamano nikech un. Mano owinjore nikech yieu siko ka dongo moloyo, kendo hera ma ng’ato ka ng’ato nigo e kinde gi nyawadgi medore.
4  Nikech mano, wan wawegi wan gi sunga kuomu ne kanyakla mag Nyasaye nikech sinani maru kod yieu ka ukalo e sand kod chal matek duto.
5  Mano en gima nyiso bura makare mar Nyasaye ma miyo ikwanou kaka joma owinjore gi Pinyruodh Nyasaye, ma kuom adier e momiyo uyudo sand.
6  Nikech mano, en gima kare ka Nyasaye kelo masira ne joma kelonu masira.
7  To un ma uyudo masiche, ibiro miu yueyo kanyachiel kodwa e chieng’no ma Ruodhwa Yesu biro fwenyoree koa e polo ka en-gi malaikene ma nigi teko
8  e mach ma liel, sama ochulo kuor kuom joma ok ong’eyo Nyasaye kod joma ok luw wach maber e wi Ruodhwa Yesu.
9  Jogo biro yudo buch kum mar kethruok ma nyaka chieng’ kigologi gia e nyim Ruodhwa kod nyim duong’ mar tekone,
10  e kinde ma ibiro miyee duong’ kanyachiel gi joge maler, kendo e chieng’ono jogo duto ma nonyiso yie nohum kuome nimar neno ma ne wachiwo nomiyo ubedo gi yie.
11  Nikech mano, kinde duto walamonu ni mondo Nyasachwa okwanu kaka joma owinjore gi luong ma ne oluongoue, kendo kokalo kuom tekone ochop chuth duto mabeyo ma more kod tijeu ma nyiso yie.
12  Mano en ni mondo nying Ruodhwa Yesu oyud duong’ kuomu, to un bende uyud duong’ e winjruok achiel kode ka luwore gi ng’wono mogundho mar Nyasachwa kod mar Ruodhwa Yesu Kristo.
2  Kata kamano, owetewa, kuom wach kinde ma biro yudo ka Ruodhwa Yesu Kristo nitie, kendo mibiro chokwae kanyachiel kode, wakwayou ni
2  kik uyie mondo pachu ma ni kare ochoch e yo mayot, bende kik chand pachu, bed ni en kokalo kuom wach ma nenore ka gima oa kuom Nyasaye, kata kokalo kuom wach mohul gi dhok, kata kuom barua moro ma nenore ka gima oa kuomwa, ka giwuondou ni chieng’no mar Jehova osechopo.
3  Kik uwe mondo ng’ato omi ulal e yo moro amora, nimar mano ok bi betie nyaka ng’anjo ne lamo madier bi mondi, kendo bang’ ka osefweny jalo ma en jaketh-chik, tiende ni wuod kethruok.
4  En ja akwede kendo oting’ore malo e wi gimoro amora miluongo ni nyasaye kata e wi gimoro amora ma ji lamo, kendo mano miyo obet piny e hekalu mar Nyasaye koketore owuon ka nyasaye.
5  Koso ok unyal paro ni ne ajawachonu gigi e kinde ma ne pod an kodu?
6  To koro useng’eyo gima osebedo ka geng’e mondo obi ofwenye e kinde mowinjore kode.
7  Adier, wach mopondo mar ketho chikno sani osechako tiyo, to mana nyaka chop kinde ma ibiro golie oko jalo ma sani geng’e.
8  Eka kuom adier ibiro fweny jalo ma en jaketh-chik, ma Ruodhwa Yesu biro ketho kokalo kuom teko mar muya ma wuok e dhoge, kendo obiro tieke chuth e kinde ma biro yudo ka entie.
9  To jalo ma jaketh-chik betie nikech tij Satan, kotimo tije kod ranyisi madongo mag miriambo gi gik miwuoro
10  kod wuond duto ma ok kare kuom joma ochomo kethruok, ma en kaka kum nikech ne ok gihero adiera ma diresgi.
11  Mano e momiyo Nyasaye oseweyo mondo gima ok kare owuondgi eka giyie gi gima en miriambo,
12  mondo giduto obi ong’adnegi bura nikech ne ok giyie kuom adiera, to ne gihero gik ma ok kare.
13  Kata kamano, kinde duto wan gi ting’ mar goyo ne Nyasaye erokamano nikech un, owetewa ma Jehova ohero, nimar Nyasaye noyierou a chakruok mondo ubi uyud warruok kokalo kuom pwodhou ubed maler gi rohone kendo kokalo kuom yieu e adiera.
14  Ne oluongou ne warruogno kokalo kuom wach maber ma walando, mondo uyud duong’ mar Ruodhwa Yesu Kristo.
15  Kuom mano, owetena, chung’uru motegno kendo sikuru kumako kit tim ma ne opuonju, bed ni ne en kokalo kuom weche mohul gi dhok, kata kuom barua moro ma oa kuomwa.
16  E wi mano, Ruodhwa Yesu Kristo owuon kod Nyasaye Wuonwa ma noherowa kendo nochiwonwa hoch ma nyaka chieng’ kod geno ma jaber kokalo kuom ng’wono mogundho,
17  mondo oho chunyu kendo otegu e tim kod wach moro amora maber.
3  Mogik, owetewa, dhiuru nyime lamonwa mondo wach Jehova omed landore mapiyo kendo yudo duong’ mana kaka adier timore kuomu,
2  kendo mondo oreswa waa e lwet joma richo kod joma timgi mono nikech ok ji duto ma nigi yie.
3  Kata kamano, Ruodhwa en ng’at migeno, to obiro tegou kendo ritou kuom Ng’at Marach.
4  E wi mano, wan gadier kodu kuom Ruodhwa ni sani utimo weche duto ma wasechikou kendo ubiro dhi nyime timo kamano.
5  Ruodhwa mondo odhi nyime tayo chunyu e yo maber mondo uher Nyasaye kendo ubed gi chuny mar nano nikech Kristo.
6  Koro owetewa, wachikou e nying Ruodhwa Yesu Kristo ni uweru gi owadwa moro amora ma wuotho e yo ma ok owinjore, kendo ma ok luwre gi kit tim ma ne uyudo koa kuomwa.
7  Nimar un uwegi ung’eyo ni onego uluw timwa nikech ne ok wawuotho e yo ma ok owinjore kane wan kodu,
8  bende, ne ok wachamo chiemb ng’ato ma ok wachulo. Kar mano, ne wajotiyo matek ka wachandore odiechieng’ gi otieno mondo kik waket ting’ mapek ne ng’ato ang’ata kuomu.
9  Ok ni waonge gi teko e wiu, to wadwaro chiwore wawegi mondo waketnu ranyisi munyalo luwo.
10  Kuom adier, kane wan kodu, ne wajochikou niya: “Ka ng’ato ok dwar tiyo tich, ng’atno ok onego ochiem.”
11  Nimar wasewinjo ni jomoko kuomu wuotho e yo ma ok owinjore, ni ok giti tich moro amora kata matin, to gidonjore e weche ma ok otudore kodgi.
12  Wachiko kendo wasayo joma kamago kuom Ruodhwa Yesu Kristo ni mondo giti ka gikue mos kendo gicham chiemo ma gin giwegi e ma gitiyone.
13  To un owetewa, kik uol gi timo gik mabeyo.
14  To ka nitie ng’at ma ok luw weche ma wasechikou e baruani, tang’uru ahinya gi ng’at ma kamano kendo uwe riworu kode mondo oyud wich-kuot.
15  Kata kamano, kik ukwane kaka jasigu to udhi nyime rieye kaka owadwa.
16  Koro, kinde duto Ruodh kuwe mondo omi ubed gi kuwe e yore duto. Ruodhwa mondo obed kodu uduto.
17  An Paulo, kendo ma e mos mara ma andikonu gi lweta awuon, ma en ranyisi e barupena duto; mano e yo ma ajandikogo.
18  Ng’wono mogundho mar Ruodhwa Yesu Kristo mondo obed kodu uduto.
