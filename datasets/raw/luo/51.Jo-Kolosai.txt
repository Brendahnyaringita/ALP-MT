4  Un ruodhi, timuru ne wasumbniu e yo makare kendo ma ratiro, kung’eyo ni un bende un gi Ruodhu e polo.
2  Nanuru e lamo, ka usiko e lamo kendo ka ugoyo erokamano.
3  Gie kindeno bende, lamnwauru mondo Nyasaye oyawnwa dhoot mar lando wach maler moum e wi Kristo, ma e momiyo an e jela kae,
4  kendo mondo ayal wachno e yo malong’o mana kaka onego atim.
5  Dhiuru nyime wuotho gi rieko e kind joma ni oko, ka utiyo maber chuth gi kinde ma un-go.
6  Kinde duto, wecheu mondo obed mang’won, ma nigi ndhadhu ka gima otwonie chumbi, mondo ung’e kaka onego uchiw dwoko ne ng’ato ka ng’ato.
7  Tikiko ma en owadwa ma ahero, ma bende en jatich mogen kendo misumba wadwa kuom Ruoth, biro nyisou weche ma timorena.
8  Ero koro aore iru mondo ung’e kaka ngimawa dhi mondo oho chunyu.
9  Aore kanyachiel gi Onesmas owadwa mogen kendo ma wahero, ma en ng’at ma wuok iru; gibiro wachonu gik moko duto ma timore kae.
10  Aristako ma en jal motue kanyachiel koda ooronu mosne. Mariko ma en owadgi Barnaba ma bathe bende otimo kamano (ma nuseyudo wachne ni mondo urwake maber kapo ni obiro iru),
11  kod Yesu ma bende iluongo ni Jastas, ma giduto gin joma oter nyangu. Jogi kende e jotich wetena ne Pinyruodh Nyasaye, kendo gisebedo joma kelona hoch ahinya.
12  Epafra ma en misumba Kristo Yesu kendo moa iru ooronu mosne. Kinde duto olamo gi kinda ahinya nikech un mondo gikone ubed joma otegno kendo ka un gadier chuth kuom dwaro duto mag Nyasaye.
13  Nimar an janeno kuome ni otiyo matek ahinya nikech un kendo nikech joma ni Laodikia kod joma ni Hirapoli.
14  Luka ma en laktar ma wahero ooronu mosne gi Dema bende.
15  Mosnauru owete man Laodikia, kendo umos Nimfa kod kanyakla manie ode.
16  Kendo bang’ ka osesom baruani e kindu, chanuru mondo osome bende e kanyakla mar Jo-Laodikia, to un bende usom barua moa Laodikia.
17  Bende, nyisuru Arkipo niya: “Rit tich ma ne iyiego koa kuom Ruodhwa mondo ichope chuth.”
18  An Paulo, kendo mae e mosna ma andikonu gi lweta awuon. Beduru ka uparo wach tuechna e jela. Ng’wono mogundho mar Nyasaye obed kodu.
1  An Paulo, jaote Kristo Yesu kokalo kuom dwaro mar Nyasaye, ka an gi Timotheo owadwa,
2  andikonu un joma ler duto man Kolosai kod owete mochung’ motegno e yie kendo manie winjruok achiel gi Kristo, ka awacho niya: Ng’wono mogundho kod kuwe moa kuom Nyasaye Wuonwa mondo obed kodu.
3  Kinde duto wagoyo erokamano ne Nyasaye ma Wuon Ruodhwa Yesu Kristo sama walamonu
4  kane wawinjo wach yie ma un-go kuom Kristo Yesu kod kaka uhero joma ler duto
5  nikech geno mosekannu e polo. Ne uwinjo wach genono kokalo kuom adiera mar wach maber
6  mosechoponu. Mana kaka wach maber yudo nyak kendo omedore e piny duto, kamano bende e kaka timore e kindu, chakre chieng’ ma ne uwinje mi ung’eyo e yo malong’o wach ng’wono mogundho mar Nyasaye gadier.
7  Mano e gima usepuonjoru kuom Epafra ma en misumba wadwa ma wahero, kendo jatich mogen mar Kristo e lowa.
8  Ne onyisowa bende wach herau munyago kuom roho maler.
9  Mano bende e momiyo nyaka a chieng’ ma ne wawinjo wachno, pok ne waweyo lamonu ka wakwayo mondo opong’u chuth gi ng’eyo malong’o kuom dwarone e rieko duto, kod winjo tiend weche kokalo kuom roho maler,
10  eka uwuoth e yo mowinjore e wang’ Jehova mondo ubed malong’one chuth sama udhi nyime nyago olemo e tije mabeyo duto, kendo umed bedo gi ng’eyo malong’o chuth kuom Nyasaye;
11  bende, ubed gi nyalo gi teko duto ka luwore gi duong’ mar nyalone eka mondo unan chutho kuom horuok, kendo gi mor,
12  ka ugoyo ne Nyasaye Wuonwa erokamano ma nomiyo un bende ubedo joma owinjore yudo pok kanyachiel gi joma ler manie ler.
13  Ne oresowa waa e bwo teko loch mar mudho mi ne orwakowa ei pinyruodh Wuode mohero,
14  ma kuome, osegonywa kokalo kuom rawar ma miyo iweyonwa richowa.
15  En e ma en kido mineno mar Nyasaye ma ok ne, en e jal makayo kuom chuech duto;
16  nikech kokalo kuome, ne ochue gik mamoko duto manie polo gi manie piny, gik mineno gi ma ok ne, gibed kombe ruodhi, kata migepe mag telo, kata pinjeruodhi, kata teko mag loch. Gik mamoko duto osechue kokalo kuome, kendo ne en.
17  Bende, en e ma ne okwongo ne gik mamoko duto, kendo kokalo kuome ne omi gik mamoko duto obetie,
18  kendo en e ma en wi ringruok, tiende ni kanyakla. En e ma en chakruok, jal makayo koa kuom joma otho, mondo obed jal mokwongo e gik moko duto;
19  nimar Nyasaye ne dwaro ni gik moko duto odag kuome e okang’ mopong’ chuth,
20  kendo kokalo kuome, Nyasaye okel winjruok e kinde owuon gi gik mamoko duto, gibed gik manie piny kata gik manie polo, koloso kodgi kuwe kokalo kuom remo ma Kristo nochuero kane en e yadh-sand.
21  Kuom adier, un ma chon ne un mabor kendo ne un wasigu nikech pachu ne ni kuom timbe maricho,
22  koro sani oseloso winjruok e kindu kode kokalo kuom thone e del mar ring’o gi remo, mondo ochiwu ka uler ma onge ketho kendo ma onge gima ng’ato donjonugo e nyime—
23  to mana ka udhi nyime bedo e yie, ka uguroru matek e miseno, kendo ka uchung’ motegno ma ok golu e geno mar wach maber ma ne uwinjo kendo ma oseyal ne chuech duto manie bwo polo. An Paulo, ne abedo jatich mar yalo wach maberno.
24  Sani koro amor kuom sandruokna nikech un, kendo ayudo masiche mag Kristo ma ringrena pok okaloe, ka atimo kamano e lo ringrene ma en kanyakla.
25  Ne abedo jatich mar kanyaklani ka luwore gi ting’ moa kuom Nyasaye ma nomiya nikech un, mondo ayal wach Nyasaye chuth,
26  ma en wach maler moum ma ne opand chakre e ndalo machon kendo chakre e tienge machon. To koro sani oseele ne joge maler
27  ma Nyasaye oseyiero mondo omi ging’e duong’ mogundho mar wach maler moumno e kind ogendni, tiende ni Kristo manie winjruok achiel kodu ma ugeno yudogo duong’ kanyachiel.
28  En e jal ma wayalo wachne ka wasayo kendo puonjo ng’ato ka ng’ato e rieko duto, mondo wachiw ng’ato ka ng’ato koromo chuth e winjruok achiel gi Kristo.
29  Mano e momiyo atiyo matek, ka akedo ka luwore gi teko ma omiya, ma tiyo kuoma e yo maduong’ ahinya.
2  Nimar daher ni ung’e kaka an gi lweny maduong’ ma akedoe nikech un kendo nikech joma ni Laodikia, bende nikech joma pok onena wang’ gi wang’.
2  Mano en ni mondo chunygi oyud hoch kendo gibed e achiel kuom hera, kendo mondo giyud mwandu duto ma bedoe nikech bedo gi adier chuth e rieko mar ng’eyo tiend weche, mondo eka gibed gi ng’eyo malong’o kuom wach maler moum mar Nyasaye, tiende ni Kristo.
3  En e ma opand kuome mwandu duto mag rieko kod mag ng’eyo.
4  Awacho mae mondo ng’ato kik wuondu gi mbaka ma nyalo loko pachu.
5  Kata obedo ni sani ok an kodu e ringruok, an kodu e paro, kendo ail mar neno kaka un-gi chenro maber kod kaka uchung’ motegno e yie kuom Kristo.
6  Kuom mano, mana kaka userwako Kristo Yesu Ruodhwa, dhiuru nyime wuotho e winjruok achiel kode
7  ka uguroru kendo ka igerou kuome, bende ka umedo chung’ motegno e yie mana kaka ne opuonju kendo ka upong’ chuth gi gik ma nyiso ni ugoyo erokamano.
8  Beduru motang’ mondo ng’ato kik ketu e tuech kokalo kuom riekni mag piny kod wuond manono ma wuok kuom chike kod timbe mag dhano, kendo ka luwore gi gik ma chiko yore kod paro mag pinyni, to ok ka luwore gi Kristo;
9  nikech kuome e ma kido mag Nyasaye odakie kopong’ chuth.
10  Omiyo, usepong’ chuth kokalo kuome, jal manie wi loje kod teko mag telo duto.
11  Kokalo kuom winjruok manie kindu kode, ne oteru nyangu un bende, ma en nyangu ma ok tim gi lwedo king’ado del mar ringruok. Ne oteru nyangu ma en nyangu mar Kristo.
12  Nimar ne oyiku kode e batisone, kendo kokalo kuom winjruok manie kindu kode, ne ochieru bende kode nikech yie maru kuom tich ma nigi teko maduong’ mar Nyasaye ma ne ochiere koa kuom joma otho.
13  E wi mano, kata obedo ni ne utho nikech kethou kendo nikech ringreu ne ok oter nyangu, Nyasaye nomiyo udoko mangima kanyachiel kode. Ne oweyonwa kethowa duto kuom timonwa mang’won
14  kendo norucho wach ma ne ondik gi lwedo ma noting’o chike kendo ma ne kwedowa. Osegole oko kuom gure e yadh-sand.
15  Kokalo kuom yadh-sandno, osegolo oko loje kod teko mag telo mi oweyogi duk, kendo osemoyogi e lela konyisogo ni oseloyogi e lweny kendo oterogi kaka joma otue.
16  Kuom mano, kik uwe ng’ato ang’ata ong’adnu bura kuom gik muchamo, kata mumadho, kata kuom rito sawo moro amora, kata sawo mar dwe manyien, kata mar sabato.
17  Gigo gin mana tipo mar gik ma biro, to gima sie en Kristo.
18  Kik uwe mondo ng’ato omonu yudo mich, ng’at mohero nyiso bolruok mar miriambo kod kit lamo mar malaike, kendo ochung’ matek ne gik moseneno. Kuom adier, en ng’at ma nigi sunga mar ng’ayi ma onge gimomiyo nikech oparo e yor ringruok,
19  kendo ok omakore motegno gi jalo ma en wich, jal ma kokalo kuome ringruok duto yudo gik ma dwarore kobedo e achiel kokalo kuom fuondene kod leche, kendo imiyo odongo e yo ma Nyasaye e ma miyo odongogo.
20  Kane utho kanyachiel gi Kristo muweyo gik ma chiko yore kod paro mag pinyni, obet nade ni udak ka gima pod un mag pinyni ka uluwo chike kaka:
21  “Kik umak gini, kata kik ubil gini, kata kik umul gini,”
22  to gin gik ma rumo bang’ ka oseti kodgi ka luwore gi chike kod puonj mag dhano?
23  Kata obedo ni gik ma kamago nenore gi oko ni gin rieko ka luwore gi kit lamo ma ng’ato oketorego owuon kod bolruok mar miriambo kod sando ringruok, mago ok gin gik ma konyo e loyo gombo mag ringruok.
3  Kata kamano, kane ochieru kanyachiel gi Kristo, kara dhiuru nyime manyo gik man malo kama Kristo obetie e bad Nyasaye korachwich.
2  Sikuru ka uketo pachu kuom gik man malo, to ok kuom gik man piny.
3  Nimar ne utho, kendo ngimau osepand kanyachiel gi Kristo e winjruok achiel gi Nyasaye.
4  E kinde ma ibiro el Kristo ma en ngimawa, eka un bende ibiro elu kanyachiel kode gi duong’.
5  Kuom mano, neguru fuonni mag ringreu manie piny, ka uweyo terruok, gi tim ma ok ler, kod owruok gi gombo mag terruok, gi gombo ma kelo hinyruok, kod ich-lach, ma en lamo mar sanamu.
6  Mirimb Nyasaye biro nikech gigo.
7  Mano e kaka un uwegi bende ne ujotimo e kit ngimau machon.
8  To koro sani nyaka uket gigi duto mabor kodu: ich-wang’, mirima, tim marach, weche mag ayany, kendo weche modwanyore kik oa e dhou.
9  Kik ng’ato riamb ne nyawadgi. Lonyuru kit dhano machon kod timbene,
10  kendo urwak kit dhano manyien, ma kokalo kuom ng’eyo malong’o, ilose kodhi nyime bedo manyien mondo ochal gi kido mar Jal ma ne ochueye,
11  ma chop kama koro ok kwan ni ng’ato en Ja-Grik kata Ja-Yahudi, ng’at moter nyangu kata ng’at ma ok oter nyangu, ng’at ma wendo, gi Ja-Skithia, gi misumba, kata ng’at man thuolo; to Kristo en gik moko duto kuom duto.
12  Kuom mano, kaka joma Nyasaye oseyiero, maler kendo mohero, rwakreuru gi hera ma kecho jomamoko, ng’wono, bolruok, muolo, kod horuok.
13  Ng’ato ka ng’ato mondo odhi nyime nano gi nyawadgi, kendo wereuru ketho e kindu gi chuny man thuolo kata kapo ni ng’ato nigi wach moro gi nyawadgi. Mana kaka Jehova bende ne ni thuolo weyonu richou, un bende nyaka utim kamano.
14  To e wi mago duto, rwakreuru gi hera, nimar en e gima tueyo ji duto mondo gibed e achiel chuth.
15  Bende, weuru mondo kuwe mar Kristo oloch ei chunyu, nimar ne oluongu ne kuwe ma kamano e ringruok achiel. Kendo nyisuru ni un gi chuny mar goyo erokamano.
16  Wach Kristo mondo ogundh e iu gi rieko duto. Sikuru ka upuonjoru e kindu kendo ka ujiworu gi zaburi gi wende pak ne Nyasaye kod wende mag lemo miwero gi erokamano, ka uwer ne Jehova gi chunyu duto.
17  Gimoro amora muwacho kata mutimo, timuru gik moko duto e nying Ruodhwa Yesu, kugoyo ne Nyasaye Wuonwa erokamano kokalo kuome.
18  Un mon, bolreuru e bwo chwou, nimar en gima owinjore kuom Ruodhwa.
19  Un chwo, dhiuru nyime hero mondeu kendo kik ubed gi mirima mager kodgi.
20  Un nyithindo, winjuru jonyuolu e gik moko duto nimar mano en gima ber kuom Ruodhwa.
21  Un wuone, kik umi nyithindu obed gi mirima mondo chunygi kik nyosre.
22  Un wasumbni, e weche duto winjuru ruodhiu ma gin dhano, ok mana sama girangou ni eka umor wang’ dhano, to kutimo gik moko gi chuny matir, ka uluoro Jehova.
23  Gimoro amora mutimo, timeuru gi chunyu duto kaka ne Jehova, to ok ne dhano,
24  nimar ung’eyo ni kuom Jehova e ma ubiro yudoe pok. Tiuru kaka wasumbni mag Ruodhwa ma en Kristo.
25  Kuom adier, ibiro chul ng’at motimo marach ka luwore gi ketho ma osetimo, kendo Nyasaye ok buon ng’ato.
