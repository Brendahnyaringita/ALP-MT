10  Diane tsa ga Solomone. Morwa yo o botlhale ke yo o ipedisang rraagwe, mme morwa yo o sematla ke khutsafalo mo go mmaagwe.
2  Matlotlo a moikepi ga a na go tswela mosola, mme tshiamo ke yone e e tla gololang mo losong.
3  Jehofa ga a na go dira gore moya wa mosiami o tshwarwe ke tlala, mme keletso ya baikepi o tla e kgoromeletsa koo.
4  Yo o dirang ka seatla se se nyafalang o tla humanega, mme seatla sa yo o tlhoafetseng ke sone se tla humisang motho.
5  Morwa yo o dirang ka temogo o phutha ka nako ya selemo; morwa yo o itshwarang ka tsela e e tlhabisang ditlhong o thulametse ka nako ya thobo.
6  Masego ke a tlhogo ya mosiami, mme fa e le molomo wa baikepi one, o bipa tshiamololo.
7  Kgakologelo ya mosiami e tla segofadiwa, mme leina la baikepi le tla bola.
8  Yo o botlhale mo pelong o tla amogela ditaelo, mme yo o seeleele ka dipounama tsa gagwe o tla gatakiwa.
9  Yo o tsamayang mo bothokgaming o tla tsamaya ka polokesego, mme yo o sokamisang ditsela tsa gagwe o tla dira gore a itsiwe.
10  Yo o tsipang leitlho la gagwe o tla ntsha botlhoko, mme yo o seeleele ka dipounama tsa gagwe o tla gatakiwa.
11  Molomo wa mosiami ke motswedi wa botshelo; mme fa e le molomo wa baikepi one, o bipa tshiamololo.
12  Letlhoo le tsosa manganga, mme lorato lo bipa ditlolo tsotlhe.
13  Botlhale bo fitlhelwa mo dipounameng tsa motho yo o tlhaloganyang, mme thupa ke ya mokwatla wa yo o seng botlhale.
14  Ba ba botlhale ke ba ba bolokang kitso, mme molomo wa seeleele o gaufi le tshenyego.
15  Dilo tse di tlhwatlhwakgolo tsa monna wa mohumi ke motse wa gagwe o o nonofileng. Tshenyego ya ba maemo a a kwa tlase ke lehuma la bone.
16  Tiro ya mosiami e felela ka botshelo; maungo a moikepi a felela ka boleo.
17  Yo o tshwarelelang mo kotlhaong ke tsela ya botshelo, mme yo o tlogelang kgalemelo o baka go kgarakgatshega.
18  Kwa go nang le yo o bipang letlhoo go na le dipounama tsa maaka, mme yo o tlisang pego e e bosula o sematla.
19  Ga go nke go tlhokega tlolo mo mafokong a mantsi, mme yo o thibang dipounama tsa gagwe o dira ka botlhale.
20  Loleme lwa mosiami ke selefera e e di gaisang tsotlhe; pelo ya moikepi e na le botlhokwa jo bonnye.
21  Dipounama tsa mosiami di nna di fudisa ba bantsi, mme dieleele di nna di swa ka ntlha ya pelo e e seng botlhale.
22  Tshegofatso ya ga Jehofa—ke yone e e humisang, mme ga a e oketse ka botlhoko.
23  Mo go yo o sematla go tsweledisa boitshwaro jo bo repileng go tshwana le motshameko, mme botlhale ke jwa motho yo o nang le temogo.
24  Selo se se tshosang moikepi—ke sone se se tla tlang kwa go ene; mme basiami ba tla newa keletso ya bone.
25  Jaaka fa phefo ya matsubutsubu e kgabaganya, ka tsela e e ntseng jalo moikepi ga a tlhole a le teng; mme mosiami ke motheo ka bosakhutleng.
26  Jaaka botšarara mo menong le jaaka mosi mo matlhong, motho yo o setshwakga o ntse jalo mo go ba ba mo romang.
27  Go boifa Jehofa go tla oketsa malatsi, mme dingwaga tsa baikepi tsone di tla khutshwafadiwa.
28  Tebelelo ya basiami ke go ipela, mme tsholofelo ya baikepi e tla nyelela.
29  Tsela ya ga Jehofa ke kago e e thata ya yo o se nang molato, mme tshenyego ke ya badiri ba se se utlwisang botlhoko.
30  Fa e le mosiami ene, ga a na go kgokgweediwa ka bosakhutleng; mme fa e le baikepi bone, ga ba na go aga mo lefatsheng.
31  Molomo wa mosiami—o tlhagisa maungo a botlhale, mme loleme lo lo sokameng lo tla kgaolwa.
32  Dipounama tsa mosiami—di itse kamogelo, mme molomo wa baikepi ke tshokamo.
4  Bomorwaaka, reetsang kotlhao ya ga rre mme lo tlhwaye tsebe, gore lo tle lo itse tlhaloganyo.
2  Gonne ruri ke tla lo naya thuto e e molemo. Lo se ka lwa tlogela molao wa me.
3  Gonne ke itshupile ke le morwa wa mmatota mo go rre, ke le monana e bile ke le nosi fela fa pele ga ga mmè.
4  Mme o ne a ntaya a nthaya a re: “A pelo ya gago e ngangatlele mafoko a me. Boloka ditaelo tsa me mme o tswelele o tshela.
5  Bapala botlhale, bapala tlhaloganyo. O se ka wa lebala, mme o se ka wa fapoga mafoko a molomo wa me.
6  O se ka wa bo tlogela, mme bo tla go boloka. O bo rate, mme bo tla go dibela.
7  Botlhale ke selo se segolo mo go tsotlhe. Bapala botlhale; mme mmogo le sotlhe se o se bapalang, o bapale tlhaloganyo.
8  Bo tseele kwa godimo, mme bo tla go godisa. Bo tla go galaletsa ka gonne o bo tlamparela.
9  Bo tla naya tlhogo ya gago serwalo sa bontle jo bo gogelang sa dithunya tse di tshophilweng; bo tla baya serwalo sa bontle mo go wena.”
10  Utlwa morwaaka, mme o amogele mafoko a me. Foo dingwaga tsa gago tsa botshelo di tla nna dintsi.
11  Ke tla go laya mo tseleng ya botlhale; ke tla go gatisa ditselana tsa thokgamo.
12  Fa o tsamaya, mosepele wa gago ga o na go pitlagana; mme fa o siana, ga o na go kgotšwa.
13  Tshwara kotlhao; o se ka wa e tlogela. E dibele, gonne ke yone botshelo jwa gago.
14  O se ka wa tsena mo tselaneng ya baikepi, mme o se ka wa tsamaya wa tlhamalalela mo tseleng ya ba ba bosula.
15  E tile, o se ka wa feta ka yone; e fapoge, mme o fetele pele.
16  Gonne ga ba robale go fitlha ba dira bosula, mme boroko jwa bone bo nna bo phamotswe go fitlha ba dira gore mongwe a kgotšwe.
17  Gonne ba iphepile ka senkgwe sa boikepo, mme ba nwa beine ya ditiro tsa thubakanyo.
18  Mme tselana ya basiami e tshwana le lesedi le le phatsimang le ntse le phatsimela pele go fitlha motshegareng o mogolo.
19  Tsela ya baikepi e tshwana le letobo; ga ba a itse gore ba ntse ba kgotšwa ke eng.
20  Morwaaka, tlhwaela mafoko a me tsebe. Sekegela mafoko a me tsebe.
21  E kete a ka se tloge mo matlhong a gago. A boloke mo gare ga pelo ya gago.
22  Gonne ke botshelo mo go ba ba a bonang le boitekanelo mo nameng ya bone yotlhe.
23  Go feta tsotlhe tse dingwe tse di tshwanetseng go disiwa, dibela pelo ya gago, gonne metswedi ya botshelo e tswa mo go yone.
24  Tlosa puo e e sokameng mo go wena; mme o beye tsietso ya dipounama kgakala le wena.
25  Fa e le matlho a gago, a tshwanetse go leba kwa pele, ee, matlho a gago a a phatsimang a lebe kwa pele fa pele ga gago.
26  Rethefatsa tsela ya lonao lwa gago, mme e kete ditsela tsotlhe tsa gago di ka tlhomamisiwa thata.
27  O se ka wa sekamela kafa mojeng kgotsa kafa molemeng. Tlosa lonao lwa gago mo go se se bosula.
26  Jaaka kapoko go le selemo le pula ka nako ya thobo, fela jalo kgalalelo ga e tshwanele sematla.
2  Fela jaaka nonyane e na le lebaka la go tshaba le peolwane e na le lebaka la go fofa, fela jalo phutso ga e tle kwantle ga lebaka la mmatota.
3  Seme ke sa pitse, tomo ke ya esele, mme thupa ke ya mokwatla wa batho ba ba dimatla.
4  O se ka wa araba ope yo o sematla go ya ka boeleele jwa gagwe, gore le wena o se ka wa tshwana le ene.
5  Araba mongwe yo o sematla go ya ka boeleele jwa gagwe, gore a se ka a ipona a le botlhale.
6  Motho yo o latlhelang dikgang mo seatleng sa motho yo o sematla o tshwana le yo o kgaolang dinao tsa gagwe, le yo o nwang tshiamololo fela.
7  A maoto a setlhotsa a gile metsi? Foo go na le seane mo molomong wa dimatla.
8  Yo o galaletsang sematla o tshwana le yo o tswalelang leje mo mokoeng wa maje.
9  Jaaka mofero o o mitlwa o le mo seatleng sa letagwa, fela jalo seane se tsene mo molomong wa dimatla.
10  Motho yo o thapang sematla kgotsa yo o thapang bafeti ka tsela o tshwana le motho yo o hulang ka motswi yo o tlhabang sengwe le sengwe.
11  Sematla se boeletsa boeleele jwa sone fela jaaka ntša e boela kwa matlhatseng a yone.
12  A o bone motho yo o iponang a le botlhale? Sematla se na le tsholofelo e e fetang ya gagwe.
13  Setshwakga se rile: “Go na le tau mo tseleng, tau mo gare ga dipatlelo.”
14  Setswalo se nna se retologa mo tshitswaneng ya sone, mme setshwakga sone mo sekanamelong sa sone.
15  Setshwakga se tsentse seatla sa sone mo mogopong wa mokete; se lapile thata go se busetsa kwa molomong wa sone.
16  Setshwakga se ipona se le botlhale go feta ba ba supa ba ba ntshang phetolo e e utlwalang.
17  Ope fela yo o fetang mme a shakgalela komano e e seng ya gagwe o tshwana le yo o tshwarang ditsebe tsa ntša.
18  Fela jaaka setsenwa se se hulang dibetsa tse di konopiwang, metswi le loso,
19  go ntse jalo ka motho yo o tsieditseng mongwe ka ene mme a rile: “A ke ne ke sa itshamekele fela?”
20  Fa go se nang dikgong teng molelo o a tima, mme fa go se nang yo o senyang batho leina teng manganga a a kokobela.
21  Jaaka magala mo magaleng a a hibitseng le dikgong mo molelong, motho yo o ratang manganga o ntse jalo gore a tukise komano.
22  Mafoko a yo o senyang batho leina a tshwana le dilo tsa go metswa ka bogagaru, tse di fologelang kwa tengteng ga mpa.
23  Dipounama tse di tlhoafetseng mmogo le pelo e e bosula di tshwana le selefera e e manegilweng mo kapetleng ya sejana sa letsopa.
24  Motlhoi o itira yo o sa lemotshegeng ka dipounama tsa gagwe, mme mo teng ga gagwe o tsenya tsietso.
25  Le fa a dira lentswe la gagwe monate o se ka wa mo dumela, gonne go na le dilo di le supa tse di makgapha mo pelong ya gagwe.
26  Letlhoo le bipiwa ke tsietso. Bosula jwa gagwe bo tla bipololwa mo phuthegong.
27  Yo o epang kgatampi o tla wela mo go yone, mme yo o pitikololang leje—le tla boela kwa go ene.
28  Loleme lo lo maaka lo tlhoile yo lo mo gateletseng, mme molomo o o buang puo e e borethe o a ribegetsa.
11  Sekale se se tsietsang ke selo se se makgapha mo go Jehofa, mme selekanyabokete se se feletseng sa leje se a mo ipedisa.
2  A boikgodiso bo tlile? Foo tlontlologo e tla tla; mme botlhale bo na le ba ba boingotlo.
3  Bothokgami jwa ba ba thokgameng bo a ba goga, mme go dira ka tshokamo ga ba ba dirang ka boferefere go tla ba thopa.
4  Dilo tse di tlhwatlhwakgolo ga di na go nna le mosola mo letsatsing la tšhakgalo, mme tshiamo e tla golola mo losong.
5  Tshiamo ya yo o se nang molato ke yone e tla tlhamalatsang tsela ya gagwe, mme moikepi o tla wa mo boikepong jwa gagwe.
6  Tshiamo ya bathokgami ke yone e tla ba gololang, mme ba ba dirang ka boferefere ba tla tshwarwa ke keletso ya bone.
7  Fa motho yo o boikepo a swa, tsholofelo ya gagwe e a nyelela; le tebelelo e e theilweng mo maatleng e nyeletse.
8  Mosiami ke yo o namotsweng mo matshwenyegong, mme go tsena moikepi mo boemong jwa gagwe.
9  Yo e leng motlhanogi o senya mongwe ka ene ka molomo wa gagwe, mme basiami ba namolwa ka kitso.
10  Motse o itumela ka ntlha ya molemo wa basiami, mme go na le mokgosi wa boipelo fa baikepi ba nyelela.
11  Motse o godisiwa ka ntlha ya tshegofatso ya bathokgami, mme o rutlololwa ka ntlha ya molomo wa baikepi.
12  Yo o seng botlhale o nyaditse mongwe ka ene, mme motho wa temogo e kgolwane ke yo o didimalang.
13  Yo o tsamayatsamayang a senya batho leina o bipolola puo ya sephiri, mme yo o ikanyegang mo moyeng o bipa kgang.
14  Fa go se na kaelo e e botswerere, batho ba a wa; mme go na le poloko mo bagakoloding ba bantsi.
15  Motho ga a na go tsamaelwa ke dilo sentle ka gonne a dule moemedi wa motswakwa, mme yo o tlhoileng go newa seatla o nna a sena matshwenyego.
16  Mosadi yo o bontle bo gogelang ke ene yo o nnang le kgalalelo; mme bapatiki bone, ba nna le dikhumo.
17  Motho wa bopelonomi jwa lorato o direla moya wa gagwe ka tsela e e duelang, mme motho yo o setlhogo o tlisetsa mmele wa gagwe matlhabisa ditlhong.
18  Moikepi o dira dituelo tsa maaka, mme yo o jalang tshiamo, o dira papadi ya boammaaruri.
19  Yo o emelang tshiamo a nitame o tla bona botshelo, mme yo o lelekisang se se bosula o tla bona loso lwa gagwe.
20  Ba ba dipelo tse di sokameng ba makgapha mo go Jehofa, mme ba ba se nang molato mo tseleng ya bone ba a mo ipedisa.
21  Le fa seatla se kopana le seatla, motho yo o bosula ga a na go tlogelwa a sa otlhaiwa; mme bana ba basiami ruri ba tla falola.
22  Jaaka lenyena la nko la gouta mo sefeneng sa kolobe, mosadi yo montle mme a fapoga tlhaloganyo o ntse jalo.
23  Keletso ya basiami eleruri e molemo; tsholofelo ya baikepi ke tšhakgalo.
24  Go na le yo o gasamisang mme le fa go ntse jalo a oketsega; le yo o ithibang mo go se se siameng, mme go felela fela ka letlhoko.
25  Moya o o pelotshweu o tla nontshiwa, mme yo o nosetsang ba bangwe ka bopelotshweu le ene o tla nosediwa ka bopelotshweu.
26  Yo o thibelang dijo tsa ditlhaka—batho ba tla mo hutsa, mme tlhogo ya yo o letlang gore di rekwe e tla segofadiwa.
27  Yo o batlang molemo o tla nna a batla kamogelo; mme fa e le yo o batlang bosula, bo tla tla mo go ene.
28  Yo o ikanyang dikhumo tsa gagwe—o tla wa; mme basiami ba tla tlhogonolofala fela jaaka dikala tse di nang le makakaba.
29  Le fa e le mang yo o tlisetsang ntlo ya gagwe matlhabisa ditlhong, o tla rua phefo; mme motho yo o seeleele o tla nna motlhanka wa yo o pelo e botlhale.
30  Maungo a mosiami ke setlhare sa botshelo, mme yo o gapang meya o botlhale.
31  Bona! Mosiami—o tla duelwa mo lefatsheng. A bo moikepi le moleofi bone ba tla duelwa bogolo jang ne!
8  A botlhale ga bo nne bo tlhaeletsa, le temogo a ga e nne e ntsha lentswe la yone?
2  Bo eme kwa godimo ga bogodimo, fa tseleng, kwa makopanelong a ditsela.
3  Fa thoko ga dikgoro, kwa kgorong ya motse, bo ntse bo goela kwa godimo kwa botsenong jwa dikgoro:
4  “Ke goela kwa go lona, lona batho, mme lentswe la me le ya kwa baneng ba batho.
5  Lona ba ba se nang maitemogelo, tlhaloganyang botlhale; mme lona dimatla, tlhaloganyang pelo.
6  Reetsang, gonne ke bua ka dilo tse di kwa pelepele, mme ke bula dipounama tsa me kaga thokgamo.
7  Gonne magalapa a me a buela boammaaruri kwa tlase; mme boikepo ke selo se se makgapha mo dipounameng tsa me.
8  Mafoko otlhe a molomo wa me a siame. Mo gare ga one ga go na sepe se se kgopameng kgotsa se se sokameng.
9  Otlhe a tlhamalalela kwa go yo o lemogang, e bile a thokgame mo go ba ba bonang kitso.
10  Tsayang kotlhao ya me e seng selefera, le kitso go na le gouta e e di gaisang tsotlhe.
11  Gonne botlhale bo botoka go na le dikorale, mme dilo tse dingwe tsotlhe tse di itumedisang ga di ka ke tsa lekanngwa le jone.
12  “Nna, botlhale, ke agile le bonokopela mme ke bona kitso ya bokgoni jwa go akanya.
13  Go boifa Jehofa go raya go tlhoa bosula. Boikgodiso le boikgogomoso le tsela e e bosula le molomo o o tletseng tshokamo ke di tlhoile.
14  Ke na le kgakololo le botlhale jo bo mosola. Nna—tlhaloganyo; ke na le thata.
15  Dikgosi di nna di busa ka nna, mme badiredi ba ba kwa godimo ba nna ba laolela tshiamo.
16  Ka nna, dikgosana di nna di busa e le dikgosana, le batlotlegi botlhe ba atlhola ka tshiamo.
17  Nna ke rata ba ba nthatang, mme ba ba mpatlang ke bone ba ba mponang.
18  Ke na le dikhumo le kgalalelo, dilo tse di tlhwatlhwakgolo tsa boswa le tshiamo.
19  Maungo a me a botoka go feta gouta, go feta gouta e e itshekileng, le kungo ya me e botoka go feta selefera e e di gaisang tsotlhe.
20  Ke tsamaya mo tselaneng ya tshiamo, mo gare ga ditsela tsa katlholo,
21  go dira gore ba ba nthatang ba nne le dilwana; mme ke nna ke tladitse matlo a bone a polokelo.
22  “Jehofa o nketshitse ke le tshimologo ya tsela ya gagwe, ke le wa ntlha mo go tse a di fitlheletseng bogologolo.
23  Ke ne ka tlhongwa go tswa bosasimologeng, go tswa kwa tshimologong, go tswa metlheng ya bogologolo pele ga lefatshe.
24  Ke ne ka tsholwa jaaka e kete ke ka ditlhabi tsa pelegi fa go ne go se na bodiba jo bo boteng jwa metsi, fa go ne go se na metswedi e e neng e tletse metsi thata.
25  Pele ga fa dithaba di tlhongwa, pele ga dithota, ke ne ka tsholwa jaaka e kete ka ditlhabi tsa pelegi,
26  fa a ne a ise a dire lefatshe le mafelo a a bulegileng le karolo ya ntlha ya lorole lo logolo lwa naga e e ungwang.
27  Fa a ne a baakanya magodimo ke ne ke le teng; fa a ne a laolela gore bodiba jo bo boteng jwa metsi bo nne kgolokwe,
28  fa a ne a nitamisa maru a magolo kwa godimo, fa a ne a nonotsha metswedi ya bodiba jo bo boteng jwa metsi,
29  fa a ne a tlhomela lewatle molao wa gagwe gore metsi a se ka a tlola taelo ya gagwe, fa a ne tlhomela metheo ya lefatshe molao,
30  foo ke ne ke le fa thoko ga gagwe ke le modiri yo o setswerere, mme ka nna yo o neng a ratwa ke ene ka tsela e e kgethegileng letsatsi le letsatsi, ke itumela fa pele ga gagwe ka dinako tsotlhe,
31  ke itumelela naga e e ungwang ya lefatshe la gagwe, mme dilo tse ke neng ke di rata di ne di na le bomorwa batho.
32  “Jaanong lona barwa, ntheetsang; ee, go itumela ba ba bolokang ditsela tsa me.
33  Reetsang kotlhao mme lo tlhalefe, mme lo se ka lwa tlhokomologa ka gope.
34  Go itumela motho yo o ntheetsang ka go nna a thantse fa dikgorong tsa me letsatsi le letsatsi, ka go lebelela dikota tsa dikgoro tsa me.
35  Gonne yo o mponang ruri o tla bona botshelo, mme o nna le kamogelo e e tswang kwa go Jehofa.
36  Mme yo o ntlhokang o direla moya wa gagwe tshiamololo; botlhe ba ba ntlhoileng thata ke ba ba ratang loso.”
30  Mafoko a ga Agure morwa Jake, molaetsa o o botlhokwa thata. Puo ya monna yo o nonofileng a bua le Ithiele, Ithiele le Ukale.
2  Gonne nna ke yo o sa akanyeng go feta mongwe le mongwe, mme ga ke na tlhaloganyo ya batho;
3  e bile ga ke a ithuta botlhale; mme ga ke itse kitso ya Yo O Boitshepotshepo.
4  Ke mang yo o tlhatlogetseng kwa legodimong gore a tle a fologe? Ke mang yo o phuthetseng phefo mo magofing a diatla tsoopedi? Ke mang yo o phuthetseng metsi ka seaparo? Ke mang yo o tlhatlositseng mafelelo otlhe a lefatshe? Leina la gagwe ke mang le leina la morwawe, fa e le gore o a itse?
5  Lefoko lengwe le lengwe la Modimo le itshekisitswe. Ke thebe mo go ba ba tshabelang kwa go ene.
6  O se ka wa oketsa mafoko a gagwe gore a tle a se ka a go kgalemela, le gore o se ka wa supiwa o le moaki.
7  Ke go kopile dilo di le pedi. O se ka wa gana ka tsone pele ga ke swa.
8  O tlosetse lefoko le le seng boammaaruri le le le akang kgakala le nna. O se ka wa nnaya lehuma le fa e le dikhumo. Mma ke je dijo tse ke di laoletsweng,
9  gore ke se ka ka kgora mme ka go latola ka re: “Jehofa ke mang?” le gore ke se ka ka humanega mme ka utswa ka gobolola leina la Modimo wa me.
10  O se ka wa senya motlhanka leina mo go mong wa gagwe, gore a se ka a go hutsa, le gore o tle o se ka wa tsewa o le molato.
11  Go na le kokomana e e hutsang rraayone le e e sa bakeng mmaayone.
12  Go na le kokomana e e itshekileng mo matlhong a yone e e sa tlhatswiwang mantle a yone.
13  Go na le kokomana e matlho a yone a ikgodisitseng jang ne! le e matlho a yone a a phatsimang a tsholeditsweng.
14  Go na le kokomana e meno a yone e leng ditšhaka le e marapo a yone a ditlhaa e leng dithipa tse di tlhabang, gore e je ba ba bogisiwang e ba tlose mo lefatsheng le bahumanegi mo gare ga batho.
15  Menopi e na le barwadi ba babedi ba ba goang ba re: “Naya! Naya!” Go na le dilo di le tharo tse di sa kgotsofaleng, di nnè tse di sa reng: “Go lekane!”
16  Sheole le sebopelo se se thibetsweng, lefatshe le le sa kgotsofalelang metsi, le molelo o o sa reng: “Go lekane!”
17  Leitlho le le sotlang rre le leo le nyatsang go utlwa mmè—le tla gonngwa ke magakabe a mokgatšha o o phothoselang mme bana ba ntsu ba tla le ja.
18  Go na le dilo di le tharo tse di itshupileng di gakgamatsa thata mo go nna, le tse nnè tse ke iseng ke di itse:
19  tsela ya ntsu mo magodimong, tsela ya noga mo lefikeng, tsela ya sekepe mo gare ga lewatle le tsela ya monna yo o nonofileng a na le morweetsana.
20  Tsela ya mosadi wa seaka ke e: o jele mme o iphimotse molomo a bo a re: “Ga ke a dira phoso epe.”
21  Dilo di tharo tse lefatshe le fuduegileng ka ntlha ya tsone, mme di nnè tse le sa kgoneng go itshoka ka ntlha ya tsone:
22  ka ntlha ya motlhanka fa a busa e le kgosi, le mongwe yo o se nang tlhaloganyo fa a na le dijo tse di lekaneng;
23  ka ntlha ya mosadi yo o tlhoilweng fa a tserwe go nna mosadi yo o nyetsweng, le lelata fa le gapela mohumagadi wa lone thuo.
24  Go na le dilo di le nnè tse di nnye go di feta tsotlhe mo lefatsheng, mme di botlhale ka tlholego:
25  ditshoswane ke setšhaba se se sa nonofang, mme di baakanya dijo tsa tsone selemo;
26  dipela ga se setšhaba se se thata, le fa go ntse jalo di aga ntlo ya tsone mo godimo ga lefika le legolo;
27  tsie ga e na kgosi, mme yotlhe e tswa e kgaogantswe ka ditlhopha;
28  mmamagwatagwatane o itshwarelela ka diatla mme o mo ntlong e kgolo ya segosi.
29  Go na le di le tharo tse di dirang sentle mo lobelong lo di tsamayang ka lone, le tse nnè tse di dirang sentle fa di ntse di tsamaya:
30  tau, e e leng thata go feta dibatana tsotlhe le e e sa boeleng morago fa pele ga ga ope;
31  ntša e e tsomang kgotsa phoko, le kgosi ya setlhopha sa masole a batho ba yone.
32  Fa o dirile ka go tlhoka tlhaloganyo ka go itsholetsa, fa o nnela go akanya ka gone, baya seatla mo molomong.
33  Gonne go kgotlhokgotsha mashi go ntsha botoro, mme go tamola nko go ntsha madi, go tlhotlheletsa bogale gone go tlisa komano.
16  Motho wa mo lefatsheng o rulaganya dikakanyo tsa pelo, mme karabo ya loleme e tswa kwa go Jehofa.
2  Ditsela tsotlhe tsa motho di itshekile mo matlhong a gagwe, mme Jehofa o tlhatlhoba meya.
3  Pitikela ditiro tsa gago mo go Jehofa mme dithulaganyo tsa gago di tla tlhomamisiwa thata.
4  Jehofa o diretse sengwe le sengwe boikaelelo jwa gagwe, ee, le moikepi letsatsi le le bosula.
5  Mongwe le mongwe yo o pelo e ikgogomosang ke selo se se makgapha mo go Jehofa. Seatla se ka nna sa gokagana le seatla, mme motho ga a na go gololesega mo kotlhaong.
6  Tlolo e direlwa tetlanyo ka bopelonomi jwa lorato le boammaaruri, mme motho o fapoga bosula ka go boifa Jehofa.
7  Fa Jehofa a ipelela ditsela tsa motho o dira gore le baba ba gagwe ba nne mo kagisong le ene.
8  Bonnye jo bo nang le tshiamo bo botoka go gaisa dikungwa tse dintsi tse di se nang tshiamiso.
9  Pelo ya motho wa mo lefatsheng e ka nna ya tlhama tsela ya gagwe, mme Jehofa ke ene a kaelang dikgato tsa gagwe.
10  Tshwetso e e tlhotlheleditsweng e tshwanetse go nna mo dipounameng tsa kgosi; molomo wa yone ga o a tshwanela go itshupa o sa ikanyege mo katlholong.
11  Lonaka lo lo siameng lwa selekanyi le sekale se se siameng ke tsa ga Jehofa; dilekanyabokete tsotlhe tsa leje tsa kgetsi ke tiro ya gagwe.
12  Go dira boikepo ke selo se se makgapha mo dikgosing, gonne ke ka tshiamo setulo sa bogosi se tlhomamisiwang ka thata.
13  Dipounama tsa tshiamo di ipedisa kgosi e kgolo; mme e rata yo o buang dilo tse di thokgameng.
14  Tšararego ya kgosi e raya barongwa ba loso, mme motho yo o botlhale ke yo o e tilang.
15  Go na le botshelo mo leseding la sefatlhego sa kgosi, mme kamogelo ya yone e tshwana le leru la pula ya dikgakologo.
16  A bo go bona botlhale go le botoka thata jang ne go na le gouta! Mme go bona tlhaloganyo go tshwanetse ga tlhophiwa go gaisa selefera.
17  Tsela e kgolo ya bathokgami ke go fapoga bosula. Yo o dibelang tsela ya gagwe o boloka moya wa gagwe.
18  Boikgogomoso bo tla pele ga go thubagana, mme moya o o mabela o tla pele ga go kgotšwa.
19  Go botoka go nna le moya o o ikokobeditseng le ba ba pelonolo go na le go kgaogana thopo le ba ba ikgodisang.
20  Yo o bontshang temogo mo kgannyeng o tla bona molemo, mme go itumela yo o ikanyang Jehofa.
21  Yo o pelo e botlhale o tla bidiwa tlhaloganyo, mme yo o dipounama di monate o oketsa tlhotlheletso.
22  Temogo ke sediba sa botshelo mo go beng ba yone; mme kotlhao ya dieleele ke boeleele.
23  Pelo ya yo o botlhale e dira gore molomo wa gagwe o bontshe temogo, mme e tsenya tlhotlheletso mo dipounameng tsa gagwe.
24  Mafoko a a itumedisang ke lomepe lwa tswina ya dinotshe, a monate mo moyeng e bile ke phodiso ya marapo.
25  Go na le tsela e e thokgameng fa pele ga motho, mme bokhutlo jwa yone morago ga moo ke ditsela tsa loso.
26  Moya wa yo o dirang ka natla o mo diretse ka natla, ka gonne molomo wa gagwe o mo pitlaganyeditse.
27  Motho yo o se nang molemo wa sepe o epolola se se bosula, mme mo dipounameng tsa gagwe go na le molelo o o fisang, jaaka go ka tualo.
28  Motho wa maano o nna a baka manganga, mme yo o senyang batho leina o kgaoganya ba ba tlwaelaneng.
29  Motho wa thubakanyo o tla faposa mongwe ka ene, mme ruri o mo tsamaisa mo tseleng e e sa siamang.
30  O bonya ka matlho a gagwe gore a loge maano. Ruri o wetsa bosula ka go moma dipounama tsa gagwe thata.
31  Botlhogoputswa ke serwalo sa bontle fa bo bapalwa ka tsela ya tshiamo.
32  Yo o bonya go galefa o botoka go gaisa monna yo o thata, mme yo o laolang moya wa gagwe o botoka go gaisa yo o thopang motse.
33  Bola bo latlhelwa mo seropeng, mme tshwetso nngwe le nngwe ya jone e tswa kwa go Jehofa.
18  Yo o itlhaolang o tla batla tlhologelelo ya gagwe ya bopelotshetlha; o tla nna kgatlhanong le botlhale jotlhe jo bo mosola.
2  Ope fela yo o sematla ga a itumedisiwe ke temogo, kwantle ga gore pelo ya gagwe e bipologe.
3  Fa moikepi a tsena, le lenyatso le tshwanetse go tsena; mme mmogo le tlontlologo go na le kgobo.
4  Mafoko a molomo wa motho ke metsi a a boteng. Sediba sa botlhale ke molatswana o o phothoselang.
5  Go bontsha tlhaolele mo moikeping ga go molemo, le fa e le go kgaphela yo o siameng kwa thoko mo katlholong.
6  Dipounama tsa sematla di tsena mo komanong, mme molomo wa gagwe o bitsa dititeo.
7  Molomo wa sematla ke tshenyego ya sone, mme dipounama tsa sone ke seru sa moya wa sone.
8  Mafoko a yo o senyang batho leina a tshwana le dilo tse di mediwang ka bogagaru, tse di fologelang kwa tengteng ga mpa.
9  Gape, yo o nyafalang mo tirong ya gagwe—ke morwarraagwe motho yo o senyang.
10  Leina la ga Jehofa ke tora e e nonofileng. Mosiami o sianela mo go yone mme o a sirelediwa.
11  Dilo tse di tlhwatlhwakgolo tsa mohumi ke motse wa gagwe o o nonofileng, mme di ntse jaaka lobota lo lo sireletsang mo mogopolong wa gagwe.
12  Pele ga go thubagana pelo ya motho e mabela, mme go na le boikokobetso pele ga kgalalelo.
13  Fa ope a fetola kgang pele a e utlwa, seo ke boeleele mo go ene le matlhabisa ditlhong.
14  Moya wa motho o ka itshokela botlhoko jwa gagwe; mme fa e le moya o o hutsafetseng one, ke mang yo o ka o itshokelang?
15  Pelo ya yo o nang le tlhaloganyo e bapala kitso, mme tsebe ya ba ba botlhale e senka go bona kitso.
16  Mpho ya motho e tla mmulela sebaka se segolo, mme e tla mo gogela fa pele ga batho ba bagolo.
17  Wa ntlha mo kgetsing ya gagwe ya molao o siame; mongwe ka ene o a tsena mme a mo hukutse.
18  Bola bo fedisa manganga, mme bo kgaoganya ba ba thata.
19  Morwarra motho yo o fosediwang o thata go feta motse o o nonofileng; mme go na le manganga a a tshwanang le mophakalego wa tora ya bonno.
20  Mpa ya motho e kgorisiwa ke maungo a molomo wa gagwe; o tla kgotsofadiwa le ke kungo ya dipounama tsa gagwe.
21  Loso le botshelo di mo maatleng a loleme, mme yo o lo ratang o tla ja maungo a lone.
22  A motho o bone mosadi yo o molemo? O bone selo se se molemo, e bile o amogelwa ke Jehofa.
23  Motho wa mohumanegi o dira dikopo tse di tlhoafetseng, mme yo o humileng o araba ka tsela e e nonofileng.
24  Go na le balekane ba ba sekametseng mo go senyaneng mme go na le tsala e e ngaparelang go gaisa morwarra motho.
17  Go botoka senkgwe se se omeletseng se se nang le tidimalo go na le ntlo e e tletseng ditlhabelo tsa komano.
2  Motlhanka yo o bontshang temogo o tla busa mosimane yo o itshwarang ka tsela e e tlhabisang ditlhong, mme o tla nna le kabelo ya boswa mo gare ga bomorwarraagwe.
3  Pitsa e e itshekisang ke ya selefera e bile leubelo ke la gouta, mme Jehofa ke ene motlhatlhobi wa dipelo.
4  Modirabosula o tlhwaela tsebe pounama e e utlwisang botlhoko. Moaki o sekegela tsebe loleme lo lo bakang dipitlagano.
5  Yo o sotlang mohumanegi o kgobile Modiri wa gagwe. Yo o ipelelang matlhotlhapelo a yo mongwe ga a na go gololesega mo kotlhaong.
6  Serwalo sa bannabagolo ke bana ba bana, mme bontle jwa basimane ke borraabone.
7  Gonne pounama ya thokgamo ga e tshwanele ope yo o se nang tlhaloganyo. A bo pounama ya maaka e sa tshwanele motlotlegi segolo jang ne!
8  Mpho ke leje le le bonang kamogelo mo matlhong a mong wa lone yo mogolo. O a atlega gongwe le gongwe kwa a fapogelang teng.
9  Yo o bipang tlolo o batla lorato, mme yo o nnelang go bua ka kgang o kgaoganya ba ba itsaneng.
10  Kgalemelo e tsena kwa teng mo go yo o nang le tlhaloganyo go na le go itaya sematla ga lekgolo.
11  Yo o bosula o nna a batla botsuolodi fela, mme morongwa yo o rongwang kwa go ene o setlhogo.
12  A motho a kopane le bera e e amogilweng bana go na le go kopana le ope yo o sematla mo boeleeleng jwa gagwe.
13  Fa e le ope yo o duelang molemo ka bosula, bosula ga bo na go tswa mo ntlong ya gagwe.
14  Tshimologo ya manganga e tshwana le yo o bulelang metsi; ka jalo pele ga komano e tsoga, tswa o tsamaye.
15  Ope fela yo o bolelang moikepi e le yo o siameng le ope fela yo o bolelang mosiami e le yo o boikepo—boobabedi ke selo se se makgapha mo go Jehofa.
16  Ke ka ntlha yang fa go na le tlhwatlhwa ya go bona botlhale mo seatleng sa sematla, mme se se na pelo?
17  Molekane wa boammaaruri o lorato ka dinako tsotlhe, mme ke morwarramotho yo o tsholetsweng nako ya fa go na le matshwenyego.
18  Motho yo o seng botlhale o naya ba bangwe diatla, o nna moemedi yo o feletseng fa pele ga molekane wa gagwe.
19  Ope fela yo o ratang tlolo o rata go lwa. Ope fela yo o dirang tsela ya gagwe ya botseno go nna kwa godimo o batla go thubagana.
20  Yo o pelo e e sokameng ga a na go bona molemo, mme yo o loleme lo retologileng o tla wela mo masetlapelong.
21  Ope fela yo o nnang rraagwe ngwana yo o sematla—ke khutsafalo mo go ene; mme rraagwe ngwana yo o se nang tlhaloganyo ga a ipele.
22  Pelo e e ipelang e dira sentle jaaka kalafi, mme moya o o hutsafetseng o omisa marapo.
23  Yo o boikepo o tla tsaya pipamolomo mo sehubeng gore a obe ditselana tsa katlholo.
24  Botlhale bo fa pele ga sefatlhego sa yo o tlhaloganyang, mme matlho a sematla a kwa ntlheng ya lefatshe.
25  Morwa yo o sematla ke matshwenyego mo go rraagwe le botlhoko mo go yo o mmelegeng.
26  Mo godimo ga moo, go lefisa mosiami ga go molemo. Go itaya batlotlegi go kgatlhanong le se se thokgameng.
27  Ope fela yo o thibelang mafoko a gagwe o na le kitso, mme motho yo o nang le temogo o na le moya o o ritibetseng.
28  Le eleng ope fela yo o seeleele, fa a didimala, o tla tsewa a le botlhale; le ope yo o tswalang dipounama tsa gagwe, o tla tsewa jaaka yo o nang le tlhaloganyo.
9   Botlhale jwa boammaaruri bo agile ntlo ya jone; bo betlile dipilara tsa jone tse supa.
2  Bo rulagantse go tlhaba phologolo; bo tlhakantse beine ya jone; go feta moo, bo rulagantse tafole ya jone.
3  Bo rometse bahumagatsana ba jone ba ba bo tlhokomelang, gore bo tle bo tlhaeletse kwa godimo ga motse:
4  “Le fa e le mang yo o se nang maitemogelo, a a fapogele fano.” Le fa e le mang yo o seng botlhale—o mo reile a re:
5  “Tlang, lo iphepe ka senkgwe sa me lo bo lo nne le seabe mo go nweng beine e ke e tlhakantseng.
6  Tlogelang ba ba se nang maitemogelo mme lo tswelele lo tshela, lo tsamaye lo tlhamaletse mo tseleng ya tlhaloganyo.”
7  Yo o siamisang mosotli o itlisetsa tlontlologo, mme yo o kgalemang mongwe yo o boikepo—o itlisetsa bogole.
8  O se ka wa kgalemela mosotli, gore a se ka a go tlhoa. Kgalemela motho yo o botlhale mme o tla go rata.
9  Naya motho yo o botlhale mme o tla nna botlhale le go feta. Naya mongwe yo o siameng kitso mme o tla oketsa go ithuta.
10  Go boifa Jehofa ke tshimologo ya botlhale, mme kitso ya Yo O Boitshepotshepo ke se tlhaloganyo e leng sone.
11  Gonne malatsi a gago a tla nna mantsi ka nna, mme o tla okelediwa dingwaga tsa botshelo.
12  Fa o tlhalefile, o itlhalefetse; mme fa o sotlile, o tla go sikara o le esi.
13  Mosadi yo o sematla o tsosa modumo. Ke seeleele mme ga a itse sepe le e seng.
14  Mme o ntse fa botsenong jwa ntlo ya gagwe, mo setulong, mo mafelong a a kwa godimo a motse,
15  gore a tlhaeletse ba ba fetang ka tsela, ba ba tlhamalalang mo ditselaneng tsa bone:
16  “Le fa e le mang yo o se nang maitemogelo a fapogele fano.” Le fa e le mang yo o seng botlhale—le ene o mo reile a re:
17  “Metsi a a utswilweng a monate, le senkgwe se se jelwang mo sephiring—se monate.”
18  Mme ga a itse gore ba ba se nang maatla mo losong ba teng, gore ba a ba biditseng ba kwa mafelong a a kwa tlasetlase a Sheole.
28  Baikepi ba a tshaba fa go se na yo o ba latelelang, mme basiami ba tshwana le tawana e e itshepileng.
2  Ka ntlha ya tlolo ya lefatshe, dikgosana tsa lone tse di tlhatlhamanang di dintsi, mme kgosana e tla nna nako e telele ka motho yo o nang le temogo yo o nang le kitso ya se se siameng.
3  Motho yo o nonofileng yo o humanegileng le yo o tsietsang ba maemo a a kwa tlase o tshwana le pula e e gogolang gore go sale go se na dijo.
4  Ba ba tlogelang molao ba baka moikepi, mme ba ba bolokang molao ba a ba galefela.
5  Batho ba ba ineeletseng bosula ga ba ka ke ba tlhaloganya katlholo, mme ba ba senkang Jehofa ba ka tlhaloganya sengwe le sengwe.
6  Go botoka mohumanegi yo o tsamayang mo bothokgaming jwa gagwe go na le ope yo sokameng mo ditseleng tsa gagwe, le fa a humile.
7  Morwa yo o tlhaloganyang o boloka molao, mme yo o nnang molekane le ba ba jang bobe o tlhabisa rraagwe ditlhong.
8  Yo o ntsifatsang dilo tsa gagwe tse di tlhwatlhwakgolo ka morokotso le ka koketso e ntsi thata o di phuthela yo o utlwelang ba maemo a a kwa tlase botlhoko.
9  Yo o faposang tsebe ya gagwe mo go utlweng molao—le thapelo ya gagwe ke selo se se makgapha.
10  Yo o dirang gore bathokgami ba timelele mo tseleng e e bosula o tla wela mo kgatamping ya gagwe, mme ba ba se nang molato ba tla rua molemo.
11  Motho yo o humileng o ipona a le botlhale, mme wa maemo a a kwa tlase yo o nang le temogo o a mo tlhatlhoba.
12  Fa basiami ba itumela, go na le bontle jo bogolo; mme fa baikepi ba nanoga, motho o ikgakisa batho.
13  Yo o bipang ditlolo tsa gagwe ga a na go atlega, mme yo o di ipolelang a bo a di tlogela o tla utlwelwa botlhoko.
14  Go itumela motho yo o boifang ka metlha, mme yo o thatafatsang pelo ya gagwe o tla wela mo masetlapelong.
15  Mmusi yo o boikepo mo bathong ba maemo a a kwa tlase o tshwana le tau e e dumang le bera e e kubugang.
16  Moeteledipele yo o tlhokang temogo ya boammaaruri le ene o na le ditiro tse dintsi tsa boferefere, mme yo o tlhoileng poelo e e sa siamang o tla lelefatsa malatsi a gagwe.
17  Motho yo o imelwang ke molato wa madi a moya o tla tshabela kwa kgatamping. A ba se ka ba mo tshwara.
18  Yo o tsamayang ka go tlhoka molato o tla bolokwa, mme yo o sokamisitsweng mo ditseleng tsa gagwe o tla wa.
19  Yo o lemang mmu wa gagwe o tla nna le senkgwe se se ntsi, mme yo o latelelang dilo tse di se nang mosola o tla nna le lehuma le le ntsi.
20  Motho wa ditiro tse di ikanyegang o tla nna le masego a mantsi, mme yo o potlakelang go nna le dikhumo ga a na go nna a se na molato.
21  Go bontsha tlhaolele ga go a siama, le gore monna yo o nonofileng a dire tlolo ka ntlha ya thathana ya senkgwe.
22  Motho yo o leitlho le tswelang dilo pelo o itlhaganelela dilo tse di tlhwatlhwakgolo, mme ga a itse gore o tla tlelwa ke letlhoko.
23  Yo o kgalemelang motho e tla re morago a bone kamogelo go feta yo o buang puo e e borethe ka loleme lwa gagwe.
24  Yo o thukuthang rraagwe le mmaagwe mme a re: “Ga se tlolo,” ke molekane wa motho yo o senyang.
25  Yo o moya o ikgodisang o tsosa manganga, mme yo o ikanyang Jehofa o tla nontshiwa.
26  Yo o ikanyang pelo ya gagwe o sematla, mme yo o tsamayang ka botlhale ke ene yo o tla falolang.
27  Yo o abelang mohumanegi ga a na go tlhoka, mme yo o fitlhang matlho a gagwe o tla hutsiwa gantsi.
28  Fa baikepi ba nanoga, motho o a iphitlha; mme fa ba nyelela, basiami ba nna bantsi.
27  O se ka wa ipelafatsa ka letsatsi le le latelang, gonne ga o itse gore letsatsi leo le tla tla ka eng.
2  E kete o ka bakwa ke motswakwa, e seng ke molomo wa gago; e kete motho wa moeng a ka dira jalo, e seng dipounama tsa gago.
3  Bokete jwa leje le morwalo wa motlhaba—mme go tshwenyega ga seeleele go bokete go di feta ka bobedi.
4  Go na le bosetlhogo jwa tšararego, le morwalela wa bogale, mme ke mang yo o ka emang fa pele ga lefufa?
5  Kgalemelo e e senotsweng e botoka go gaisa lorato lo lo subilweng.
6  Dintho tse di bakwang ke moratiwa di a ikanyega, mme dikatlo tsa motlhoi ke dilo tse di tshwanetseng go kopiwa ka tlhoafalo.
7  Moya o o kgotsofetseng o tla gataka tswina ya dinotshe ya lomepe, mme sengwe le sengwe se se bogalaka se botshe mo moyeng o o tshwerweng ke tlala.
8  Fela jaaka nonyane e e tshabang mo sentlhageng sa yone, motho yo o tshabang mo lefelong la gagwe o ntse jalo.
9  Leokwane le maswalo di ipedisa pelo, le bomolemo jwa molekane wa motho ka ntlha ya kgakololo ya moya.
10  O se ka wa tlogela molekane wa gago kgotsa molekane wa ga rrago, mme o se ka wa tsena mo ntlong ya ga morwarrago mo letsatsing la masetlapelo a gago. Moagelani yo o gaufi o botoka go na le morwarra motho yo o kgakala.
11  Tlhalefa morwaaka, mme o ipedise pelo ya me, gore ke tle ke fetole ene yo o nkgobang.
12  Yo o botlhale yo o boneng masetlapelo o ne a iphitlha; ba ba se nang maitemogelo ba ba fetileng ba bogile matswela a a botlhoko.
13  Tsaya seaparo sa motho, fa e le gore o emetse motswakwa; mme mo kgannyeng ya mosadi o sele, o tseye sebeelo mo go ene.
14  Yo o bakang mongwe ka ene ka lentswe le le kwa godimo phakela, o tla kaiwa e le phutso.
15  Borulelo jo bo nelang jo bo lelekang motho mo letsatsing la pula ya medupe le mosadi yo o ratang manganga di a tshwana.
16  Ope fela yo o mo sireleditseng o sireleditse phefo, mme seatla sa gagwe sa moja se kopana le leokwane.
17  Tshipi e loodiwa ke tshipi. Fela jalo motho o lootsa sefatlhego sa yo mongwe.
18  Yo o dibelang setlhare sa mofeige o tla ja maungo a sone, mme yo o disang mong wa gagwe o tla tlotlwa.
19  Jaaka mo metsing sefatlhego se lebagana le sefatlhego, ka jalo pelo ya motho e lebagana le ya motho.
20  Sheole le lefelo la tshenyego ga di kgotsofale; le matlho a motho ga a kgotsofale.
21  Pitsa e e itshekisang ke ya selefera, leubelo ke la gouta; mme motho o lekwa go ya ka pako ya gagwe.
22  Le fa o ka thuga seeleele boleta ka motshe mo kikeng, mo gare ga ditlhaka tse di tlhobotsweng, boeleele jwa sone ga bo na go tswa mo go sone.
23  O tshwanetse go itse ponalo ya letsomane la gago sentle. Tlhoma pelo ya gago mo metlhapeng ya gago;
24  gonne letlotlo ga le na go nna teng ka bosakhutleng, le fa e le serwalo sa bogosi go nna teng mo dikokomaneng tsotlhe.
25  Bojang jo botala bo tlogile, mme bojang jo bosha bo tlhogile, le dimela tsa dithaba di phuthilwe.
26  Diphelefu tse dipotlana ke tsa diaparo tsa gago, le diphoko ke tlhwatlhwa ya tshimo.
27  Mme go na le mashi a dipodi a a lekaneng dijo tsa gago, a dijo tsa ba ntlo ya gago, le dilo tsa go itshedisa tsa basetsana ba gago.
7  Morwaaka, boloka mafoko a me, mme e kete o ka boloka ditaelo tsa me mo go wena.
2  Boloka ditaelo tsa me mme o tswelele o tshela, le molao wa me jaaka thaka ya matlho a gago.
3  Di bofelele mo menwaneng ya gago, o bo o di kwale mo sekwalelong sa pelo ya gago.
4  Raya botlhale o re: “O kgaitsadiake”; mme e kete o ka bitsa tlhaloganyo o re “O wa losika,”
5  gore di go dise mo mosading wa motswakwa, mo mothong wa moeng yo o rethefaditseng mafoko a gagwe.
6  Gonne ke ne ka leba kwa tlase ka fenstere ya me, ka marofana a me,
7  gore ke tle ke tlhodumele ba ba se nang maitemogelo. Ke ne ke kgatlhegela go lemoga lekau le le seng botlhale mo basimaneng,
8  le le fetang ka mmila gaufi le sekhutlo sa mosadi yoo, le le gwantang mo tseleng le ya kwa ntlong ya gagwe,
9  ka lotlatlana, maitseboa, fa bosigo le letobo di atamela.
10  Mme bona! go ne go na le mosadi a tlile go mo kgatlhantsha, a apere seaparo sa seaka e bile a le pelo e e boferefere.
11  O tsosa modumo e bile o tlhogo e thata. Dinao tsa gagwe ga di nne mo ntlong ya gagwe.
12  Jaanong o kwa ntle, a tloge a ye kwa dipatlelong, mme o lalela gaufi le sekhutlo sengwe le sengwe.
13  O mo tshwere mme a mo atla. A beta pelo, mme a simolola go mo raya a re:
14  “Ke neilwe ditlhabelo tsa kabalano e le tiro. Gompieno ke duetse maikano a me.
15  Ke gone ka moo ke tlileng go go kgatlhantsha, go batla sefatlhego sa gago, gore ke tle ke go bone.
16  Ke kgabisitse bolawana jwa me ka matsela a a apesang, ka dilo tse dintsi tse di mebala, leloba la Egepeto.
17  Ke kgatšhitse bolao jwa me ka mera, mekgwapha le sinamone.
18  Tla, mme re nwe lorato ka botlalo go fitlha mo mosong; tla re ipelelane ka ditiro tse di bontshang lorato.
19  Gonne monna wa me ga a yo mo ntlong ya gagwe; o tsere loeto lo loleele.
20  O tsere kgetsi ya madi mo seatleng sa gagwe. O tla tla mo ntlong ya gagwe ka letsatsi la ngwedi o o tletseng.”
21  O mo timeditse ka go mo tlhotlheletsa thata. O mo faposa ka borethe jwa dipounama tsa gagwe.
22  Ka tshoganyetso o mo sala morago, jaaka poo e e tlang go tlhabiwa, le jaaka e kete o bofetswe go newa kotlhao e e newang seeleele,
23  go fitlha motswi o fatola sebete sa gagwe, fela jaaka nonyane e potlakela kwa seraing, mme ga a ise a itse gore go ama moya wa gagwe.
24  Jaanong bomorwaaka, ntheetsang mme lo tlhwaele mafoko a molomo wa me tsebe.
25  A pelo ya lona e se ka ya fapogela kwa ditseleng tsa gagwe. Lo se ka lwa kgarakgatshegela mo ditseleng tsa gagwe.
26  Gonne o dirile gore ba bantsi ba we ba bolailwe setlhogo, mme botlhe ba a ba bolayang ba bantsi.
27  Ntlo ya gagwe ke ditsela tse di yang kwa Sheole; di fologela kwa diphaposing tse di kwa teng tsa loso.
23  Fa o ka nna fa fatshe wa iphepa le kgosi, o tshwanetse go akanyetsa ka tlhoafalo se se fa pele ga gago,
2  mme o beye thipa fa mometsong wa gago fa o eletsa moya wa gago.
3  O se ka wa eletsa dijo tsa gagwe tse di monate, ka e le dijo tsa maaka.
4  O se ka wa dira ka natla go nna le dikhumo. Tlogela go tlhaloganya ga gago.
5  A o dirile gore matlho a gago a di lebe, mme e se sepe? Gonne kwantle ga pelaelo di itirela diphuka jaaka tsa ntsu di bo di fofela ntlheng ya magodimo.
6  O se ka wa iphepa ka dijo tsa ope wa leitlho le le timanang, le fa e le go eletsa dijo tsa gagwe tse di monate.
7  Gonne fela jaaka motho yo o akantseng mo teng ga moya wa gagwe a ntse, o ntse fela jalo. O go raya a re, “Ja o nwe,” mme pelo ya gagwe ga e na le wena.
8  Thathana ya gago e o jeleng, o tla e tlhatsa, mme o tla bo o sentse mafoko a gago a a monate.
9  O se ka wa buela mo ditsebeng tsa sematla, gonne se tla nyatsa mafoko a gago a botlhale.
10  O se ka wa busetsa molelwane wa bogologolo kwa morago, e bile o se ka wa tsena mo tshimong ya basimane ba ba se nang rre.
11  Gonne Mogolodi wa bone o nonofile; ene o tla seka kgang ya bone le wena.
12  Tlisa pelo ya gago mo kotlhaong le tsebe ya gago kwa mafokong a kitso.
13  O se ka wa thibela kotlhao mo mosimaneng. Fa o ka mo itaya ka thupa ga a na go swa.
14  O mo iteye ka thupa, gore o golole moya wa gagwe mo Sheole.
15  Morwaaka, fa pelo ya gago e tlhalefile, pelo ya me e tla ipela.
16  Le diphilo tsa me di tla itumela fa dipounama tsa gago di bua thokgamo.
17  A pelo ya gago e se ka ya tswela baleofi pelo, mme o boife Jehofa letsatsi lotlhe.
18  Gonne foo go tla nna le isagwe, mme tsholofelo ya gago ga e na go kgaolwa.
19  Wena, morwaaka, utlwa mme o tlhalefe, o bo o goge pelo ya gago mo tseleng.
20  O se ka wa nna mo gare ga ba ba nwang beine bobe, mo gare ga ba ba jang nama bobe.
21  Gonne letagwa le yo o jang bobe ba tla humanega, mme kotselo e tla apesa motho dikatana.
22  Reetsa rrago yo o dirileng gore o tsholwe, mme o se ka wa nyatsa mmago fela ka gonne a tsofetse.
23  Reka boammaaruri mme o se ka wa bo rekisa—botlhale le kotlhao le tlhaloganyo.
24  Rraagwe mosiami ruri o tla ipela; yo o nnang rre wa yo o botlhale le ene o tla ipela ka ene.
25  Rrago le mmago ba tla ipela, le ene yo o go belegeng o tla ipela.
26  Morwaaka, nnaya pelo ya gago, mme e kete matlho ao a gago a ka ipelela ditsela tsa me.
27  Gonne seaka ke kgatampi e e boteng mme mosadi o sele ke sediba se sesesane.
28  Ruri ene, fela jaaka senokwane, o a lalela; mme o oketsa maferefere mo banneng.
29  Ke mang yo o nang le tatlhego? Ke mang yo o sa ritibalang? Ke mang yo o manganga? Ke mang yo o nang le matshwenyego? Ke mang yo o nang le dintho kwantle ga lebaka? Ke mang yo o nang le matlho a a letobo?
30  Ba ba nnelang beine nako e telele, ba ba tsenang go tla go senka beine e e tlhakantsweng.
31  O se ka wa leba beine fa e ntsha mmala o mohibidu, fa e tlhanasela mo senwelong, fa e relela.
32  Kwa bofelelong jwa yone e loma jaaka noga, e bile e ntsha botlhole fela jaaka noga e e nang le botlhole.
33  Matlho a gago a tla bona dilo tse di sa tlwaelegang, le pelo ya gago e tla bua dilo tse di sokameng.
34  Mme ruri o tla nna jaaka yo o rapameng mo gare ga lewatle, le jaaka yo o rapameng kwa godimo ga pinagare ya sekepe.
35  “Ba ntiteile, mme ga ke a ka ka bobola; ba ntiteile, mme ga ke a ka ka itse. Ke tla tsoga leng? Ke sa ntse ke tla e batla gape.”
22  Go tshwanetse ga tlhophiwa leina go na le dikhumo tse dintsi; go amogelwa go botoka go na le selefera le gouta.
2  Mohumi le mohumanegi ba kopane. Modiri wa bone botlhe ke Jehofa.
3  Yo o botlhale ke yo o boneng masetlapelo a bo a iphitlha, ba ba se nang maitemogelo ba fetile mme ba tla boga matswela a a botlhoko.
4  Diphelelo tsa boikokobetso le go boifa Jehofa ke dikhumo le kgalalelo le botshelo.
5  Mitlwa le dirai di mo tseleng ya yo o sokameng; yo o disang moya wa gagwe o nna kgakala le tsone.
6  Thapisa mosimane ka tsela e e mo tshwanetseng; le fa a tsofala ga a na go e fapoga.
7  Mohumi ke yo o busang bahumanegi, mme moadingwa ke motlhanka wa motho yo o mo adimang.
8  Yo o jalang tshiamololo o tla roba se se utlwisang botlhoko, mme thobane ya tšhakgalo ya gagwe e tla khutla.
9  Yo o leitlho le pelonomi o tla segofadiwa, gonne o neile motho wa maemo a a kwa tlase dijo tsa gagwe.
10  Leleka mosotli, gore manganga a fele le gore ntwa e e kafa molaong le tlontlologo di khutle.
11  Yo o ratang pelo e e itshekileng—kgosi e tla nna molekane wa gagwe ka ntlha ya dipounama tsa gagwe tse di bontle bo gogelang.
12  Matlho a ga Jehofa a dibetse kitso, mme o phetsola mafoko a leferefere.
13  Setshwakga se rile: “Go na le tau kwa ntle! Ke tla bolaelwa mo gare ga dipatlelo!”
14  Molomo wa basadi ba sele ke kgatampi e e boteng. Yo o atlhotsweng ke Jehofa o tla wela mo go yone.
15  Boeleele bo bofeletswe mo pelong ya mosimane; thupa ya kotlhao ke yone e e tla bo tlosetsang kgakala le ene.
16  Yo o tsietsang motho wa maemo a a kwa tlase gore a iphe dilo tse dintsi, le yo o nayang mohumi, ruri o tla tlhoka.
17  Sekega tsebe ya gago mme o utlwe mafoko a ba ba botlhale, gore o tle o tlhome pelo ya gago mo kitsong ya me.
18  Gonne go molemo gore o a boloke mo mpeng ya gago, gore a tle a tlhomamisiwe otlhe ka thata mo dipounameng tsa gago.
19  Ke go neile kitso gompieno, gore tshepo ya gago e tle e nne mo go Jehofa.
20  A ga ke a go kwalela mo nakong e e fetileng ka dikgakololo le kitso,
21  go go bontsha boammaaruri jwa mafoko a a boammaaruri, gore o busetse mafoko a a boammaaruri—kwa go yo o go romang?
22  O se ka wa thukutha motho wa maemo a a kwa tlase ka gonne e le wa maemo a a kwa tlase, e bile o se ka wa gatelela yo o bogisiwang kwa kgorong.
23  Gonne Jehofa ka boene o tla seka kgang ya bone, mme ruri o tla thukutha moya wa bao ba ba thukuthang.
24  O se ka wa nna molekane le ope yo o tlwaetseng go nna bogale; mme o se ka wa ikopanya le motho yo o shakgalang thata,
25  gore o se ka wa tlwaelana le ditselana tsa gagwe mme ruri wa tseela moya wa gago seru.
26  O se ka wa nna mo gare ga ba ba opanyang diatla, mo gare ga ba ba nnang baemedi ba dikadimo.
27  Fa o se na sepe se o ka duelang ka sone, ke ka ntlha yang fa a tshwanetse go tsaya bolao jwa gago kafa tlase ga gago?
28  O se ka wa busetsa morago molelwane wa bogologolo o borragomogologolwane ba o dirileng.
29  A o bone motho yo o setswerere mo tirong ya gagwe? O tla ema fa pele ga dikgosi; ga a na go ema fa pele ga batho fela.
6  Morwaaka, fa o dule moemedi wa mongwe ka wena, fa o neile motswakwa seatla,
2  fa o raetswe ke mafoko a molomo wa gago, fa o tshwerwe ke mafoko a molomo wa gago,
3  foo o tseye kgato eno, morwaaka, o ikgolole, gonne o tsene mo seatleng sa mongwe ka wena: Ya go ikokobetsa mme o tlhasele mongwe ka wena ka mekokotlelo.
4  O se ka wa naya matlho a gago boroko bope, le fa e le matlho a gago a a phatsimang go otsela gope.
5  Ikgolole jaaka tshepe mo seatleng le jaaka nonyane mo seatleng sa motshwari wa dinonyane.
6  Tsamaya o ye kwa tshoswaneng, wena setshwakga; bona ditsela tsa yone mme o tlhalefe.
7  Le fa e se na molaodi, modiredi kgotsa mmusi,
8  e baakanya dijo tsa yone selemo; e phuthile dijo tsa yone ka nako ya thobo.
9  O tla nna o rapame ka lobaka lo lo kae, wena yo o setshwakga? O tla tsoga leng mo borokong jwa gago?
10  Robala gape go le gonnye, o otsele gape go le gonnye, o phuthe diatla gape go le gonnye o rapame,
11  mme lehuma la gago ruri le tla tla fela jaaka senokwane, le letlhoko la gago jaaka monna yo o tlhometseng.
12  Motho yo o se nang molemo wa sepe, motho yo o utlwisang botlhoko, o tsamaya ka puo e e sokameng,
13  o tsipa leitlho la gagwe, o dira matshwao ka lonao lwa gagwe, o supa ka menwana ya gagwe.
14  Tshokamo e mo pelong ya gagwe. O loga maano a sengwe se se bosula nako yotlhe. O nna a baka manganga fela.
15  Ke gone ka moo matlhotlhapelo a gagwe a tla tlang ka tshoganyetso; o tla robaganngwa ka ponyo ya leitlho, mme ga go na go nna le phodiso.
16  Go na le dilo di le thataro tse Jehofa a di tlhoileng; ee, dilo di supa tse di makgapha mo moyeng wa gagwe:
17  matlho a a ikgodisang, loleme lo lo maaka, le diatla tse di tshololang madi a a se nang molato,
18  pelo e e logang maano a a utlwisang botlhoko, dinao tse di itlhaganeletseng go sianela kwa bosuleng,
19  mosupi wa maaka yo o bilolang maaka, le ope yo o bakang manganga mo gare ga bomorwa motho.
20  Morwaaka, boloka taelo ya ga rrago, mme o se ka wa latlha molao wa ga mmago.
21  Di bofelele mo pelong ya gago ka metlha; di bofelele mo molaleng wa gago.
22  Fa o tsamaya, e tla go etelela pele; fa o robala, e tla go disa; mme fa o tsogile, e tla tshwenyega ka wena.
23  Gonne taelo ke lobone, mme molao ke lesedi, mme dikgalemelo tsa kotlhao ke tsela ya botshelo,
24  gore di go dise mo mosading yo o bosula, mo lolemeng lo lo borethe lwa mosadi o sele.
25  O se ka wa eletsa bontle jwa gagwe mo pelong ya gago, mme a a se ka a go tsaya ka matlho a gagwe a a phatsimang,
26  ka gonne motho o sala fela ka senkgwe se se kgolokwe ka ntlha ya mosadi wa seaka; mme fa e le mosadi wa monna yo mongwe, o tsoma moya o o tlhwatlhwakgolo.
27  A motho o ka gogobela molelo mo sehubeng sa gagwe mme diaparo tsa gagwe tsa se ka tsa sha?
28  Kgotsa a motho o ka tsamaya mo magaleng mme dinao tsa gagwe tsa se ka tsa sha?
29  Ka tsela e e tshwanang le fa e le mang yo o robalang le mosadi wa mongwe ka ene, ga go na ope yo o tshwarang mosadi yoo yo o tla tlogelwang a sa otlhaiwa.
30  Batho ga ba nyatse legodu fela ka gore le utswela go kgorisa moya wa lone fa le tshwerwe ke tlala.
31  Mme fa le bonwa, le tla duela go menagane ga supa; le tla ntsha dilo tsotlhe tse di tlhwatlhwakgolo tsa ntlo ya lone.
32  Le fa e le mang yo o dirang boaka le mosadi ga a botlhale; yo o bo dirang o senya moya wa gagwe.
33  O tla bona sebetso le tlontlologo, mme kgobo ya gagwe ga e na go nyelediwa.
34  Gonne tšararego ya monna yo o nonofileng ke lefufa, mme ga a na go bontsha bopelotlhomogi mo letsatsing la pusoloso.
35  Ga a na go akanyetsa mofuta le fa e le ofe wa thekololo, le fa e le go bontsha go rata, go sa kgathalesege gore o dira gore neo e nne kgolo go le kana kang.
31  Mafoko a ga kgosi Lemuele, molaetsa o o botlhokwa thata o mmaagwe a o mo neileng a mo gakolola:
2  Ka reng wena morwaaka, wena morwa wa sebopelo sa me, wena morwa wa maikano a me?
3  O se ka wa naya basadi maatla a gago a botlhaga, le fa e le ditsela tsa gago se se gogelang kwa go nyeletseng dikgosi.
4  Ga se ga dikgosi, wena Lemuele, ga se ga dikgosi go nwa beine kgotsa ga badiredi ba ba kwa godimo go re: “Bojalwa jo bo tagang bo kae?”
5  gore motho a se ka a nwa mme a lebala se se laoletsweng a bo a sokamisa maikaelelo a ope wa bomorwa pogisego.
6  Nayang yo o tlogang a nyelela bojalwa jo bo tagang, le ba ba moya o bogalaka beine.
7  A motho a nwe mme a lebale lehuma la gagwe, mme a motho a se ka a tlhola a gakologelwa matshwenyego a gagwe.
8  Bulela yo o sa kgoneng go bua molomo wa gago, mo kgannyeng ya botlhe ba ba fetang.
9  Bula molomo wa gago, o atlhole ka tshiamo mme o seke kgang ya yo o bogisiwang le mohumanegi.
10  Ke mang yo o ka bonang mosadi yo o nang le bokgoni? Tlhwatlhwa ya gagwe e feta ya dikorale kgakala.
11  Pelo ya mong wa gagwe e mo ikantse, mme ga go tlhaele poelo epe.
12  O mo duetse ka molemo, mme e seng bosula, malatsi otlhe a botshelo jwa gagwe.
13  O senkile boboa le leloba, mme o dira sengwe le sengwe se diatla tsa gagwe di se kgatlhegelang.
14  O itshupile a tshwana le dikepe tsa mogwebi. O tsaya dijo tsa gagwe kgakala.
15  Gape o tsoga go sa le bosigo, a bo a naya ba ntlo ya gagwe dijo le barweetsana ba gagwe tiro e ba e abetsweng.
16  O akanyeditse tshimo mme a feleletsa a e bone; o jadile tshimo ya mofine ka maungo a diatla tsa gagwe.
17  O gatlhile dinōka tsa gagwe ka nonofo, mme o nonotsha mabogo a gagwe.
18  O lemogile gore kgwebo ya gagwe e molemo; lobone lwa gagwe ga lo time bosigo.
19  O otlololetse diatla tsa gagwe kwa toloking ya go otlha, mme diatla tsa gagwe di tshwara thobane ya selogi.
20  O otlololetse yo o bogisiwang legofi la gagwe, mme diatla tsa gagwe o di otlololetse yo o humanegileng.
21  Ga a boifele ba ntlo ya gagwe ka ntlha ya kapoko, gonne ba ntlo ya gagwe botlhe ba apere diaparo tse di tlhatlagantsweng sebedi.
22  O itiretse matsela a a apesang. Diaparo tsa gagwe ke tsa leloba le boboa jo bo fetoletsweng mo mmaleng o o bobududu jo bo mokgona jo bohibitswana.
23  Mong wa gagwe ke motho yo o itsegeng mo dikgorong, fa a ntse fa fatshe le banna ba bagolwane ba lefatshe.
24  O dirile le diaparo tsa kafa teng mme a di rekisa, o neile banna ba bagwebi meitlamo.
25  Nonofo le bontlentle ke diaparo tsa gagwe, mme o tshega isagwe.
26  O butse molomo wa gagwe ka botlhale, mme molao wa bopelonomi jwa lorato o mo lolemeng lwa gagwe.
27  O tlhokometse tse di diragalang mo ntlong ya gagwe, mme ga a je senkgwe sa botshwakga.
28  Bomorwawe ba nanogile ba mmolela a itumetse; mong wa gagwe o a nanoga, mme o a mmaka.
29  Go na le barwadi ba bantsi ba ba bontshitseng bokgoni, mme wena—o kwa godimo ga bone botlhe.
30  Bontle jo bo gogelang bo ka tsietsa, le bontle e ka nna lefela; mme mosadi yo o boifang Jehofa ke ene yo o ikamogelelang pako.
31  Mo neyeng maungo a diatla tsa gagwe, mme a ditiro tsa gagwe di mmake le kwa dikgorong.
21  Pelo ya kgosi e ntse jaaka melatswana ya metsi mo seatleng sa ga Jehofa. O e faposetsa gongwe le gongwe kwa a ratang teng.
2  Tsela nngwe le nngwe ya motho e thokgame mo matlhong a gagwe, mme Jehofa o tlhatlhoba dipelo.
3  Go dira tshiamo le katlholo go ratega bogolo mo go Jehofa go na le setlhabelo.
4  Matlho a a mabela le pelo e e ikgodisang, lobone lwa baikepi, ke boleo.
5  Dithulaganyo tsa yo o tlhoafetseng ruri di solegela molemo, mme mongwe le mongwe yo o mafega ruri o leba kwa letlhokong.
6  Go bona matlotlo ka loleme lwa maaka ke moya o o hemelwang kwa ntle o o phailegelang koo, mo go ba ba senkang loso.
7  Go thopa ga baikepi go tla ba gogela kgakala, gonne ba ganne go dira tshiamiso.
8  Motho, le eleng motswakwa, o sokame mo tseleng ya gagwe; mme yo o itshekileng o thokgame mo tirong ya gagwe.
9  Go botoka go nna mo sekhutlong sa borulelo go na le go nna le mosadi yo o ratang manganga, le fa e le mo ntlong e le nngwe fela.
10  Moya wa moikepi o eleditse se se bosula; mongwe ka ene ga a na go bontshiwa kutlwelobotlhoko mo matlhong a gagwe.
11  Ka go lefisa mosotli, yo o se nang maitemogelo o nna botlhale; mme motho o bona kitso ka go naya yo o botlhale temogo.
12  Mosiami o akanyetsa ntlo ya moikepi, a phetsolela baikepi mo masetlapelong a bone.
13  Fa e le ope fela yo o thibang tsebe ya gagwe gore e se ka ya utlwa go goa ka go ngongorega ga motho wa maemo a a kwa tlase, le ene o tla bitsa mme ga a na go arabiwa.
14  Mpho e e dirwang mo sephiring e fenya bogale; mme pipamolomo mo sehubeng, e fenya tšararego e e nonofileng.
15  Ke boipelo mo mosiaming gore a dire tshiamiso, mme go na le selo se se boifisang mo go ba ba dirang dilo tse di utlwisang botlhoko.
16  Fa e le motho yo o fapogang mo tseleng ya temogo, o tla ikhutsa mo phuthegong ya ba ba se nang maatla mo losong.
17  Yo o ratang go ijesa menate e tla nna motho yo o tlhokang; yo o ratang beine le leokwane ga a na go nna le dikhumo.
18  Moikepi ke thekololo ya mosiami; mme yo o dirang ka boferefere o tsaya boemo jwa bathokgami.
19  Go botoka go nna mo nageng go na le go nna le mosadi yo o ratang manganga e bile o tshwenyega.
20  Letlotlo le le eletsegang le leokwane di mo bonnong jwa yo o botlhale, mme motho yo o sematla o tla le kometsa.
21  Yo o latelelang tshiamo le bopelonomi jwa lorato o tla bona botshelo, tshiamo le kgalalelo.
22  Yo o botlhale o palameletse motse wa batho ba ba thata, gore a tle a dige nonofo ya tshepo ya one.
23  Yo o thibang molomo wa gagwe le loleme lwa gagwe o thiba moya wa gagwe mo matshwenyegong.
24  Moikgodisi, moipegi wa moikgantshi ke leina la yo o dirang ka tšhakgalo ya boikgodiso.
25  Keletso ya setshwakga e tla se bolaya, gonne diatla tsa sone di ganne go dira.
26  O itshupile a eletsa ka go fela pelo letsatsi lotlhe, mme mosiami o a aba, ga a gane ka sepe.
27  Setlhabelo sa baikepi ke selo se se makgapha. Jaanong go tweng fa motho a se tlisa a na le boitshwaro jo bo repileng.
28  Mosupi yo o akang o tla nyelela, mme motho yo o reeditseng o tla bua ka bosaengkae.
29  Motho yo o boikepo o beta pelo, mme mothokgami ke yo o tla tlhomamisang ditsela tsa gagwe ka thata.
30  Ga go na botlhale, le fa e le temogo epe, le fa e le boikaelelo bope kgatlhanong le Jehofa.
31  Pitse ke selo se se baakanyediwang letsatsi la tlhabano, mme poloko ke ya ga Jehofa.
25  Le tseno ke diane tsa ga Solomone tse di kwalolotsweng ke banna ba ga Hesekia kgosi ya Juda:
2  Kgalalelo ya Modimo ke go boloka kgang e le sephiri, mme kgalalelo ya dikgosi ke go hukutsa kgang.
3  Bogodimo jwa magodimo le boteng jwa lefatshe, le pelo ya dikgosi, ga di hukutsege.
4  A go tlosiwe manyelo mo selefereng, mme yotlhe e tla tswa e itshekisitswe.
5  A yo o boikepo a tlosiwe fa pele ga kgosi, mme setulo sa gagwe sa bogosi se tla tlhomamisiwa thata ka tshiamo.
6  O se ka wa itlotla fa pele ga kgosi, mme o se ka wa ema mo lefelong la ba bagolo.
7  Gonne go botoka gore a go reye a re: “Tlhatlogela kwano,” go na le go go kokobetsa fa pele ga motlotlegi yo matlho a gago a mmoneng.
8  O se ka wa potlakela go ya go sekaseka kgetsi ya molao, gore e se ka ya nna kgang ya gore o tla dirang kwa konelong ya yone fa mongwe ka wena jaanong a go tlhabisa ditlhong.
9  Seka kgang ya gago le mongwe ka wena, mme o se ka wa senola puo ya sephiri ya yo mongwe;
10  gore yo o reeditseng a se ka a go tlhabisa ditlhong mme pego e e bosula ka wena e se ka ya gakologelwa.
11  Lefoko le le builweng ka nako e e le tshwanetseng le tshwana le diapole tsa gouta mo dilong tse di setilweng tsa selefera.
12  Mokgalemi yo o botlhale ke lenyena la gouta, mokgabisa wa gouta e e kgethegileng, mo tsebeng e e utlwang.
13  Morongwa yo o ikanyegang o tshwana le botsiditsana jwa kapoko mo letsatsing la thobo mo go ba ba mo romang, gonne o tsosolosa moya wa beng ba gagwe.
14  Motho yo o ipelafatsang ka mpho mo maakeng o tshwana fela le maru a a tletseng mouwane le phefo go se na pula.
15  Molaodi o kgonwa ka bopelotelele, mme loleme lo lo bonolo lo ka roba lerapo.
16  A o bone tswina ya dinotshe? Ja e e go lekaneng, gore o se ka wa ja e ntsi mme wa tla wa tshwanelwa ke go e tlhatsa.
17  Dira gore lonao lwa gago lo ye ka sewelo kwa ntlong ya mongwe ka wena, gore a tle a se ka a go kgora mme a go tlhoa.
18  Motho yo o neelang bosupi ka mongwe ka ene jaaka mosupi wa maaka o tshwana le molamu wa ntwa le tšhaka le motswi o o looditsweng.
19  Motho yo o itshupang a le leferefere mo letsatsing la matshwenyego o tshwana le leino le le robegileng le lonao lo lo kgwetlhang.
20  Yo o tlosang seaparo mo letsatsing le le tsididi o tshwana le botšarara mo alekaleng le jaaka moopedi ka dipina mo pelong e e tlhonameng.
21  Fa yo o go tlhoileng a tshwerwe ke tlala, mo neye senkgwe a je; fa a nyorilwe, mo neye metsi a nwe.
22  Gonne o gogobela magala mo tlhogong ya gagwe, mme Jehofa o tla go duela.
23  Phefo ya bokone e ntsha pula e kgolo jaaka e kete ke ka ditlhabi tsa pelegi; mme loleme lo lo ntshang sephiri, ke sefatlhego se se atlhotsweng.
24  Go botoka go nna mo sekhutlong sa borulelo go na le go nna le mosadi yo o ratang manganga, le fa e le mo ntlong e le nngwe fela.
25  Pego e e molemo e e tswang kwa nageng e e kgakala, e tshwana le metsi a a tsididi mo moyeng o o lapileng.
26  Mosiami ke motswedi o o leswe le sediba se se senyegileng fa a kgokgweetsega fa pele ga moikepi.
27  Go ja tswina e ntsi ya dinotshe ga go a siama; mme a ke kgalalelo gore batho ba ipatlele kgalalelo ya bone?
28  Motho yo o sa thibeng moya wa gagwe, o tshwana le motse o o thubilweng, o o se nang lobota.
13  Morwa o botlhale fa go nang le kotlhao ya ga rre gone, mme mosotli ke yo a iseng a utlwe kgalemo.
2  Motho o tla ja molemo go tswa mo maungong a molomo wa gagwe, mme moya wa ba ba dirang ka boferefere ke thubakanyo.
3  Yo o disang molomo wa gagwe o boloka moya wa gagwe. Yo o bulang dipounama tsa gagwe thata—o tla senngwa.
4  Setshwakga se ipontsha se eletsa, mme moya wa sone ga o na sepe. Le fa go ntse jalo, moya wa ba ba tlhoafetseng o tla nontshiwa.
5  Mosiami o tlhoile lefoko la maaka, mme baikepi ba dira ka matlhabisa ditlhong mme ba itlhabisa ditlhong.
6  Tshiamo e dibela yo o sa gobatseng mo tseleng ya gagwe, mme boikepo ke jone bo menolang moleofi.
7  Go na le yo o itshemang mohumi mme a se na sepe gotlhelele; go na le yo o itshemang mohumanegi mme a na le dilo tse dintsi tse di tlhwatlhwakgolo.
8  Thekololo ya moya wa motho ke dikhumo tsa gagwe, mme yo o humanegileng ga a utlwa kgalemo.
9  Lesedi la basiami le tla ipela; mme lobone lwa baikepi—lo tla tingwa.
10  Motho o baka ntwa ka boikgodiso, mme go na le botlhale mo go ba ba gakololanang.
11  Dilo tse di tlhwatlhwakgolo tse di tswang mo lefeleng di a ngotlega, mme yo o phuthang ka seatla ke ene yo o oketsang.
12  Tebelelo e e busediwang morago e bobodisa pelo, mme selo se se eletsegang ke setlhare sa botshelo fa se tla.
13  Yo o nyaditseng lefoko, sebeelo sa yo o kolotang se tla tsewa mo go ene; mme yo o boifang taelo ke ene yo o tla duelwang.
14  Molao wa yo o botlhale ke motswedi wa botshelo, go faposa motho mo dirung tsa loso.
15  Temogo e e molemo e naya kamogelo, mme tsela ya ba ba dirang ka boferefere e makgawekgawe.
16  Mongwe le mongwe yo o botlhale o tla dira ka kitso, mme yo o sematla o tla anamisetsa boeleele kgakala.
17  Morongwa yo o boikepo o tla wela mo bosuleng, mme morongwa yo o ikanyegang ke phodiso.
18  Yo o tlhokomologang kotlhao o a humanega e bile o a tlontlologa, mme yo o bolokang kgalemelo ke ene yo o galalediwang.
19  Keletso fa e fitlheletswe e itumedisa moya; mme go fapoga bosula ke selo se se makgapha mo dimatleng.
20  Yo o tsamayang le batho ba ba botlhale o tla nna botlhale, mme yo o dirisanang le dimatla dilo ga di na go mo tsamaela sentle.
21  Baleofi ke ba masetlapelo a ba latelelang, mme basiami ke ba ba duelwang ke molemo.
22  Yo o siameng o tla tlogelela bana ba bana boswa, mme khumo ya moleofi ke sengwe se se bolokelwang mosiami.
23  Mmu o o lemilweng wa bahumanegi o ungwa dijo tse dintsi fela thata, mme go na le yo o gogolwang ka ntlha ya go tlhaela tshiamiso.
24  Yo o ganang ka thupa o tlhoile morwawe, mme yo o mo ratang ke yo o mmatlang ka kotlhao.
25  Mosiami o ja gore a bo a kgorise moya wa gagwe, mme mpa ya baikepi e tla nna lolea.
14  Mosadi yo o botlhale tota o agile ntlo ya gagwe, mme yo o seeleele o e rutlolola ka diatla tsa gagwe.
2  Yo o tsamayang mo thokgamong ya gagwe o boifa Jehofa, mme yo o sokametseng mo ditseleng tsa gagwe o a Mo nyatsa.
3  Thupa ya mabela e mo molomong wa seeleele, mme dipounama tsa ba ba botlhale di tla ba disa.
4  Kwa go se nang dikgomo teng bojelo jwa diruiwa ga bo na sepe, mme thobo e kgolo ka ntlha ya maatla a poo.
5  Mosupi yo o ikanyegang ke yo o se kitlang a bua maaka, mme mosupi yo o maaka o bilola maaka fela.
6  Mosotli o senkile botlhale, mme ga bo yo; mme mo go yo o nang le tlhaloganyo, kitso ke selo se se motlhofo fela.
7  Tswa fa pele ga monna yo o sematla, gonne ruri ga o na go lemoga dipounama tsa kitso.
8  Botlhale jwa yo o botlhale ke go tlhaloganya tsela ya gagwe, mme boeleele jwa dimatla ke tsietso.
9  Ba ba sotlang molato ke dieleele, mme go na le tumalano mo go ba ba thokgameng.
10  Pelo e lemoga botlhoko jwa moya wa motho, mme ga go na motswakwa ope yo o tla itlhakanyang le go ipela ga yone.
11  Ntlo ya baikepi e tla nyelediwa, mme mogope wa bathokgami o tla tlhogonolofala.
12  Go na le tsela e e thokgameng fa pele ga motho, mme bokhutlo jwa yone morago ga moo ke ditsela tsa loso.
13  Le mo setshegong pelo e ka nna ya bo e le mo khutsafalong; mme boipelo bo felela ka khutsafalo.
14  Yo o se nang tumelo mo pelong o tla kgotsofadiwa ke diphelelo tsa ditsela tsa gagwe, mme motho yo o molemo o tla kgotsofadiwa ke diphelelo tsa ditiro tsa gagwe.
15  Ope fela yo o se nang maitemogelo o dumela lefoko lengwe le lengwe, mme yo o botlhale o akanyetsa dikgato tsa gagwe.
16  Yo o botlhale o a boifa mme o fapoga bosula, mme sematla se a shakgala e bile se a itshepa.
17  Yo o bonako go galefa o tla dira boeleele, mme motho yo o nang le bokgoni jwa go akanya o tlhoilwe.
18  Ba ba se nang maitemogelo ruri ba tla rua boeleele, mme ba ba botlhale ba tla rwala kitso jaaka serwalo sa tlhogo.
19  Batho ba ba bosula ba tla tshwanelwa ke go ikoba fa pele ga ba ba molemo, mme batho ba ba boikepo kwa dikgorong tsa mosiami.
20  Mohumanegi o tlhoilwe le ke mongwe ka ene, mme ditsala tsa mohumi di dintsi.
21  Yo o nyatsang mongwe ka ene o a leofa, mme go itumela yo o utlwelang ba ba bogisiwang botlhoko.
22  A ba ba logang maano a a bosula ga ba na go kgarakgatshega? Mme go na le bopelonomi jwa lorato le boammaaruri ka ga ba ba rerang go dira se se molemo.
23  Letsapa la mofuta mongwe le mongwe le solegela molemo, mme lefoko la dipounama le gogela kwa letlhokong.
24  Serwalo sa ba ba botlhale ke dikhumo tsa bone; boeleele jwa dimatla ke boeleele.
25  Mosupi wa boammaaruri o golola meya, mme yo o tsietsang o bilola maaka.
26  Go na le tshepo e e nonofileng mo go boifeng Jehofa, mme bomorwawe ba tla nna le botshabelo.
27  Go boifa Jehofa ke sediba sa botshelo, go fapoga diru tsa loso.
28  Go na le mokgabo wa kgosi mo bathong ba bantsintsi, mme mo batho ba tlhaelang teng modiredi yo mogolo o a senngwa.
29  Yo o bonya go galefa o tletse temogo, mme yo o felang pelo o godisa boeleele.
30  Pelo e e ritibetseng ke botshelo jwa setshedi sa senama, mme lefufa ke sebodu mo marapong.
31  Yo o tsietsang motho wa maemo a a kwa tlase o kgobile Modiri wa gagwe, mme yo o utlwelang mohumanegi botlhoko o a Mo galaletsa.
32  Moikepi o tla kgoromelediwa kwa tlase ka ntlha ya bosula jwa gagwe, mme mosiami o tla bona botshabelo mo bothokgaming jwa gagwe.
33  Mo pelong ya yo o nang le tlhaloganyo go na le botlhale, mme bo itsiwe mo gare ga dimatla.
34  Tshiamo ke yone e godisang setšhaba, mme boleo ke selo se se tlhabisang ditlhong mo ditlhopheng tsa ditšhaba.
35  Kgosi e ipedisiwa ke motlhanka yo o dirang ka temogo, mme e shakgalela yo o dirang ka matlhabisa ditlhong.
29  Motho yo o kgalemelwang kgapetsa mme a thatafatsa thamo ya gagwe o tla robega ka tshoganyetso, mme ga a na go fola.
2  Fa basiami ba ntsifala, batho ba a ipela; mme fa ope yo o boikepo a busa, batho ba a fegelwa.
3  Motho yo o ratang botlhale o ipedisa rraagwe, mme yo o nnang molekane le diaka o senya dilo tse di tlhwatlhwakgolo.
4  Ka tshiamiso, kgosi e dira gore lefatshe le nne le ntse le eme, mme motho yo o batlang pipamolomo o a le rutlolola.
5  Motho yo o nonofileng yo o dirisang puo e e borethe mo molekaneng wa gagwe o tsharololela dikgato tsa gagwe letlowa.
6  Go na le seru mo tlolong ya motho yo o bosula, mme yo o siameng o goa ka boipelo e bile o itumetse.
7  Mosiami o itse kopo e e kafa molaong ya batho ba maemo a a kwa tlase. Yo o boikepo ga a akanyetse kitso eo.
8  Batho ba puo ya boipelafatso ba fisa motse, mme ba ba botlhale ba busetsa bogale kwa morago.
9  Motho yo o botlhale yo o tseneng mo katlholong le motho yo o seeleele—o itumetse e bile o tshegile, mme ga go na boikhutso.
10  Batho ba ba nyoretsweng madi ba tlhoa ope fela yo o se nang molato; mme fa e le bathokgami bone, ba nna ba senka moya wa mongwe le mongwe.
11  Sematla se ntsha moya wa sone otlhe, mme yo o botlhale o o boloka o ritibetse go fitlha kwa bofelong.
12  Kwa mmusi a tlhwaelang tsebe puo ya maaka teng, botlhe ba ba mo direlang ba tla nna boikepo.
13  Motho yo o humanegileng le motho wa dikgatelelo ba kopane; mme Jehofa o bonesa matlho a bone boobabedi.
14  Kwa kgosi e atlholang batho ba maemo a a kwa tlase ka boammaaruri teng, setulo sa yone sa bogosi se tla tlhomamisiwa thata ka bosakhutleng.
15  Thupa le kgalemelo di naya botlhale; mme mosimane yo o tlogelelwang fela o tla tlhabisa mmaagwe ditlhong.
16  Fa baikepi ba ntsifala, tlolo e a tota; mme ba ba siameng ba tla leba go wa ga bone.
17  Kgwathisa morwao mme o tla go naya boikhutso a bo a ipedise moya wa gago thata.
18  Kwa go se nang ponatshegelo teng batho ga ba ithibe, mme go itumela ba ba bolokang molao.
19  Motlhanka ga a na go itetla go siamisiwa ka mafoko fela, gonne o a tlhaloganya mme ga a tseye tsia.
20  A o bone motho yo o potlakang ka mafoko a gagwe? Go na le tsholofelo ka sematla go na le ka ene.
21  Fa motho a tlekeetsa motlhanka wa gagwe go simolola mo bosheng go ya pele, moragonyana mo botshelong jwa gagwe o tla nna yo o sa lebogeng.
22  Motho yo o bogale o tsosa manganga, mme ope yo o sekametseng mo tšararegong o na le ditlolo tse dintsi.
23  Mabela a motho wa mo lefatsheng a tla mo kokobetsa, mme yo o ikokobeditseng mo moyeng o tla bona kgalalelo.
24  Yo e leng molekane le legodu o tlhoile moya wa gagwe. O ka nna a utlwa ikano e e akaretsang phutso, mme a sa bege sepe.
25  Go boifa batho ke gone mo go bayang seru, mme yo o ikanyang Jehofa o tla sirelediwa.
26  Ba ba senkang sefatlhego sa mmusi ba bantsi, mme katlholo ya motho e tswa kwa go Jehofa.
27  Motho yo o se nang tshiamiso ke selo se se makgapha mo basiaming, mme yo o thokgameng mo tseleng ya gagwe ke selo se se makgapha mo moikeping.
19  Mohumanegi ope yo o tsamayang mo bothokgaming jwa gagwe o botoka mo go yo o dipounama di sokameng, le yo o sematla.
2  Gape, ga go molemo gore moya o tlhoke kitso, mme yo o potlakang ka dinao tsa gagwe o a leofa.
3  Ke boeleele jwa motho wa mo lefatsheng jo bo sokamisang tsela ya gagwe, ka jalo pelo ya gagwe e galefela Jehofa ka boene.
4  Khumo e oketsa balekane ba bantsi, mme wa maemo a a kwa tlase o tlogelwa ke molekane wa gagwe.
5  Mosupi wa maaka ga a na go gololesega mo kotlhaong, mme yo o bilolang maaka ga a na go falola.
6  Ba ba nolofatsang sefatlhego sa motlotlegi ba bantsi, mme mongwe le mongwe ke molekane wa motho yo o abang dimpho.
7  Bomorwarramotho yo o humanegileng ba mo tlhoile botlhe. A bo ditsala tsa gagwe ka esi di nnetse kgakala le ene jang ne! O ba latelela ka dilo tse a tshwanetseng go di bua; mme ga ba yo.
8  Yo o bapalang pelo o rata moya wa gagwe. Yo o disang temogo o tla bona molemo.
9  Mosupi wa maaka ga a na go gololesega mo kotlhaong, mme yo o bilolang maaka o tla nyelela.
10  Manobonobo ga a tshwanele ope yo o sematla. A bo go ntse jalo segolo jang ne gore motlhanka a buse dikgosana!
11  Temogo ya motho ruri e fokotsa bogale jwa gagwe, mme ke bontle mo go ene go tlhokomologa tlolo.
12  Tšararego ya kgosi ke modumo o o tshwanang le wa tawana e e seriri, mme kamogelo ya gagwe e tshwana le monyo mo dimeleng.
13  Morwa yo o sematla ke matshwenyego mo go rraagwe, mme manganga a mosadi a tshwana le borulelo jo bo nelang jo bo lelekang motho.
14  Boswa jo bo tswang mo go borre ke ntlo le khumo, mme mosadi yo o botlhale o tswa kwa go Jehofa.
15  Botshwakga bo tlisa boroko jo bogolo, mme moya o o nyafalang o tshwarwa ke tlala.
16  Yo o bolokang taelo o boloka moya wa gagwe; mme yo o nyatsang ditsela tsa gagwe o tla bolawa.
17  Yo o utlwelang motho wa maemo a a kwa tlase botlhoko o adima Jehofa, mme O tla duela tsela e a neng a mo tshwere ka yone.
18  Kgwathisa morwao fa go sa ntse go na le tsholofelo; mme o se ka wa tsholeletsa keletso ya moya wa gago go mmolaya.
19  Yo e leng wa tšararego e kgolo o tla sikara tefiso; gonne fa o mo golola, o tla nna o go dira gangwe le gape.
20  Reetsa kgakololo mme o amogele kotlhao, gore o tle o nne botlhale mo isagweng ya gago.
21  Dithulaganyo tse di mo pelong ya motho di dintsi, mme boikaelelo jwa ga Jehofa ke jone bo tla emang.
22  Selo se se eletsegang mo mothong wa mo lefatsheng ke bopelonomi jwa gagwe jwa lorato; mme mohumanegi o botoka go na le motho yo o akang.
23  Go boifa Jehofa go isa botshelong, mme motho o tla lala bosigo a kgotsofetse; motho ga a na go etelwa ke se se bosula.
24  Setshwakga se tsentse seatla sa sone mo mogopong wa mokete; ga se kgone le go se busetsa kwa molomong wa sone.
25  O iteye mosotli, gore yo o se nang maitemogelo a nne botlhale; mme yo o tlhaloganyang a kgalemelwe, gore a tle a lemoge kitso.
26  Yo o tshwarang rraagwe setlhogo le yo o lelekang mmaagwe ke morwa yo o itshwarang ka tsela e e tlhabisang ditlhong le ka tsela e e tlontlololang.
27  Morwaaka, kgaotsa go reetsa kotlhao mme go tla raya go fapoga mo mafokong a kitso.
28  Mosupi yo o se nang molemo wa sepe o sotla tshiamiso, mme molomo wa baikepi o kometsa se se utlwisang botlhoko.
29  Dikatlholo di tlhomamiseditswe basotli ka thata, le dititeo di tlhomamiseditswe mokwatla wa dimatla.
24  O se ka wa tswela batho ba ba bosula pelo,  e bile o se ka wa eletsa go ikopanya le bone.
2  Gonne pelo ya bone e nna e tlhatlhanya thopo, mme dipounama tsa bone di nna di bua matshwenyego.
3  Ntlo e tla agiwa ka botlhale, mme e tla tlhomamisiwa thata ka temogo.
4  Mme ka kitso diphaposi tse di kwa teng di tla tladiwa ka dilo tsotlhe tse di tlhwatlhwakgolo le tse dintle tse di rategang.
5  Yo o botlhale ka maatla ke monna yo o nonofileng, mme motho yo o nang le kitso o nonotsha maatla.
6  Gonne o tla tsweledisa ntwa ya gago ka kaelo e e botswerere, mme go na le poloko mo bagakoloding ba bantsi.
7  Gonne mo seeleeleng botlhale jwa boammaaruri bo kwa godimo thata; ga se na go bula molomo wa sone mo kgorong.
8  Fa e le ope fela yo o logang leano la go dira bosula, o tla bidiwa mong wa dikgopolo tse di bosula.
9  Boitshwaro jo bo repileng jwa boeleele ke boleo, mme mosotli ke selo se se makgapa mo bathong.
10  A o itshupile o kgobegile marapo mo letsatsing la matshwenyego? Maatla a gago a tla tlhaela.
11  Golola ba ba isiwang losong; mme e kete o ka thibela ba ba kgokgweetsegelang kwa polaong.
12  Fa o ka re: “Bona! Re ne re sa itse seno,” a ene yo o tlhatlhobang dipelo ga a na go go lemoga, le ene yo o tlhokometseng moya wa gago a ga a na go itse mme ruri a lefe motho wa mo lefatsheng go ya ka tiro ya gagwe?
13  Morwaaka, ja tswina ya dinotshe, gonne e molemo; mma tswina ya dinotshe e e botshe ya lomepe e nne mo magalapeng a gago.
14  Ka tsela e e tshwanang, o itse botlhale ka ntlha ya moya wa gago. Fa o bo bone, foo go na le isagwe, mme tsholofelo ya gago ga e na go kgaolwa.
15  Jaaka moikepi, o se ka wa lalela lefelo la bonno la mosiami; o se ka wa thopa lefelo la gagwe la boikhutso.
16  Gonne mosiami o ka wa ga supa, mme ruri o tla tsoga; mme baikepi ba tla dirwa gore ba kgotšwe ke masetlapelo.
17  Fa mmaba wa gago a wa, o se ka wa ipela; mme fa a dirwa gore a kgotšwe, a pelo ya gago e se ka ya ipela,
18  gore Jehofa a se ka a bona mme ga nna bosula mo matlhong a gagwe mme ruri a busa bogale jwa gagwe go tswa mo go ene.
19  O se ka wa galefela badirabosula. O se ka wa tswela baikepi pelo.
20  Gonne ope yo o bosula ga a na go nna le isagwe; lobone lwa batho ba ba boikepo lo tla tingwa.
21  Morwaaka, boifa Jehofa le kgosi. O se ka wa itlhakanya le ba ba batlang phetogo.
22  Gonne matlhotlhapelo a bone a tla tsoga ka tshoganyetso, mo e leng gore ke mang yo o lemogang go fela ga ba ba batlang phetogo?
23  Mafoko ano le one ke a ba ba botlhale: Go nna le tlhaolele mo katlholong ga go a siama.
24  Yo o rayang moikepi a re: “O siame,” ditšhaba di tla mo hutsa, ditlhopha tsa ditšhaba di tla mo atlhola.
25  Mme go tla nna monate mo go ba ba mo kgalemelang, mme ba tla tlelwa ke lesego le le molemo.
26  Yo o fetolang ka tsela e e tlhamaletseng o tla atla dipounama.
27  Baakanyetsa tiro ya gago kwa ntle, mme o e ipaakanyetse kwa tshimong. Morago ga moo gape o age ba ntlo ya gago.
28  O se ka wa nna mosupi yo o se nang mabaka kgatlhanong le mongwe ka wena. Foo o tla tshwanelwa ke go nna seeleele ka dipounama tsa gago.
29  O se ka wa re: “Fela jaaka a ntirile, ke tlile go mo dira jalo. Ke tla duela mongwe le mongwe go ya ka tiro ya gagwe.”
30  Ke fetile fa tshimong ya setshwakga le fa tshimong ya mofine ya monna yo o seng botlhale.
31  Mme bona! yotlhe e ne e dule mofero. Dibabetsane di ne di e bipile mo godimo, mme lobota lwa yone lwa maje lo ne lo thubilwe.
32  Ka jalo ka bona, nna ka bonna; ka simolola go go isa kwa pelong; ka bona, ka amogela kotlhao:
33  Fa o robala go le gonnye, o otsela go le gonnye, o phutha diatla go le gonnye gore o rapame,
34  lehuma la gago ruri le tla tla jaaka senokwane sa mo tseleng e kgolo le botlhoki jwa ga-go jaaka motho yo o tlhometseng.
5  Morwaaka, a ko o tlhwaele botlhale jwa me tsebe. O sekegele temogo ya me ditsebe,
2  gore o tle o dise bokgoni jwa go akanya; mme e kete dipounama tsa gago di ka dibela kitso.
3  Gonne dipounama tsa mosadi o sele di nna di rotha jaaka lomepe lwa tswina ya dinotshe, mme magalapa a gagwe a boleta go feta leokwane.
4  Mme ditlamorago tse di tswang mo go ene di bogalaka go gaisa longana; di bogale jaaka tšhaka e e magalemabedi.
5  Dinao tsa gagwe di fologela mo losong. Dikgato tsa gagwe di gogela kwa Sheole.
6  Ga a akanyetse tselana ya botshelo kwa teng. Ga a itse gore ditselana tsa gagwe di kgarakgatshegetse kae.
7  Jaanong, lona bomorwaaka, ntheetsang mme lo se ka lwa fapoga mafoko a molomo wa me.
8  A tsela ya lona e nne kgakala le ene, mme lo se ka lwa atamela kgoro ya ntlo ya gagwe,
9  gore lo se ka lwa naya ba bangwe seriti sa lona, le fa e le dingwaga tsa lona se se setlhogo;
10  gore batswakwa ba se ka ba ikgotsofatsa ka maatla a lona, le fa e le gore dilo tse lo nnileng le tsone ka botlhoko di nne mo ntlong ya moeng,
11  le fa e le gore lo fegelwa mo isagweng ya lona fa nama ya lona le mmele wa lona di khutla.
12  Mme lo tla re: “A bo ke ile ka tlhoa kotlhao le pelo ya me e ile ya se ka ya tlotla kgalemelo jang ne!
13  Mme ga ke a reetsa lentswe la batlhatlheledi ba me, e bile ga ke a sekegela barutisi ba me tsebe.
14  Ke nnile mo mofuteng mongwe le mongwe wa bosula motlhofo fela mo gare ga phuthego le kopano.”
15  Nwa metsi mo mogobeng wa gago, le a a elelang ka bosesane mo sedibeng sa gago.
16  A metswedi ya gago e tshwanetse go gasamela kwa ntle ga dikgoro, melatswana ya gago ya metsi mo dipatlelong?
17  A e nne tsa gago o le esi, mme e seng tsa gago le batswakwa.
18  A motswedi wa gago wa metsi o segofale, mme o ipele le mosadi wa bosha jwa gago,
19  kgama e namagadi e e rategang le podi ya mo dithabeng e e bontle bo gogelang. A mabele a gagwe a go tlhapele ka metlha. O tlhapelwe ke boitumelo ka lorato lwa gagwe ka metlha.
20  Ka jalo ke ka ntlha yang, morwaaka, fa o tlhapelwa ke boitumelo le mosadi o sele kgotsa o tlamparela sehuba sa mosadi wa seeng?
21  Gonne ditsela tsa motho di fa pele ga matlho a ga Jehofa, mme o akanyetsa ditselana tsotlhe tsa gagwe kwa teng.
22  Ditlolo tsa gagwe di tla tshwara moikepi, mme o tla tshwarwa ke megala ya boleo jwa gagwe.
23  O tla swa ka gonne go se na kotlhao, le ka gonne o timetswa ke bontsi jwa boeleele jwa gagwe.
15  Karabo fa e le bonolo e faposa bogale, mme lefoko le le utlwisang botlhoko le tsosa bogale.
2  Loleme lwa ba ba botlhale lo dira molemo ka kitso, mme mo molomong wa dimatla go tswa boeleele.
3  Matlho a ga Jehofa a mo lefelong lengwe le lengwe, a nna a lebeletse ba ba bosula le ba ba molemo.
4  Go ritibala ga loleme ke setlhare sa botshelo, mme tshokamo ya lone e raya go utlwa botlhoko mo moyeng.
5  Ope fela yo o seeleele ga a tlotle kotlhao ya ga rraagwe, mme ope fela yo o tlhokomelang kgalemelo o botlhale.
6  Mo ntlong ya mosiami go na le bobolokelo jo bogolo, mme go na le go kgaphelwa kwa thoko mo maungong a moikepi.
7  Dipounama tsa ba ba botlhale di nna di gasamisa kitso, mme pelo ya dimatla ga e a nna jalo.
8  Setlhabelo sa baikepi ke selo se se makgapha mo go Jehofa, mme thapelo ya ba ba thokgameng e a mo ipedisa.
9  Tsela ya moikepi ke selo se se makgapha mo go Jehofa, mme o rata yo o latelelang tshiamo.
10  Kotlhao e bosula mo go yo o tlogelang tselana; ope fela yo o tlhoileng kgalemelo o tla swa.
11  Sheole le lefelo la tshenyego di fa pele ga ga Jehofa. A bo go ntse jalo segolo jang ne ka dipelo tsa bana ba batho!
12  Mosotli ga a rate yo o mo kgalemelang. Ga a na go ya kwa go ba ba botlhale.
13  Pelo e e ipelang e na le phelelo e e molemo mo sefatlhegong, mme go na le moya o o hutsafetseng ka ntlha ya pelo e e botlhoko.
14  Pelo e e tlhaloganyang ke e e batlang kitso, mme molomo wa batho ba ba dimatla ke o o eletsang boeleele.
15  Malatsi otlhe a yo o bogisiwang a bosula; mme yo o nang le pelo e e thamileng o nna le modiro ka metlha.
16  Go botoka go nna le mo gonnye o boifa Jehofa go na le go nna le letlepu le le nang le tlhakatlhakano.
17  Go botoka dijo tsa merogo kwa go nang le lorato teng go na le poo e e fepetsweng mo bojelong jwa diruiwa mme go na le letlhoo.
18  Motho yo o galefileng o tsosa manganga, mme yo o bonya go galefa o kokobetsa komano.
19  Tsela ya setshwakga e tshwana le legora la mongana, mme tselana ya bathokgami ke tsela e e tlhomilweng.
20  Morwa yo o botlhale ke yo o ipedisang rraagwe, mme motho yo o sematla o nyatsa mmaagwe.
21  Boeleele ke boipelo mo go yo o seng botlhale, mme motho yo o nang le temogo ke yo o tlhamalalang fela.
22  Go na le go kgoreletsega ga dithulaganyo kwa go se nang puo ya sephiri teng, mme go na le se se fitlhelelwang mo go nang le bagakolodi ba bantsi teng.
23  Motho o a ipela mo karabong ya molomo wa gagwe, mme a bo lefoko ka nako ya lone e e tshwanetseng le le molemo jang ne!
24  Tselana ya botshelo e ya kwa godimo mo go yo o dirang ka temogo, gore e fapoge Sheole kwa tlase.
25  Jehofa o tla rutlolola ntlo ya baikgodisi, mme o tla baakanya molelwane wa motlholagadi.
26  Maano a yo o bosula ke selo se se makgapha mo go Jehofa, mme mafoko a a monate a phepa.
27  Yo o dirang poelo e e sa siamang o tlisetsa ntlo ya gagwe matlhabisa ditlhong, mme yo o tlhoileng dimpho ke ene yo o tla tswelelang a tshela.
28  Pelo ya mosiami e a tlhatlhanya gore e tle e arabe, mme go tswa dilo tse di bosula mo molomong wa baikepi.
29  Jehofa o kgakala le baikepi, mme o utlwa thapelo ya basiami.
30  Phatsimo ya matlho e ipedisa pelo; pego e e molemo e nontsha marapo.
31  Tsebe e e reetsang kgalemelo ya botshelo e nna mo gare ga batho ba ba botlhale.
32  Ope fela yo o tilang kotlhao o gana moya wa gagwe, mme yo o reetsang kgalemelo o bapala pelo.
33  Go boifa Jehofa ke kotlhao e e isang botlhaleng, mme go na le boikokobetso pele ga kgalalelo.
20  Beine ke mosotli, bojalwa jo bo tagang bo a fudua, mme mongwe le mongwe yo o timetswang ke jone ga a botlhale.
2  Go tshosa ga kgosi ke go duma mo go tshwanang le ga tawana e e seriri. Ope fela yo o itšhakgalelang o leofela moya wa gagwe.
3  Go ithiba mo kganetsanong ke kgalalelo mo mothong, mme mongwe le mongwe yo o seeleele o phanyega fela.
4  Setshwakga ga se na go lema ka ntlha ya mariga; se tla bo se kopa ka nako ya thobo, mme go tla bo go se na sepe.
5  Kgakololo mo pelong ya motho ke metsi a a boteng, mme motho yo o nang le temogo ke yo o tla a gelelang.
6  Mongwe le mongwe wa batho ba bantsintsi o tla ipolela bopelonomi jwa gagwe jwa lorato, mme ke mang yo o ka bonang motho yo o ikanyegang?
7  Mosiami o tsamaya mo bothokgaming jwa gagwe. Go itumela bomorwawe morago ga gagwe.
8  Kgosi e ntse mo setulong sa bogosi sa katlholo, e phatlalatsa bosula jotlhe ka matlho a yone.
9  Ke mang yo o ka reng: “Ke ntlafaditse pelo ya me; ke itshekile mo boleong jwa me”?
10  Mefuta e mebedi ya dilekanyabokete le mefuta e mebedi ya dilekanyo tsa ifa—ka bobedi ke selo se se makgapha mo go Jehofa.
11  Mosimane o dira gore a lemogiwe ka ditiro tsa gagwe gore a tiro ya gagwe e itshekile e bile e thokgame.
12  Tsebe e e utlwang le leitlho le le bonang—Jehofa o di dirile ka bobedi.
13  O se ka wa rata boroko, gore o se ka wa humanega. Bula matlho a gago; o kgore senkgwe.
14  “Se maswe, maswe!” go bua moreki, mme o a tsamaya. Go tswa foo o a ipelafatsa.
15  Go na le gouta, le dikorale tse dintsi; mme dipounama tsa kitso ke dijana tse di tlhwatlhwakgolo.
16  Tsaya seaparo sa motho, fa go direga gore a bo a le moemedi wa motswakwa; mme mo kgannyeng ya mosadi o sele, tsaya sebeelo mo mothong yoo.
17  Senkgwe se se bonweng ka maaka se monate mo mothong, mme morago ga moo molomo wa gagwe o tla tlala matlapana.
18  Dithulaganyo di tlhomamisiwa thata, ka kgakololo, mme o tsweledise ntwa ya gago ka kaelo e e botswerere.
19  Yo o tsamayatsamayang a senya batho leina o bipolola puo ya sephiri; mme o se ka wa nna le bolekane le yo o hepisiwang ke dipounama tsa gagwe.
20  Fa e le ope fela yo o hutsang rraagwe le mmaagwe, lobone lwa gagwe lo tla tingwa fa lefifi le atamela.
21  Boswa bo bonwa ka bogagaru la ntlha, mme isagwe ya jone ga e na go segofadiwa.
22  O se ka wa re: “Ke tla lefa bosula!” Solofela mo go Jehofa, mme o tla go boloka.
23  Mefuta e mebedi ya dilekanyabokete ke selo se se makgapha mo go Jehofa, le sekale se se tsietsang ga se molemo.
24  Dikgato tsa monna yo o nonofileng di tswa kwa go Jehofa. Fa e le motho wa mo lefatsheng, o ka lemoga tsela ya gagwe jang?
25  Ke seru fa motho wa mo lefatsheng a itlhaganeletse go goa a re, “Boitshepo!” mme morago ga maikano a bo a sekamela mo go tlhatlhobeng.
26  Kgosi e e botlhale e phatlalatsa batho ba ba boikepo, mme e retolosetsa leotwana mo godimo ga bone.
27  Mohemo wa motho wa mo lefatsheng ke lobone lwa ga Jehofa, lo lo hukutsang dikarolo tse di kwa tengteng tsa mpa ka kelotlhoko.
28  Bopelonomi jwa lorato le boammaaruri—di dibela kgosi; mme e tshegeditse setulo sa yone sa bogosi ka bopelonomi jwa lorato.
29  Bontle jwa makau ke maatla a bone, mme bontlentle jwa bannabagolo ke botlhogoputswa jwa bone.
30  Dintho tse di kgobogileng di tlosa bosula; mme dititeo, di tlosa dikarolo tse di kwa tengteng tsa mpa.
1  Diane tsa ga Solomone morwa Dafide, kgosi ya Iseraele,
2  gore motho a itse botlhale le kotlhao, a lemoge mafoko a tlhaloganyo,
3  a amogele kotlhao e e nayang temogo, tshiamo le katlholo le thokgamo,
4  go naya ba ba se nang maitemogelo botlhale, go naya lekau kitso le bokgoni jwa go akanya.
5  Motho yo o botlhale o tla reetsa mme a amogele thuto e e oketsegileng, mme motho yo o nang le tlhaloganyo ke yo o bapalang kaelo e e botswerere,
6  gore a tlhaloganye seane le polelo ya malepa, mafoko a batho ba ba botlhale le dithamalakane tsa bone.
7  Go boifa Jehofa ke tshimologo ya kitso. Dieleele di nyaditse botlhale le kotlhao.
8  Reetsa kotlhao ya ga rrago, morwaaka, mme o se ka wa latlha molao wa ga mmago.
9  Gonne ke serwalo se sentle mo tlhogong ya gago sa dithunya tse di tshophilweng le sebaga se sentle mo molaleng wa gago.
10  Morwaaka, fa baleofi ba leka go go faposa, o se ka wa dumela.
11  Fa ba nna ba re: “A ko o tsamaye le rona. Mma re laleleng madi. Batho ba ba se nang molato re ba bobeleng kwantle ga lebaka.
12  A re ba kometseng ba tshela fela jaaka Sheole, ee, ba feletse, jaaka ba ba fologelang mo kgatamping.
13  A re batleng mefuta yotlhe ya dilo tse di tlhwatlhwakgolo. A re tlatseng matlo a rona ka thopo.
14  O tshwanetse go latlhela bola jwa gago mo gare ga rona. A go nne le kgetsi e le nngwe fela ya rona rotlhe”—
15  morwaaka, o se ka wa tsamaya mo tseleng le bone. Thibela lonao lwa gago mo tseleng ya bone.
16  Gonne dinao tsa bone ke tse di sianelang kwa bosuleng jo bogolo, mme di nna di potlakela go tsholola madi.
17  Gonne letlowa le phuthololetswe lefela fa pele ga matlho a sepe fela se se nang le diphuka.
18  Ka gone bone ka bobone ba lalela madi a tsone; ba bobela meya ya tsone.
19  Ditselana tsa mongwe le mongwe yo o dirang poelo e e sa siamang di ntse jalo. E tsaya moya wa beng ba yone.
20  Botlhale jwa boammaaruri bo nna bo goela kwa godimo mo mmileng. Bo nna bo ntsha lentswe la jone mo dipatlelong.
21  Bo tlhaeletsa kwa ntlheng e e kwa godimo ya mmila o o modumo. Bo bua mafoko a jone kwa matsenong a dikgoro tse di tsenang mo motseng bo re:
22  “Lona ba lo se nang maitemogelo lo tla nna lo rata go tlhoka maitemogelo ka lobaka lo lo kae, mme lona basotli lo tla eletsa go sotla ka tlhamalalo ka lobaka lo lo kae, mme lona dimatla lo tla nna lo tlhoile kitso ka lobaka lo lo kae?
23  Boelang morago fa ke lo kgalemela. Mme ke tla dira gore moya wa me o elele mo go lona; ke tla lo itsise mafoko a me.
24  Ka gonne ke tlhaeleditse mme lo ntse lo gana, ke otlolotse seatla sa me mme ga go na ope yo o elang tlhoko,
25  mme lo nna lo tlhokomologa kgakololo yotlhe ya me, e bile ga lo a amogela kgalemelo ya me,
26  Le nna, ke tla tshega matlhotlhapelo a lona, ke tla sotla fa se lo se boifang se tla,
27  fa se lo se boifang se tla fela jaaka matsubutsubu, le matlhotlhapelo a lona a goroga fela jaaka phefo ya matsubutsubu, fa lo tlelwa ke matshwenyego le dinako tse di thata.
28  Ka nako eo ba tla nna ba mpitsa, mme ga ke kitla ke araba; ba tla nna ba mpatla, mme ga ba na go mpona,
29  ka lebaka la gore ba ne ba tlhoa kitso, mme ba se ka ba tlhopha go boifa Jehofa.
30  Ga ba a ka ba dumela kgakololo ya me; ga ba a tlotla kgalemelo ya me yotlhe.
31  Ka jalo ba tla ja maungo a tsela ya bone, mme ba tla kgobelelwa maano a bone.
32  Gonne go tlhanoga ga ba ba se nang maitemogelo ke gone mo go tla ba bolayang, mme go tsaya botshelo motlhofo ga dimatla ke gone mo go tla ba senyang.
33  Fa e le yo o ntheetsang, o tla nna ka polokesego mme ga a na go tshwenngwa ke go boifa masetlapelo.”
2  Morwaaka, fa e le gore o tla amogela mafoko a me mme wa boloka ditaelo tsa me mo go wena,
2  gore o tle o tlhwaele botlhale tsebe, gore o tle o sekamisetse pelo ya gago kwa temogong;
3  mo godimo ga moo, fa o tlhaeletsa tlhaloganyo mme o ntshetsa temogo lentswe la gago,
4  fa o nna o e senka jaaka selefera o bo o nna o e batla jaaka matlotlo a a fitlhegileng,
5  foo o tla tlhaloganya go boifa Jehofa, mme o tla bona e e leng kitso ya Modimo.
6  Gonne Jehofa o naya botlhale; mo molomong wa gagwe go na le kitso le temogo.
7  Mme o tla bolokela ba ba thokgameng botlhale jo bo mosola; ke thebe ya ba ba tsamayang ka thokgamo,
8  ka go boloka ditselana tsa katlholo, mme o tla disa tsela ya batho ba gagwe ba ba ikanyegang.
9  Foo o tla tlhaloganya tshiamo le katlholo le thokgamo, tsela yotlhe ya se se molemo.
10  Fa botlhale bo tsena mo pelong ya gago le kitso e nna monate mo moyeng wa gago,
11  bokgoni jwa go akanya bo tla nna bo go lebeletse, temogo e tla go dibela,
12  go go golola mo tseleng e e bosula, mo mothong yo o buang dilo tse di sokameng,
13  mo go ba ba tlogelang ditselana tsa thokgamo gore ba tsamaye mo ditseleng tsa lefifi,
14  mo go ba ba ipelelang go dira bosula, ba ba ipelelang dilo tse di sokameng tsa bosula;
15  ba ditselana tsa bone di kgopameng le ba ba nang le mokgwa wa go tsietsa;
16  go go golola mo mosading o sele, mo mosading wa seeng yo o rethefaditseng mafoko a gagwe,
17  yo o tlogelang tsala e a ntshanang seinong nayo ya bosha jwa gagwe le yo o lebetseng kgolagano ya Modimo wa gagwe.
18  Gonne ntlo ya gagwe e nwela kwa tlase mo losong mme ditselana tsa gagwe di nwela kwa tlase kwa go ba ba se nang maatla mo losong.
19  Ga go na bape ba ba robalang le ene ba ba tla boang, le fa e le go nna gape le ditselana tsa ba ba tshelang.
20  Boikaelelo ke gore o tsamaye mo tseleng ya batho ba ba molemo le gore o boloke ditselana tsa basiami.
21  Gonne bathokgami ke bone ba ba tla agang mo lefatsheng, mme ba ba se nang molato ke bone ba ba tla salang mo go lone.
22  Fa e le baikepi bone, ba tla kgaolwa mo lefatsheng; mme maferefere one, a tla kumolwa mo go lone.
3  Morwaaka, o se ka wa lebala molao wa me, mme a pelo ya gago e boloke ditaelo tsa me,
2  gonne o tla okelediwa boleele jwa malatsi le dingwaga tsa botshelo le kagiso.
3  E kete bopelonomi jwa lorato le boammaaruri di ka se go tlogele. Di bofelele mo molaleng wa gago. Di kwale mo sekwalelong sa pelo ya gago,
4  mme o tle o bone kamogelo le temogo e e molemo mo matlhong a Modimo le a motho wa mo lefatsheng.
5  Ikanye Jehofa ka pelo ya gago yotlhe mme o se ka wa ikaega ka tlhaloganyo ya gago.
6  Mo tseye tsia mo ditseleng tsotlhe tsa gago, mme o tla tlhamalatsa ditselana tsa gago.
7  O se ka wa ipona o le botlhale. Boifa Jehofa mme o fapoge bosula.
8  E kete e ka nna phodiso mo khubung ya gago le tapologo mo marapong a gago.
9  Tlotla Jehofa ka dilo tsa gago tse di tlhwatlhwakgolo le ka mabutswapele a maungo otlhe a gago.
10  Foo mabolokelo a gago a dilwana a tla tladiwa ka letlotlo; le ditshekega tsa gago tsa segatisetso sa beine di tla penologa ka beine e ntšha.
11  O se ka wa gana kotlhao ya ga Jehofa, morwaaka; mme o se ka wa ila kgalemelo ya gagwe,
12  ka gonne Jehofa o kgalemela yo a mo ratang, fela jaaka rre a kgalemela morwawe yo a mo ipelelang.
13  Go itumela motho yo o boneng botlhale, le motho yo o nnang le temogo,
14  gonne go nna le jone e le papadi go botoka go na le go nna le selefera e le papadi mme go nna le jone e le kungo go botoka go na le gouta ka boyone.
15  Bo tlhwatlhwakgolo go feta dikorale, mme dilo tse dingwe tsotlhe tse di go itumedisang ga di ka ke tsa lekanngwa le jone.
16  Boleele jwa malatsi bo mo seatleng sa jone sa moja; mo seatleng sa jone sa molema go na le dikhumo le kgalalelo.
17  Ditselana tsa jone ke ditselana tsa monate, mme ditsela tsotlhe tsa jone ke kagiso.
18  Ke setlhare sa botshelo mo go ba ba bo tshwarang, mme ba ba bo ngangatlelang ba tla bidiwa ba ba itumetseng.
19  Jehofa ka boene o thaile lefatshe ka thata ka botlhale. O tlhomamisitse magodimo ka temogo.
20  Bodiba jo bo boteng jwa metsi bo ne jwa kgaoganngwa ka kitso ya gagwe, mme loapi lo lo maru lo nna lo rothisa pula ya mosarasarane.
21  Morwaaka, a di se ka tsa tloga mo matlhong a gago. Dibela botlhale jo bo mosola le bokgoni jwa go akanya,
22  mme di tla itshupa e le botshelo mo moyeng wa gago le bontle jo bo kgatlhang mo molaleng wa gago.
23  Foo o tla tsamaya ka polokesego mo tseleng ya gago, le lonao lwa gago ga lo na go kgopa sepe.
24  Le fa e le leng fela fa o rapama ga o na go boifa; mme ruri o tla rapama, mme boroko jwa gago bo tla nna monate.
25  Ga o na go boifa sepe sa tshoganyetso se se boifisang, le fa e le matsubutsubu mo baikeping, ka gonne e etla.
26  Gonne Jehofa o tla itshupa e le tshepo ya gago, mme ruri o tla boloka lonao lwa gago gore lo se ka lwa tshwarwa.
27  O se ka wa gana ka molemo mo go ba o ba tshwanetseng, fa go le mo maatleng a seatla sa gago go o dira.
28  O se ka wa raya mongwe ka wena wa re: “Tsamaya, o boe mme kamoso ke tla go naya,” mme o na le sengwe mo go wena.
29  O se ka wa logela mongwe ka wena leano lepe le le bosula, fa a nna le wena mme a ikutlwa a bolokesegile.
30  O se ka wa omana le motho kwantle ga lebaka, fa a sa go direla bosula bope.
31  O se ka wa tswela pelo motho wa thubakanyo, le fa e le go tlhopha ditsela dipe tsa gagwe.
32  Gonne motho yo o tsietsang ke selo se se makgapha mo go Jehofa, mme O atamalane thata le bathokgami.
33  Phutso ya ga Jehofa e mo ntlong ya moikepi, mme lefelo la bonno la basiami o a le segofatsa.
34  Fa go amana le basotli, o tla sotla; mme o tla utlwela ba ba pelonolo botlhoko.
35  Ba ba botlhale ba tla rua tlotlo, mme ba ba dimatla ba godisa tlontlologo.
12  Morati wa kotlhao ke morati wa kitso, mme yo o tlhoileng kgalemelo ga a akanye.
2  Yo o molemo o amogelwa ke Jehofa, mme o bolela motho wa dikgopolo tse di boikepo e le yo o boikepo.
3  Ga go na motho yo boikepo bo tla mo tlhomamisang thata; mme fa e le modi o o itsetsepetseng wa basiami, ga o na go kgokgweediwa.
4  Mosadi yo o nang le bokgoni ke serwalo mo go mong wa gagwe, mme o tshwana le sebodu mo marapong a mong wa gagwe fa a itshwara ka matlhabisa ditlhong.
5  Dikakanyo tsa basiami ke tshiamiso; kaelo ya baikepi ke tsietso.
6  Mafoko a baikepi ke go lalela madi, mme molomo wa bathokgami ke one o tla ba gololang.
7  Baikepi ba a ribegediwa ba bo ba sa tlhole ba le teng, mme ntlo ya basiami e tla nna e eme.
8  Gonne motho o tla bakelwa molomo wa gagwe o o botlhale, mme yo o pelo e e sokameng o tla nyadiwa.
9  Go botoka yo o tseelwang kwa tlase mme a na le motlhanka go na le yo o ikgalaletsang mme a tlhoka senkgwe.
10  Mosiami o tlhokomela moya wa seruiwa sa gagwe, mme mautlwelobotlhoko a baikepi a setlhogo.
11  Yo o lemang mmu wa gagwe o tla kgora senkgwe, mme yo o latelelang dilo tse di se nang mosola ga a botlhale.
12  Moikepi o eleditse se se tsomilweng se se mo letloweng sa batho ba ba bosula; mme fa e le modi wa basiami o a ungwa.
13  Motho yo o bosula o raelwa ke tlolo ya dipounama, mme mosiami o tswa mo matshwenyegong.
14  Motho o kgotsofadiwa ke molemo o o tswang mo molomong wa gagwe, mme tiro ya diatla tsa motho e tla boela mo go ene.
15  Tsela ya seeleele e siame mo matlhong a gagwe, mme yo o reetsang kgakololo o botlhale.
16  Motho yo o itsiseng go tshwenyega ga gagwe mo go lone letsatsi leo ke seeleele, mme yo o botlhale o bipa tlontlologo.
17  Yo o ntshang mafoko a boikanyegi o tla bolela se se siameng, mme mosupi wa maaka, o tla bolela tsietso.
18  Go na le yo o buang a sa akanye jaaka e kete ka ditlhabo tsa tšhaka, mme loleme lwa ba ba botlhale ke phodiso.
19  Pounama ya boammaaruri ke yone e e tla tlhomamisiwang ka thata ka bosaengkae, mme loleme lwa maaka lo tla nna teng ka nakwana fela.
20  Tsietso e mo pelong ya ba ba logang maano a a bosula, mme ba ba ikaeletseng go dira kagiso ba a ipela.
21  Ga go na sepe se se utlwisang botlhoko se se tla diragalelang mosiami, mme baikepi ke bone ba ba tla tladiwang ka masetlapelo.
22  Dipounama tse di akang ke selo se se makgapha mo go Jehofa, mme ba ba dirang ka boikanyegi ba a mo ipedisa.
23  Motho yo o botlhale o bipa kitso, mme pelo ya dimatla ke e e buang boeleele.
24  Seatla sa ba ba tlhoafetseng ke sone se se tla busang, mme seatla se se nyafalang e tla nna sa tiro e e patelediwang.
25  Go tshwenyega ka tlhobaelo mo pelong ya motho ke gone go tla e obang, mme lefoko le le molemo le a e ipedisa.
26  Mosiami o tlhola mafulo a gagwe, mme tsela ya baikepi e dira gore ba kgarakgatshege.
27  Go nyafala ga go na go tsoma diphologolo tsa motho, mme yo o tlhoafetseng ke khumo ya motho e e tlhwatlhwakgolo.
28  Mo tselaneng ya tshiamo go na le botshelo, mme loeto mo tselaneng ya yone ga lo reye loso.
