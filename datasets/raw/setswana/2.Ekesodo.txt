10  Foo Jehofa a raya Moshe a re: “Tsena kwa go Faro, ka gonne nna—ke letlile pelo ya gagwe le dipelo tsa batlhanka ba gagwe gore di nne logwadi, gore ke beye ditshupo tseno tsa me fela fa pele ga gagwe,
2  le gore o tle o bolele mo ditsebeng tsa ga morwao le tsa ga morwa morwao kafa ke dirisaneng le Egepeto ka bosetlhogo ka gone le ditshupo tsa me tse ke di tlisitseng mo gare ga bone; mme ruri lo tla itse gore ke nna Jehofa.”
3  Ka jalo Moshe le Arone ba tsena kwa go Faro mme ba mo raya ba re: “Jehofa Modimo wa Bahebera o buile jaana, ‘O tla gana go inkobela ka lobaka lo lo kae? Lesa batho ba me ba tsamaye gore ba tle ba ntirele.
4  Gonne fa o nna o gana go lesa batho ba me ba tsamaya, bona, ke tlisa tsie mo teng ga melelwane ya gago ka moso.
5  Mme e tla bipa bogodimo jo bo bonalang jwa lefatshe mme ga go kitla go kgonega go bona lefatshe; mme e tla ja mo gongwe gotlhe mo go falotseng, mo lo go tlogeletsweng ke sefako, ruri e tla ja setlhare sengwe le sengwe sa lona se se tlhogang e se tlosa mo nageng.
6  Mme matlo a gago le matlo a batlhanka ba gago botlhe le matlo a Egepeto yotlhe a tla tlala ka selekanyo se borraalona le borre ba borraalona ba iseng ba ko ba se bone go tloga ka letsatsi le ba simolotseng go nna gone ka lone mo lefatsheng go fitlha mo letsatsing leno.’” Foo a retologa a tswa fa go Faro.
7  Morago ga moo batlhanka ba ga Faro ba mo raya ba re: “Monna yono o tla nna seru mo go rona ka lobaka lo lo kae? Lesa batho bano ba tsamaye gore ba tle ba direle Jehofa Modimo wa bone. A le jaanong ga o itse gore Egepeto e nyeletse?”
8  Ka jalo Moshe le Arone ba busediwa kwa go Faro, mme a ba raya a re: “Tsamayang lo direle Jehofa Modimo wa lona. Ke bomang ba tota ba tsamayang?”
9  Foo Moshe a re: “Re tla tsamaya le basha ba rona le batsofe ba rona. Re tla tsamaya le bomorwaarona le bomorwadiarona, le dinku tsa rona le dikgomo tsa rona, gonne re tshwanetse go direla Jehofa moletlo.”
10  Mme ene a ba raya a re: “A go nne jalo, gore Jehofa o na le lona fa ke tla bo ke lo lesa lo tsamaya lona le bana ba lona ba bannye! Bona, go farologana le seno, lo ikaeletse go dira sengwe se se bosula.
11  A go se nne jalo! Tsamayang, tsweetswee, lona ba lo leng banna ba ba nonofileng, mme lo direle Jehofa, ka gonne ke sone se lo batlang go se dira.” Foo ba lelekwa fa pele ga ga Faro.
12  Jaanong Jehofa a raya Moshe a re: “Otlololela seatla sa gago mo godimo ga lefatshe la Egepeto gore tsie e tle mo lefatsheng la Egepeto mme e je dimela tsotlhe tsa lefatshe, sengwe le sengwe se se tlogetsweng ke sefako.”
13  Moshe a akofa a otlololela thobane ya gagwe mo godimo ga lefatshe la Egepeto, mme Jehofa a dira gore phefo ya botlhaba e foke mo lefatsheng mo letsatsing leo lotlhe le bosigo jotlhe. Ga nna moso mme phefo ya botlhaba ya bo e tshotse tsie.
14  Tsie ya tla mo godimo ga lefatshe lotlhe la Egepeto ya ba ya nna mo karolong yotlhe ya naga ya Egepeto. E ne e le bokete tota. Pele ga yone go ne go ise go ke go nne le tsie ka tsela eno jaaka yone, e bile ga go kitla go nna le epe ka tsela eno morago ga yone.
15  Ya bipa bogodimo jo bo bonalang jwa lefatshe lotlhe, mme lefatshe la nna lefifi; mme ya ja dimela tsotlhe tsa lefatshe le maungo otlhe a ditlhare a a neng a tlogetswe ke sefako; mme go ne go sa sala sepe se se tala mo ditlhareng kgotsa mo dimeleng tsa naga mo lefatsheng lotlhe la Egepeto.
16  Ka jalo Faro a bitsa Moshe le Arone ka bonako a re: “Ke leofetse Jehofa Modimo wa lona ka ba ka leofela le lona.
17  Mme jaanong, tsweetswee, itshwareleng boleo jwa me mo lekgetlong leno fela lo bo lo rapeleng Jehofa Modimo wa lona gore a ke a tlose sebetso se se bolayang seno mo go nna.”
18  Ka jalo a tswa fa go Faro mme a rapela Jehofa.
19  Foo Jehofa a sokolola phefo e e maatla thata ya bophirima, mme ya tsaya tsie ya e kgweeletsa mo teng ga Lewatle le Lehibidu. Go ne ga se ka ga sala tsie le fa e le nngwe fela mo karolong yotlhe ya naga ya Egepeto.
20  Le fa go ntse jalo, Jehofa a letla pelo ya ga Faro gore e thatafale, mme a se ka a lesa bomorwa Iseraele ba tsamaya.
21  Foo Jehofa a raya Moshe a re: “Otlololela seatla sa gago kwa magodimong, gore go tle go nne lefifi mo lefatsheng la Egepeto le gore lefifi le utlwiwe.”
22  Moshe a akofa a otlololela seatla sa gagwe kwa magodimong, mme ga simolola ga nna lefifi le le letobo mo lefatsheng lotlhe la Egepeto malatsi a le mararo.
23  Ba ne ba sa bonane, e bile ga go na ope wa bone yo o neng a nanoga mo lefelong la gagwe malatsi a le mararo; mme mo go bomorwa Iseraele botlhe, go ne go le lesedi mo mannong a bone.
24  Morago ga moo Faro a bitsa Moshe a re: “Tsamayang lo ye go direla Jehofa. Go tla kganelwa dinku tsa lona le dikgomo tsa lona fela. Bana ba lona ba bannye le bone ba ka nna ba tsamaya le lona.”
25  Mme Moshe a re: “Gape wena ka bowena o tla re naya mo diatleng tsa rona ditlhabelo le ditshupelo tse di fisiwang, e re ka re tshwanetse go di ntshetsa Jehofa Modimo wa rona.
26  Mme diruiwa tsa rona le tsone di tla tsamaya le rona. Ga go kitla go letlelelwa gore tlhakwana epe e sale, ka gonne re tla tsaya dingwe mo go tsone gore re obamele Jehofa Modimo wa rona, mme ga re itse gore re tla ntshetsa Jehofa eng mo kobamelong go fitlha re goroga gone.”
27  Foo Jehofa a letla pelo ya ga Faro gore e thatafale, mme a se ka a dumela go ba lesa ba tsamaya.
28  Ka jalo Faro a mo raya a re: “Tswa fa go nna! O itise! O se ka wa leka go tlhola o leba sefatlhego sa me, ka gonne ka letsatsi le o lebang sefatlhego sa me ka lone o tla swa.”
29  Foo Moshe a re: “Go buile wena jalo. Ga nkitla ke tlhola ke leka go leba sefatlhego sa gago.”
4  Le fa go ntse jalo, Moshe fa a araba a re: “Mme a re tseye gore ga ba ntumele e bile ga ba reetse lentswe la me, ka gonne ba tlile go re, ‘Jehofa ga a ka a bonala mo go wena.’”
2  Foo Jehofa a mo raya a re: “Ke eng seo se se mo seatleng sa gago?” mme ene a re: “Ke thobane.”
3  Go tswa foo a re: “E latlhele fa fatshe.” Ka jalo a e latlhela fa fatshe, mme ya fetoga noga; mme Moshe a simolola go tshaba fa go yone.
4  Jaanong Jehofa a raya Moshe a re: “Ntsha seatla o e tshware ka mogatla.” Ka jalo a ntsha seatla a e tshwara, mme ya fetoga thobane mo legofing la gagwe.
5  “E le gore,” go nopola mafoko a gagwe, “ba tle ba dumele gore Jehofa Modimo wa borraabonemogologolwane, Modimo wa ga Aborahame, Modimo wa ga Isake le Modimo wa ga Jakobe, o bonetse mo go wena.”
6  Foo Jehofa a boa gape a mo raya a re: “Tsweetswee, tsenya seatla sa gago mo momenong o o fa godimo wa seaparo sa gago.” Ka jalo a tsenya seatla sa gagwe mo momenong o o fa godimo wa seaparo sa gagwe. E rile a se ntsha, bona, seatla sa gagwe sa bo se iteilwe ka lepero se ntse jaaka kapoko!
7  Morago ga moo a re: “Busetsa seatla sa gago mo momenong o o fa godimo wa seaparo sa gago.” Ka jalo a busetsa seatla sa gagwe mo momenong o o fa godimo wa seaparo sa gagwe. E rile a se ntsha mo momenong o o fa godimo wa seaparo sa gagwe, bona, sa bo se shafetse jaaka nama yotlhe ya gagwe!
8  “Mme go tla diragala gore,” go nopola mafoko a gagwe, “fa ba sa go dumele e bile ba sa reetse lentswe la sesupo sa ntlha, he ruri ba tla dumela lentswe la sesupo sa morago.
9  Mo godimo ga moo, go tla diragala gore, fa ba sa dumele le eleng ditshupo tse pedi tseno e bile ba sa reetse lentswe la gago, he o tla tsaya metsinyana mo Nokeng ya Nile o bo o a tshololela mo lefatsheng le le omileng; mme metsi a o tla a tsayang mo Nokeng ya Nile ruri a tla fetoga, ee, ruri a tla fetoga madi mo lefatsheng le le omileng.”
10  Jaanong Moshe a raya Jehofa a re: “Intshwarele Jehofa, ga ke seleta mo puong, fa e sa le maabane kgotsa pele ga moo kgotsa fa e sa le o bua le motlhanka wa gago, gonne ke molomo o bonya le loleme lo bonya.”
11  Foo Jehofa a mo raya a re: “Ke mang yo o diretseng motho molomo kgotsa ke mang yo o tlhomang yo o sa kgoneng go bua kgotsa yo o susu kgotsa yo o bonang sentle kgotsa sefofu? A ga se nna, Jehofa?
12  Jaanong tsamaya, mme ke tla nna le molomo wa gago e bile ke tla go ruta se o tshwanetseng go se bua.”
13  Mme ene a re: “Intshwarele Jehofa, tsweetswee, roma ka seatla sa yo o tlileng go mo roma.”
14  Foo bogale jwa ga Jehofa jwa tukela Moshe mme a re: “A Arone wa Molefi ga se morwarrago? Ke a itse gore tota a ka kgona go bua. Mme, mo godimo ga moo, ke yo, o mo tseleng go tla go go kgatlhantsha. Fa a go bona, ruri o tla ipela mo pelong ya gagwe.
15  Mme o bue le ene o tsenye mafoko ano mo molomong wa gagwe; mme ke tla nna le molomo wa gago le molomo wa gagwe, e bile ke tla lo ruta se lo tshwanetseng go se dira.
16  O tla go buelela mo bathong; mme go tla diragala gore a nne molomo wa gago, mme wena o tla nna Modimo mo go ene.
17  Mme o tseye thobane eno ka seatla sa gago gore o tle o dire ditshupo ka yone.”
18  Ka jalo Moshe a tsamaya a boela kwa go Jethero mogogwadiagwe mme a mo raya a re: “Tsweetswee, ke batla go tsamaya ke boele kwa go bomorwarre ba ba kwa Egepeto ke tle ke bone gore a ba sa ntse ba tshela.” Ka jalo Jethero a raya Moshe a re: “Tsamaya ka kagiso.”
19  Morago ga moo Jehofa a raya Moshe kwa Midiana a re: “Tsamaya, boela kwa Egepeto, ka gonne batho botlhe ba ba neng ba tsoma moya wa gago ba sule.”
20  Foo Moshe a tsaya mosadi wa gagwe le bomorwawe a ba palamisa mo eseleng, a boela kwa lefatsheng la Egepeto. Mo godimo ga moo, Moshe a tsaya thobane ya Modimo wa boammaaruri ka seatla.
21  Mme Jehofa a raya Moshe a re: “Fa o sena go tsamaya o boetse kwa Egepeto, o tlhokomele gore o dira dikgakgamatso tsotlhe tse ke di tsentseng mo seatleng sa gago fa pele ga ga Faro. Mme nna, ke tla letla pelo ya gagwe gore e thatafale; mme ga a kitla a lesa batho ba tsamaya.
22  Mme o reye Faro o re, ‘Jehofa o buile jaana: “Iseraele ke morwaake, leitibolo la me.
23  Mme ke go raya ke re: Lesa morwaake a tsamaye gore a ntirele. Mme fa o ka gana go mo lesa a tsamaya, bona, ke bolaya morwao, leitibolo la gago.”’”
24  Jaanong go ne ga diragala mo tseleng kwa lefelong la bonno gore Jehofa a kopane le ene mme a nna a batla tsela ya go mmolaya.
25  Labofelo Siphora a tsaya legweka mme a kgaola letlalo la bonna la ga morwawe mme a dira gore le ame dinao tsa gagwe a bo a re: “Ke ka gonne o monyadi wa madi mo go nna.”
26  Ka gone a mo lesa a tsamaya. Ka nako eo Siphora a re: “Monyadi wa madi,” ka ntlha ya go rupa.
27  Foo Jehofa a raya Arone a re: “Tsamaya o ye go kgatlhantsha Moshe kwa nageng.” Foo a tsamaya mme a mo kgatlhantsha mo thabeng ya Modimo wa boammaaruri mme a mo atla.
28  Mme Moshe a bolelela Arone mafoko otlhe a ga Jehofa, yo o neng a mo romile, le ditshupo tsotlhe tse a neng a mo laetse gore a di dire.
29  Morago ga moo Moshe le Arone ba tsamaya mme ba phutha banna botlhe ba bagolwane ba bomorwa Iseraele.
30  Foo Arone a bua mafoko otlhe a Jehofa a neng a a buile le Moshe, a ba a dira ditshupo mo matlhong a batho.
31  Foo batho ba dumela. E rile ba utlwa gore Jehofa o ne a lebisitse tlhokomelo ya gagwe mo go bomorwa Iseraele le gore o ne a bone pogisego ya bone, foo ba ikoba mme ba obama.
26  “Mme motlaagana o o dire wa matsela a le lesome a mogope, a leloba le le boleta le le otlhilweng le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo la khokhase. O a dire ka ditšheruba, tiro ya mokgabisi.
2  Boleele jwa letsela lengwe le lengwe la mogope ke dikubita di le masome a mabedi le borobedi mme boatlhamo jwa letsela lengwe le lengwe la mogope ke dikubita di le nnè. Matsela otlhe a mogope a na le selekanyo se le sengwe.
3  Matsela a le matlhano a mogope a bope mogolagang le lengwe le golagane le le lengwe, le matsela a le matlhano a mogope a bope mogolagang le lengwe le golagane le le lengwe.
4  Mme o dire digwe tsa tlhale e e bobududu mo ntlheng ya letsela le lengwe la mogope kwa mogolagang o felelang gone; mme o dire se se tshwanang mo ntlheng ya letsela le le ka kwa ntle la mogope kwa lefelong le lengwe gape kwa a kopanang gone.
5  O tla dira digwe di le masome a matlhano mo letseleng le lengwe la mogope, o bo o dira digwe di le masome a matlhano kwa ntlheng e nngwe ya letsela la mogope le le kwa lefelong le lengwe gape kwa a kopanang gone, segwe sengwe le sengwe se lebagane le se sengwe.
6  Mme o dire dikgoge di le masome a matlhano tsa gouta o bo o gokaganya letsela le lengwe la mogope le le lengwe ka dikgoge, mme e nne motlaagana o le mongwe.
7  “Mme o direle mogope o o mo godimo ga motlaagana matsela a maodi a podi. O dire matsela a le lesome le bongwe a mogope.
8  Boleele jwa letsela lengwe le lengwe la mogope ke dikubita di le masome a mararo, mme boatlhamo jwa letsela lengwe le lengwe la mogope ke dikubita di le nnè. Matsela a le lesome le bongwe a mogope a na le selekanyo se le sengwe.
9  Mme o gokaganye matsela a le matlhano a mogope a le osi le matsela a le marataro a mogope a le osi, mme o menaganye letsela la mogope la borataro sebedi kwa pele ga mogope.
10  Mme o dire digwe di le masome a matlhano mo ntlheng ya letsela le lengwe la mogope, le le ka kwa ntle mo mogolaganyeng, le digwe di le masome a matlhano mo ntlheng ya letsela la mogope kwa lefelong le lengwe gape kwa a kopanang gone.
11  Mme o dire digwe di le masome a matlhano tsa kgotlho o bo o tsenya dikgoge mo digweng o bo o gokaganya mogope, mme o tla nna mongwe fela.
12  Mme se se salang mo matseleng a mogope ke letsela le le lepelelang. Sephatlo se se salang sa letsela la mogope se tshwanetse go lepelela ka kwa morago ga motlaagana.
13  Mme kubita kafa letlhakoreng leno le kubita ka kwa letlhakoreng lele mo go se se salang mo boleeleng jwa matsela a mogope e tla nna letsela le le lepelelang kafa matlhakoreng a motlaagana, go o bipa kafa letlhakoreng leno le ka kwa go lele.
14  “Mme o direle mogope sebipo sa matlalo a diphelefu a a fetoletsweng mo mmaleng o mohibidu le sebipo sa matlalo a manyebi kwa godimo.
15  “Mme o direle motlaagana dimati tsa logong lwa mokala, tse di emeng di tsepaletse.
16  Boleele jwa lomati ke dikubita di le lesome, mme boatlhamo jwa lomati longwe le longwe ke kubita le sephatlo.
17  Lomati longwe le longwe lo na le malomelo a mabedi a a gokagantsweng. Eo ke tsela e o tla dirang ka yone ka dimati tsotlhe tsa motlaagana.
18  Mme o direle motlaagana dimati, dimati di le masome a mabedi tsa letlhakore le le kafa Negebe, go ela kwa borwa.
19  “Gape o dire metheo e e khuti ya selefera e le masome a manè kafa tlase ga dimati di le masome a mabedi; metheo e mebedi e e khuti kafa tlase ga lomati lo longwe ka malomelo a yone a mabedi, le metheo e mebedi e e khuti kafa tlase ga lomati lo longwe ka malomelo a yone a mabedi.
20  Mme kafa letlhakoreng le lengwe la motlaagana, kafa letlhakoreng la bokone, dimati di le masome a mabedi,
21  le metheo ya tsone e e khuti ya selefera e le masome a manè, metheo e mebedi e e khuti kafa tlase ga lomati lo longwe le metheo e mebedi e e khuti kafa tlase ga lomati lo longwe.
22  Mme o direle dikarolo tse di kafa morago tsa motlaagana tse di kafa bophirima dimati di le thataro.
23  Mme o dire dimati di le pedi jaaka dikota tsa sekhutlo tsa motlaagana kafa dikarolong tsa one tse di kafa morago.
24  Mme di tshwanetse gore di patagane di tshwana kwa tlase, mme di le mmogo di tshwanetse gore di nne di patagane di tshwana go ya go fitlha kwa godimo ga longwe le longwe lwa tsone kwa mohiring wa ntlha. Ke kafa go tshwanetseng ga nna ka gone ka bobedi jwa tsone. Di tla nna dikota di le pedi tsa sekhutlo.
25  Mme go nne le dimati di le robedi le metheo ya tsone e e khuti ya selefera, metheo e le lesome le borataro, metheo e le mebedi e e khuti kafa tlase ga lomati lo longwe le metheo e le mebedi e e khuti kafa tlase ga lomati lo longwe.
26  “Mme o dire mephakalego ya logong lwa mokala, e metlhano e le ya dimati tsa letlhakore le lengwe la motlaagana,
27  le mephakalego e metlhano ya dimati tsa letlhakore le lengwe la motlaagana le mephakalego e metlhano ya dimati tsa letlhakore la motlaagana tsa dikarolo tse pedi tse di kafa morago tse di kafa bophirima.
28  Mme mophakalego o o fa gare kwa bogareng jwa dimati o ralala go tswa ntlheng e nngwe go ya ntlheng e nngwe.
29  “Mme o manege dimati gouta, o dire mehiri ya tsone ya gouta jaaka e e tshegetsang mephakalego; mme o manege mephakalego gouta.
30  Mme o tlhome motlaagana go ya ka polane ya one e o e bontshitsweng mo thabeng.
31  “Mme o dire sesiro sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng. A se dire ka ditšheruba, tiro ya mokgabisi.
32  Mme o se beye mo godimo ga dipilara di le nnè tsa mokala tse di manegilweng gouta. Dimapo tsa tsone ke tsa gouta. Di mo godimo ga metheo e menè e e khuti ya selefera.
33  Mme o beye sesiro kafa tlase ga dikgoge o bo o tlisa letlole la tshupo moo mo teng ga sesiro; mme sesiro se tshwanetse go lo kgaoganyetsa Boitshepo le Boitshepo jwa Maitshepo.
34  Mme o beye sekhurumelo mo godimo ga letlole la tshupo mo Boitshepong jwa Maitshepo.
35  “Mme o beye tafole ka kwa ntle ga sesiro, le setlhomo sa lobone go lebagana le tafole kafa letlhakoreng la motlaagana go ela kwa borwa; mme o beye tafole kafa bokone.
36  Mme o direle kgoro ya mogope sesiro sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng, tiro ya mologi.
37  O direle sesiro dipilara di le tlhano tsa mokala o bo o di manega gouta. Dimapo tsa tsone ke tsa gouta. Mme o di thelele metheo e metlhano e e khuti ya kgotlho.
11  Mme Jehofa a raya Moshe a re: “Ke tlile go tlisetsa Faro le Egepeto petso e nngwe gape. Morago ga moo o tla lo lesa lo tsamaya lo tswa fano. Ka nako e a tla bong a lo lesa gotlhelele lo tsamaya, o tla lo leleka ka tsela ya mmatota a lo ntsha fano.
2  Jaanong, bua mo ditsebeng tsa batho, gore monna mongwe le mongwe a kope moagelani wa gagwe, le mosadi mongwe le mongwe a kope moagelani wa gagwe dilwana tsa selefera le dilwana tsa gouta.”
3  Ka jalo Jehofa a naya batho kamogelo mo matlhong a Baegepeto. Monna yono Moshe le ene o ne a le mogolo thata mo lefatsheng la Egepeto, mo matlhong a batlhanka ba ga Faro le mo matlhong a batho.
4  Mme Moshe a tswelela a re: “Jehofa o buile jaana, ‘Ke tswela kwa bogareng jwa Egepeto mo e ka nnang bosigogare,
5  mme leitibolo lengwe le lengwe mo lefatsheng la Egepeto le tla swa, go simolola ka leitibolo la ga Faro yo o ntseng mo setulong sa gagwe sa bogosi go fitlha ka leitibolo la lelata le le fa lelwaleng le leitibolo lengwe le lengwe la phologolo.
6  Mme go tla nna le selelo se segolo mo lefatsheng lotlhe la Egepeto, se go iseng go ke go nne le sepe se se tshwanang le sone, e bile go se kitla go nna le se se tshwanang le sone gape.
7  Mme ntša ga e kitla e lelenyetsa ope wa bomorwa Iseraele loleme, go simolola ka motho go fitlha ka phologolo; gore lo tle lo itse gore Jehofa o kgona go dira pharologanyo fa gare ga Baegepeto le bomorwa Iseraele.’
8  Mme batlhanka bano botlhe ba gago ba tla tla kwa go nna ba bo ba obama fa go nna, ba re, ‘Tsamaya, wena le batho botlhe ba ba latelang dikgato tsa gago.’ Mme morago ga moo ke tla tswa.” Foo a tswa fa go Faro a tuka bogale.
9  Morago ga moo Jehofa a raya Moshe a re: “Faro ga a kitla a lo reetsa, gore dikgakgamatso tsa me di tle di okediwe mo lefatsheng la Egepeto.”
10  Mme Moshe le Arone ba dira dikgakgamatso tseno tsotlhe fa pele ga ga Faro; mme Jehofa a letla pelo ya ga Faro gore e thatafale, mo a neng a se ka a lesa bomorwa Iseraele ba tsamaya gore ba tswe mo lefatsheng la gagwe.
8  Foo Jehofa a raya Moshe a re: “Tsena kwa go Faro, mme o mo reye o re, ‘Jehofa o buile jaana: “Lesa batho ba me ba tsamaye gore ba tle ba ntirele.
2  Mme fa o nna o gana go ba lesa ba tsamaya, bona, ke lere sebetso sa digogwane mo karolong yotlhe ya naga ya gago.
3  Mme Noka ya Nile e tla nyeuma digogwane fela thata, mme di tla tla di bo di tsena mo teng ga ntlo ya gago le mo phaposing ya gago e e kwa teng ya borobalo le mo sekanamelong sa gago le mo teng ga matlo a batlhanka ba gago le mo bathong ba gago le mo teng ga dipesetso tsa gago le mo teng ga megopo ya gago ya go dubela.
4  Mme digogwane di tla tla mo go wena le mo bathong ba gago le mo batlhankeng botlhe ba gago.”’”
5  Moragonyana Jehofa a raya Moshe a re: “Raya Arone o re, ‘Otlololela seatla sa gago ka thobane ya gago mo godimo ga dinoka, mesele ya Nile le megobe e e tletseng lotlhaka mme o dire gore digogwane di tlhatlogele mo lefatsheng la Egepeto.’”
6  Foo Arone a otlololela seatla sa gagwe mo godimo ga metsi a Egepeto, mme digogwane tsa simolola go tlhatloga mme tsa bipa lefatshe la Egepeto.
7  Le fa go ntse jalo, baperesiti ba ba dirang maselamose ba dira se se tshwanang ka bokgoni jwa bone jwa sephiri mme ba dira gore digogwane di tlhatlogele mo lefatsheng la Egepeto.
8  Fa nako e ntse e tsamaya Faro a bitsa Moshe le Arone mme a re: “Rapelang Jehofa gore a tlose digogwane mo go nna le mo bathong ba me, e re ka ke batla go lesa batho ba tsamaye gore ba tle ba ntshetse Jehofa setlhabelo.”
9  Foo Moshe a raya Faro a re: “Ke go tlogelela kgalalelo ya go mpolelela gore ke go rapelele leng wena le batlhanka ba gago le batho ba gago gore digogwane di fedisiwe mo go wena le mo matlong a gago. Di tla sala mo Nokeng ya Nile fela.”
10  Foo a re: “Ka moso.” Ka jalo a re: “Go tla nna kafa lefokong la gago, gore o tle o itse gore ga go ope o sele yo o tshwanang le Jehofa Modimo wa rona,
11  ka gonne ruri digogwane di tla tswa mo go wena le mo matlong a gago le mo batlhankeng ba gago le mo bathong ba gago. Di tla sala mo Nokeng ya Nile fela.”
12  Ka jalo Moshe le Arone ba tswa mo go Faro, mme Moshe a goela kwa go Jehofa ka ntlha ya digogwane tse A neng a di beile mo go Faro.
13  Foo Jehofa a dira kafa lefokong la ga Moshe, mme digogwane tsa swa mo matlong, mo malwapeng le mo masimong.
14  Mme ba di koaganya, tsa nna mekoakoa, mme lefatshe la simolola go nkga sebodu.
15  E rile Faro a bona gore kgololo e ne e diragetse, a dira pelo ya gagwe logwadi; mme a se ka a ba reetsa, fela jaaka Jehofa a ne a buile.
16  Jaanong Jehofa a raya Moshe a re: “Raya Arone o re, ‘Otlolola thobane ya gago o iteye lorole lwa lefatshe, mme lo tla nna mentsana mo lefatsheng lotlhe la Egepeto.’”
17  Mme ba dira jalo. Ka jalo Arone a otlolola seatla sa gagwe ka thobane ya gagwe mme a itaya lorole lwa lefatshe, mme mentsana ya nna mo bathong le mo diphologolong. Lorole lotlhe lwa lefatshe lwa nna mentsana mo lefatsheng lotlhe la Egepeto.
18  Mme baperesiti ba ba dirang maselamose ba leka go dira se se tshwanang ka bokgoni jwa bone jwa sephiri, gore ba tle ba tlise mentsana, mme ba ne ba sa kgone. Mme mentsana ya nna mo bathong le mo diphologolong.
19  Ka gone baperesiti ba ba dirang maselamose ba raya Faro ba re: “Ke monwana wa Modimo!” Mme pelo ya ga Faro ya tswelela go thatafala, mme a se ka a ba reetsa, fela jaaka Jehofa a ne a buile.
20  Foo Jehofa a raya Moshe a re: “Tsoga go sa le phakela mme o eme fa pele ga ga Faro. Bona! O tswela kwa metsing! Mme o mo reye o re, ‘Jehofa o buile jaana: “Lesa batho ba me ba tsamaye gore ba tle ba ntirele.
21  Mme fa o sa lese batho ba me ba tsamaya, bona, ke romela diboba mo go wena le mo batlhankeng ba gago le mo bathong ba gago le mo teng ga matlo a gago; mme matlo a Egepeto a tla tlala diboba fela thata, le mmu o a leng mo go one.
22  Mme mo letsatsing leo ruri ke tla dira gore lefatshe la Goshene le batho ba me ba emeng mo go lone e nne le le farologaneng, gore go se ka ga nna le diboba mo go lone; gore o tle o itse gore ke nna Jehofa mo gare ga lefatshe.
23  Mme ruri ke tla baya tomologano fa gare ga batho ba me le batho ba gago. Sesupo seno se tla diragala ka moso.”’”
24  Mme Jehofa a dira jalo; mme metshitshi e megolo ya diboba ya simolola go tlhasela ntlo ya ga Faro le matlo a batlhanka ba gagwe le lefatshe lotlhe la Egepeto. Lefatshe la senyega ka ntlha ya diboba.
25  Labofelo Faro a bitsa Moshe le Arone mme a re: “Tsamayang, lo ntshetse Modimo wa lona setlhabelo mo lefatsheng leno.”
26  Mme Moshe a re: “Ga go letlelesege gore re dire jalo, ka gonne re ne re tla ntshetsa Jehofa Modimo wa rona setlhabelo sa selo se se makgapha mo Baegepetong. A re tseye gore re ne re tla ntsha selo se se makgapha setlhabelo mo Baegepetong fa pele ga matlho a bone; a ba ne ba se kitla ba re kgobotletsa?
27  Re tla tsamaya loeto lwa malatsi a le mararo re ya kwa nageng mme ruri re tla ntshetsa Jehofa Modimo wa rona setlhabelo fela jaaka a re boleletse.”
28  Jaanong Faro a re: “Nna—ke tla lo lesa lo tsamaye, mme ruri lo tla ntshetsa Jehofa Modimo wa lona setlhabelo kwa nageng. Mme fela lo se ka lwa tsamaela kgakala thata. Lo nthapelele.”
29  Foo Moshe a re: “Bona, ke a tswa mo go wena, mme ruri ke tla rapela Jehofa, mme diboba di tla tswa mo go Faro, mo batlhankeng ba gagwe le mo bathong ba gagwe ka moso. Fela, a Faro a se ka a tsietsa gape ka go sa lese batho ba tsamaya ba ya go ntshetsa Jehofa setlhabelo.”
30  Morago ga moo Moshe a tswa mo go Faro mme a rapela Jehofa.
31  Ka jalo Jehofa a dira kafa lefokong la ga Moshe, mme diboba tsa tswa mo go Faro, mo batlhankeng ba gagwe le mo bathong ba gagwe. Ga se ka ga sala sepe.
32  Le fa go ntse jalo, Faro a dira pelo ya gagwe logwadi le mo nakong eno gape mme a se ka a lesa batho ba tsamaya.
30  “Mme o dire sebeso go nna lefelo la go fisetsa maswalo; o se dire ka logong lwa mokala.
2  Se le boleele jwa kubita le boatlhamo jwa kubita, se nne le matlhakore a le manè a a lekalekanang, mme bogodimo jwa sone e nne dikubita di le pedi. Dinaka tsa sone di ntshe ntlha mo go sone.
3  Mme o se manege gouta e e itshekileng, fa godimo ga sone le matlhakore a sone go dikologa le dinaka tsa sone; o se direle molelwane wa gouta go dikologa.
4  Gape o se direle mehiri e mebedi ya gouta. O e dire kwa tlase ga molelwane wa sone mo matlhakoreng a sone a mabedi, mo matlhakoreng a sone a mabedi a a lebaganeng, e re ka e tshwanetse go nna ditshegetso tsa dikota tse se tsholediwang ka tsone.
5  O dire dikota tsa logong lwa mokala o bo o di manega gouta.
6  O se beye fa pele ga sesiro se se gaufi le letlole la tshupo, fa pele ga sekhurumelo se se mo godimo ga Tshupo, fa ke tla itlhagisang kwa go wena gone.
7  “Mme Arone a kuise maswalo a a nkgisitsweng monate mosi mo go sone. Moso le moso, fa a baakanya dipone, a a kuise mosi.
8  Mme fa Arone a tshuba dipone fa gare ga maitseboa a mabedi, a a kuise mosi. Ke maswalo fa pele ga ga Jehofa ka metlha mo nakong ya dikokomana tsa lona.
9  Lo se ka lwa isa maswalo a a seng kafa molaong mo go sone kgotsa tshupelo e e fisiwang kgotsa tshupelo ya dijo tsa ditlhaka; gape lo se ka lwa tshela tshupelo ya senō mo go sone.
10  Mme Arone a dire tetlanyo mo dinakeng tsa sone gangwe ka ngwaga. A se direle tetlanyo gangwe ka ngwaga ka mangwe a madi a tshupelo ya boleo ya tetlanyo mo nakong ya dikokomana tsa lona. Se boitshepotshepo mo go Jehofa.”
11  Mme Jehofa a tswelela go bua le Moshe, a re:
12  “Nako le nako fa o tsaya palo ya bomorwa Iseraele jaaka palo ya batho ya bone, foo ba tshwanetse gore mongwe le mongwe wa bone a ntshetse moya wa gagwe thekololo e e yang kwa go Jehofa fa o tsaya palo ya bone, gore go se ka ga nna le sebetso sepe mo go bone fa o tsaya palo ya bone.
13  Seno ke se botlhe ba ba fetelang kwa go ba ba badilweng ba tla se ntshang: sephatlo sa shekele ka shekele ya lefelo le le boitshepo. Digera di le masome a mabedi tse di lekanang le shekele. Sephatlo sa shekele ke moneelo o o yang kwa go Jehofa.
14  Mongwe le mongwe yo o fetelang kwa go ba ba kwadisitsweng go simolola ka ba ba dingwaga di le masome a mabedi le go ya kwa godimo o tla ntsha moneelo wa ga Jehofa.
15  Bahumi ba se ka ba ntsha mo go oketsegileng, le ba maemo a a kwa tlase ba se ka ba ntsha se se kwa tlase ga sephatlo sa shekele, gore lo ntshe moneelo wa ga Jehofa gore lo direle meya ya lona tetlanyo.
16  Mme o tseye madi a selefera a tetlanyo mo go bomorwa Iseraele mme o a ntshetse tirelo ya mogope wa bokopanelo, gore ruri a tle a nne segopotso sa bomorwa Iseraele fa pele ga ga Jehofa, gore lo direle meya ya lona tetlanyo.”
17  Mme Jehofa a bua gape le Moshe, a re:
18  “O dire mogotšwana wa go tlhapela wa kgotlho le setlhomo sa one sa kgotlho, mme o o beye fa gare ga mogope wa bokopanelo le sebeso o bo o tshela metsi mo go one.
19  Mme Arone le bomorwawe ba tlhape diatla le dinao mo go one.
20  Fa ba tsena mo mogopeng wa bokopanelo ba tla tlhapa ka metsi gore ba se ka ba swa, kgotsa fa ba atamela sebeso gore ba direle, gore ba kuise tshupelo e e dirwang ka molelo mosi ba e kuisetsa Jehofa.
21  Mme ba tlhape diatla le dinao gore ba se ka ba swa, mme e tshwanetse go nna molao mo go bone ka bosakhutleng, mo go ene le bana ba gagwe go ya le dikokomana tsa bone.”
22  Mme Jehofa a tswelela go bua le Moshe, a re:
23  “Fa e le wena, itseele dinkgisa monate tsa boleng jo bo kwa godimo: mera wa marothodi a a gatsetseng a dielo di le makgolo a le matlhano, le sinamone e e botshe ya sephatlo sa selekanyo seo, dielo di le makgolo a mabedi le masome a matlhano, le kalamose e e botshe ya dielo di le makgolo a mabedi le masome a matlhano,
24  le kasia ya dielo di le makgolo a matlhano ka shekele ya lefelo le le boitshepo, le leokwane la motlhware la selekanyo sa hine.
25  Foo o itirele leokwane le le tlotsang le le boitshepo ka tsone, setlolo, motswako o e leng tiro ya modiri wa setlolo. E tshwanetse go nna leokwane le le tlotsang le le boitshepo.
26  “Mme o tlotse mogope wa bokopanelo ka lone le letlole la tshupo,
27  le tafole le dilwana tsotlhe tsa yone le setlhomo sa lobone le dilwana tsa sone le sebeso sa maswalo,
28  le sebeso sa tshupelo e e fisiwang le dilwana tsotlhe tsa sone le mogotšwana le setlhomo sa one.
29  Mme o di itshepise gore di nne boitshepotshepo. Ope fela yo o di amang o tshwanetse go bo a le boitshepo.
30  Mme o tlotse Arone le bomorwawe, mme o ba itshepise gore ba ntirele e le baperesiti.
31  “Mme o tla bua le bomorwa Iseraele, o re, ‘Leno e tshwanetse go nna leokwane le le tlotsang le le boitshepo mo go nna mo nakong ya dikokomana tsa lona.
32  Ga le a tshwanela go tshasiwa mo nameng ya batho, mme o se ka wa dira lepe le le tshwanang le lone ka motswako wa lone. Ke selo se se boitshepo. Le tshwanetse go tswelela e le selo se se boitshepo mo go lona.
33  Ope fela yo o dirang setlolo se se tshwanang le lone a ba a tshasa lengwe la lone mo go yo e leng motswakwa o tshwanetse go kgaolwa mo bathong ba gagabo.’”
34  Mme Jehofa a tswelela a raya Moshe a re: “Itseele dinkgisa monate: marothodi a setakate le maswalo a lonko lo lo monate le galabano e e nkgisitsweng monate le lebano le le itshekileng. Sengwe le sengwe sa tsone se lekane le se sengwe.
35  Mme o se dire maswalo, motswako wa setswaiso, tiro ya modiri wa setlolo, o o tsentsweng letswai, o o itshekileng, selo se se boitshepo.
36  Mme o thuge mongwe wa one o o dire loupa lo lo boleta o bo o baya mongwe wa one fa pele ga Tshupo mo mogopeng wa bokopanelo, fa ke tla itlhagisang kwa go wena gone. O nne boitshepotshepo mo go lona.
37  Mme maswalo a o tla a dirang ka motswako ono, lo se ka lwa a itirela. A tshwanetse gore mo go lona a tswelele a le selo se se boitshepo mo go Jehofa.
38  Le fa e le mang yo o dirang ape a a tshwanang le one gore a ipelele lonko lwa one o tshwanetse go kgaolwa mo bathong ba gagabo.”
16  Moragonyana ba tloga kwa Elime, mme phuthego yotlhe ya bomorwa Iseraele e ne kgabagare ya goroga kwa nageng ya Sine, e e fa gare ga Elime le Sinai, mo letsatsing la bolesome le botlhano la kgwedi ya bobedi morago ga ba sena go tswa kwa lefatsheng la Egepeto.
2  Mme phuthego yotlhe ya bomorwa Iseraele ya simolola go ngongoregela Moshe le Arone mo nageng.
3  Mme bomorwa Iseraele ba nna ba ba raya ba re: “Re ka bo bogolo re ne ra swa ka seatla sa ga Jehofa kwa lefatsheng la Egepeto fa re ne re ntse fa thoko ga dipitsa tsa nama, fa re ne re ja senkgwe gore re bo re kgore, ka gonne lo re ntsheditse mo nageng eno gore lo bolaye phuthego eno yotlhe ka leuba.”
4  Foo Jehofa a raya Moshe a re: “Bona, ke lo nesetsa senkgwe se se tswang kwa magodimong; mme batho ba tswe mongwe le mongwe a ye go itshelela selekanyo sa gagwe sa letsatsi leo, gore ke tle ke ba leke gore a e ka ne ba tla tsamaya mo molaong wa me kgotsa nnyaa.
5  Mme go tla diragala mo letsatsing la borataro gore ba baakanye se ba tla se tlisang mo teng, mme e nne selekanyo se ba tlholang ba se sela letsatsi le letsatsi se menagane sebedi.”
6  Ka jalo Moshe le Arone ba raya bomorwa Iseraele botlhe ba re: “Mo maitseboeng lo tla itse gore tota ke Jehofa yo o lo ntshitseng kwa lefatsheng la Egepeto.
7  Mme mo mosong ruri lo tla bona kgalalelo ya ga Jehofa, ka gonne o utlwile dingongorego tsa lona kgatlhanong le Jehofa. Mme rona re bomang go bo lo tshwanetse go ngongorega kgatlhanong le rona?”
8  Mme Moshe a tswelela a re: “E tla bo e le fa Jehofa a lo naya nama mo maitseboeng gore lo je le senkgwe mo mosong gore lo kgore, ka gonne Jehofa o utlwile dingongorego tsa lona tse lo di mo ngongoregelang. Mme rona re bomang? Ga lo ngongoregele rona, mme lo ngongoregela Jehofa.”
9  Moshe a raya Arone a re: “Raya phuthego yotlhe ya bomorwa Iseraele o re, ‘Atamelang fa pele ga ga Jehofa, ka gonne o utlwile dingongorego tsa lona.’”
10  Ga diragala ya re fela fa Arone a sena go bua le phuthego yotlhe ya bomorwa Iseraele, ba retologa ba leba kwa nageng, mme bona! kgalalelo ya ga Jehofa ya bonala mo lerung.
11  Mme Jehofa a tswelela a bua le Moshe, a re:
12  “Ke utlwile dingongorego tsa bomorwa Iseraele. Bua le bone, o re, ‘Lo tla ja nama fa gare ga maitseboa a mabedi mme mo mosong lo tla bo lo kgotshe senkgwe; mme ruri lo tla itse gore ke nna Jehofa Modimo wa lona.’”
13  Ka jalo go ne ga diragala mo maitseboeng gore makwetekwio a simolole go tla mme a bipe bothibelelo, mme mo mosong ga bo go le monyo o tlhatlaganye go dikologa bothibelelo.
14  Fa nako e ntse e tsamaya monyo ono wa kaologa mme mo nageng mono ga bo go le selo se se dikgolokwanyane se se boleta, se le boleta jaaka segagane fa fatshe.
15  E rile bomorwa Iseraele ba se bona, ba raana ba re: “Ke eng?” Gonne ba ne ba sa itse gore e ne e le eng. Ka gone Moshe a ba raya a re: “Ke senkgwe se Jehofa a se lo neileng go nna dijo.
16  Leno ke lefoko le Jehofa a le laotseng, ‘Selang sengwe sa sone, mongwe le mongwe kafa selekanyong se a jang ka sone. Lo tseele mongwe le mongwe selekanyo sa omere kafa palong ya meya e mongwe le mongwe wa lona a nang le yone mo mogopeng wa gagwe.’”
17  Bomorwa Iseraele ba dira jalo; ba se sela, bangwe ba kokoanya go le gontsi mme bangwe ba kokoanya go le gonnye.
18  Fa ba ne ba se lekanya ka omere, yo o neng a kokoantse go le gontsi o ne a se na mo go setseng mme yo o neng a kokoantse go le gonnye o ne a sa tlhaelwe. Ba se sela mongwe le mongwe kafa selekanyong se a jang ka sone.
19  Foo Moshe a ba raya a re: “A ope a se ka a sadisa sepe sa sone go fitlha mo mosong.”
20  Mme ba se ka ba reetsa Moshe. Fa batho bangwe ba ne ba sadisa sengwe sa sone go fitlha mo mosong, se ne se tswa diboko se bo se nkga; mo Moshe a neng a ba galefela.
21  Ba ne ba tle ba se sele moso le moso, mongwe le mongwe kafa selekanyong se a jang ka sone. Fa letsatsi le gotela, se ne se gakologa.
22  Ga diragala mo letsatsing la borataro gore ba sele senkgwe ka selekanyo seo se menagane sebedi, motho a le mongwe dilekanyo di le pedi tsa omere. Ka jalo dikgosana tsotlhe tsa phuthego tsa tla mme tsa begela Moshe seo.
23  Foo a di raya a re: “Ke se Jehofa a se buileng. Ka moso go tla bo go bolokwa sabata wa sabata o o boitshepo mo go Jehofa. Besang se lo ka se besang lo bo lo bedise se lo ka se bedisang, mme gotlhe mo go setseng, go ipeeleng gore e nne sengwe se se tshwanetseng go bolokwa go fitlha mo mosong.”
24  Ka jalo ba se boloka go fitlha mo mosong, fela jaaka Moshe a ne a laetse; mme ga se a ka sa nkga sebodu le gone ga go a ka ga nna le diboko mo go sone.
25  Foo Moshe a re: “Se jeng gompieno, ka gonne gompieno ke sabata mo go Jehofa. Gompieno ga lo kitla lo se bona kwa nageng.
26  Lo se sele malatsi a le marataro, mme mo letsatsing la bosupa ke sabata. Ga se kitla se nna gone ka lone.”
27  Le fa go ntse jalo, go ne ga diragala mo letsatsing la bosupa gore bangwe ba batho ba tswe ba ye go se sela, mme ba se ka ba se fitlhela.
28  Ka gone Jehofa a raya Moshe a re: “Lo tla gana go boloka ditaolo tsa me le melao ya me ka lobaka lo lo kae?
29  Elang tlhoko ntlha ya gore Jehofa o lo neile sabata. Ke gone ka moo a lo nayang senkgwe sa malatsi a mabedi mo letsatsing la borataro. A mongwe le mongwe a nne a ntse mo lefelong la gagwe. A ope a se ka a tswa mo lefelong la gagwe mo letsatsing la bosupa.”
30  Mme batho ba boloka sabata mo letsatsing la bosupa.
31  Mme ntlo ya Iseraele ya simolola go se bitsa “mana.” Mme se ne se le sesweu jaaka peo ya koriandere, mme moutlwalo wa sone o ne o ntse jaaka wa dikuku tse di sephaphathi tse di nang le tswina ya dinotshe.
32  Foo Moshe a re: “Leno ke lefoko le Jehofa a le laotseng, ‘Tlatsang selekanyo sa sone sa omere e le sengwe se se tshwanetseng go bolokwa go ya le dikokomana tsa lona, gore ba tle ba bone senkgwe se ke neng ka dira gore lo se je mo nageng fa ke ne ke lo ntsha mo lefatsheng la Egepeto.’”
33  Ka jalo Moshe a raya Arone a re: “Tsaya nkgo mme o tsenye mana a selekanyo sa omere mo go yone o e beye fa pele ga ga Jehofa go nna sengwe se se tshwanetseng go bolokwa go ya le dikokomana tsa lona.”
34  Fela jaaka Jehofa a ne a laetse Moshe, Arone a se baya fa pele ga Tshupo go nna sengwe se se tshwanetseng go bolokwa.
35  Mme bomorwa Iseraele ba ja mana dingwaga di le masome a manè, go fitlha ba tla mo lefatsheng le le nniwang. Ba ne ba ja mana go fitlha ba tla fa kgaolong e e leng molelwane wa lefatshe la Kanana.
36  Jaanong omere ke nngwesomeng ya selekanyo sa ifa.
35  Moragonyana Moshe a phutha phuthego yotlhe ya bomorwa Iseraele mme a ba raya a re: “Ano ke mafoko a Jehofa a a laotseng, gore a dirwe:
2  Tiro e ka dirwa malatsi a le marataro, mme mo letsatsing la bosupa e tla nna selo se se boitshepo mo go lona, sabata wa boikhutso jo bo feletseng mo go Jehofa. Ope fela yo o dirang tiro ka lone o tla bolawa.
3  Lo se ka lwa gotsa molelo mo go ape a mafelo a lona a bonno ka letsatsi la sabata.”
4  Mme Moshe a tswelela a raya phuthego yotlhe ya bomorwa Iseraele a re: “Leno ke lefoko le Jehofa a le laotseng, a re,
5  ‘Tseelang Jehofa moneelo o o tswang mo go lona. A mongwe le mongwe wa pelo e e ratang a o tlise jaaka moneelo wa ga Jehofa, e leng, gouta le selefera le kgotlho
6  le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le maodi a podi
7  le matlalo a diphelefu a a fetoletsweng mo mmaleng o mohibidu le matlalo a manyebi le logong lwa mokala
8  le leokwane la sebonesi le leokwane la balema la leokwane le le tlotsang le la maswalo a a nkgisitsweng monate
9  le maje a onikise le maje a a tomelwang a khiba le a letlatla la sehuba.
10  “‘Mme a botlhe ba ba dipelo tse di botlhale mo gare ga lona ba tle mme ba dire sotlhe se Jehofa a se laotseng,
11  e leng, motlaagana ka mogope wa one le sebipo sa one, dikgoge tsa one le dimati tsa one, mephakalego ya one, dipilara tsa one le metheo ya tsone e e khuti;
12  Letlole le dikota tsa lone, sekhurumelo le sesiro sa sebipo;
13  tafole le dikota tsa yone le dilwana tsotlhe tsa yone le senkgwe sa tshupo;
14  le setlhomo sa lobone lo lo bonesang le dilwana tsa sone le dipone tsa sone le leokwane la go bonesa;
15  le sebeso sa maswalo le dikota tsa sone; le leokwane le le tlotsang le maswalo a a nkgisitsweng monate; le sesiro sa kgoro ya kgoro ya motlaagana;
16  sebeso sa tshupelo e e fisiwang le leiso la sone la kgotlho, dikota tsa sone le dilwana tsotlhe tsa sone; mogotšwana le setlhomo sa one;
17  matsela a a lepeletseng a lolwapa, dipilara tsa lone le metheo ya tsone e e khuti; le sesiro sa kgoro ya lolwapa;
18  dimapo tsa mogope tsa motlaagana le dimapo tsa mogope tsa lolwapa le megala ya tsone;
19  diaparo tse di logilweng tsa go direla mo lefelong le le boitshepo, diaparo tse di boitshepo tsa ga moperesiti Arone le diaparo tsa bomorwawe gore ba direle jaaka baperesiti.’”
20  Ka jalo phuthego yotlhe ya bomorwa Iseraele ya tswa fa pele ga ga Moshe.
21  Foo ba tla, mongwe le mongwe yo pelo ya gagwe e neng e mo tlhotlheletsa, mme ba tlisa, mongwe le mongwe yo moya wa gagwe o neng o mo tlhotlheletsa, moneelo wa ga Jehofa wa tiro ya mogope wa bokopanelo le wa tirelo yotlhe ya one le wa diaparo tse di boitshepo.
22  Mme ba nna ba tla, banna mmogo le basadi, mongwe le mongwe wa pelo e e ratang. Ba tlisa dikgokelo tsa mokgabo le manyena le dipalamonwana le mekgabisa ya basadi, dilwana tsa mefuta yotlhe tsa gouta, ke gore, mongwe le mongwe yo o neng a tlisa tshupelo e e fokwang ya gouta kwa go Jehofa.
23  Mme botlhe ba go neng go fitlhelwa ba na le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le maodi a podi le matlalo a diphelefu a a fetoletsweng mo mmaleng o mohibidu le matlalo a manyebi, ba di tlisa.
24  Botlhe ba ba neng ba ntsha moneelo wa selefera le kgotlho ba tlisa moneelo wa ga Jehofa, mme botlhe ba go neng go fitlhelwa ba na le logong lwa mokala lwa tiro yotlhe ya tirelo ba lo tlisa.
25  Mme basadi botlhe ba ba neng ba na le pelo e e botlhale ba otlha ka diatla tsa bone, mme ba nna ba tlisa, jaaka thudi, tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana, letsela le le bohibidu jo bo letlhololo jwa khokhase le leloba le le boleta.
26  Mme basadi botlhe ba dipelo tsa bone di neng di ba tlhotlheletsa ka botlhale ba otlha maodi a podi.
27  Mme dikgosana tsa tlisa maje a onikise le maje a a tomelwang a khiba le letlatla la sehuba,
28  le leokwane la balema le leokwane la go bonesa le leokwane le le tlotsang le la maswalo a a nkgisitsweng monate.
29  Monna le mosadi mongwe le mongwe ba dipelo tsa bone di neng di ba tlhotlheletsa gore ba tlisetse tiro yotlhe sengwe e Jehofa a neng a e laotse ka Moshe gore e dirwe ba dira jalo; bomorwa Iseraele ba tlisetsa Jehofa moneelo ka go rata.
30  Foo Moshe a raya bomorwa Iseraele a re: “Bonang, Jehofa o biditse Besalele morwa Uri morwa Hure wa lotso lwa Juda ka leina.
31  Mme o ne a mo tlatsa ka moya wa Modimo mo botlhaleng, mo tlhaloganyong le mo kitsong le mo tirong ya mofuta mongwe le mongwe ya botswerere
32  gore a tlhame didirisiwa, gore a dire ka gouta le ka selefera le ka kgotlho,
33  le mo go direng ka maje gore a a gabe le mo go direng ka logong gore a dire dilwana tsa mofuta mongwe le mongwe tsa botlhalefi.
34  Mme o go tsentse mo pelong ya gagwe gore ene le Oholiabe, a rute morwa Ahisamake wa lotso lwa Dana.
35  O ba tladitse ka botlhale jwa pelo gore ba dire tiro yotlhe ya modiri yo o setswerere le ya mokgabisi le ya mologa ka tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana, ka letsela le le bohibidu jo bo letlhololo jwa khokhase le leloba le le boleta, le ya mologi, banna ba ba dirang tiro ya mofuta mongwe le mongwe le go tlhama didirisiwa.
18  Jaanong Jethero moperesiti wa Midiana, mogogwadia Moshe, a utlwa ka sotlhe se Modimo a neng a se diretse Moshe le batho ba gagwe ba Iseraele, kafa Jehofa a neng a ntshitse Iseraele kwa Egepeto ka gone.
2  Ka jalo Jethero, mogogwadia Moshe, a tsaya Siphora, mosadi wa ga Moshe, fa a sena go mo tsamaisa,
3  le bomorwawe ba babedi, ba leina la mongwe wa bone e neng e le Gereshome, “ka gonne,” o ne a re, “ke fetogile moagi wa moeng mo lefatsheng le sele”;
4  mme leina la yo mongwe e ne e le Eliesere, “ka gonne,” go nopola mafoko a gagwe, “Modimo wa ga rre ke mothusi wa me ka gonne o ne a nkgolola mo tšhakeng ya ga Faro.”
5  Ka jalo Jethero, mogogwadia Moshe, le bomorwawe le mosadi wa gagwe ba tla kwa go Moshe kwa nageng kwa a neng a thibeletse gone, kwa thabeng ya Modimo wa boammaaruri.
6  Foo a romela lefoko kwa go Moshe a re: “Nna, mogogwadiago, Jethero, ke tlile kwa go wena, le mosadi wa gago mmogo le bomorwawe ba babedi.”
7  Moshe a akofa a tswa a ya go kgatlhantsha mogogwadie, a obama a ba a mo atla; mme mongwe le mongwe wa bone a botsa yo mongwe gore o ne a tswelela jang. Morago ga moo ba tsena mo mogopeng.
8  Mme Moshe a bolelela mogogwadie gotlhe mo Jehofa a neng a go dirile Faro le Egepeto ka ntlha ya Iseraele, le mathata otlhe a a neng a ba wetse mo tseleng, le fa go ntse jalo Jehofa o ne a ba golola.
9  Foo Jethero a itumela ka ntlha ya molemo otlhe o Jehofa a neng a o diretse Iseraele ka gonne o ne a ba golotse mo seatleng sa Egepeto.
10  Ka gone Jethero a re: “A go bakwe Jehofa, yo o lo golotseng mo seatleng sa Egepeto le mo seatleng sa ga Faro, le yo o golotseng batho kafa tlase ga seatla sa Egepeto.
11  Jaanong ke a itse gore Jehofa o mogolo go feta medimo e mengwe yotlhe ka ntlha ya tiragalo eno e mo go yone ba neng ba dira ka boikgodiso kgatlhanong le bone.”
12  Jaanong Jethero, mogogwadia Moshe, a tseela Modimo tshupelo e e fisiwang le ditlhabelo; mme Arone le banna botlhe ba bagolwane ba Iseraele ba tla go ja senkgwe le mogogwadia Moshe, fa pele ga Modimo wa boammaaruri.
13  Mme ga diragala mo letsatsing le le latelang gore Moshe a nne jaaka gale gore a nne moatlhodi wa batho, mme batho ba tswelela ba eme fa pele ga ga Moshe go simolola mo mosong go fitlha maitseboa.
14  Mme mogogwadia Moshe a bona sotlhe se a neng a se direla batho. Ka jalo a re: “Ke tiro ya mofuta ofe eno e o e direlang batho? Ke ka ntlha yang fa e le wena fela o nnang o ntse mme batho botlhe ba ema fa pele ga gago go simolola mo mosong go fitlha maitseboa?”
15  Foo Moshe a raya mogogwadie a re: “Ka gonne batho ba nna ba tla kwa go nna ba tla go botsa Jehofa.
16  Fa go diragala gore ba nne le kgang e e tsogang, e tshwanetse go tla kwa go nna mme ke tshwanetse go atlhola fa gare ga letlhakore leno le le lengwe, mme ke tshwanetse go itsise ditshwetso tsa Modimo wa boammaaruri le melao ya gagwe.”
17  Foo mogogwadia Moshe a mo raya a re: “Ga go a siama kafa o dirang ka gone.
18  Ruri o tla lapa, wena le batho bano ba ba nang le wena, ka gonne tiro eno ke morwalo o mogolo thata mo go wena. Ga o kgone go e dira o le nosi.
19  Jaanong reetsa lentswe la me. Ke tla go gakolola, mme Modimo o tla itshupa a na le wena. Wena nna moemedi wa batho fa pele ga Modimo wa boammaaruri, mme o tlise dikgang kwa Modimong wa boammaaruri.
20  O ba tlhagise kaga se melawana le melao e leng sone, o ba itsise tsela e ba tshwanetseng go tsamaya mo go yone le tiro e ba tshwanetseng go e dira.
21  Mme o tlhophe mo bathong botlhe banna ba ba nang le bokgoni, ba ba boifang Modimo, banna ba ba ikanyegang, ba ba tlhoileng poelo e e sa siamang; mme o tlhome bano gore ba ba okamele gore e nne balaodi ba ba okametseng dikete, balaodi ba ba okametseng makgolo, balaodi ba ba okametseng ditlhopha tsa masome a matlhano le balaodi ba ba okametseng masome.
22  Mme ba atlhole batho mo lobakeng longwe le longwe lo lo tshwanetseng; mme go tla diragala gore kgang nngwe le nngwe e kgolo ba e tlise kwa go wena, mme kgang nngwe le nngwe e potlana bone ka bobone ba tla e sekaseka e le baatlhodi. Ka jalo itlhofofaletse dilo, mme ba sikare morwalo le wena.
23  Fa o dira sone selo seno, mme Modimo a go laetse, he ruri o tla kgona go emelana le yone e bile, mo godimo ga moo, setšhaba seno sotlhe se tla goroga ka kagiso kwa lefelong la sone.”
24  Ka yone nako eo Moshe a reetsa lentswe la ga mogogwadie mme a dira gotlhe mo a neng a go buile.
25  Mme Moshe a tlhopha banna ba ba nang le bokgoni mo Iseraeleng yotlhe mme a ba naya maemo a go nna ditlhogo tsa batho, e le balaodi ba dikete, balaodi ba makgolo, balaodi ba ditlhopha tsa masome a matlhano le balaodi ba masome.
26  Mme ba atlhola batho mo lobakeng longwe le longwe lo lo tshwanetseng. Kgang e e thata ba ne ba e tlisa kwa go Moshe, mme kgang nngwe le nngwe e potlana bone ka bobone ba ne ba e sekaseka e le baatlhodi.
27  Morago ga moo Moshe a buledisa mogogwadie, mme a ya kwa lefatsheng la gagabo.
17  Mme phuthego yotlhe ya bomorwa Iseraele ya tloga mo nageng ya Sine ka dikgato, tse ba neng ba di tsaya kafa taelong ya ga Jehofa, mme ba thibelela kwa Refidime. Mme go ne go se na metsi a batho ba ka a nwang.
2  Mme batho ba omana le Moshe ba re:  “Re neye metsi gore re nwe.” Mme Moshe a ba raya a re: “Ke ka ntlha yang fa lo omana le nna? Ke ka ntlha yang fa lo nnela go leka Jehofa?”
3  Mme batho ba nna ba nyorelwa metsi gone moo, mme batho ba nna ba ngongoregela Moshe ba re: “Ke ka ntlha yang fa o re ntshitse kwa Egepeto go tla go re bolaya le bomorwaarona le diruiwa tsa rona ka lenyora?”
4  La bofelo Moshe a goela kwa go Jehofa, a re: “Ke tla dirang ka setšhaba seno? Go ise go ye kae se tla nkgobotletsa!”
5  Foo Jehofa a raya Moshe a re: “Feta fa pele ga batho mme o tseye bangwe ba banna ba bagolwane ba Iseraele le thobane ya gago e o neng wa itaya Noka ya Nile ka yone. E tseye ka seatla mme o nne o tsamaye.
6  Bona! Ke eme fa pele ga gago fale fa lefikeng kwa Horeba. O iteye lefika, mme metsi a tla tswa mo go lone, mme batho ba a nwe.” Morago ga moo Moshe a dira jalo mo matlhong a banna ba bagolwane ba Iseraele.
7  Ka jalo a bitsa leina la lefelo leo Mase le Meriba, ka ntlha ya komano ya bomorwa Iseraele le ka ntlha ya go leka Jehofa ga bone, ba re: “A Jehofa o mo gare ga rona kgotsa nnyaa?”
8  Mme Baamaleke ba tla go tlhabana le Iseraele kwa Refidime.
9  Foo Moshe a raya Joshua a re: “Re tlhophele banna mme o tswe o tlhabane le Baamaleke. Ka moso ke ema mo godimo ga thota, thobane ya Modimo wa boammaaruri e le mo seatleng sa me.”
10  Foo Joshua a dira fela jaaka Moshe a ne a mmoleletse, gore a tle a tlhabane le Baamaleke; mme Moshe, Arone le Hure ba tlhatlogela kwa godimo ga thota.
11  Mme go ne go direga gore fela fa Moshe a tsholetsa seatla, Baiseraele ba bo ba nna maatla; mme fela fa a diga seatla, Baamaleke ba bo ba nna maatla.
12  Fa diatla tsa ga Moshe di ne di le boima, ba ne ba tsaya leje ba bo ba le baya kafa tlase ga gagwe, mme a nna mo go lone; mme Arone le Hure ba tshegetsa diatla tsa gagwe, mongwe kafa letlhakoreng leno yo mongwe kafa letlhakoreng lele, mo diatla tsa gagwe di neng tsa nna fela di sa tshikinyege go fitlha letsatsi le phirima.
13  Ka gone Joshua a fenya Amaleke le batho ba gagwe gotlhelele ka bogale jwa tšhaka.
14  Jaanong Jehofa a raya Moshe a re: “Kwala seno gore e nne segopotso mo bukeng mme o se ise mo ditsebeng tsa ga Joshua o re, ‘Ke tla phimola kgakologelo ya Amaleke gotlhelele kafa tlase ga magodimo.’”
15  Mme Moshe a aga sebeso mme a se bitsa Jehofa-nisi,
16  a re: “Ka gonne seatla se kgatlhanong le setulo sa bogosi sa ga Jah, Jehofa o tla lwa le Amaleke go tswa kokomaneng go ya kokomaneng.”
9  Ka gone Jehofa a raya Moshe a re: “Tsena kwa go Faro mme o mmolelele o re, ‘Jehofa Modimo wa Bahebera o buile jaana: “Lesa batho ba me ba tsamaye gore ba tle ba ntirele.
2  Mme fa o nna o gana go ba lesa ba tsamaya mme o sa ntse o ba tshwere,
3  bona! seatla sa ga Jehofa se tla mo diruiweng tsa gago tse di kwa nageng. Go tla nna le bolwetse jo bogolo jwa leroborobo mo dipitseng, mo dieseleng, mo dikameleng, mo motlhapeng le mo letsomaneng.
4  Mme Jehofa o tla dira pharologanyo fa gare ga diruiwa tsa Iseraele le diruiwa tsa Egepeto, mme ga go na sepe sa dilo tsotlhe tse e leng tsa bomorwa Iseraele se se tla swang.”’”
5  Mo godimo ga moo, Jehofa a tlhoma nako, a re: “Ka moso Jehofa o tla dira selo seno mo lefatsheng leno.”
6  Ka jalo Jehofa a dira selo seno mo letsatsing le le latelang, mme diruiwa tsa mefuta yotlhe tsa Egepeto tsa simolola go swa; mme ga se ka ga swa le fa e le se le sengwe sa diruiwa tsa bomorwa Iseraele.
7  Foo Faro a roma, mme bona! go ne go sa swa le fa e le se le sengwe sa diruiwa tsa Iseraele. Le fa go ntse jalo, pelo ya ga Faro ya tswelela go nna logwadi, mme a se ka a lesa batho ba tsamaya.
8  Morago ga moo Jehofa a raya Moshe le Arone a re: “Itseeleng mosidi mo bobesetsong o tletse ka diatla tsa lona tsoopedi, mme Moshe a o kubueletse kwa magodimong mo ponong ya ga Faro.
9  Mme o tla fetoga loupa mo lefatsheng lotlhe la Egepeto, mme o tla fetoga ditlhagala tse di nang le marophi tse di tswang motho le phologolo mo lefatsheng lotlhe la Egepeto.”
10  Ka jalo ba tsaya mosidi wa bobesetso mme ba ema fa pele ga ga Faro, mme Moshe a o kubueletsa kwa magodimong, mme wa fetoga ditlhagala tse di nang le marophi, tse di tswang motho le phologolo.
11  Mme baperesiti ba ba dirang maselamose ba ne ba sa kgone go ema fa pele ga ga Moshe ka ntlha ya ditlhagala tseno, ka gonne ditlhagala di ne di dule baperesiti ba ba dirang maselamose le Baegepeto botlhe.
12  Mme Jehofa a letla pelo ya ga Faro gore e thatafale, mme a se ka a ba reetsa, fela jaaka Jehofa a ne a boleletse Moshe.
13  Foo Jehofa a raya Moshe a re: “Tsoga go sa le phakela mme o eme fa pele ga ga Faro, o mo reye o re, ‘Jehofa Modimo wa Bahebera o buile jaana: “Lesa batho ba me ba tsamaye gore ba tle ba ntirele.
14  Gonne mo nakong eno ke romela dititeo tsa me tsotlhe kgatlhanong le pelo ya gago le mo batlhankeng ba gago le mo bathong ba gago, o tle o itse gore ga go na ope yo o tshwanang le nna mo lefatsheng lotlhe.
15  Gonne gone jaanong ke ka bo ke ntshitse seatla sa me gore ke go iteye wena le batho ba gago ka bolwetse jwa leroborobo gore o nyelediwe mo lefatsheng.
16  Mme tota, ke go tlogetse o ntse o le gone ka lebaka leno, gore ke go bontshe maatla a me le gore leina la me le bolelwe mo lefatsheng lotlhe.
17  A o sa ntse o itshwere ka mabela kgatlhanong le batho ba me ka go sa ba lese ba tsamaya?
18  Bona, ka moso mo e ka nnang ka nako eno, ke dira gore go ne sefako se segolo thata, se se sa tshwaneng le sepe se se kileng sa nna gone mo Egepeto go tloga ka letsatsi le e neng ya thaiwa ka lone go fitlha jaanong.
19  Mme jaanong roma, tlisa diruiwa tsotlhe tsa gago le sotlhe se e leng sa gago se se kwa nageng kafa tlase ga boitshubelo. Fa e le motho ope le phologolo e e tla fitlhelwang kwa nageng e sa tsenngwa mo ntlong, sefako se tla di wela, mme di tla swa.”’”
20  Mongwe le mongwe yo o neng a boifa lefoko la ga Jehofa mo batlhankeng ba ga Faro o ne a dira gore batlhanka ba gagwe le diruiwa tsa gagwe di tshabele mo teng ga matlo,
21  mme le fa e le mang yo o neng a se ka a dira gore pelo ya gagwe e ele tlhoko lefoko la ga Jehofa o ne a tlogela batlhanka ba gagwe le diruiwa tsa gagwe kwa nageng.
22  Jaanong Jehofa a raya Moshe a re: “Otlololela seatla sa gago kwa magodimong, gore sefako se tle mo lefatsheng lotlhe la Egepeto, mo mothong le mo phologolong le mo dimeleng tsotlhe tsa naga mo lefatsheng la Egepeto.”
23  Ka jalo Moshe a otlololela thobane ya gagwe kwa magodimong; mme Jehofa a tlisa ditumo tsa maru le sefako, molelo o ne o fologela mo lefatsheng, mme Jehofa a nna a nesa sefako mo lefatsheng la Egepeto.
24  Ka gone ga tla sefako, le molelo o tutuma fa gare ga sefako. Se ne se le segolo thata, mo e leng gore go ne go ise go nne le sepe se se tshwanang le sone mo lefatsheng lotlhe la Egepeto go tloga ka nako e e neng ya nna setšhaba ka yone.
25  Mme sefako sa itaya lefatshe lotlhe la Egepeto. Sefako sa itaya sengwe le sengwe se se neng se le mo tshimong, go simolola ka motho go fitlha ka phologolo, le dimela tsa mefuta yotlhe tsa naga; mme sa tšhwetlakanya ditlhare tsa mefuta yotlhe tsa naga.
26  Ke mo lefatsheng la Goshene fela, kwa bomorwa Iseraele ba neng ba le gone, go neng ga se ka ga nna le sefako gone.
27  La bofelo Faro a roma gore go bidiwe Moshe le Arone mme a ba raya a re: “Ke leofile mo nakong eno. Jehofa o tshiamo, mme nna le batho ba me re phoso.
28  Rapelang Jehofa gore ditumo tseno tsa maru tsa Modimo le sefako di ke di khutle. Foo ke tla iketleeletsa go lo lesa lo tsamaye, mme ga lo kitla lo tlhola lo nna.”
29  Ka jalo Moshe a mo raya a re: “Fela fa ke tswa mo motseng ke tla otlololela diatla tsa me kwa go Jehofa. Ditumo tsa maru di tla ema le sefako ga se kitla se tlhola se tswelela, gore o tle o itse gore lefatshe ke la ga Jehofa.
30  Fa e le wena le batlhanka ba gago, ke setse ke itse gore le eleng ka nako eo ga lo kitla lo bontsha go boifa Jehofa Modimo.”
31  Kafa go neng go ntse ka gone, leloba le barele di ne di iteilwe, ka gonne barele e ne e le mo seakong le leloba le ne le kukuntse dithunya.
32  Mme korong le mabele a a tlhabang di ne di sa itewa, ka gonne di ne di saletse kwa morago ka paka.
33  Jaanong Moshe a tswa mo motseng mo go Faro mme a otlololela diatla tsa gagwe kwa go Jehofa, mme ditumo tsa maru le sefako tsa simolola go ema mme pula ya se ka ya na mo lefatsheng.
34  E rile Faro a bona gore pula le sefako le ditumo tsa maru di ne di eme, a leofa gape a bo a dira pelo ya gagwe logwadi, ene mmogo le batlhanka ba gagwe.
35  Mme pelo ya ga Faro ya tswelela go thatafala, mme a se ka a lesa bomorwa Iseraele ba tsamaya, fela jaaka Jehofa a ne a boletse ka Moshe.
28  “Mme wena, atametsa Arone morwarrago le bomorwawe ba na le ene fa go wena go tswa mo go bomorwa Iseraele gore a ntirele e le moperesiti, Arone, Nadabe le Abihu, Eliasare le Ithamare, bomorwa Arone.
2  Mme o direle Arone morwarrago diaparo tse di boitshepo, tsa kgalalelo le bontle.
3  Mme wena ka bowena o bue le botlhe ba ba botlhale ba pelo e ke e tladitseng ka moya wa botlhale, mme ba dire diaparo tsa ga Arone gore ba mo itshepise, gore a ntirele e le moperesiti.
4  “Mme tseno ke diaparo tse ba tla di dirang: letlatla la sehuba, le khiba le seaparo se se se nang mabogo le seaparo se se telele sa mebala e e tshekaganeng, sethathelela tlhogo le moitlamo wa lotheka; mme ba direle Arone morwarrago le bomorwawe diaparo tse di boitshepo, gore a ntirele e le moperesiti.
5  Mme bone ka bobone ba tla tsaya gouta le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta.
6  “Mme ba dire khiba ya gouta, ya tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana, letsela le le bohibidu jo bo letlhololo jwa khokhase le leloba le le boleta le le otlhilweng, tiro ya mokgabisi.
7  Mme e nne le matsela a mabedi a mo magetleng a a tshwanetseng go gokaganngwa kwa dintlheng tsa one tse pedi, mme a gokaganngwe.
8  Mme moitlamo o o mo go yone wa go e tswala ka go o bofa, go ya kafa o dirilweng ka gone o nne wa matsela a yone, a gouta, tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng.
9  “Mme o tseye maje a mabedi a onikise o gabe maina a bomorwa Iseraele mo go one,
10  maina a le marataro a bone mo lejeng le le lengwe le maina a ba barataro ba ba setseng mo lejeng le lengwe ka tatelano ya go tsholwa ga bone.
11  O gabe maina a bomorwa Iseraele mo majeng a mabedi ka tiro e e dirilweng mo majeng ya modira ka maje yo o setswerere, ka go gaba ga letshwao. O dire gore a tomelwe mo dikgapeng tsa gouta.
12  Mme o beye maje ao a mabedi mo matseleng a mo magetleng a khiba jaaka maje a segopotso sa bomorwa Iseraele; mme Arone a tshole maina a bone fa pele ga ga Jehofa ka matsela a gagwe a mabedi a mo magetleng jaaka segopotso.
13  Mme o dire dikgapa tsa gouta,
14  le dikeetane tse pedi tsa gouta e e itshekileng. O di dire jaaka megala, e e dirilweng ka thapo; mme o golaganye dikeetane tseno tsa sekathapo mo dikgapeng.
15  “Mme o dire letlatla la sehuba la katlholo ka tiro ya mokgabisi. O le dire kafa khiba e dirilweng ka gone. O le dire gore e nne la gouta, tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng.
16  Le nne le le matlhakore a le manè a a lekalekanang fa le menagantswe sebedi, boleele jwa lone e nne paralatso ya seatla le boatlhamo jwa lone e nne paralatso ya seatla.
17  Mme o tomele maje mo go lone, maje a a dirang mela e menè. Mola wa rubi, topase le emeraleda ke mola wa ntlha.
18  Mme mola wa bobedi ke terekoise, safire le jasepere.
19  Mme mola wa boraro ke leje la leshem, agate le amethisete.
20  Mme mola wa bonè ke kerusolete le onikise le jeide. A tomelwe mo dikgapeng tsa gouta.
21  Mme maje a nne kafa maineng a bomorwa Iseraele, a le lesome le bobedi kafa maineng a bone. A gabiwe ka letshwao, lengwe le lengwe kafa leineng la lone, e le a ditso di le lesome le bobedi.
22  “Mme mo letlatleng la sehuba o dire dikeetane tse di tshophilweng, tse di dirilweng jaaka thapo, tsa gouta e e itshekileng.
23  Mme o dire mehiri e mebedi ya gouta mo letlatleng la sehuba, mme o beye mehiri e mebedi eno mo dintlheng tse pedi tsa letlatla la sehuba.
24  Mme o tsenye dithapo tse pedi tsa gouta mo mehiring eno e mebedi mo dintlheng tsa letlatla la sehuba.
25  Mme o tsenye dintlha tse pedi tsa dithapo tse pedi mo dikgapeng tse pedi, mme o di beye mo matseleng a mo magetleng a khiba, fa pele ga yone.
26  Mme o dire mehiri e mebedi ya gouta o e beye mo dintlheng tse pedi tsa letlatla la sehuba fa le felelang gone kafa letlhakoreng go ela kwa khibeng kafa teng.
27  O dire mehiri e mebedi ya gouta mme o e beye mo matseleng a mabedi a mo magetleng a khiba go tswa kwa tlase, ka kwa pele ga yone, gaufi le fa e gokaganang gone, kwa godimo ga moitlamo wa khiba.
28  Mme ba bofelele letlatla la sehuba ka mehiri ya lone mo mehiring ya khiba ka thapo e e bobududu, gore e tle e nne fa godimo ga moitlamo wa khiba le gore letlatla la sehuba le se ka la tloga mo godimo ga khiba.
29  “Mme Arone a tshole maina a bomorwa Iseraele mo letlatleng la sehuba la katlholo mo godimo ga pelo ya gagwe fa a tsena mo Boitshepong jaaka segopotso fa pele ga ga Jehofa ka metlha.
30  Mme o tsenye Urime le Thumime mo letlatleng la sehuba la katlholo, mme di nne mo godimo ga pelo ya ga Arone fa a tsena fa pele ga ga Jehofa; mme Arone a tshole dikatlholo tsa bomorwa Iseraele mo godimo ga pelo ya gagwe fa pele ga ga Jehofa ka metlha.
31  “Mme o dire gore seaparo se se se nang mabogo sa khiba e nne se se bobududu ka mo go feletseng.
32  Mme go nne le phatlha kwa godimo mo go sone mo bogareng jwa sone. Phatlha ya sone e nne le moroko go e dikologa, tiro ya mologi. Se nne le phatlha e e tshwanang le ya moitshomelo wa phemelo, gore e se ka ya gagoga.
33  Mme mo momenong wa sone o o kwa tlase o dire digaranata tsa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase, mo momenong wa sone o o kwa tlase go dikologa, le ditsidima tsa gouta fa gare ga tsone go dikologa;
34  setsidima sa gouta le garanata, setsidima sa gouta le garanata mo momenong o o kwa tlase wa seaparo se se se nang mabogo go dikologa.
35  Mme se nne mo go Arone gore a tle a direle, mme modumo o o tswang mo go ene o utlwiwe fa a tsena mo lefelong le le boitshepo fa pele ga ga Jehofa le fa a tswa, gore a se ka a swa.
36  “Mme o dire papetla e e phatsimang ya gouta e e itshekileng o bo o gaba mo go yone letshwao le le reng, ‘Boitshepo ke jwa ga Jehofa.’
37  Mme o e bofe ka thapo e e bobududu, mme e nne mo godimo ga sethathelela tlhogo. E nne ka kwa pele ga sethathelela tlhogo.
38  Mme e nne mo phatleng ya ga Arone, mme Arone a arabele tlolo e e diretsweng dilo tse di boitshepo, tse bomorwa Iseraele ba tla di itshepisang, ke go re, dimpho tsotlhe tsa bone tse di boitshepo; mme e nne mo phatleng ya gagwe ka metlha, gore a ba bonele kamogelo fa pele ga ga Jehofa.
39  “Mme o loge seaparo se setelele sa leloba le le boleta sa mebala e e tshekaganeng o bo o dire sethathelela tlhogo sa leloba le le boleta, gape o dire moitlamo wa lotheka, tiro ya mologi.
40  “Mme o direle bomorwa Arone diaparo tse di telele, mme o ba direle meitlamo ya lotheka, gape o ba direle dibipatlhogo tsa kgalalelo le bontle.
41  O di apese Arone morwarrago le bomorwawe ba na le ene, o ba tlotse mme o thatafatse seatla sa bone o bo o ba itshepise, mme ba ntirele e le baperesiti.
42  O ba direle marokgwe a kafa teng a leloba gore ba bipe nama e e sa ikategang. A simolole fa dinōkeng a fitlhe fa diropeng.
43  Mme a bo a aperwe ke Arone le bomorwawe fa ba tsena mo mogopeng wa bokopanelo kgotsa fa ba atamela sebeso gore ba direle mo lefelong le le boitshepo, gore ba se ka ba ipakela tlolo mme ruri ba swa. Ke molao ka bosakhutleng mo go ene le bana ba gagwe morago ga gagwe.
27  “Mme o dire sebeso sa logong lwa mokala, boleele jwa sone e nne dikubita di le tlhano le boatlhamo jwa sone dikubita di le tlhano. Sebeso seno se nne le matlhakore a le manè a a lekalekanang, mme bogodimo jwa sone e nne dikubita di le tharo.
2  Mme o dire dinaka tsa sone mo dikhutlong tsa sone tse nnè. Dinaka tsa sone di ntshe ntlha mo go sone, mme o se manege kgotlho.
3  Mme o dire dikane tsa sone tse go ntshiwang melora ya sone e e mafura ka tsone, le digarawe tsa sone, le megopo ya sone, le diforoko tsa sone, le ditsholamolelo tsa sone; mme o dire dilwana tsotlhe tsa sone go nna tsa kgotlho.
4  O se direle leiso, letlowa la kgotlho; mme mo letloweng o dire mehiri e le menè ya kgotlho mo dintlheng tsa sone tse nnè.
5  O le beye kafa tlase ga losi lwa sebeso kwa tlase mo teng, mme letlowa le ele kwa bogareng jwa sebeso.
6  O direle sebeso dikota, dikota tsa sone e nne tsa logong lwa mokala, mme o di manege kgotlho.
7  Dikota tsa sone di tsenngwe mo teng ga mehiri, mme dikota di nne mo matlhakoreng a mabedi a sebeso fa se tsholediwa.
8  O se dire letlole le le khuti la dipolanka. Fela jaaka a go bontshitse mo thabeng, ba se dire jalo.
9  “Mme o dire lolwapa lwa motlaagana. Kafa letlhakoreng le le kafa Negebe, kafa borwa, lolwapa lo na le matsela a a lepeletseng a leloba le le boleta le le otlhilweng, boleele jwa letlhakore le le lengwe e le dikubita di le lekgolo.
10  Mme dipilara tsa lone tse di masome a mabedi le metheo ya tsone e e khuti e e masome a mabedi ke ya kgotlho. Dimapo tsa dipilara le ditomagano tsa tsone ke tsa selefera.
11  Go ntse jalo le ka boleele jwa letlhakore le le kafa bokone, matsela a a lepeletseng a le boleele jwa dikubita di le lekgolo, mme dipilara tsa lone tse di masome a mabedi le metheo ya tsone e e khuti e e masome a mabedi e le ya kgotlho, dimapo tsa dipilara le ditomagano tsa tsone e le tsa selefera.
12  Fa e le boatlhamo jwa lolwapa, kafa letlhakoreng la bophirima matsela a a lepeletseng ke a dikubita di le masome a matlhano, dipilara tsa one di le lesome le metheo ya tsone e e khuti e le lesome.
13  Mme boatlhamo jwa lolwapa kafa letlhakoreng la botlhaba go ela kwa botlhaba ke dikubita di le masome a matlhano.
14  Mme go na le matsela a a lepeletseng a dikubita di le lesome le botlhano kafa letlhakoreng le lengwe, dipilara tsa one di le tharo le metheo ya tsone e e khuti e le meraro.
15  Mme kafa letlhakoreng le lengwe go na le matsela a a lepeletseng a dikubita di le lesome le botlhano, dipilara tsa one di le tharo le metheo ya tsone e e khuti e le meraro.
16  “Mme kgoro ya lolwapa e na le sesiro sa boleele jwa dikubita di le masome a mabedi, sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng, tiro ya mologi, dipilara tsa one di le nnè le metheo ya tsone e e khuti e le menè.
17  Dipilara tsotlhe tsa lolwapa go dikologa di na le dikgokedi tsa selefera, dimapo tsa tsone ke tsa selefera mme metheo ya tsone e e khuti ke ya kgotlho.
18  Boleele jwa lolwapa ke dikubita di le lekgolo, mme boatlhamo dikubita di le masome a matlhano, mme bogodimo dikubita di le tlhano, jwa leloba le le boleta le le otlhilweng, mme metheo ya tsone e e khuti e le ya kgotlho.
19  Mme dilwana tsotlhe tsa motlaagana mo tirelong yotlhe ya one, le dimapo tsotlhe tsa one tsa mogope, le dimapo tsotlhe tsa lolwapa ke tsa kgotlho.
20  “Mme wena, o laele bomorwa Iseraele gore ba go tlele leokwane la lobone le le itshekileng la motlhware o o kgobilweng, gore o tle o tshube dipone ka metlha.
21  Mo mogopeng wa bokopanelo, ka kwa ntle ga sesiro se se fa Tshupong, Arone le bomorwawe ba se beye sentle fa pele ga ga Jehofa go simolola mo maitseboeng go fitlha mo mosong. Ke molao wa dikokomana tsa bone ka bosakhutleng, gore o dirwe ke bomorwa Iseraele.
7  Ka gone Jehofa a raya Moshe a re: “Bona, ke go dirile Modimo mo go Faro, mme Arone morwarrago o tla nna moporofeti wa gago.
2  Wena—o tla bua sotlhe se ke tla se go laolelang; mme Arone morwarrago o tla bua le Faro, mme a lese bomorwa Iseraele ba tsamaye ba tswe mo lefatsheng la gagwe.
3  Fa e le nna, ke tla letla gore pelo ya ga Faro e thatafale, e bile ke tla ntsifatsa ditshupo tsa me le dikgakgamatso tsa me mo lefatsheng la Egepeto.
4  Mme Faro ga a kitla a lo reetsa; mme ke tla tshwanelwa ke go baya Egepeto seatla ke bo ke ntsha masomosomo a me, batho ba me, bomorwa Iseraele, mo lefatsheng la Egepeto ka dikatlholo tse dikgolo.
5  Mme Baegepeto ba tla itse gore ke nna Jehofa fa ke otlololela Egepeto seatla sa me, mme ruri ke tla ntsha bomorwa Iseraele mo gare ga bone.”
6  Mme Moshe le Arone ba dira jaaka Jehofa a ne a ba laetse. Ba dira fela jalo.
7  Moshe o ne a le dingwaga di le masome a le robedi mme Arone a le dingwaga di le masome a le robedi le boraro ka nako ya fa ba ne ba bua le Faro.
8  Jaanong Jehofa a raya Moshe le Arone a re:
9  “Fa go direga gore Faro a bue le lona, a re, ‘Itireleng kgakgamatso,’ foo o reye Arone o re, ‘Tsaya thobane ya gago o e latlhele fa fatshe fa pele ga ga Faro.’ E tla fetoga noga e kgolo.”
10  Ka jalo Moshe le Arone ba tsena kwa go Faro mme ba dira fela jaaka Jehofa a ne a laetse. Ka jalo Arone a latlhela thobane ya gagwe fa fatshe fa pele ga ga Faro le batlhanka ba gagwe mme ya fetoga noga e kgolo.
11  Le fa go ntse jalo, Faro le ene a bitsa banna ba ba botlhale le baloi; mme baperesiti ba Egepeto ba ba dirang maselamose le bone ba dira se se tshwanang ka tiro ya bone ya maselamose.
12  Ka jalo mongwe le mongwe wa bone a latlhela thobane ya gagwe fa fatshe, mme tsa fetoga dinoga tse dikgolo; mme thobane ya ga Arone ya kometsa dithobane tsa bone.
13  Le fa go ntse jalo, pelo ya ga Faro ya thatafala, mme a se ka a ba reetsa, fela jaaka Jehofa a ne a buile.
14  Foo Jehofa a raya Moshe a re: “Pelo ya ga Faro e logwadi. O ganne go lesa batho ba tsamaya.
15  Ya kwa go Faro mo mosong. Bona! O tswela kwa metsing! Mme wena o eme gore o tle o kopane le ene fa losing lwa Noka ya Nile, mme o tseye thobane e e neng ya fetoga noga ka seatla.
16  Mme o mo reye o re, ‘Jehofa Modimo wa Bahebera o nthomile kwa go wena, a re: “Lesa batho ba me ba tsamaye gore ba ntirele kwa nageng,” mme bona, ga o ise o utlwe go fitlha jaanong.
17  Jehofa o buile jaana: “O tla itse ka seno gore ke nna Jehofa. Bona, ke itaya mo godimo ga metsi a a mo Nokeng ya Nile ka thobane e e mo seatleng sa me, mme a tla fetoga madi.
18  Mme ditlhapi tse di mo Nokeng ya Nile di tla swa, mme Noka ya Nile e tla nkga sebodu, mme Baegepeto ga ba kitla ba eletsa go nwa metsi a a tswang mo Nokeng ya Nile.”’”
19  Morago ga moo Jehofa a raya Moshe a re: “Raya Arone o re, ‘Tsaya thobane ya gago mme o otlololele seatla sa gago mo godimo ga metsi a Egepeto, mo godimo ga dinoka tsa bone, mo godimo ga mesele ya bone ya Nile le mo godimo ga megobe ya bone e e tletseng lotlhaka le mo godimo ga metsi otlhe a bone a a emeng, gore a nne madi.’ Mme ruri go tla nna le madi mo lefatsheng lotlhe la Egepeto le mo dijaneng tsa logong le mo dijaneng tsa lentswe.”
20  Moshe le Arone ba dira jalo ka yone nako eo, fela jaaka Jehofa a ne a laetse, a tsholetsa thobane a itaya metsi a a neng a le mo Nokeng ya Nile mo matlhong a ga Faro le batlhanka ba gagwe, mme metsi otlhe a a neng a le mo Nokeng ya Nile a fetoga madi.
21  Mme ditlhapi tse di neng di le mo Nokeng ya Nile tsa swa, mme Noka ya Nile ya simolola go nkga sebodu; mme Baegepeto ba ne ba sa kgone go nwa metsi a a tswang mo Nokeng ya Nile; mme madi a nna mo lefatsheng lotlhe la Egepeto.
22  Le fa go ntse jalo, baperesiti ba Egepeto ba ba dirang maselamose ba dira se se tshwanang ka bokgoni jwa bone jwa sephiri; mo pelo ya ga Faro e neng ya tswelela go thatafala, mme a se ka a ba reetsa, fela jaaka Jehofa a ne a buile.
23  Ka gone Faro a retologa mme a tsena mo ntlong ya gagwe, a se ka a letla pelo ya gagwe go tlhokomela le seno.
24  Mme Baegepeto botlhe ba epa go dikologa Noka ya Nile ba batla metsi a go nwa, ka gonne ba ne ba sa kgone go nwa metsi ape a Noka ya Nile.
25  Mme malatsi a le supa a wela Jehofa a sena go itaya Noka ya Nile.
34  Foo Jehofa a raya Moshe a re: “Itshetele dikwalelo di le pedi tsa leje tse di tshwanang le tsa ntlha, mme ke tla kwala mo dikwalelong tseno mafoko a a neng a le mo dikwalelong tsa ntlha, tse o di thubileng.
2  Mme ipaakanyetse moso, e re ka mo mosong o tshwanetse go tlhatlogela kwa Thabeng ya Sinai mme o eme fa go nna koo mo godimo ga thaba.
3  Mme ope a se ka a tlhatloga le wena, gape, a go se ka ga bonwa ope mo thabeng yotlhe. Go feta moo, go se ka ga nna le letsomane lepe kgotsa motlhape ope o o fulang fa pele ga thaba eo.”
4  Ka gone Moshe a seta dikwalelo tse pedi tsa leje tse di tshwanang le tsa ntlha mme a tsoga go sa le phakela a tlhatlogela mo Thabeng ya Sinai, fela jaaka Jehofa a ne a mo laetse, mme o ne a tshotse dikwalelo tse pedi tsa leje mo seatleng.
5  Mme Jehofa a fologa a le mo lerung mme a ema le ene koo a bolela leina la ga Jehofa.
6  Mme Jehofa a feta fa pele ga sefatlhego sa gagwe a bolela a re: “Jehofa, Jehofa, Modimo yo o kutlwelobotlhoko le yo o pelontle, yo o bonya go galefa le yo o nang le bopelonomi jo bogolo jwa lorato le boammaaruri,
7  yo o bolokelang dikete bopelonomi jwa lorato, yo o itshwarelang phoso le tlolo le boleo, mme a se kitla a golola mo kotlhaong ka gope, yo o tlisang kotlhao ya ditlolo tsa borre mo go bomorwabone le mo go bomorwa bana ba bone, mo kokomaneng ya boraro le mo kokomaneng ya bonè.”
8  Ka bonako Moshe a itlhaganela a ikobela fa fatshe a bo a obama.
9  Foo a re: “Jaanong, fa ke bone kamogelo mo matlhong a gago, wena Jehofa, tsweetswee, a Jehofa a tsamaye le rona mo gare ga rona, ka gonne ke batho ba ba thamoethata, mme o itshwarele tlolo ya rona le boleo jwa rona, mme o re tseye jaaka thuo ya gago.”
10  Mme ene a re: “Bona, ke dira kgolagano: Ke tla dira dilo tse di gakgamatsang fa pele ga batho botlhe ba gago tse di iseng di ke di dirwe mo lefatsheng lotlhe kgotsa mo gare ga ditšhaba tsotlhe; mme batho botlhe ba o leng mo gare ga bone ruri ba tla bona tiro ya ga Jehofa, ka gonne ke selo se se boitshegang se ke se dirang ka wena.
11  “Fa e le wena, boloka se ke se go laolelang gompieno. Bona, ke leleka Baamore fa pele ga gago le Bakanana le Bahite le Baperise le Bahife le Bajebuse.
12  Itise gore o se ka wa dira kgolagano le banni ba lefatshe le o yang kwa go lone, e se re kgotsa ya itshupa e le seru mo gare ga gago.
13  Mme lo rutle dibeso tsa bone, le dipilara tsa bone tse di boitshepo lo di tšhwetlakanye, mme lo reme dikota tsa bone tse di boitshepo.
14  O se ka wa obama fa modimong yo mongwe, ka gonne Jehofa, yo leina la gagwe e leng Lefufa, ke Modimo yo o lefufa;
15  e se re kgotsa wa dira kgolagano le banni ba lefatshe, e re ka ruri ba tla akafala le medimo ya bone ba bo ba ntshetsa medimo ya bone ditlhabelo, mme mongwe a go laletsa, mme wa ja sengwe sa setlhabelo sa gagwe.
16  Mme wa tseela bomorwao bangwe ba bomorwadiabone, mme bomorwadiabone ba akafale le medimo ya bone ba bo ba dira gore bomorwao ba akafale le medimo ya bone.
17  “O se ka wa itirela medingwana e e thetsweng.
18  O boloke moletlo wa dikuku tse di sa bedisiwang. O je dikuku tse di sa bedisiwang, fela jaaka ke go laetse, malatsi a le supa ka nako e e tlhomilweng mo kgweding ya Abibe, ka gonne o ne wa tswa kwa Egepeto mo kgweding ya Abibe.
19  “Sengwe le sengwe se se bulang sebopelo pele ke sa me, le diruiwa tsotlhe tsa gago, leitibolo le letonanyana la poo le la nku.
20  Mme o golole leitibolo la esele ka nku. Mme fa o sa le golole, o robe molala wa lone. O golole leitibolo lengwe le lengwe la bomorwao. Mme ba se ka ba tlhaga fa pele ga me ba iphotlhere fela.
21  “O dire ka natla malatsi a le marataro, mme mo letsatsing la bosupa o boloke sabata. O boloke sabata mo nakong ya go lema le mo nakong ya thobo.
22  “Mme o tsweletse moletlo wa gago wa dibeke ka maungo a mabutswapele a thobo ya korong, le moletlo wa go kgobokanya fa ngwaga o simologa.
23  “Motho mongwe le mongwe wa gago wa monna a tlhage fa pele ga Morena wa boammaaruri Jehofa, Modimo wa Iseraele, gararo mo ngwageng.
24  Gonne ke tla leleka ditšhaba fa pele ga gago, mme ke tla dira gore karolo ya gago ya naga e nne e e bulegileng; mme ope ga a kitla a eletsa lefatshe la gago fa o tlhatloga o ya go bona sefatlhego sa ga Jehofa Modimo wa gago gararo mo ngwageng.
25  “Madi a setlhabelo sa me, o se ka wa a ntsha setlhabelo a na le sengwe se se nang le sebediso. Mme setlhabelo sa moletlo wa tlolaganyo se se ka sa lala bosigo jotlhe go fitlha mo mosong.
26  “O tlise maungo a mabutswapele ao a a gaisang otlhe a mmu wa gago kwa ntlong ya ga Jehofa Modimo wa gago. “O se ka wa bedisa potsane ka mashi a mmaayone.”
27  Mme Jehofa a tswelela a raya Moshe a re: “Ikwalele mafoko ano, ka gonne ke dira kgolagano le wena le Iseraele tumalanong le mafoko ano.”
28  Mme a nna koo le Jehofa malatsi a le masome a manè le masigo a le masome a manè. O ne a se ka a ja senkgwe le fa e le go nwa metsi. Mme a kwala mafoko a kgolagano mo dikwalelong, Mafoko a le Lesome.
29  Mme go ne ga diragala gore fa Moshe a fologa mo Thabeng ya Sinai dikwalelo tse pedi tsa Tshupo tsa bo di le mo seatleng sa ga Moshe fa a ne a fologa mo thabeng, mme Moshe o ne a sa itse gore letlalo la sefatlhego sa gagwe le ne le ntsha marang ka gonne a ne a buile le ene.
30  E rile Arone le bomorwa Iseraele botlhe ba bona Moshe, bona! letlalo la sefatlhego sa gagwe le ne le ntsha marang mme ba boifa go mo atamela.
31  Mme Moshe a ba bitsa. Ka jalo Arone le dikgosana tsotlhe mo kopanong ba boela kwa go ene, mme Moshe a simolola go bua le bone.
32  Sa ntlha morago ga moo, bomorwa Iseraele botlhe ba mo atamela, mme a simolola go ba laolela sotlhe se Jehofa a neng a se buile le ene mo Thabeng ya Sinai.
33  E ne e re fa Moshe a fetsa go bua le bone, a bo a baya lesire mo sefatlhegong sa gagwe.
34  Mme e ne e re fa Moshe a tsena fa pele ga ga Jehofa a ya go bua le ene, o ne a ntsha lesire go fitlha a tswa. Mme o ne a tswa a bo a bua le bomorwa Iseraele se a neng a se laetswe.
35  Mme bomorwa Iseraele ba bona sefatlhego sa ga Moshe, gore letlalo la sefatlhego sa ga Moshe le ne le ntsha marang; mme Moshe a busetsa lesire mo sefatlhegong sa gagwe go fitlha a tsena a ya go bua le ene.
37  Jaanong Besalele a dira Letlole la logong lwa mokala. Boleele jwa lone e ne e le dikubita di le pedi le sephatlo, boatlhamo jwa lone e le kubita le sephatlo, mme bogodimo jwa lone e le kubita le sephatlo.
2  Go tswa foo a le manega gouta e e itshekileng kafa teng le kafa ntle a ba a le direla molelwane wa gouta go dikologa.
3  Morago ga moo a le thelela mehiri e le menè ya gouta, gore e nne fa godimo ga maoto a lone a manè, mehiri e mebedi e le kafa letlhakoreng le lengwe la lone le mehiri e mebedi kafa letlhakoreng le lengwe la lone.
4  Morago ga moo a dira dikota tsa logong lwa mokala a bo a di manega gouta.
5  Go tswa foo a tsenya dikota tseno mo mehiring kafa matlhakoreng a Letlole gore go tsholediwe Letlole ka tsone.
6  Mme a tswelela go dira sekhurumelo sa gouta e e itshekileng. Boleele jwa sone e ne e le dikubita di le pedi le sephatlo, mme boatlhamo jwa sone e le kubita le sephatlo.
7  Gape a dira ditšheruba di le pedi tsa gouta. A di dira kwa dintlheng tsoopedi tsa sekhurumelo ka go papetla ka noto.
8  Tšheruba e nngwe e ne e le kwa ntlheng kwa, mme tšheruba e nngwe e le fa ntlheng fano. O ne a dira ditšheruba mo sekhurumelong mo dintlheng tsa sone tsoopedi.
9  Mme ya nna ditšheruba tse di tsharololelang diphuka tse pedi kwa godimo, di bipa sekhurumelo ka diphuka tsa tsone, mme difatlhego tsa tsone di ne di lebagane. Difatlhego tsa ditšheruba di ne di lebile fa sekhurumelong.
10  Mme a dira tafole ya logong lwa mokala. Boleele jwa yone e le dikubita di le pedi, boatlhamo jwa yone e le kubita, mme bogodimo jwa yone e le kubita le sephatlo.
11  Mme a e manega gouta e e itshekileng a ba a e direla molelwane wa gouta go dikologa.
12  Morago ga moo a e direla losi lwa boatlhamo jwa seatla go dikologa a ba a direla losi lwa yone molelwane wa gouta go dikologa.
13  Mo godimo ga moo, a e thelela mehiri e le menè ya gouta a ba a baya mehiri e menè eno mo dikhutlong tse nnè tse e neng e le tsa maoto a manè.
14  Mehiri e ne e le gaufi le losi, jaaka ditshegetso tsa dikota gore go tsholediwe tafole ka tsone.
15  Go tswa foo a dira dikota tsa logong lwa mokala a ba a di manega gouta gore go tsholediwe tafole ka tsone.
16  Morago ga moo a dira dilwana tse di fa godimo ga tafole, dijana tsa yone le dinwelo tsa yone le megopo ya yone le dinkgo tsa yone tse go neng go tla tshelwa dinō ka tsone, ka gouta e e itshekileng.
17  Morago ga moo a dira setlhomo sa lobone sa gouta e e itshekileng. A dira setlhomo sa lobone ka go papetla ka noto. Matlhakore a sone le dikala tsa sone, dinkgwanyana tsa sone, dikgolokwane tsa sone le dithunya tsa sone di ne di ntsha ntlha mo go sone.
18  Mme dikala di le thataro di ne di ntsha ntlha mo matlhakoreng a sone, dikala di le tharo tsa setlhomo sa lobone di ntsha ntlha mo letlhakoreng le lengwe la sone le dikala di le tharo tsa setlhomo sa lobone di ntsha ntlha mo letlhakoreng le lengwe la sone.
19  Dinkgwanyana di le tharo tse di bopegileng jaaka dithunya tsa thamane di ne di le mo setlhopheng se le sengwe sa dikala, dikgolokwane le dithunya tsa sone di ntse di refosana; le dinwelo di le tharo tse di bopegileng jaaka dithunya tsa thamane di ne di le mo setlhopheng se sengwe sa dikala, dikgolokwane le dithunya tsa sone di ntse di refosana. Ke kafa go neng go ntse ka gone ka dikala di le thataro tse di neng di ntsha ntlha mo setlhomong sa lobone.
20  Mme mo setlhomong sa lobone go ne go na le dinkgwanyana di le nnè tse di bopegileng jaaka dithunya tsa thamane, dikgolokwane le dithunya tsa sone di ntse di refosana.
21  Mme kgolokwane e e kafa tlase ga dikala tse pedi e ne e ntshitse ntlha mo go sone, le kgolokwane e e kafa tlase ga dikala tse dingwe tse pedi e ne e ntshitse ntlha mo go sone, le kgolokwane e e kafa tlase ga dikala tse dingwe gape tse pedi e ne e ntshitse ntlha mo go sone, tsa dikala di le thataro tse di neng di ntsha ntlha mo setlhomong sa lobone.
22  Dikgolokwane tsa tsone le dikala tsa tsone di ne di ntsha ntlha mo go sone. Sotlhe fela e ne e le selo se le sengwe se se dirilweng ka go papetla ka noto, sa gouta e e itshekileng.
23  Mme a dira dipone tsa sone tse supa le ditimalobone tsa sone le ditsholamolelo tsa sone ka gouta e e itshekileng.
24  A se dira ka talenta ya gouta e e itshekileng le dilwana tsotlhe tsa sone.
25  Jaanong a dira sebeso sa maswalo ka logong lwa mokala. Boleele jwa sone e ne e le kubita le boatlhamo jwa sone e le kubita, se le matlhakore a le manè a a lekalekanang, mme bogodimo jwa sone e ne e le dikubita di le pedi. Dinaka tsa sone di ne di ntsha ntlha mo go sone.
26  Go tswa foo a se manega gouta e e itshekileng, fa godimo ga sone le matlhakore a sone go dikologa le dinaka tsa sone, mme a se direla molelwane wa gouta go dikologa.
27  Mme a se direla mehiri e mebedi ya gouta kafa tlase ga molelwane wa sone mo matlhakoreng a sone oomabedi, mo matlhakoreng a sone oomabedi a a lebaganeng, go nna ditshegetso tsa dikota tse se tsholediwang ka tsone.
28  Morago ga moo a dira dikota tsa logong lwa mokala a ba a di manega gouta.
29  Mo godimo ga moo a dira leokwane le le boitshepo le le tlotsang le maswalo a a itshekileng a a nkgisitsweng monate, tiro ya modiri wa setlolo.
23  O se ka wa bua pego e e seng boammaaruri. O se ka wa dirisana le moikepi ka go nna mosupi yo o logang maano a tshiamololo.
2  O se ka wa sala mmudubudu morago ka boikaelelo jwa go dira bosula; gape o se ka wa neela bosupi mo tshekong gore o tle o fapoge le mmudubudu o sokamise tshiamiso.
3  Fa e le motho wa maemo a a kwa tlase, o se ka wa bontsha tlhaolele mo tshekong ya gagwe.
4  “Fa go direga gore o kopane le poo ya mmaba wa gago kgotsa esele ya gagwe e timela, ruri o e busetse kwa go ene.
5  Fa go direga gore o bone esele ya mongwe yo o go tlhoileng e rapame kafa tlase ga morwalo wa yone, o ithibe gore o se ka wa mo tlogela. Ruri o e golole le ene.
6  “Ga o a tshwanela go sokamisa tshwetso ya boatlhodi ya mohumanegi wa gago mo tshekong ya gagwe.
7  “O tshwanetse go nna kgakala le lefoko la maaka. Mme o se ka wa bolaya yo o se nang molato le yo o siameng, gonne ga nkitla ke bolela moikepi e le yo o siameng.
8  “Ga o a tshwanela go amogela pipamolomo, gonne pipamolomo e foufatsa batho ba ba bonang sentle e bile e ka sokamisa mafoko a batho ba ba siameng.
9  “O se ka wa gatelela moagi wa moeng, e re ka lona ka bolona lo itsile moya wa moagi wa moeng, ka gonne lo ne lwa nna baagi ba baeng kwa lefatsheng la Egepeto.
10  “O jale peo mo lefatsheng la gago dingwaga di le thataro mme o phuthe maungo a yone.
11  Mme mo ngwageng wa bosupa o e tlogele e sa lengwa o bo o e tlogele e le legola fela, mme bahumanegi ba batho ba gago ba je mo go yone; mme se ba se tlogetseng diphologolo tsa naga di tla se ja. Eo ke tsela e o tla dirang ka yone ka tshimo ya gago ya mofine le ka sekgwa sa gago sa motlhware.
12  “O dire tiro ya gago malatsi a le marataro; mme mo letsatsing la bosupa o emise, gore poo ya gago le esele ya gago di tle di ikhutse le gore morwa lelata la gago le moagi wa moeng ba tle ba itapolose.
13  “Lo itise ka ga sotlhe se ke se lo boleletseng; e bile lo se ka lwa umaka leina la medimo e sele. Le se ka la utlwiwa mo molomong wa lona.
14  “O nketekele moletlo gararo ka ngwaga.
15  O boloke moletlo wa dikuku tse di sa bedisiwang. O je dikuku tse di sa bedisiwang malatsi a le supa, fela jaaka ke go laetse, mo nakong e e tlhomilweng ka kgwedi ya Abibe, gonne o ne wa tswa kwa Egepeto ka yone. Mme ba se ka ba bonala fa pele ga me ba iphotlhere.
16  Le moletlo wa thobo ya maungo a mabutswapele a tiro ya gago ya bonatla, ya se o se jalang mo tshimong; le moletlo wa go kgobokanya fa ngwaga o fela, fa o kgobokanya ga tiro ya gago ya bonatla go tswa kwa tshimong.
17  Gararo ka ngwaga mongwe le mongwe wa lona yo e leng monna o tla bonala fa pele ga sefatlhego sa Morena wa boammaaruri, e bong Jehofa.
18  “Madi a setlhabelo sa me o se ka wa a ntsha setlhabelo mmogo le se se bedisitsweng. Mme mafura a moletlo wa me a se ka a lala bosigo jotlhe go fitlha mo mosong.
19  “O tlise maungo a mabutswapele ao a a gaisang otlhe a mmu wa gago mo ntlong ya ga Jehofa Modimo wa gago. “O se ka wa bedisa potsane ka mashi a mmaayone.
20  “Bona, ke romela moengele kwa pele ga gago gore a go boloke mo tseleng a bo a go tlise mo lefelong le ke le baakantseng.
21  O itise ka ntlha ya gagwe o bo o utlwe lentswe la gagwe. O se ka wa itshwara ka go mo tsuologela, gonne ga a kitla a itshwarela tlolo ya lona; ka gonne leina la me le mo teng ga gagwe.
22  Le fa go ntse jalo, fa o utlwa lentswe la gagwe ka kelotlhoko o bo o dira sotlhe se ke tla se buang, ruri ke tla nna mmaba wa baba ba gago ke bo ke tshwenya ba ba go tshwenyang.
23  Gonne moengele wa me o tla tsamaya kwa pele ga gago mme ruri o tla go tlisa kwa Baamoreng le kwa Bahiteng le kwa Baperiseng le kwa Bakananeng, kwa Bahifeng le kwa Bajebuseng, mme ruri ke tla ba nyeletsa.
24  O se ka wa ikobela medimo ya bone kgotsa wa tlhotlhelediwa go e direla, mme o se ka wa dira sepe se se tshwanang le ditiro tsa bone, mme ruri o tla ba digela fa fatshe o bo o thuba dipilara tsa bone tse di boitshepo.
25  Lo direle Jehofa Modimo wa lona, mme o tla segofatsa senkgwe sa lona le metsi a lona; mme ruri ke tla faposa botlhoko mo gare ga lona.
26  Ga go kitla go nna le mosadi yo o senyegelwang le fa e le mosadi yo o moopa mo lefatsheng la gago. Ke tla tlatsa palo ya malatsi a gago.
27  “Ke tla romela go mpoifa kwa pele ga gago, mme batho botlhe ba lo tlang mo go bone ke tla ba tlhakanya tlhogo, mme ke tla go naya bokafamorago jwa molala wa baba botlhe ba gago.
28  Ke tla romela boikutlo jwa go kotlomana pelo kwa pele ga gago, mme bo tla leleka Bahife, Bakanana le Bahite fa pele ga gago.
29  Ga nkitla ke ba leleka fa pele ga gago mo ngwageng o le mongwe, gore lefatshe le se ka la kgakgabala le diphologolo tsa naga tsa go ntsifalela.
30  Ke tla ba leleka ka iketlo ke ba ntsha fa pele ga gago, go fitlha o ata o bo o rua lefatshe.
31  “Ke tla tlhoma molelwane wa gago go tswa Lewatleng le Lehibidu go ya lewatleng la Bafilisitia le go tswa kwa nageng go ya kwa Nokeng; ka gonne ke tla tsenya banni ba lefatshe leo mo seatleng sa lona, mme ruri o tla ba leleka o ba ntsha fa pele ga gago.
32  O se ka wa dira kgolagano le bone kgotsa le medimo ya bone.
33  Ba se ka ba nna mo lefatsheng la gago, gore ba se ka ba dira gore o nteofele. Fa go direga gore o direle medimo ya bone, e tla nna seru mo go wena.”
22  “Fa go direga gore motho a utswe poo kgotsa nku a bo a e tlhaba kgotsa a e rekisa, o tla duela poo eo ka di le tlhano tsa motlhape le nku ka di le nnè tsa letsomane.
2  (“Fa legodu le ka fitlhelwa le thuba le bo le itewa mme la swa, ga go na molato wa madi kaga lone.
3  Fa letsatsi le le phatsimetse, go na le molato wa madi kaga lone.) “Ruri le tshwanetse go duela. Fa le se na sepe, foo le tshwanetse go rekisiwa ka ntlha ya dilo tse le di utswileng.
4  Ruri fa go ka fitlhelwa se se utswilweng mo seatleng sa lone, go simolola ka poo go fitlha ka esele le nku, di tshela, le tshwanetse go duela go menagane sebedi.
5  “Fa motho a ka dira gore go fulwe mo tshimong kgotsa mo tshimong ya mofine a bo a romela dipelesa tsa gagwe di bo di laila kwa tshimong e nngwe, a a duele ka dilo tse di di gaisang tsotlhe tsa tshimo ya gagwe kgotsa ka dilo tse di di gaisang tsotlhe tsa tshimo ya gagwe ya mofine.
6  “Fa go direga gore molelo o aname o bo o tshwara mitlwa, le dingata kgotsa dijo tsa ditlhaka tse di emeng kgotsa tshimo ya lailwa, yo o gotsitseng molelo ruri o tshwanetse go duelela se se fisitsweng.
7  “Fa go direga gore motho a neye mongwe ka ene madi kgotsa dilwana gore a di boloke, mme di bo di utswiwa mo ntlong ya motho yoo, fa legodu le ka bonwa, le duele go menagane sebedi.
8  Fa legodu le sa bonwe, foo mong wa ntlo a tlisiwe gaufi le Modimo wa boammaaruri go bona gore a ga a a ka a baya dithoto tsa mongwe ka ene seatla.
9  Malebana le kgang epe fela ya tlolo, kaga poo, esele, nku, seaparo, sepe fela se se latlhegileng se a ka buang ka sone a re, ‘Ke se!’ kgang ya bone boobabedi e tshwanetse go tla kwa Modimong wa boammaaruri. Yo Modimo a tla mmolelang e le yo o boikepo a duele mongwe ka ene go menagane sebedi.
10  “Fa go direga gore motho a neye mongwe ka ene esele kgotsa poo kgotsa nku kgotsa seruiwa sepe fela gore a se boloke, mme se bo se swa kgotsa se golafala kgotsa se tsewa go se na ope yo o lebileng,
11  go tshwanetse ga nna le ikano ka Jehofa mo gare ga bone boobedi gore ga a a ka a baya dithoto tsa mongwe ka ene seatla; mme mong wa tsone o tshwanetse gore a e amogele, mme yo mongwe ga a tshwanela go duela.
12  Mme ruri fa di ka utswiwa mo go ene, o tshwanetse go duela mong wa tsone.
13  Fa go direga gore e garolwe ke sebatana sa naga, o tshwanetse go e tlisa e le sesupo. Ga a a tshwanela go duela selo se se garotsweng ke sebatana sa naga.
14  “Mme fa go direga gore ope fela a adime sengwe sa mongwe ka ene, se bo se golafala kgotsa se swa mong wa sone a se na le sone, ruri o tshwanetse go duela.
15  Fa mong wa sone a na le sone, ga a a tshwanela go duela. Fa se thapilwe ka tuelo, e tshwanetse ya tla mo tuelong ya sone.
16  “Jaanong fa go direga gore monna a hepise kgarebane e e iseng e beelelwe, a bo a lala le yone, ruri o tshwanetse gore a e tseye ka tlhwatlhwa ya theko gore e nne mosadi wa gagwe.
17  Fa rraagwe a gana gotlhelele go e mo naya, o tshwanetse go duela madi ka selekanyo sa madi a go reka makgarebane.
18  “O se ka wa tlogela moloi wa mosadi a ntse a tshela.
19  “Motho ope fela yo o lalang le phologolo o tshwanetse gore ruri a bolawe.
20  “Motho yo o ntshetsang medimo epe ditlhabelo fa e se Jehofa a le nosi o tshwanetse go senngwa.
21  “O se ka wa tshwara moagi wa moeng setlhogo kgotsa wa mo gatelela, gonne lo ne lwa nna baagi ba baeng kwa lefatsheng la Egepeto.
22  “Lo se ka lwa bogisa motlholagadi ope kgotsa mosimane yo o se nang rre.
23  Ruri fa lo ka mmogisa, e tla re fa a lelela kwa go nna, ruri ke tla utlwa selelo sa gagwe;
24  mme bogale jwa me bo tla tuka, ke tla lo bolaya ka tšhaka, mme basadi ba lona e tla nna batlholagadi mme bomorwaalona e tla nna basimane ba ba se nang borre.
25  “Fa o adima batho ba me madi, yo o bogisiwang fa thoko ga gago, o se ka wa nna jaaka yo o adimang ba bangwe madi ka morokotso o montsi thata mo go ene. Lo se ka lwa mmatla morokotso.
26  “Fa go direga gore o tseye seaparo sa mongwe ka wena e le sebeelo, o se busetse kwa go ene fa letsatsi le phirima.
27  Gonne ke sone fela seipipo sa gagwe. Ke seaparo sa gagwe sa letlalo la gagwe. O tla lala mo go eng? Mme go tla diragala gore a lelele kwa go nna, mme ruri ke tla utlwa, ka gonne ke pelontle.
28  “O se ka wa hutsa Modimo le fa e le go hutsa kgosana mo bathong bagaeno.
29  “Kungo ya gago e e tletseng le mo go penologang ga segatisetso sa gago o se ka wa go aba ka go okaoka. O nneye leitibolo la bomorwao.
30  Eno ke tsela e o tla dirang ka poo ya gago le nku ya gago ka yone: E tla nna le mmaayone malatsi a le supa. Mme mo letsatsing la borobedi o tla e nnaya.
31  “Mme lo itshupe lo le batho ba ba boitshepo mo go nna; gape lo se ka lwa ja nama mo nageng e e leng sengwe se se garotsweng ke sebatana sa naga. Lo e latlhelele dintša.
38  Mme a tswelela go dira sebeso sa tshupelo e e fisiwang ka logong lwa mokala. Boleele jwa sone e ne e le dikubita di le tlhano, le boatlhamo jwa sone dikubita di le tlhano, se le matlhakore a le manè a a lekalekanang, mme bogodimo jwa sone e le dikubita di le tharo.
2  Go tswa foo a dira dinaka tsa sone mo dikhutlong tsa sone tse nnè. Dinaka tsa sone di ne di ntsha ntlha mo go sone. Morago ga moo a se manega kgotlho.
3  Morago ga moo a dira dilwana tsotlhe tsa sebeso, dikane le digarawe le megopo, diforoko le ditsholamolelo. A dira dilwana tsotlhe tsa sone ka kgotlho.
4  Mo godimo ga moo a direla sebeso leiso, letlowa la kgotlho, kafa tlase ga losi lwa sone, go ela kwa tlase kwa bogareng jwa sone.
5  Morago ga moo a thela mehiri e le menè mo dintlheng tse nnè gaufi le losi lwa kgotlho, e le ditshegetso tsa dikota.
6  Morago ga moo a dira dikota tsa logong lwa mokala a ba a di manega kgotlho.
7  Morago ga moo a tsenya dikota mo mehiring kafa matlhakoreng a sebeso gore se tsholediwe ka tsone. O ne a se dira letlole le le khuti la dipolanka.
8  Morago ga moo a dira mogotšwana wa kgotlho le setlhomo sa one sa kgotlho, a dirisa diipone tsa malata a a neng a dira tirelo e e rulagantsweng fa kgorong ya mogope wa bokopanelo.
9  Mme a dira lolwapa. Mme kafa letlhakoreng le le kafa Negebe, go ela kwa borwa, matsela a a lepeletseng a lolwapa e ne e le a leloba le le boleta le le otlhilweng, a dikubita di le lekgolo.
10  Dipilara tsa one tse di masome a mabedi le metheo ya tsone e e khuti e e masome a mabedi e ne e le ya kgotlho. Dimapo tsa dipilara le ditomagano tsa tsone e ne e le tsa selefera.
11  Gape, kafa letlhakoreng la bokone go ne go na le a dikubita di le lekgolo. Dipilara tsa one tse di masome a mabedi le metheo ya tsone e e khuti e e masome a mabedi e ne e le ya kgotlho. Dimapo tsa dipilara le ditomagano tsa tsone e ne e le tsa selefera.
12  Mme kafa letlhakoreng la bophirima matsela a a lepeletseng e ne e le a dikubita di le masome a matlhano. Dipilara tsa one di le lesome mme metheo ya tsone e e khuti e le lesome. Dimapo tsa dipilara le ditomagano tsa tsone e ne e le tsa selefera.
13  Mme kafa letlhakoreng la botlhaba go ela kwa botlhabatsatsi go ne go na le a dikubita di le masome a matlhano.
14  Matsela a a lepeletseng a ne a le dikubita di le lesome le botlhano go ya ka kwa ntlheng e nngwe. Dipilara tsa one di ne di le tharo le metheo ya tsone e e khuti e ne e le meraro.
15  Mme kafa ntlheng e nngwe, kafa letlhakoreng leno le kafa go lele, la kgoro ya lolwapa, matsela a a lepeletseng e ne e le a dikubita di le lesome le botlhano. Dipilara tsa one di ne di le tharo le metheo ya tsone e e khuti e le meraro.
16  Matsela otlhe a a lepeletseng a lolwapa go dikologa e ne e le a leloba le le boleta le le otlhilweng.
17  Mme metheo e e khuti ya dipilara e ne e le ya kgotlho. Dimapo tsa dipilara le ditomagano tsa tsone e ne e le tsa selefera mme fa godimo di manegilwe selefera, mme dipilara tsotlhe tsa lolwapa di ne di gokagantswe ka megokagang ya selefera.
18  Mme sesiro sa kgoro ya lolwapa se ne se dirilwe ke mologi, e le sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng, mme boleele jwa sone e ne e le dikubita di le masome a mabedi, mme bogodimo jwa sone go se ralala e ne e le dikubita di le tlhano go lekana le matsela a a lepeletseng a lolwapa.
19  Mme dipilara tsa one tse nnè le metheo e menè ya tsone e e khuti e ne e le ya kgotlho. Dimapo tsa tsone e ne e le tsa selefera mme ditlhogo tsa tsone le ditomagano tsa tsone di ne di manegilwe selefera.
20  Mme dimapo tsotlhe tsa mogope tsa motlaagana le tsa lolwapa go dikologa e ne e le tsa kgotlho.
21  Tse di latelang ke dilo tse di badilweng tsa motlaagana, motlaagana wa Tshupo, o go neng ga balwa mo go one ka taolo ya ga Moshe, e le tiro ya Balefi kafa tlase ga kaelo ya ga Ithamare morwa moperesiti Arone.
22  Mme Besalele morwa Uri morwa Hure wa lotso lwa Juda a dira tsotlhe tse Jehofa a neng a di laoletse Moshe.
23  Mme yo o neng a na le ene e ne e le Oholiabe morwa Ahisamake wa lotso lwa Dana, modiri yo o setswerere le mokgabisi le mologa ka tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta.
24  Gouta yotlhe e e neng e dirisediwa tiro mo tirong yotlhe ya lefelo le le boitshepo e ne ya lekana le gouta ya tshupelo e e fokwang, ditalenta di le masome a mabedi le borobabongwe le dishekele di le makgolo a le supa le masome a mararo ka shekele ya lefelo le le boitshepo.
25  Mme selefera ya ba ba kwadisitsweng ba phuthego e ne e le ditalenta di le lekgolo le dishekele di le sekete makgolo a le supa le masome a le supa le botlhano ka shekele ya lefelo le le boitshepo.
26  Sephatlo sa shekele ya motho e ne e le sephatlo sa shekele ka shekele ya lefelo le le boitshepo, mo mothong mongwe le mongwe yo o neng a fetela kwa go ba ba neng ba kwadisitswe go simolola ka ba ba dingwaga di le masome a mabedi le go ya kwa godimo, e e fitlhang go dikete di le makgolo a le marataro le boraro le makgolo a le tlhano le masome a matlhano.
27  Mme ka ditalenta di le lekgolo tsa selefera go ne ga thelwa metheo e e khuti ya lefelo le le boitshepo le metheo e e khuti ya sesiro. Metheo e e khuti e le lekgolo e ne e lekana le ditalenta di le lekgolo, motheo o o khuti o le mongwe o lekana le talenta e le nngwe.
28  Mme ka dishekele di le sekete makgolo a le supa le masome a le supa le botlhano a dira dimapo tsa dipilara mme a manega bogodimo jwa tsone a ba a di gokaganya.
29  Mme kgotlho ya tshupelo e e fokwang e ne e le ditalenta di le masome a supa le dishekele di le dikete tse pedi le makgolo a le manè.
30  Mme ka yone a dira metheo e e khuti ya kgoro ya mogope wa bokopanelo le sebeso sa kgotlho le leiso la kgotlho le e neng e le la sone, le dilwana tsotlhe tsa sebeso,
31  le metheo e e khuti ya lolwapa go dikologa, le metheo e e khuti ya kgoro ya lolwapa, le dimapo tsotlhe tsa mogope tsa motlaagana le dimapo tsotlhe tsa mogope tsa lolwapa go dikologa.
32  Fa go sa ntse go ntse jalo batho ba bona gore Moshe o ne a tsaya nako e telele go fologa mo thabeng. Ka jalo batho ba phuthega go dikologa Arone mme ba mo raya ba re: “Nanoga, re direle modimo o o tla re etelelang pele, ka gonne fa e le Moshe yono, monna yo o neng a re ntsha kwa lefatsheng la Egepeto, ruri ga re itse gore o diragaletswe ke eng.”
2  Foo Arone a ba raya a re: “Kgomolang manyena a gouta a a mo ditsebeng tsa basadi ba lona, tsa bomorwaalona le tsa bomorwadialona mme lo a tlise kwa go nna.”
3  Mme batho botlhe ba kgomola manyena a gouta a a neng a le mo ditsebeng tsa bone ba a tlisa kwa go Arone.
4  Foo a tsaya gouta mo diatleng tsa bone, mme a e bopa ka seseta a e dira sefikantswe se se thetsweng sa namane. Mme ba simolola go re: “Yono ke Modimo wa gago, wena Iseraele, yo o go ntshitseng kwa lefatsheng la Egepeto.”
5  E rile Arone a bona seno, a aga sebeso fa pele ga yone. Labofelo Arone a tlhaeletsa a re: “Ka moso go na le moletlo wa ga Jehofa.”
6  Ka jalo ba tsoga go sa le phakela mo letsatsing le le latelang, mme ba isa ditshupelo tse di fisiwang le go isa ditlhabelo tsa kabalano. Morago ga moo batho ba nna fa fatshe gore ba je ba bo ba nwe. Morago ga moo ba nanoga ba ijesa monate.
7  Jaanong Jehofa a raya Moshe a re: “Tsamaya, fologa, ka gonne batho ba gago ba o ba ntshitseng kwa lefatsheng la Egepeto ba sentse.
8  Ba itlhaganetse ba fapoga mo tseleng e ke ba laetseng gore ba tsamaye ka yone. Ba itiretse sefikantswe se se thetsweng sa namane mme ba nna ba se ikobela ba se ntshetsa ditlhabelo ba re, ‘Yono ke Modimo wa gago, wena Iseraele, yo o go ntshitseng kwa lefatsheng la Egepeto.’”
9  Mme Jehofa a raya Moshe a re: “Ke lebile batho bano mme bona, ke batho ba ba thamoethata.
10  Ka jalo ntlogele jaanong, gore bogale jwa me bo ba tukele mme ke ba fedise, mme mma ke go dire setšhaba se segolo.”
11  Mme Moshe a nolofatsa sefatlhego sa ga Jehofa Modimo wa gagwe a re: “Ke ka ntlha yang, tlhe Jehofa, fa bogale jwa gago bo tshwanetse go tukela batho ba gago ba o ba ntshitseng kwa lefatsheng la Egepeto ka maatla a magolo le ka seatla se se nonofileng?
12  Ke ka ntlha yang fa Baegepeto ba tshwanetse go re, ‘O ba ntshitse ka boikaelelo jo bo bosula gore a ba bolaele mo gare ga dithaba le go ba fedisa mo godimo ga lefatshe’? Boa mo bogaleng jwa gago jo bo tukang mme o ikwatlhaele bosula kgatlhanong le batho ba gago.
13  Gakologelwa Aborahame, Isake le Iseraele batlhanka ba gago, ba o neng wa ba ikanela ka wena, ka gonne o ne wa ba raya wa re, ‘Ke tla ntsifatsa losika lwa lona jaaka dinaledi tsa magodimo, mme lefatshe leno lotlhe le ke le tlhaotseng ke tla le naya losika lwa lona, gore ruri ba le rue ka bosakhutleng.’”
14  Mme Jehofa a ikwatlhaela bosula jo a neng a buile gore o tla bo direla batho ba gagwe.
15  “Morago ga moo Moshe a retologa mme a fologa mo thabeng a tshotse dikwalelo tse pedi tsa Tshupo ka seatla, dikwalelo tse di kwadilweng mo matlhakoreng oomabedi. Di ne di kwadile kafa letlhakoreng leno le kafa go lele.
16  Mme dikwalelo tseno di ne di dirilwe ke Modimo, le mokwalo e ne e le mokwalo wa Modimo o gabilwe mo dikwalelong tseo.
17  Mme Joshua a utlwa modumo wa batho ka ntlha ya go goa ga bone, mme a raya Moshe a re: “Go na le modumo wa tlhabano mo bothibelelong.”
18  Mme a re: “Ga se modumo wa go opela ka ntlha ya tiro e e maatla,E bile ga se modumo wa go opela ga phenyo;Ke utlwa modumo wa go opela mo gongwe.”
19  Ka jalo ga diragala gore fela fa a atamela bothibelelo mme a kgona go bona namane le go bina, bogale jwa ga Moshe jwa simolola go tuka, mme gone fela foo a latlha dikwalelo mo diatleng tsa gagwe a di tšhwetlakanya fa mohapheng wa thaba.
20  Mme a tsaya namane e ba neng ba e dirile a e fisa ka molelo a ba a e thubaganya go fitlha e nna boleta, morago ga moo a e kgatshetsa mo godimo ga metsi mme a dira gore bomorwa Iseraele ba e nwe.
21  Morago ga moo Moshe a raya Arone a re: “Setšhaba seno se go dirileng go bo o tlisitse boleo jo bogolo mo go sone?”
22  Foo Arone a re: “A bogale jwa morena wa me bo se ka jwa tuka. Wena ka bowena o itse batho bano gore ba sekametse kwa bosuleng.
23  Ka jalo ba ne ba nthaya ba re, ‘Re direle modimo yo o tla re etelelang pele, ka gonne fa e le Moshe yono, monna yo o neng a re ntsha kwa lefatsheng la Egepeto, ruri ga re itse gore o diragaletswe ke eng.’
24  Ka gone ke ne ka ba raya ka re, ‘A go na le bangwe ba ba nang le gouta? A ba e kgomole mo go bone ba e nneye.’ Mme ka e latlhela mo molelong mme ga tswa namane eno.”
25  Mme Moshe a bona gore batho ba ne ba sa ithibe, ka gonne Arone o ne a ba letlile go tswelela ba sa ithibe gore ba dire matlhabisa ditlhong mo gare ga baganetsi ba bone.
26  Moshe a ema mo kgorong ya bothibelelo mme a re: “Ke mang yo o kafa letlhakoreng la ga Jehofa? A a tle kwa go nna!” Mme bomorwa Lefi botlhe ba phuthegela kwa go ene.
27  Jaanong a ba raya a re: “Jehofa Modimo wa Iseraele o buile jaana, ‘A mongwe le mongwe wa lona a tsenye tšhaka ya gagwe kafa letlhakoreng la gagwe. Ralalang mme lo boe go tswa kgorong e nngwe go ya go e nngwe mo bothibelelong mme mongwe le mongwe a bolaye morwarraagwe le mongwe le mongwe mongwe ka ene le mongwe le mongwe motho yo a tlwaelaneng thata le ene.’”
28  Mme bomorwa Lefi ba dira jaaka Moshe a ne a buile, mo go neng ga wa batho ba ka nna dikete di le tharo mo letsatsing leo.
29  Mme Moshe a tswelela a re: “Thatafaletsang Jehofa seatla sa lona gompieno, ka gonne mongwe le mongwe wa lona o kgatlhanong le morwawe le morwarraagwe, gore a tle a lo neye tshegofatso gompieno.”
30  Mme ga diragala gore fela mo letsatsing le le latelang Moshe a reye batho a re: “Lona—lo leofile ka boleo jo bogolo, mme jaanong ke tla tlhatlogela kwa go Jehofa. Gongwe nka direla maleo a lona tetlanyo.”
31  Ka jalo Moshe a boela kwa go Jehofa a re: “Aa, mme gone batho bano ba leofile ka boleo jo bogolo, ka gonne ba ne ba itirela modimo wa gouta!
32  Mme jaanong fa o ka itshwarela boleo jwa bone,—mme fa o sa dire jalo, mphimole tsweetswee, mo bukeng ya gago e o e kwadileng.”
33  Le fa go ntse jalo, Jehofa a raya Moshe a re: “Le fa e le mang yo o nteofetseng, ke tla mo phimola mo bukeng ya me.
34  Mme jaanong tla, isa batho kwa lefelong le ke go boleletseng ka lone. Bona! Moengele wa me o tla go etelela pele, mme mo letsatsing la go tlisa kotlhao ke tla ba tlisetsa kotlhao ka ntlha ya boleo jwa bone.”
35  Mme Jehofa a simolola go leretse batho sebetso ka gonne ba ne ba dirile namane, e Arone a neng a e dirile.
6  Ka jalo Jehofa a raya Moshe a re: “Jaanong o tla bona se ke tla se dirang Faro, ka gonne o tla ba lesa ba tsamaya ka ntlha ya seatla se se nonofileng e bile o tla ba leleka mo lefatsheng la gagwe ka ntlha ya seatla se se nonofileng.”
2  Mme Modimo a tswelela go bua le Moshe a mo raya a re: “Ke nna Jehofa.
3  Mme ke ne ke tle ke bonale kwa go Aborahame, Isake le Jakobe ke le Modimo Mothatayotlhe, mme ka ga leina la me Jehofa ga ke a ka ka ba ikitsise.
4  Mme gape, ke ne ka tlhomamisa kgolagano ya me le bone ya go ba naya lefatshe la Kanana, lefatshe la boagi jwa bone jwa boeng le ba neng ba nna mo go lone e le baeng.
5  Mme nna, e leng nna, ke utlwile go fegelwa ga bomorwa Iseraele, ba Baegepeto ba ba dirang makgoba, mme ke gakologelwa kgolagano ya me.
6  “Ka jalo raya bomorwa Iseraele o re, ‘Ke nna Jehofa, mme ke tla lo ntsha kafa tlase ga mekgweleo ya Baegepeto ke bo ke lo golola mo bokgobeng jwa bone, ke tla lo namola ka lebogo le le otlolotsweng le ka dikatlholo tse dikgolo.
7  Ke tla lo tseela kwa go nna jaaka setšhaba, mme ke tla itshupa ke le Modimo mo go lona; mme lo tla itse gore ke nna Jehofa Modimo wa lona yo o lo ntshang kafa tlase ga mekgweleo ya Egepeto.
8  Mme ke tla lo tlisa mo lefatsheng le ke neng ka tsholetsa seatla sa me ka ikano gore ke tla le naya Aborahame, Isake le Jakobe; mme ke tla le naya lona go nna sengwe se lo tla se ruang. Ke nna Jehofa.’”
9  Morago ga moo Moshe a bua le bomorwa Iseraele ka tsela eno, mme ga ba a ka ba reetsa Moshe ka ntlha ya go kgobega marapo le ka ntlha ya bokgoba jo bo thata.
10  Foo Jehofa a bua le Moshe, a re:
11  “Tsena o bue le Faro, kgosi ya Egepeto, gore a lese bomorwa Iseraele ba tsamaye ba tswe mo lefatsheng la gagwe.”
12  Le fa go ntse jalo, Moshe a bua fa pele ga ga Jehofa, a re: “Bona! Bomorwa Iseraele ga ba a ntheetsa; mme tota Faro o tla ntheetsa jang, e re ka ke le dipounama di sa rupang?”
13  Mme Jehofa a tswelela a bua le Moshe le Arone a bo a ntsha taolo ka bone e e yang kwa go bomorwa Iseraele le kwa go Faro, kgosi ya Egepeto, gore a ntshe bomorwa Iseraele mo lefatsheng la Egepeto.
14  Bano ke ditlhogo tsa ntlo ya borraabone: Bomorwa Rubene, leitibolo la ga Iseraele, e ne e le Hanoke le Palu, Heserone le Karami. Ano ke malapa a ga Rubene.
15  Mme bomorwa Simeone e ne e le Jemuele le Jamine le Ohade le Jakine le Sohare le Shaulo morwa mosadi wa Mokanana. Ano ke malapa a ga Simeone.
16  Mme ano ke maina a bomorwa Lefi, kafa ditshikeng tsa malapa a bone: Gereshone le Kohathe le Merari. Mme dingwaga tsa botshelo jwa ga Lefi e ne e le dingwaga di le lekgolo le masome a mararo le bosupa.
17  Bomorwa Gereshone e ne e le Libeni le Shimei, kafa malapeng a bone.
18  Mme bomorwa Kohathe e ne e le Amerame le Isehare le Heberone le Usiele. Mme dingwaga tsa botshelo jwa ga Kohathe e ne e le dingwaga di le lekgolo le masome a mararo le boraro.
19  Mme bomorwa Merari e ne e le Maheli le Mushi. Ano e ne e le malapa a Balefi, kafa ditshikeng tsa malapa a bone.
20  Jaanong Amerame a tsaya Jokebede kgaitsadie rraagwe go nna mosadi wa gagwe. Moragonyana a mo tsholela Arone le Moshe. Mme dingwaga tsa botshelo jwa ga Amerame e ne e le dingwaga di le lekgolo le masome a mararo le bosupa.
21  Mme bomorwa Isehare e ne e le Kora le Nefege le Sikeri.
22  Mme bomorwa Usiele e ne e le Mishaele le Elisafane le Sitheri.
23  Jaanong Arone a tsaya Elisheba, morwadia Aminadabe, kgaitsadie Nashone, go nna mosadi wa gagwe. Moragonyana a mo tsholela Nadabe le Abihu, Eliasare le Ithamare.
24  Mme bomorwa Kora e ne e le Asire le Elekana le Abiasafe. Ano e ne e le malapa a Bakora.
25  Mme Eliasare, morwa Arone, a itseela mongwe wa bomorwadia Putiele go nna mosadi wa gagwe. Moragonyana a mo tsholela Finease. Bano ke ditlhogo tsa borraabo Balefi, kafa malapeng a bone.
26  Bano ke bone Arone le Moshe ba Jehofa a neng a ba raya a re: “Ntshang bomorwa Iseraele mo lefatsheng la Egepeto kafa masomosomong a bone.”
27  Ke bone ba ba neng ba bua le Faro, kgosi ya Egepeto, gore ba ntshe bomorwa Iseraele mo Egepeto. Bano ke bone Moshe le Arone.
28  Mme go ne ga diragala mo letsatsing le Jehofa a neng a bua le Moshe ka lone mo lefatsheng la Egepeto,
29  gore Jehofa a tswelele a bue le Moshe, a re: “Ke nna Jehofa. Bua le Faro kgosi ya Egepeto sengwe le sengwe se ke se buang le wena.”
30  Foo Moshe a bua jaana fa pele ga ga Jehofa: “Bona! ke dipounama di sa rupang, ka jalo tota Faro o tla ntheetsa jang?”
31  Mme Jehofa a tswelela go bua le Moshe, a re:
2  “Bona, ke bitsa Besalele morwa Uri morwa Hure wa lotso lwa Juda ka leina.
3  Mme ke tla mo tlatsa ka moya wa Modimo mo botlhaleng le mo tlhaloganyong le mo kitsong le mo tirong ya mofuta mongwe le mongwe ya botswerere,
4  gore a tlhame didirisiwa, gore a dire ka gouta le selefera le kgotlho,
5  le mo go direng ka maje gore a a gabe le mo go direng ka logong go dira dilwana tsa mofuta mongwe le mongwe.
6  Fa e le nna, bona! ke mo tlhoma le Oholiabe morwa Ahisamake wa lotso lwa ga Dana, mme ke tsenya botlhale mo pelong ya mongwe le mongwe yo o pelo e botlhale, gore ruri ba dire sengwe le sengwe se ke se go laetseng:
7  mogope wa bokopanelo le Letlole la tshupo le sekhurumelo se se mo godimo ga lone, le dilwana tsotlhe tsa mogope,
8  le tafole le dilwana tsa yone, le setlhomo sa lobone sa gouta e e itshekileng le dilwana tsotlhe tsa sone, le sebeso sa maswalo,
9  le sebeso sa tshupelo e e fisiwang le dilwana tsotlhe tsa sone, le mogotšwana le setlhomo sa one,
10  le diaparo tse di logilweng le diaparo tse di boitshepo tsa ga moperesiti Arone le diaparo tsa bomorwawe gore ba direle e le baperesiti;
11  le leokwane le le tlotsang le maswalo a a nkgisitsweng monate a lefelo le le boitshepo. Ba tla dira go ya kafa go sotlhe se ke se go laetseng.”
12  Mme Jehofa a tswelela a raya Moshe a re:
13  “Fa e le wena, bua le bomorwa Iseraele, o re, ‘Lo boloke segolobogolo bosabata ba me, gonne ke sesupo fa gare ga me le lona mo nakong ya dikokomana tsa lona gore lo tle lo itse gore nna Jehofa ke a lo itshepisa.
14  Mme lo boloke sabata, gonne ke selo se se boitshepo mo go lona. Yo o e itshepololang ruri o tla bolawa. Fa go direga gore ope a dire tiro ka yone, a moya oo o kgaolwe mo bathong ba gaone.
15  Tiro e ka nna ya dirwa malatsi a le marataro, mme mo letsatsing la bosupa ke sabata wa boikhutso jo bo feletseng. Ke selo se se boitshepo mo go Jehofa. Ope fela yo o dirang tiro mo letsatsing la sabata ruri o tla bolawa.
16  Mme bomorwa Iseraele ba tshwanetse go boloka sabata, gore ba tle ba diragatse sabata mo nakong ya dikokomana tsa bone. Ke kgolagano ka bosakhutleng.
17  Ke sesupo ka bosakhutleng fa gare ga me le bomorwa Iseraele, ka gonne Jehofa o ne a dira magodimo le lefatshe mo malatsing a le marataro mme mo letsatsing la bosupa a ikhutsa a ba a itapolosa.’”
18  Jaanong e rile fela fa a fetsa go bua le ene mo Thabeng ya Sinai a naya Moshe dikwalelo tse pedi tsa leje tsa Tshupo, dikwalelo tsa leje di kwadilwe ka monwana wa Modimo.
21  “Mme tseno ke ditshwetso tsa boatlhodi tse o tshwanetseng go di baya fa pele ga bone:
2  “Fa go direga gore o reke lekgoba la Mohebera, o tla nna lekgoba dingwaga di le thataro, mme mo go wa bosupa o tla tswa jaaka yo o golotsweng kwantle ga tuelo.
3  Fa a ka tla a le nosi, o tla tswa a le nosi. Fa a na le mosadi, a mosadi wa gagwe a tswe le ene.
4  Fa mong wa gagwe a ka mo naya mosadi a ba a mo tsholela bana ba basimane kgotsa ba basetsana, mosadi le bana ba gagwe e tla nna ba mong wa gagwe mme o tla tswa a le nosi.
5  Mme fa lekgoba le ka bua ka go gatelela le re, ‘Ruri ke rata mong wa me, mosadi wa me le bomorwaake; ga ke batle go tswa jaaka yo o golotsweng,’
6  foo mong wa gagwe a mo atametse mo Modimong wa boammaaruri a bo a mo atametse fa setswalong kgotsa fa mophakwaneng; mme mong wa gagwe o tla phunya tsebe ya gagwe ka thoko, mme o tla nna motlhanka wa gagwe ka bosakhutleng.
7  “Mme fa go direga gore monna a rekise morwadie jaaka lelata, ga a kitla a tswa ka tsela e batlhanka ba tswang ka yone.
8  Fa a sa itumedise mo matlhong a mong wa gagwe mo e leng gore ga a mo tlhaole jaaka mogadingwana mme a dira gore a gololwe, ga a kitla a tshwanelwa ke go mo rekisetsa batho ba ba tswang go sele mo go mo direleng ga gagwe ka boferefere.
9  Mme fa go direga gore a mo tlhaolele morwawe, o tla mo direla kafa tshwanelong e e lebaneng bana ba basetsana.
10  Fa go direga gore a itseele mosadi yo mongwe, dijo tsa gagwe, diaparo tsa gagwe le tshwanelo ya gagwe ya lenyalo ga di a tshwanela go ngotliwa.
11  Fa a ka se ka a mo direla dilo tseno tse tharo, foo a a tswe fela, kwantle ga madi.
12  “Yo o itayang motho gore a bo a swe o tshwanetse gore ruri a bolawe.
13  Mme fa motho a sa lalele mme Modimo wa boammaaruri a bo a dira gore go direge ka seatla sa gagwe, foo ke tla go tlhomela lefelo le a ka tshabelang kwa go lone.
14  Mme fa go direga gore motho a gakalele mongwe ka ene gore a bo a mmolaye ka boferefere, o mo ntshe le mo sebesong sa me gore a swe.
15  Mme yo o itayang rraagwe le mmaagwe ruri o tshwanetse go bolawa.
16  “Mme yo o utswang motho a bo a mo rekisa kgotsa a fitlhetswe mo seatleng sa gagwe ruri o tshwanetse go bolawa.
17  “Mme yo o hutsang rraagwe le mmaagwe ruri o tshwanetse go bolawa.
18  “Mme fa go direga gore banna ba omane mme yo mongwe a bo a itaya mongwe ka ene ka leje kgotsa ka mogoma a bo a sa swe mme a tshwanelwa ke go nna mo bolaong jwa gagwe;
19  fa a tsoga mme a tsamayatsamaya kwa ntle a ikokotlela ka sengwe, yo o mo iteileng o tla gololesega mo kotlhaong; o tla duelela fela nako e e mo latlhegetseng ya tiro ya gagwe go fitlha a mo fodisa ka botlalo.
20  “Mme fa go direga gore motho a iteye motlhanka wa gagwe kgotsa lelata la gagwe ka thobane mme yoo a bo a swa mo seatleng sa gagwe, ruri yoo o tshwanetse go busolosediwa.
21  Le fa go ntse jalo, fa a nna a le gone letsatsi le le lengwe kgotsa malatsi a mabedi, ga a a tshwanela go busolosediwa, ka gonne ke ene madi a gagwe.
22  “Mme fa go direga gore banna ba lwe ba bo ba utlwisa mosadi yo o moimana botlhoko thata mme bana ba gagwe ba bo ba tsholwa pele ga nako mme go sa tlhage kotsi epe e e bakang loso, ruri o tshwanetse go duedisiwa dikgobalo go ya kafa mong wa mosadi a tla mo lopang ka gone; mme o tshwanetse gore a e ntshe ka baatlhodi.
23  Mme fa go ka tlhaga kotsi e e ka mmolayang, foo o ntshe moya mo boemong jwa moya,
24  leitlho mo boemong jwa leitlho, leino mo boemong jwa leino, seatla mo boemong jwa seatla, lonao mo boemong jwa lonao,
25  pabolo mo boemong jwa pabolo, ntho mo boemong jwa ntho, titeo mo boemong jwa titeo.
26  “Mme fa go direga gore motho a iteye leitlho la motlhanka wa gagwe kgotsa leitlho la lelata la gagwe mme ruri a le senya, o tshwanetse go mo tsamaisa jaaka yo o golotsweng e le go duelela leitlho la gagwe.
27  Mme fa e ka nna leino la motlhanka wa gagwe kgotsa leino la lelata la gagwe le a le kgolang, o tshwanetse go mo tsamaisa jaaka yo o golotsweng e le go duelela leino la gagwe.
28  “Mme fa go direga gore poo e tlhabe monna kgotsa mosadi mme yoo a bo a swa, ruri poo eo e tshwanetse go kgobotlediwa, mme nama ya yone ga e a tshwanela go jewa; mme mong wa poo eo o gololesegile mo kotlhaong.
29  Mme fa e le gore pele poo eno e ne e tlwaetse go tlhaba mme mong wa yone a ile a tlhagisiwa mme a sa nne a e lebeletse, mme ya bolaya monna kgotsa mosadi, poo eo e tshwanetse go kgobotlediwa le mong wa yone o tshwanetse go bolawa.
30  Fa a ka kopiwa thekololo, a a ntshetse moya wa gagwe tlhwatlhwa ya kgololo go ya ka sotlhe se a tla se kopiwang.
31  E ka ne e tlhabile morwa kgotsa e tlhabile morwadi, o tshwanetse go direlwa kafa tshwetsong eno ya boatlhodi.
32  Fa e le gore poo eno e ne e tlhabile motlhanka kgotsa lelata, o tla naya mong wa gagwe tlhwatlhwa ya dishekele di le masome a mararo, mme poo eo e tla kgobotlediwa.
33  “Mme fa go direga gore motho a bule kgatampi, kgotsa gore motho a epe kgatampi a bo a sa e bipe, mme poo kgotsa esele e bo e wela mo teng ga yone,
34  mong wa kgatampi eo o tshwanetse go duela. O tla busetsa tlhwatlhwa go mong wa yone, mme phologolo e e suleng e tla nna ya gagwe.
35  Mme fa go direga gore poo ya motho e utlwise poo ya yo mongwe botlhoko e bo e swa, foo ba rekise poo e e tshelang ba bo ba kgaoganya tlhwatlhwa e e e dueletseng; gape ba kgaoganye e e suleng.
36  Kgotsa fa go ne go itsewe gore pele poo eo e ne e tlwaetse go tlhaba mme mong wa yone a ne a sa nne a e lebeletse, ruri o tshwanetse go duela poo ka poo, mme e e suleng e tla nna ya gagwe.
25  Mme Jehofa a bua le Moshe, a re:
2  “Bua le bomorwa Iseraele, gore ba ntseele moneelo: Lo tseye moneelo wa me mo mothong mongwe le mongwe yo pelo ya gagwe e mo tlhotlheletsang.
3  Mme moneelo o lo tla o tsayang mo go bone ke o: gouta le selefera le kgotlho,
4  le tlhale e e bobududu, le boboa jo bo fetoletsweng mo mmaleng o o bobududu jo bo mokgona jo bohibitswana, le letsela la bohibidu jo bo letlhololo jwa khokhase, le leloba le le boleta, le maodi a podi,
5  le matlalo a diphelefu a a fetoletsweng mo mmaleng o mohibidu, le matlalo a manyebi, le logong lwa mokala;
6  leokwane la sebonesi, leokwane la balema la leokwane le go tlotswang ka lone le la maswalo a a nkgisitsweng monate;
7  le maje a onikise le maje a a tomelwang a khiba le a letlatla la sehuba.
8  Mme ba ntirele lefelo le le boitshepo, e re ka ke tshwanetse go nna mo motlaaganeng mo gare ga bone.
9  Go ya ka sotlhe se ke se go bontshang e le sebopego sa motlaagana le sebopego sa dithoto tsotlhe tsa one, ke tsela e o tla o dirang ka yone.
10  “Mme ba dire Letlole la logong lwa mokala, boleele jwa lone e nne dikubita di le pedi le sephatlo mme boatlhamo jwa lone e nne kubita le sephatlo mme bogodimo jwa lone e nne kubita e le nngwe le sephatlo.
11  Mme o le manege gouta e e itshekileng. O le manege mo teng le ka kwa ntle, mme o le direle molelwane wa gouta go le dikologa lotlhe mo godimo.
12  O le thelele mehiri e le menè ya gouta o bo o e baya fa godimo ga maoto a lone a manè, mehiri e mebedi e le kafa letlhakoreng le lengwe la lone le mehiri e mebedi kafa letlhakoreng le lengwe la lone.
13  Mme o dire dikota tsa logong lwa mokala o bo o di manega gouta.
14  O tsenye dikota tseno mo teng ga mehiri eno kafa matlhakoreng a Letlole gore go tle go sikarwe Letlole ka tsone.
15  Dikota tseno di tshwanetse go nna mo mehiring ya Letlole. Ga di a tshwanela go ntshiwa mo go lone.
16  Mme mo Letloleng o beye tshupo e ke tla e go nayang.
17  “O dire sekhurumelo sa gouta e e itshekileng, boleele jwa sone e le dikubita di le pedi le sephatlo mme boatlhamo jwa sone e le kubita le sephatlo.
18  Mme o dire ditšheruba di le pedi tsa gouta. O di dire kwa dintlheng tsoopedi tsa sekhurumelo ka go papetla ka noto.
19  O dire tšheruba e le nngwe mo ntlheng eno le tšheruba e le nngwe mo ntlheng ele. O dire ditšheruba mo sekhurumelong mo dintlheng tsoopedi tsa sone.
20  Mme ditšheruba di tshwanetse tsa bo di tsharololela diphuka tsa tsone tse pedi kwa godimo, di bipa sekhurumelo ka diphuka tsa tsone, difatlhego tsa tsone di lebagane. Difatlhego tsa ditšheruba di lebe kwa sekhurumelong.
21  Mme o beye sekhurumelo fa godimo ga Letlole, mme o tla baya tshupo e ke tla e go nayang mo teng ga Letlole.
22  Mme ke tla itlhagisa kwa go wena koo ke bo ke bua le wena go tswa mo godimo ga sekhurumelo, go tswa fa gare ga ditšheruba tse pedi tse di mo godimo ga letlole la tshupo, le sotlhe se ke tla se go laetsang bomorwa Iseraele.
23  “Mme o dire tafole ya logong lwa mokala, boleele jwa yone e nne dikubita di le pedi mme boatlhamo jwa yone e nne kubita mme bogodimo jwa yone e nne kubita le sephatlo.
24  O e manege gouta e e itshekileng, mme o e direle molelwane wa gouta go dikologa.
25  Mme o e direle losi lwa boatlhamo jwa seatla go dikologa, mme o direle losi lwa yone molelwane wa gouta go dikologa.
26  Mme o e direle mehiri e le menè ya gouta mme o beye mehiri eo mo dikhutlong tse nnè tsa maoto a manè.
27  Mehiri e tshwanetse go nna gaufi le losi e le ditshegetso tsa dikota tsa go tshola tafole.
28  Mme o dire dikota tsa logong lwa mokala o bo o di manega gouta, mme ba tshole tafole ka tsone.
29  “O dire dijana tsa yone le dinwelo tsa yone le dinkgo tsa yone le megopo ya yone tse ba tla tshelang dinō ka tsone. O di dire ka gouta e e itshekileng.
30  Mme o beye senkgwe sa tshupo mo tafoleng fa pele ga me ka metlha.
31  “O dire setlhomo sa lobone sa gouta e e itshekileng. Setlhomo seo sa lobone se dirwe ka go papetla ka noto. Bokwatlase jwa sone, dikala tsa sone, dinkgwanyana tsa sone, dikgolokwane tsa sone le dithunya tsa sone di ntshe ntlha mo go sone.
32  Mme dikala di le thataro di ntshe ntlha mo matlhakoreng a sone, dikala di le tharo tsa setlhomo sa lobone mo letlhakoreng le lengwe la sone le dikala di le tharo tsa setlhomo sa lobone mo letlhakoreng le lengwe la sone.
33  Dinkgwanyana di le tharo tse di bopegileng jaaka dithunya tsa thamane di mo setlhopheng se le sengwe sa dikala, dikgolokwane le dithunya tsa teng di refosana, le dinkgwanyana di le tharo tse di bopegileng jaaka dithunya tsa thamane mo setlhopheng se sengwe sa dikala, dikgolokwane le dithunya tsa teng di refosana. Ke kafa dikala tse thataro di ntseng ka gone tse di ntshang ntlha mo setlhomong sa lobone.
34  Mme mo setlhomong sa lobone go na le dinkgwanyana di le nnè tse di bopegileng jaaka dithunya tsa thamane, dikgolokwane le dithunya tsa teng di refosana.
35  Mme kgolokwane e e kafa tlase ga dikala tse pedi e ntshitse ntlha mo go sone le kgolokwane kafa tlase ga dikala tse dingwe tse pedi e ntshitse ntlha mo go sone le kgolokwane kafa tlase ga dikala tse dingwe gape tse pedi e ntshitse ntlha mo go sone, tsa dikala tse thataro tse di ntshitseng ntlha mo setlhomong sa lobone.
36  Dikgolokwane tsa tsone le dikala tsa tsone di ntshe ntlha mo go sone. Sotlhe fela ke selo se le sengwe se se dirilweng ka go papetla ka noto, sa gouta e e itshekileng.
37  Mme o se direle dipone di le supa; mme dipone di tshubiwe, mme di phatsimele lefelo le le fa pele ga tsone.
38  Mme ditimalobone tsa sone le ditsholamolelo tsa sone ke tsa gouta e e itshekileng.
39  A se dire ka talenta ya gouta e e itshekileng le dilwana tseno tsotlhe tsa sone.
40  Mme o tlhokomele gore o di dire kafa sebopegong sa tsone se o neng wa se bontshiwa mo thabeng.
13  Mme Jehofa a bua gape le Moshe, a re:
2  “Intshepisetse leitibolo lengwe le lengwe le le tonanyana le le bulang sebopelo sengwe le sengwe mo go bomorwa Iseraele, mo bathong le mo diphologolong. Ke la me.”
3  Mme Moshe a raya batho a re: “A go gakologelweng letsatsi leno le lo duleng mo Egepeto ka lone, mo ntlong ya makgoba, ka gonne Jehofa o lo ntshitse fano ka seatla se se nonofileng. Ka jalo go se ka ga jewa sepe se se bedisitsweng.
4  Gompieno lo a tswa mo kgweding ya Abibe.
5  Mme go tla diragala gore fa Jehofa a tla bo a go tsentse mo lefatsheng la Bakanana le Bahite le Baamore le Bahife le Bajebuse, le a neng a ikanela borragomogologolwane gore o tla le go naya, lefatshe le le elang mashi le tswina ya dinotshe, foo o dire tirelo eno mo kgweding eno.
6  O je dikuku tse di sa bedisiwang malatsi a le supa, mme mo letsatsing la bosupa ke moletlo wa ga Jehofa.
7  Dikuku tse di sa bedisiwang di tshwanetse go jewa mo malatsing ao a a supa; mme ga go na sepe se se bedisitsweng se se tshwanetseng sa bonwa se na le wena, e bile ga go a tshwanelwa go bonwa sebediso sepe se na le wena mo melelwaneng yotlhe ya gago.
8  Mme o bolelele morwao mo letsatsing leo, o re, ‘Ke ka ntlha ya se Jehofa a se ntiretseng fa ke ne ke tswa kwa Egepeto.’
9  Mme e tla nna sesupo mo seatleng sa gago le segopotso fa gare ga matlho a gago, gore molao wa ga Jehofa o itshupe o le mo molomong wa gago; ka gonne Jehofa o go ntshitse kwa Egepeto ka seatla se se nonofileng.
10  Mme o boloke molao ono mo nakong ya one e e tlhomilweng ngwaga le ngwaga.
11  “Mme go tla diragala gore fa Jehofa a go tlisa mo lefatsheng la Bakanana, fela jaaka a ikanetse wena le borragomogologolwane, le fa a le go naya,
12  foo o neele Jehofa mongwe le mongwe yo o bulang sebopelo, le leitibolo lengwe le lengwe, e leng ngwana wa phologolo, yo e tla nnang wa gago. Tse ditonanyana ke tsa ga Jehofa.
13  O golole esele nngwe le nngwe ya leitibolo ka nku, mme fa o sa e golole, o e robe molala. Gape o golole leitibolo lengwe le lengwe la motho mo go bomorwao.
14  “Mme go tla diragala gore fa morwao a ka go botsa moragonyana, a re, ‘Seno se kayang?’ o mo reye o re, ‘Jehofa o ne a re ntsha kwa Egepeto ka seatla se se nonofileng, mo ntlong ya makgoba.
15  Mme go ne ga diragala gore Faro a bontshe botlhogoethata ka ga go re lesa re tsamaya, mme Jehofa a bolaya leitibolo lengwe le lengwe mo lefatsheng la Egepeto, go simolola ka leitibolo la motho go fitlha ka leitibolo la phologolo. Ke gone ka moo ke ntshetsang Jehofa setlhabelo sa gotlhe mo go tonanyana mo go bulang sebopelo, mme leitibolo lengwe le lengwe la bomorwaake lone ke a le golola.’
16  Mme e tshwanetse go nna sesupo mo seatleng sa gago le jaaka moitlamo wa phatlha fa gare ga matlho a gago, ka gonne Jehofa o ne a re ntsha kwa Egepeto ka seatla se se nonofileng.”
17  Mme go ne ga diragala ka nako ya fa Faro a ne a lesa batho ba tsamaya gore Modimo a se ka a ba goga ka tsela ya lefatshe la Bafilisitia fela ka gore e ne e le gaufi, gonne Modimo o ne a re: “Go ka nna ga diragala gore batho ba ikutlwe ba ikwatlhaya fa ba bona ntwa mme ruri ba boele kwa Egepeto.”
18  Ka gone Modimo a dira gore batho ba dikologe ka tsela ya kwa nageng ya Lewatle le Lehibidu. Mme bomorwa Iseraele ba ne ba tswa mo lefatsheng la Egepeto ba tlhomagane kafa thulaganyong ya tlhabano.
19  Mme Moshe o ne a tshotse marapo a ga Josefa, ka gonne o ne a dirile gore bomorwa Iseraele ba ikane ka masisi, a re: “Ruri Modimo o tla lebisa tlhokomelo ya gagwe kwa go lona, mme lo tseye marapo a me lo tswe ka one fano.”
20  Mme ba tloga kwa Sukothe mme ba thibelela kwa Ethame fa dintlheng tsa naga.
21  Jehofa o ne a tsamaya kwa pele ga bone mo pilareng ya leru motshegare gore a ba goge mo tseleng, mme bosigo mo pilareng ya molelo gore a ba neye lesedi la go tsamaya motshegare le bosigo.
22  Pilara ya leru e ne e sa tswe fa pele ga batho motshegare le fa e le pilara ya molelo bosigo.
14  Jaanong Jehofa a bua le Moshe, a re:
2  “Bua le bomorwa Iseraele, gore ba boele morago ba ye go thibelela fa pele ga Pihahirothe fa gare ga Migedole le lewatle go lebagana le Baale-sefone. Lo thibelele fa pele ga yone fa lewatleng.
3  Mme ruri Faro o tla bua ka bomorwa Iseraele a re, ‘Ba kgarakgatshega ba tlhakatlhakane mo nageng. Ba dikilwe ke bogare jwa naga fela.’
4  Ka jalo ruri ke tla letla pelo ya ga Faro gore e thatafale, mme o tla ba lelekisa mme ke tla iponela kgalalelo ka Faro le mephato yotlhe ya gagwe ya sesole; mme Baegepeto ba tla itse gore ke nna Jehofa.” Ka jalo ba dira fela jalo.
5  Moragonyana kgosi ya Egepeto e ne ya begelwa gore batho ba ne ba tshabile. Ka yone nako eo pelo ya ga Faro le batlhanka ba gagwe ya fetoga malebana le batho, mo ba neng ba re: “Ke eng se re se dirileng, go bo re lesitse Iseraele a tsamaya gore a se ka a nna lekgoba la rona?”
6  Ka jalo a baakanya dikara tsa gagwe tsa ntwa, mme a tsaya batho ba gagwe a tsamaya le bone.
7  A tsaya dikara tse di tlhophilweng di le makgolo a le marataro le dikara tse dingwe tsotlhe tsa Egepeto le batlhabani mo go nngwe le nngwe ya tsone.
8  Ka gone Jehofa a letla pelo ya ga Faro kgosi ya Egepeto gore e thatafale, mme a lelekisa bomorwa Iseraele, fa bomorwa Iseraele ba ne ba tswa ka seatla se se tsholetsegileng.
9  Mme Baegepeto ba ba lelekisa, le dipitse tsotlhe tsa dikara tsa ga Faro le bapalami ba gagwe ba dipitse le mephato ya gagwe ya sesole e ne e ba tshwara fa ba ne ba thibeletse fa lewatleng, fa Pihahirothe go lebagana le Baale-sefone.
10  E rile Faro a atamela, bomorwa Iseraele ba tsholetsa matlho mme bona, Baegepeto ba ne ba gwanta kafa morago ga bone; mme bomorwa Iseraele ba boifa thata mme ba simolola go goela kwa go Jehofa.
11  Mme ba raya Moshe ba re: “A ke ka gonne ga go na mafelo a go fitlhela gotlhelele kwa Egepeto go bo o re tlisitse fano gore re tle go swela mo nageng? Ke eng se o se re dirileng ka go re ntsha kwa Egepeto?
12  A leno ga se lefoko le re neng ra le bua le wena kwa Egepeto, re re, ‘Re tlogele, re direle Baegepeto’? Gonne go botoka gore re direle Baegepeto go na le gore re swele mo nageng.”
13  Foo Moshe a raya batho a re: “Lo se ka lwa boifa. Emang lo nitame mme lo bone poloko ya ga Jehofa, e a tla e lo direlang gompieno. Gonne Baegepeto ba lo ba bonang gompieno ga lo kitla lo ba bona gape, nnyaa, lo ka se tlhole lo ba bona gape.
14  Jehofa ka boene o tla lo tlhabanela, mme lona lo tla didimala fela.”
15  Jaanong Jehofa a raya Moshe a re: “Ke ka ntlha yang fa o nna o ntse o goela kwa go nna? Bua le bomorwa Iseraele gore ba tlhatlhamolole bothibelelo.
16  Fa e le wena, tsholetsa thobane ya gago mme o otlololele lewatle seatla sa gago o le kgaoganye, gore bomorwa Iseraele ba tle ba kgabaganye mo gare ga lewatle mo lefatsheng le le omileng.
17  Fa e le nna, bona, ke letla dipelo tsa Baegepeto gore di thatafale, gore ba tle ba tsene morago ga bone le gore ke tle ke iponele kgalalelo ka Faro le mephato yotlhe ya gagwe ya sesole, dikara tsa gagwe tsa ntwa le bapalami ba gagwe ba dipitse.
18  Mme ruri Baegepeto ba tla itse gore ke nna Jehofa fa ke iponela kgalalelo ka Faro, dikara tsa gagwe tsa ntwa le bapalami ba gagwe ba dipitse.”
19  Foo moengele wa Modimo wa boammaaruri yo o neng a tsamaya kwa pele ga bothibelelo jwa Iseraele a tloga mme a ya ka kwa morago ga bone, mme pilara ya leru ya tloga ka kwa pele ga bone ya ema ka kwa morago ga bone.
20  Ka jalo ya tsena fa gare ga bothibelelo jwa Baegepeto le bothibelelo jwa Iseraele. Kafa letlhakoreng le lengwe e ne ya itshupa e le leru mmogo le lefifi. Kafa letlhakoreng le lengwe e ne ya nna ya bonesa bosigo. Mme setlhopha seno ga se a ka sa atamela setlhopha sele bosigo jotlhe.
21  Jaanong Moshe a otlololela lewatle seatla sa gagwe; mme Jehofa a dira gore lewatle le boele morago ka phefo e e maatla ya botlhaba bosigo jotlhe a fetola boalo jwa lewatle go nna lefatshe le le omileng, mme metsi a ne a kgaoganngwa.
22  Labofelo bomorwa Iseraele ba kgabaganya mo gare ga lewatle mo lefatsheng le le omileng, fa metsi e ne e le lobota mo go bone kafa mojeng wa bone le kafa molemeng wa bone.
23  Mme Baegepeto ba ba latelela, mme dipitse tsotlhe tsa ga Faro, dikara tsa gagwe tsa ntwa le bapalami ba gagwe ba dipitse ba simolola go tsena morago ga bone, ba tsena mo gare ga lewatle.
24  Mme ga diragala ka tebelo ya moso gore Jehofa a lebe bothibelelo jwa Baegepeto go tswa mo gare ga pilara ya molelo le leru, mme a tlhakatlhakanya bothibelelo jwa Baegepeto.
25  Mme a nna a somola maotwana mo dikareng tsa bone mo ba neng ba di kgweetsa ka bothata; mme Baegepeto ba re: “A re tshabeng re se ka ra kopana ka tsela epe le Iseraele, ka gonne ruri Jehofa o ba tlhabanela mo Baegepetong.”
26  La bofelo Jehofa a raya Moshe a re: “Otlololela lewatle seatla, gore metsi a tle a boele mo Baegepetong, mo dikareng tsa bone tsa ntwa le mo bapalaming ba bone ba dipitse.”
27  Moshe a akofa a otlololela lewatle seatla, mme lewatle la simolola go boela mo boemong jwa lone jwa gale fa go nna moso. Mo nakong eno yotlhe Baegepeto ba ne ba tshaba gore ba se ka ba kopana le lone, mme Jehofa a ribegetsa Baegepto mo gare ga lewatle.
28  Mme metsi a nna a boa. La bofelo a khurumetsa dikara tsa ntwa le bapalami ba dipitse ba mephato yotlhe ya ga Faro ya sesole e e neng e tsene mo lewatleng morago ga bone. Ga go na le fa a le mongwe wa bone yo o neng a sala.
29  Fa e le bomorwa Iseraele bone, ba ne ba tsamaya mo lefatsheng le le omileng mo gare ga boalo jwa lewatle, mme metsi mo go bone e ne e le lobota kafa mojeng wa bone le kafa molemeng wa bone.
30  Mo letsatsing leo Jehofa a boloka Iseraele jalo mo seatleng sa Baegepeto, mme Iseraele ya bona Baegepeto ba sule fa losing lwa lewatle.
31  Gape Iseraele ya bona seatla se segolo se Jehofa a neng a se dirisa kgatlhanong le Baegepeto; mme batho ba simolola go boifa Jehofa le go dumela mo go Jehofa le Moshe motlhanka wa gagwe.
29  “Mme seno ke se o tla se ba dirang gore o ba itshepise gore ba ntirele jaaka baperesiti: Tsaya powana, le diphelefu tse pedi, tse di itekanetseng sentle,
2  le senkgwe se se sa bedisiwang le dikuku tse di sa bedisiwang tse di bopegileng jaaka maseka tse di kolobeditsweng ka leokwane le dipapetlana tsa senkgwe tse di sa bedisiwang tse di tshasitsweng leokwane. O di dire ka bupi jo bo boleta jwa korong.
3  O di beye mo serotong mme o di ise di le mo serotong, le poo le diphelefu tse pedi.
4  “Mme o ise Arone le bomorwawe kwa kgorong ya mogope wa bokopanelo, mme o ba tlhapise ka metsi.
5  Morago ga moo o tseye diaparo o apese Arone seaparo se se telele le seaparo se se se nang mabogo sa khiba, le khiba le letlatla la sehuba, mme o e bofelele thata mo go ene ka moitlamo wa khiba.
6  Mme o beye sethathelela tlhogo mo tlhogong ya gagwe o bo o baya letshwao le le boitshepo la boineelo mo sethathelela tlhogong.
7  O tseye leokwane le le tlotsang o le tshele mo tlhogong ya gagwe o mo tlotse.
8  “Morago ga moo o atametse bomorwawe o bo o ba apesa diaparo tse di telele.
9  O ba gatlhe ka meitlamo ya lotheka, Arone mmogo le bomorwawe, mme o ba hape ka dibipatlhogo; mme boperesiti e nne jwa bone e le molao ka bosakhutleng. Ka jalo o thatafatse seatla sa ga Arone le seatla sa bomorwawe.
10  “Jaanong o ise poo fa pele ga mogope wa bokopanelo, mme Arone le bomorwawe ba beye tlhogo ya poo diatla.
11  Mme o tlhabe poo fa pele ga ga Jehofa, fa kgorong ya mogope wa bokopanelo.
12  Mme o tseye mangwe a madi a poo o a beye mo dinakeng tsa sebeso ka monwana wa gago, mme madi a mangwe otlhe o a tshele kwa tlase mo sebesong.
13  Mme o tseye mafura otlhe a a apesitseng mala, le mafura a a mo godimo ga sebete, le diphilo tse pedi le mafura a a mo godimo ga tsone, mme di kuisiwe mosi mo sebesong.
14  Mme nama ya poo le letlalo la yone le boloko jwa yone o di fise ka molelo ka kwa ntle ga bothibelelo. Ke tshupelo ya boleo.
15  “Morago ga moo o tseye phelefu e le nngwe, mme Arone le bomorwawe ba beye tlhogo ya phelefu eno diatla.
16  Mme o tlhabe phelefu o bo o tsaya madi a yone o a kgatšha mo sebesong go dikologa.
17  O kgaoganye phelefu ka dirwe tsa yone, mme o tlhatswe mala a yone le memo ya yone o bo o baya ditokololo tsa yone nngwe le nngwe e bapile le e nngwe go fitlha kwa tlhogong ya yone.
18  Mme o kuise phelefu yotlhe mosi mo sebesong. Ke tshupelo e e fisiwang e e yang kwa go Jehofa, lonko lo lo ritibatsang. Ke tshupelo e e dirwang ka molelo e e yang kwa go Jehofa.
19  “Morago ga moo o tseye phelefu e nngwe, mme Arone le bomorwawe ba beye tlhogo ya phelefu diatla.
20  Mme o tlhabe phelefu o tseye mangwe a madi a yone o a beye mo loretong lwa tsebe ya moja ya ga Arone le mo loretong lwa tsebe ya moja ya bomorwawe le mo monwaneng wa kgonotswe wa seatla sa bone sa moja le monwana o mogolo wa lonao lwa bone lwa moja, mme o kgatšhe madi mo sebesong go dikologa.
21  O tseye mangwe a madi a a mo sebesong le lengwe la leokwane le le tlotsang, mme o kgatšhe Arone le diaparo tsa gagwe le bomorwawe le diaparo tsa bomorwawe ba na le ene, gore ene le diaparo tsa gagwe le bomorwawe le diaparo tsa bomorwawe ba na le ene ba tle ba nne boitshepo.
22  “Mme o tseye mafura mo phelefung le mafura a mogatla le mafura a a apesitseng mala, le mafura a sebete, le diphilo tse pedi le mafura a a mo go tsone, le leoto la moja, gonne ke phelefu ya go tlhomiwa;
23  le senkgwe se se kgolokwe le kuku e e bopegileng jaaka leseka ya senkgwe se se tshasitsweng leokwane le papetlana ya senkgwe e e tswang mo serotong sa dikuku tse di sa bedisiwang se se fa pele ga ga Jehofa.
24  Mme o di beye tsotlhe mo diatleng tsa ga Arone le mo diatleng tsa bomorwawe, mme o di fokisetse kwa le kwa jaaka tshupelo e e fokwang fa pele ga ga Jehofa.
25  Mme o di tseye mo diatleng tsa bone o di kuise mosi mo sebesong mo godimo ga tshupelo e e fisiwang jaaka lonko lo lo ritibatsang fa pele ga ga Jehofa. Ke tshupelo e e dirwang ka molelo e e yang kwa go Jehofa.
26  “Mme o tseye sehuba sa phelefu ya go tlhomiwa, se e leng sa ga Arone, o se fokisetse kwa le kwa jaaka tshupelo e e fokwang fa pele ga ga Jehofa, mme e nne karolo ya gago.
27  Mme o itshepise sehuba sa tshupelo e e fokwang le leoto la karolo e e boitshepo e e neng e fokwa le e e neng e ntshiwa moneelo e tswa mo phelefung ya go tlhomiwa, mo go se e neng e le sa ga Arone le mo go se e neng e le sa bomorwawe.
28  Mme e nne tsa ga Arone le tsa bomorwawe e le molao ka bosakhutleng o o tla diragadiwang ke bomorwa Iseraele, ka gonne ke karolo e e boitshepo; mme e tla nna karolo e e boitshepo e e tshwanetseng go ntshiwa ke bomorwa Iseraele. Ke karolo ya bone e e boitshepo e e yang kwa go Jehofa e tswa mo ditlhabelong tsa bone tsa kabalano.
29  “Mme diaparo tse di boitshepo tsa ga Arone e tla nna tsa bomorwawe morago ga gagwe gore o ba tlotse ba le mo go tsone le go thatafatsa seatla sa bone ba le mo go tsone.
30  Moperesiti yo o mo tlhatlhamang yo o tswang mo go bomorwawe yo o tsenang mo mogopeng wa bokopanelo a tla go direla mo lefelong le le boitshepo o tla di apara malatsi a le supa.
31  “Mme o tseye phelefu ya go tlhomiwa, mme o bedise nama ya yone mo lefelong le le boitshepo.
32  Mme Arone le bomorwawe ba je nama ya phelefu le senkgwe se se mo serotong fa kgorong ya mogope wa bokopanelo.
33  Mme ba je dilo tse go dirilweng tetlanyo ka tsone gore go thatafadiwe seatla sa bone, gore ba itshepisiwe. Mme motswakwa ga a kitla a di ja, ka gonne ke selo se se boitshepo.
34  Mme fa go ka sala nama epe ya setlhabelo sa go tlhomiwa le senkgwe sepe go fitlha mo mosong, foo o fise se se setseng ka molelo. Se se ka sa jewa, ka gonne ke selo se se boitshepo.
35  “Mme o dire ka tsela eno mo go Arone le bomorwawe kafa go sotlhe se ke se go laetseng. O tla tsaya malatsi a le supa go thatafatsa seatla sa bone.
36  Mme o tla isa poo ya tshupelo ya boleo letsatsi le letsatsi go dira tetlanyo, mme o itshekise sebeso mo boleong ka go dira tetlanyo mo go sone, mme o se tlotse gore o se itshepise.
37  O tla tsaya malatsi a le supa go dira tetlanyo mo sebesong, mme o se itshepise gore ruri e nne sebeso se se boitshepotshepo. Ope fela yo o amang sebeso o tshwanetse a bo a le boitshepo.
38  “Mme seno ke se o tla se isang mo sebesong: diphelefu tse dipotlana nngwe le nngwe e na le ngwaga o le mongwe, di le pedi letsatsi le letsatsi ka metlha.
39  Mme o ise phelefu e le nngwe e potlana mo mosong, mme o ise phelefu e nngwe e potlana fa gare ga maitseboa a mabedi.
40  Mme sa bosome sa selekanyo sa ifa sa bupi jo bo boleta jo bo kolobeditsweng ka nngwennèng ya hine ya leokwane la motlhware o o kgobilweng, le tshupelo ya senō ya nngwennèng ya hine ya beine, di tla tsamaya le phelefu ya ntlha e potlana.
41  Mme o ise phelefu ya bobedi e potlana fa gare ga maitseboa a mabedi. O e ise jaaka lonko lo lo ritibatsang ka tshupelo ya dijo tsa ditlhaka e e tshwanang le ya mo mosong le ka tshupelo ya senō e e tshwanang le ya yone, tshupelo e e dirwang ka molelo e e yang kwa go Jehofa.
42  Ke tshupelo e e fisiwang ya ka metlha go ya le dikokomana tsa lona kwa kgorong ya mogope wa bokopanelo fa pele ga ga Jehofa, kwa ke tla itlhagisang kwa go lona gone gore ke bue le wena gone.
43  “Mme ke tla itlhagisa koo kwa go bomorwa Iseraele, mme ruri se tla itshepisiwa ka kgalalelo ya me.
44  Mme ke tla itshepisa mogope wa bokopanelo le sebeso; mme ke tla itshepisa Arone le bomorwawe gore ba ntirele e le baperesiti.
45  Mme ke tla nna mo motlaaganeng mo gare ga bomorwa Iseraele, mme ke tla itshupa ke le Modimo wa bone.
46  Mme ruri ba tla itse gore ke nna Jehofa Modimo wa bone, yo o neng a ba ntsha kwa lefatsheng la Egepeto gore ke tle ke nne mo motlaaganeng mo gare ga bone. Ke nna Jehofa Modimo wa bone.
40  Foo Jehofa a bua le Moshe, a re:
2  “Mo letsatsing la kgwedi ya ntlha, mo letsatsing la ntlha la kgwedi, o tlhome motlaagana wa mogope wa bokopanelo.
3  Mme o beye letlole la tshupo mo go one mme o tswale ka sesiro gore Letlole le se ka la atamelwa.
4  Mme o tlise tafole mo teng o bo o baya dilwana tsa yone ka thulaganyo, mme o tlise setlhomo sa lobone mo teng o bo o tshuba dipone tsa sone.
5  Mme o beye sebeso sa gouta sa maswalo fa pele ga letlole la tshupo o bo o tsenya sesiro sa kgoro ya motlaagana fa se nnang gone.
6  “Mme o beye sebeso sa tshupelo e e fisiwang fa pele ga kgoro ya motlaagana wa mogope wa bokopanelo,
7  o bo o baya mogotšwana fa gare ga mogope wa bokopanelo le sebeso o bo o tshela metsi mo go one.
8  Mme o beye lolwapa go dikologa o bo o tsenya sesiro sa kgoro ya lolwapa.
9  Mme o tseye leokwane le le tlotsang o bo o tlotsa motlaagana le sotlhe se se mo go one, o o itshepise le dilwana tsotlhe tsa one, mme ka jalo o nne selo se se boitshepo.
10  O tlotse sebeso sa tshupelo e e fisiwang le dilwana tsotlhe tsa sone o bo o itshepisa sebeso, e nne sebeso se se boitshepotshepo.
11  Mme o tlotse mogotšwana le setlhomo sa one o bo o o itshepisa.
12  “Morago ga moo o atametse Arone le bomorwawe fa kgorong ya mogope wa bokopanelo o bo o ba tlhapisa ka metsi.
13  O apese Arone diaparo tse di boitshepo o bo o mo tlotse o mo itshepise, mme a ntirele e le moperesiti.
14  Morago ga moo o atametse bomorwawe mme o ba apese diaparo tse di telele.
15  O ba tlotse fela jaaka o tloditse rraabone, mme ba ntirele e le baperesiti, go tlodiwa ga bone go tswelele go direla jaaka boperesiti mo go bone ka bosakhutleng mo nakong ya dikokomana tsa bone.”
16  Moshe a dira kafa go sotlhe se Jehofa a neng a se mo laoletse. A dira fela jalo.
17  Ka jalo ga diragala gore mo kgweding ya ntlha, mo ngwageng wa bobedi, mo letsatsing la ntlha la kgwedi, motlaagana wa tlhomiwa.
18  E rile Moshe a tlhoma motlaagana, a tsenya metheo ya one e e khuti a ba a tsenya dimati le go tsenya mephakalego ya one le go tlhoma dipilara tsa one.
19  Go tswa foo a tsharolola mogope fa godimo ga motlaagana a ba a baya sebipo sa mogope kwa godimo ga one, fela jaaka Jehofa a ne a laetse Moshe.
20  Morago ga moo a tsaya Tshupo a e tsenya mo teng ga Letlole a ba a tsenya dikota mo Letloleng a ba a baya sebipo mo godimo ga Letlole.
21  Morago ga moo a tlisa Letlole mo teng ga motlaagana a ba a tsenya sesiro sa sebipo fa se nnang gone a ba a tswala gore letlole la tshupo le se ka la atamelwa, fela jaaka Jehofa a ne a laetse Moshe.
22  Morago ga moo a tsenya tafole mo mogopeng wa bokopanelo kafa letlhakoreng la motlaagana kafa bokone ka kwa ntle ga sesiro,
23  mme a tlhatlaganya senkgwe mo godimo ga yone fa pele ga ga Jehofa, fela jaaka Jehofa a ne a laetse Moshe.
24  Go tswa foo a baya setlhomo sa lobone mo mogopeng wa bokopanelo fa pele ga tafole, kafa letlhakoreng la motlaagana kafa borwa.
25  Go tswa foo a tshuba dipone fa pele ga ga Jehofa, fela jaaka Jehofa a ne a laetse Moshe.
26  Morago ga moo a baya sebeso sa gouta mo mogopeng wa bokopanelo fa pele ga sesiro,
27  gore a tle a dire gore maswalo a a nkgisitsweng monate a kuele mosi mo go sone, fela jaaka Jehofa a ne a laetse Moshe.
28  La bofelo a tsenya sesiro sa kgoro ya motlaagana fa se nnang gone.
29  Mme a baya sebeso sa tshupelo e e fisiwang fa kgorong ya motlaagana wa mogope wa bokopanelo, gore a tle a ise tshupelo e e fisiwang le tshupelo ya dijo tsa ditlhaka mo go sone, fela jaaka Jehofa a ne a laetse Moshe.
30  Morago ga moo a baya mogotšwana fa gare ga mogope wa bokopanelo le sebeso a ba a tshela metsi a go tlhapiwang ka one mo go one.
31  Mme Moshe le Arone le bomorwawe ba ne ba tlhapela diatla le dinao tsa bone mo go one.
32  Ba ne ba tlhapa fa ba tsena mo mogopeng wa bokopanelo le fa ba ne ba atamela sebeso, fela jaaka Jehofa a ne a laotse Moshe.
33  La bofelo a tlhoma lolwapa go dikologa motlaagana le sebeso a ba a tsenya sesiro sa kgoro ya motlaagana. Ka jalo Moshe a fetsa tiro.
34  Mme leru la bipa mogope wa bokopanelo, kgalalelo ya ga Jehofa ya tlala ka motlaagana.
35  Mme Moshe o ne a sa kgone go tsena mo mogopeng wa bokopanelo, ka gonne leru le ne le ntse mo godimo ga one le kgalalelo ya ga Jehofa e ne e tletse ka motlaagana.
36  Mme fa leru le tsholetsega le tswa fa godimo ga motlaagana bomorwa Iseraele ba ne ba tlhatlhamolola bothibelelo mo nakong yotlhe ya dikgato tsotlhe tsa bone tsa loeto.
37  Le fa go ntse jalo, fa leru le ne le sa tsholetsege, ba ne ba sa tlhatlhamolole bothibelelo go fitlha letsatsi le le tsholetsegang ka lone.
38  Gonne leru la ga Jehofa le ne le le fa godimo ga motlaagana motshegare, mme molelo o ne o nna fa godimo ga one bosigo mo ponong ya ntlo yotlhe ya Iseraele mo nakong ya dikgato tsotlhe tsa bone tsa loeto.
39  Mme ka tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase, ba dira diaparo tse di logilweng tsa go direla mo lefelong le le boitshepo. Ka jalo ba dira diaparo tse di boitshepo tse e neng e le tsa ga Arone, fela jaaka Jehofa a ne a laetse Moshe.
2  Ka jalo a dira khiba ya gouta, tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng.
3  Go tswa foo ba thula dipapetla tsa gouta go nna dipapetla tse di tshesane, mme a kgaola ditlhale gore a di logaganye le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta, jaaka tiro ya mokgabisi.
4  Ba ne ba e direla matsela a mo magetleng a a neng a gokaganngwa. A ne a gokaganngwa kwa dintlheng tsa yone tse pedi.
5  Mme moitlamo, o o neng o le mo go yone wa go e tswala ka go o bofa, o ne o dirilwe ka matsela a yone go ya kafa o dirilweng ka gone, a gouta, tlhale e e bobududu, le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng, fela jaaka Jehofa a ne a laetse Moshe.
6  Morago ga moo ba dira maje a onikise a tometswe mo dikgapeng tsa gouta, a gabilwe ka go gaba ga letshwao kafa maineng a bomorwa Iseraele.
7  Ka jalo a a baya mo godimo ga matsela a mo magetleng a khiba jaaka maje a segopotso sa bomorwa Iseraele, fela jaaka Jehofa a ne a laetse Moshe.
8  Foo a dira letlatla la sehuba ka tiro ya mokgabisi, go tshwana le kafa khiba e dirilweng ka gone, ka gouta, tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng.
9  Le ne le na le matlhakore a le manè a a lekalekanang fa le menagane sebedi. Ba ne ba dira gore fa letlatla leno la sehuba le menagane sebedi, boleele jwa lone e nne paralatso ya seatla le boatlhamo jwa lone e nne paralatso.
10  Morago ga moo ba le tomela mela e menè ya maje. Mola wa rubi, topase le emeraleda e ne e le mola wa ntlha.
11  Mola wa bobedi e ne e le terekoise, safire le jasepere.
12  Mola wa boraro e ne e le leje la leshem,  agate le amethisete.
13  Mola wa bonè e ne e le kerusolete le onikise le jeide. A ne a tometswe mo dikgapeng tsa one tsa gouta.
14  Mme maje a ne a le kafa maineng a bomorwa Iseraele. A ne a le lesome le bobedi kafa maineng a bone, a gabilwe ka go gaba ga letshwao, lengwe le lengwe kafa leineng la lone la ditso di le lesome le bobedi.
15  Mme ba dira dikeetane tse di tshophilweng mo letlatleng la sehuba, jaaka thapo, tsa gouta e e itshekileng.
16  Mme ba dira dikgapa di le pedi tsa gouta le mehiri e mebedi ya gouta mme ba baya mehiri e mebedi mo dintlheng tse pedi tsa letlatla la sehuba.
17  Morago ga moo ba tsenya dithapo tse pedi tsa gouta mo mehiring e mebedi mo dintlheng tsa letlatla la sehuba.
18  Mme ba tsenya dintlha tse pedi tsa dithapo tse pedi mo dikgapeng tse pedi. Go tswa foo ba di baya mo matseleng a mabedi a mo magetleng a khiba, fa pele ga yone.
19  Morago ga moo ba dira mehiri e mebedi ya gouta mme ba e baya mo dintlheng tse pedi tsa letlatla la sehuba fa le felelang gone kafa letlhakoreng le le elang kwa khibeng kafa teng.
20  Mme ba dira mehiri e mebedi ya gouta ba e baya mo matseleng a mabedi a khiba go tswa kwa tlase, fa pele ga yone, gaufi le fa a gokaganang gone, fa godimo ga moitlamo wa khiba.
21  La bofelo ba bofelela letlatla la sehuba ka mehiri ya lone mo mehiring ya khiba ka mogala o o bobududu, gore le nne fa godimo ga moitlamo wa khiba le gore letlatla la sehuba le se ka la tloga fa godimo ga khiba, fela jaaka Jehofa a ne a laetse Moshe.
22  Morago ga moo a dira seaparo se se se nang mabogo sa khiba, se se dirilweng ke mologi, sotlhe e le sa tlhale e e bobududu.
23  Mme phatlha ya seaparo se se se nang mabogo e ne e le fa gare ga sone, jaaka phatlha ya moitshomelo wa phemelo. Phatlha ya sone e ne e na le moroko mo tikologong ya yone gore e se ka ya gagoga.
24  Mme mo momenong o o kwa tlase wa seaparo se se se nang mabogo ba dira digaranata tsa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase, di otlhilwe mmogo.
25  Mo godimo ga moo, ba dira ditsidima tsa gouta e e itshekileng mme ba tsenya ditsidima fa gare ga digaranata mo momenong o o kwa tlase wa seaparo se se se nang mabogo go dikologa, fa gare ga digaranata;
26  setsidima le garanata, setsidima le garanata mo momenong o o kwa tlase wa seaparo se se se nang mabogo go dikologa, gore a direle ka sone, fela jaaka Jehofa a ne a laetse Moshe.
27  Morago ga moo ba direla Arone le bomorwawe diaparo tse di telele tsa leloba le le boleta, tse di dirilweng ke mologi,
28  le sethathelela tlhogo sa leloba le le boleta le mekgabisa ya dibipatlhogo tsa leloba le le boleta le marokgwe a kafa teng a leloba, a leloba le le boleta le le otlhilweng,
29  le moitlamo wa lotheka wa leloba le le boleta le le otlhilweng le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase, tiro ya mologi, fela jaaka Jehofa a ne a laetse Moshe.
30  Labofelo ba dira papetla e e phatsimang, letshwao le le boitshepo la boineelo, ka gouta e e itshekileng mme ba kwala mo go yone ka go rala mokwalothalo ka go gaba ga lotshwao, o o reng: “Boitshepo ke jwa ga Jehofa.”
31  Morago ga moo ba tsenya mogala wa tlhale e e bobududu mo go yone gore ba tle ba e beye mo sethathelela tlhogong fa godimo, fela jaaka Jehofa a ne a laetse Moshe.
32  Ka jalo tiro yotlhe ya motlaagana wa mogope wa bokopanelo ya tla mo bowelong jwa yone, ka gonne bomorwa Iseraele ba ne ba nna ba dira kafa go sotlhe se Jehofa a neng a se laoletse Moshe. Ba dira fela jalo.
33  Mme ba tlisa motlaagana kwa go Moshe, mogope le dilwana tsotlhe tsa one, dikgoge tsa one, dimati tsa one, mephakalego ya one le dipilara tsa one le metheo ya tsone e e khuti,
34  le sebipo sa one sa matlalo a diphelefu a a fetoletsweng mo mmaleng o mohibidu le sebipo sa one sa matlalo a manyebi le sesiro sa sebipo,
35  le letlole la tshupo le dikota tsa lone le sekhurumelo,
36  tafole, dilwana tsotlhe tsa yone le senkgwe sa tshupo,
37  setlhomo sa lobone sa gouta e e itshekileng, dipone tsa sone, mola wa dipone, le dilwana tsotlhe tsa sone le leokwane la go bonesa,
38  le sebeso sa gouta le leokwane le le tlotsang le maswalo a a nkgisitsweng monate le sesiro sa kgoro ya mogope,
39  sebeso sa kgotlho le leiso la sone la kgotlho, dikota tsa sone le dilwana tsotlhe tsa sone, mogotšwana le setlhomo sa one,
40  matsela a a lepeletseng a lolwapa, dipilara tsa lone le metheo ya tsone e e khuti le sesiro sa kgoro ya lolwapa, megala ya mogope wa lone le dimapo tsa mogope wa lone le dilwana tsotlhe tsa tirelo ya motlaagana, tsa mogope wa bokopanelo,
41  diaparo tse di logilweng tsa go direla mo lefelong le le boitshepo, diaparo tse di boitshepo tsa moperesiti Arone le diaparo tsa bomorwawe tsa go direla jaaka baperesiti.
42  Bomorwa Iseraele ba ne ba dira tirelo yotlhe ka tsela eo, go ya ka sotlhe se Jehofa a neng a se laoletse Moshe.
43  Mme Moshe a bona tiro yotlhe, mme, bona! ba ne ba e dirile fela jaaka Jehofa a ne a laetse. Ke tsela e ba neng ba dirile ka yone. Ka gone Moshe a ba segofatsa.
19  Mo kgweding ya boraro morago ga bomorwa Iseraele ba sena go tswa kwa lefatsheng la Egepeto, mo letsatsing lone leo, ba ne ba tla mo nageng ya Sinai.
2  Mme ba bolola ba tswa mo Refidime ba tla mo nageng ya Sinai mme ba thibelela mo nageng; mme Iseraele ya nna ya thibelela foo fa pele ga thaba.
3  Moshe a tlhatlogela kwa Modimong wa boammaaruri, mme Jehofa a simolola go mmitsa go tswa mo thabeng, a re: “Seno ke se o tla se rayang ntlo ya ga Jakobe o bo o se bolelela bomorwa Iseraele,
4  ‘Lona ka bolona lo bone se ke se dirileng Baegepeto, gore ke tle ke lo tshole ka diphuka tsa bontsu ke lo tlise kwa go nna.
5  Mme jaanong fa lo ka utlwa lentswe la me ka kelotlhoko lo bo lo boloka kgolagano ya me, ruri lo tla nna thuo ya me e e kgethegileng mo ditšhabeng tse dingwe tsotlhe, ka gonne lefatshe lotlhe ke la me.
6  Mme lo tla nna bogosi jwa baperesiti mo go nna le setšhaba se se boitshepo.’  Ano ke mafoko a o tla a bolelelang bomorwa Iseraele.”
7  Ka jalo Moshe a tla a bitsa banna ba bagolwane ba batho mme a baya mafoko ano otlhe fa pele ga bone a Jehofa a neng a a mo laoletse.
8  Morago ga moo batho botlhe ba araba ka tumalano ba re: “Re iketleeleditse go dira sotlhe se Jehofa a se buileng.” Ka yone nako eo Moshe a busetsa mafoko a batho kwa go Jehofa.
9  Foo Jehofa a raya Moshe a re: “Bona! Ke tla kwa go wena mo lerung le lentsho, gore batho ba tle ba utlwe fa ke bua le wena, le gore gape ba tle ba dumele mo go wena ka bosakhutleng.” Foo Moshe a begela Jehofa mafoko a batho.
10  Mme Jehofa a raya Moshe a re: “Ya kwa bathong, mme o ba itshepise gompieno le ka moso, mme ba tlhatswe diaparo tsa bone.
11  Mme ba itshupe ba iketleeleditse letsatsi la boraro, ka gonne mo letsatsing la boraro Jehofa o tla fologela mo Thabeng ya Sinai fa pele ga matlho a batho botlhe.
12  Mme o beele batho melelwane mo tikologong yotlhe, o re, ‘Itiseng gore lo se ka lwa tlhatlogela mo thabeng, e bile lo se ka lwa ama ntlha ya yone. Ope fela yo o amang thaba ruri o tla bolawa.
13  Seatla sepe se se ka sa mo ama, ka gonne o tla kgobotlediwa kgotsa o tla hulwa a phunyelediwa. E ka ne e le phologolo kgotsa motho, ga a kitla a tshela.’ Ba ka tla mo thabeng fa go lediwa lonaka lwa phelefu.”
14  Foo Moshe a fologa thaba a ya kwa bathong, mme a simolola go itshepisa batho; mme ba tlhatswa diaparo tsa bone.
15  Ka jalo a raya batho a re: “Lo ipaakanye mo malatsing a mararo. Lona banna lo se ka lwa atamela mosadi.”
16  Mme e rile go nna moso mo letsatsing la boraro ga diragala gore go nne le ditumo tsa maru le dikgadima, le leru le le boima mo thabeng le modumo o o kwa godimo thata wa lonaka, mo batho botlhe ba ba neng ba le mo bothibelelong ba neng ba simolola go roroma.
17  Jaanong Moshe a ntshetsa batho ka kwa ntle ga bothibelelo go ya go kopana le Modimo wa boammaaruri, mme ba ema fa mohapheng wa thaba.
18  Thaba ya Sinai ya kua mosi gotlhe fela, ka ntlha ya gore Jehofa o ne a fologetse mo go yone ka molelo; mosi wa yone wa nna wa tlhatloga jaaka mosi wa bobesetso, mme thaba yotlhe e ne e roroma fela thata.
19  E rile modumo wa lonaka o ya o ntse o tlhatlogela kwa godimo o sa kgaotse, Moshe a simolola go bua, mme Modimo wa boammaaruri a simolola go mo araba ka lentswe.
20  Jehofa a fologela jalo mo Thabeng ya Sinai kwa godimo ga thaba. Foo Jehofa a biletsa Moshe kwa godimo ga thaba, mme Moshe a tlhatloga.
21  Jaanong Jehofa a raya Moshe a re: “Fologa, tlhagisa batho, gore ba se ka ba leka go tsenelela kwa go Jehofa ba tla go leba mme ga tshwanelwa ke gore go we ba le bantsi ba bone.
22  Mme a baperesiti ba ba atamelang Jehofa ka metlha le bone ba iitshepise, gore Jehofa a se ka a ba galefela.”
23  Foo Moshe a raya Jehofa a re: “Batho ga ba kgone go tla mo Thabeng ya Sinai, ka gonne wena ka bowena o setse o re tlhagisitse, o re, ‘Beela thaba melelwane mme o e itshepise.’”
24  Le fa go ntse jalo, Jehofa a mo raya a re: “Tsamaya, o fologe, mme o tlhatloge, wena mmogo le Arone; mme a baperesiti le batho ba se ka ba tsenelela ba tla kwa go Jehofa, gore a se ka a ba galefela.”
25  Ka jalo Moshe a fologela kwa bathong mme a ba bolelela.
24  Mme a raya Moshe a re: “Tlhatlogela kwa go Jehofa, wena le Arone, Nadabe le Abihu le ba ba masome a supa ba banna ba bagolwane ba Iseraele, mme lo ikobe lo le kgakajana.
2  Mme Moshe a atamele Jehofa a le nosi; mme bone ba se ka ba atamela, le batho ba se ka ba tlhatloga le ene.”
3  Foo Moshe a tla mme a bolelela batho mafoko otlhe a ga Jehofa le ditshwetso tsotlhe tsa boatlhodi, mme batho botlhe ba araba ka lentswe le le lengwe ba re: “Re iketleeleditse go dira mafoko otlhe a Jehofa a a buileng.”
4  Ka jalo Moshe a kwala mafoko otlhe a ga Jehofa. Mme a tsoga go sa le phakela a aga sebeso fa mohapheng wa thaba le dipilara di le lesome le bobedi tse di tsamaisanang le ditso tse di lesome le bobedi tsa Iseraele.
5  Morago ga moo a roma makau a bomorwa Iseraele mme ba isa ditshupelo tse di fisiwang ba bo ba ntshetsa Jehofa dipoo go nna ditlhabelo, go nna ditlhabelo tsa kabalano.
6  Mme Moshe a tsaya sephatlo sa madi a a tshela mo megopong, mme a kgatšha sephatlo se sengwe sa madi mo sebesong.
7  Labofelo a tsaya buka ya kgolagano a e bala mo ditsebeng tsa batho. Mme ba re: “Re iketleeleditse go dira sotlhe se Jehofa a se buileng le go nna kutlo.”
8  Ka jalo Moshe a tsaya madi a kgatšha batho ka one mme a re: “Ano ke madi a kgolagano e Jehofa a e dirileng le lona ka ga mafoko ano otlhe.”
9  Mme Moshe le Arone, Nadabe le Abihu le ba ba masome a supa ba banna ba bagolwane ba Iseraele ba tlhatloga,
10  mme ba bona Modimo wa Iseraele. Mme kafa tlase ga dinao tsa gagwe go ne go na le mo go ntseng jaaka boalo jo bo dirilweng ka maje a safire le jaaka magodimo ka boitsheko.
11  Mme a se ka a ntshetsa banna ba ba tlhomologileng ba bomorwa Iseraele seatla, mme ba bona Modimo wa boammaaruri mo ponatshegelong mme ba ja ba bo ba nwa.
12  Jaanong Jehofa a raya Moshe a re: “Tlhatlogela kwa go nna mo thabeng mme o nne gone, e re ka ke batla go go naya dikwalelo tsa leje le molao le taelo e ke tshwanetseng go e kwala gore ke ba rute.”
13  Ka jalo Moshe le modiredi wa gagwe Joshua ba nanoga mme Moshe a tlhatlogela mo thabeng ya Modimo wa boammaaruri.
14  Mme o ne a reile banna ba bagolwane a re: “Re leteleng mo lefelong leno go fitlha re boela kwa go lona. Mme bona! Arone le Hure ba na le lona. Le fa e le mang yo o nang le kgetsi ya molao, a a atamele bone.”
15  Moshe a tlhatlogela jalo mo thabeng fa leru le ne le bipa thaba.
16  Mme kgalalelo ya ga Jehofa ya nna ya aga mo Thabeng ya Sinai, le leru la nna la e bipa malatsi a le marataro. Kgabagare mo letsatsing la bosupa a bitsa Moshe a le mo gare ga leru.
17  Mme mo matlhong a bomorwa Iseraele pono ya kgalalelo ya ga Jehofa e ne e ntse jaaka molelo o o lailang mo godimo ga thaba.
18  Mme Moshe a tsena mo gare ga leru mme a nna a tlhatloga thaba. Mme Moshe a nna mo thabeng malatsi a le masome a manè le masigo a le masome a manè.
5  Mme morago ga moo Moshe le Arone ba tsena mme ba raya Faro ba re: “Jehofa Modimo wa Iseraele o buile jaana, ‘Lesa batho ba me ba tsamaye gore ba nketekele moletlo kwa nageng.’”
2  Mme Faro a re: “Jehofa ke mang, gore nka utlwa lentswe la gagwe mme ka lesa Iseraele a tsamaya? Ga ke itse Jehofa ka gope e bile, mo godimo ga moo, ga ke tle go lesa Iseraele a tsamaya.”
3  Le fa go ntse jalo, ba tswelela ba re: “Modimo wa Bahebera o ikopantse le rona. Re batla go tsamaya, tsweetswee, loeto lwa malatsi a le mararo re ye kwa nageng mme re ntshetse Jehofa Modimo wa rona setlhabelo; go seng jalo a ka nna a re itaya ka bolwetse jwa leroborobo kgotsa ka tšhaka.”
4  Foo kgosi ya Egepeto ya ba raya ya re: “Ke ka ntlha yang, wena Moshe le Arone, lo dira gore batho ba tlogele ditiro tsa bone? Tsamayang lo ye go sikara mekgweleo ya lona!”
5  Mme Faro a tswelela a re: “Bonang! Batho ba lefatshe leno ba bantsi jaanong, mme lo dira gore ba tlogele go sikara mekgweleo.”
6  Ka bonako mo letsatsing leo Faro a laela ba ba neng ba gatelela batho go dira, le badiredi ba bone, a re:
7  “Lo se ka lwa phutha lotlhaka lwa lo naya batho gore ba dire ditena jaaka pele. A bone ka bobone ba ye go iphuthela lotlhaka.
8  Mo godimo ga moo, selekanyo se se batlegang sa ditena tse ba neng ba di dira pele, lo tla tswelela lo se batla mo go bone. Lo se ka lwa ba fokoletsa ka gope, ka gonne ba iketlile. Ke gone ka moo ba goang, ba re, ‘Re batla go tsamaya, re batla go ntshetsa Modimo wa rona setlhabelo!’
9  A tirelo e nne boima mo bathong bano mme a ba e dire, e bile a ba se ka ba tlhokomela mafoko a maaka.”
10  Ka jalo ba ba neng ba gatelela batho go dira le badiredi ba bone ba tswa mme ba raya batho ba re: “Faro o buile jaana, ‘Ga ke tlhole ke lo naya lotlhaka.
11  Lona ka bolona tsamayang, itleleng lotlhaka gongwe le gongwe kwa lo ka lo bonang gone, ka gonne tirelo ya lona ga e kitla e fokodiwa le fa e le go le gonnye.’”
12  Ka gone batho ba falalela mo lefatsheng lotlhe la Egepeto go phutha dirite gore ba dire lotlhaka.
13  Mme ba ba neng ba ba gatelela go dira ba nna ba ba emelela, ba re: “Fetsang ditiro tsa lona, mongwe le mongwe tiro ya gagwe, letsatsi le letsatsi, fela jaaka fa go ne go na le lotlhaka.”
14  Moragonyana badiredi ba bomorwa Iseraele, ba bagobagobetsi ba ga Faro ba neng ba ba tlhomile gore ba ba okamele, ba itewa, bano ba re: “Ke ka ntlha yang fa lo se kile lwa fetsa tiro ya lona e lo neng lo e laoletswe ya go dira ditena jaaka pele, maabane le gompieno?”
15  Ka gone badiredi ba bomorwa Iseraele ba tsena mme ba simolola go lelela kwa go Faro, ba re: “Ke ka ntlha yang fa o dirisana le batlhanka ba gago ka tsela eno?
16  Batlhanka ba gago ga ba newe lotlhaka mme le fa go ntse jalo ba re raya ba re, ‘Dirang ditena!’ mme bona, batlhanka ba gago ba a itewa, le mororo batho ba gago e le bone ba leng molato.”
17  Mme a re: “Lo iketlile, lo iketlile! Ke gone ka moo lo reng, ‘Re batla go tsamaya, re batla go ntshetsa Jehofa setlhabelo.’
18  Mme jaanong tsamayang lo ye go dira! Le mororo lo se kitla lo newa lotlhaka, le fa go ntse jalo lo tshwanetse go ntsha selekanyo se se beilweng sa ditena.”
19  Foo badiredi ba bomorwa Iseraele ba ipona ba le mo seemong se se bosula ka mafoko a a reng: “Lo se ka lwa fokotsa le fa e le go le gonnye selekanyo sa ga ope sa ditena sa letsatsi le letsatsi mo diteneng tsa lona.”
20  Morago ga moo ba kopana le Moshe le Arone, ba ba neng ba eme moo gore ba ba kgatlhantshe fa ba tswa mo go Faro.
21  Ba akofa ba ba raya ba re: “E kete Jehofa a ka lo leba a bo a atlhola, e re ka lo dirile gore re nkge bosula fa pele ga ga Faro le fa pele ga batlhanka ba gagwe gore a tsenye tšhaka mo seatleng sa bone ba re bolaye.”
22  Foo Moshe a retologela kwa go Jehofa a re: “Jehofa, ke ka ntlha yang fa o baketse batho bano bosula? Ke ka ntlha yang fa o nthomile?
23  Gonne go tloga ka nako e ke neng ka tsena fa pele ga ga Faro ka yone gore ke bue mo leineng la gago, ene o diretse batho bano bosula, mme ga o a golola batho ba gago ka gope.”
36  “Mme Besalele o tshwanetse go dira, le Oholiabe le monna mongwe le mongwe yo o nang le pelo e e botlhale yo Jehofa a mo neileng botlhale le tlhaloganyo mo dilong tseno gore a tle a itse kafa a ka dirang tiro yotlhe ka gone ya tirelo e e boitshepo kafa go sotlhe se Jehofa a se laotseng.”
2  Mme Moshe a bitsa Besalele le Oholiabe le monna mongwe le mongwe yo o nang le pelo e e botlhale yo Jehofa a neng a tsentse botlhale mo pelong ya gagwe, mongwe le mongwe yo pelo ya gagwe e neng e mo tlhotlheletsa go atamela tiro gore a e dire.
3  Mme ba tsaya moneelo otlhe fa pele ga ga Moshe o bomorwa Iseraele ba neng ba o tliseditse tiro ya tirelo e e boitshepo gore ba e dire, mme fa e le bano ba morago, ba ne ba nna ba tlisa moneelo ka go rata kwa go ene moso le moso.
4  Mme botlhe ba ba botlhale ba ba neng ba dira tiro yotlhe e e boitshepo ba simolola go tla, banna ka go latelana ga bone, ba tswa kwa tirong ya bone e ba neng ba e dira,
5  mme ba raya Moshe ba re: “Batho ba tlisetsa tiro e Jehofa a laotseng gore e dirwe mo go ntsi go feta kafa tirelo e tlhokang ka gone.”
6  Ka jalo Moshe a laola gore ba fetise kitsiso go ralala bothibelelo, ba re: “Banna le basadi, lo se ka lwa ntshetsa moneelo o o boitshepo dilwana tse di oketsegileng.” Foo batho ba ne ba thibelwa gore ba se ka ba di tlisa.
7  Mme dilwana di ne tsa itshupa di lekane tiro yotlhe e e neng e tshwanetse go dirwa, e bile di feta tekanyo.
8  Mme botlhe ba ba nang le pelo e e botlhale mo go ba ba dirang tiro ba dira motlaagana, matsela a le lesome a mogope a leloba le le boleta le le otlhilweng le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase; o ne a a dira ka ditšheruba, tiro ya mokgabisi.
9  Boleele jwa letsela lengwe le lengwe la mogope e ne e le dikubita di le masome a mabedi le borobabobedi, mme boatlhamo jwa letsela lengwe le lengwe la mogope dikubita di le nnè. Matsela otlhe a mogope a ne a na le selekanyo se le sengwe.
10  Foo a gokaganya matsela a le matlhano a mogope lengwe go le lengwe, le matsela a mangwe a le matlhano a mogope a a gokaganya lengwe go le lengwe.
11  Morago ga moo a dira digwe tsa tlhale e e bobududu mo ntlheng ya letsela le lengwe la mogope fa a kopanang gone. O ne a dira se se tshwanang kwa ntlheng ya letsela le le ka kwa ntle kwa gongwe gape kwa a kopanang gone.
12  O ne a dira digwe di le masome a matlhano mo letseleng le lengwe la mogope, a ba a dira digwe di le masome a matlhano kwa ntlheng ya letsela la mogope le le neng le le kwa gongwe gape kwa a kopanang gone, segwe sengwe le sengwe se lebagane le se sengwe.
13  Labofelo a dira dikgoge di le masome a matlhano tsa gouta mme a gokaganya matsela a mogope ka dikgoge, mo e leng gore e ne ya nna motlaagana o le mongwe fela.
14  Mme a tswelela go direla sebipo se se mo godimo ga motlaagana matsela a mogope a maodi a podi. O ne a dira matsela a mogope a le lesome le bongwe.
15  Boleele jwa letsela lengwe le lengwe la mogope e ne e le dikubita di le masome a mararo, mme boatlhamo jwa letsela lengwe le lengwe la mogope dikubita di le nnè. Matsela ano a le lesome le bongwe a mogope a ne a na le selekanyo se le sengwe.
16  Foo a gokaganya matsela a matlhano a mogope a le osi le matsela a mangwe a le marataro a mogope a le osi.
17  Morago ga moo a dira digwe di le masome a matlhano mo ntlheng ya letsela le le ka kwa ntle la mogope fa a kopanang gone, a ba a dira digwe di le masome a matlhano mo ntlheng ya letsela le lengwe la mogope le le neng le gokagana le lone.
18  Morago ga moo a dira dikgoge di le masome a matlhano tsa kgotlho gore a gokaganye mogope o nne selo se le sengwe fela.
19  Mme a direla mogope sebipo ka matlalo a diphelefu a a fetoletsweng mo mmaleng o mohibidu le sebipo ka matlalo a manyebi ka kwa godimo.
20  Go tswa foo a direla motlaagana dimati ka logong lwa mokala, di eme di tsepaletse.
21  Boleele jwa lomati e ne e le dikubita di le lesome, mme boatlhamo jwa lomati longwe le longwe e le kubita le sephatlo.
22  Lomati longwe le longwe lo ne lo na le malomelo a mabedi longwe le longwe lo gokagane le lo longwe. Eo ke tsela e a neng a dira ka yone mo dimating tsotlhe tsa motlaagana.
23  Ka jalo a direla motlaagana dimati, dimati di le masome a mabedi tsa letlhakore le le kafa Negebe, kafa borwa.
24  Mme a direla karolo e e kafa tlase ya dimati di le masome a mabedi metheo e e khuti e le masome a manè ya selefera, metheo e mebedi e e khuti kafa tlase ga lomati lo lo longwe lo na le malomelo a lone a mabedi le metheo e mebedi e e khuti kafa tlase ga lomati lo longwe lo na le malomelo a lone a mabedi.
25  Mme letlhakore le lengwe la motlaagana, letlhakore le le kafa bokone, a le direla dimati di le masome a mabedi
26  le metheo ya tsone e e khuti e le masome a manè ya selefera, metheo e mebedi e e khuti kafa tlase ga lomati lo le longwe le metheo e mebedi e e khuti kafa tlase ga lomati lo longwe.
27  Mme dikarolo tse di kafa morago tsa motlaagana tse di kafa bophirima a di direla dimati di le thataro.
28  Mme a dira dimati tse pedi jaaka dikota tsa sekhutlo tsa motlaagana kafa dikarolong tsa one tse pedi tse di kafa morago.
29  Mme di ne di patagane kwa tlase mme tsoopedi tsa tshwana go ya go fitlha kwa godimo ga nngwe le nngwe ya tsone kwa mohiring wa ntlha. Ke se a neng a se dira mo go tsone tsoopedi, mo dikoteng tse pedi tsa sekhutlo.
30  Ka jalo di ne tsa fitlha go dimati di robabobedi le metheo ya tsone e e khuti ya selefera ya fitlha go lesome le borataro, metheo e mebedi e e khuti fa thoko ga metheo e mebedi e e khuti kafa tlase ga lomati longwe le longwe.
31  Mme a tswelela a dira mephakalego ya logong lwa mokala, e le metlhano ya dimati tsa letlhakore le lengwe la motlaagana
32  le mephakalego e le metlhano ya dimati tsa letlhakore le lengwe la motlaagana le mephakalego e le metlhano ya dimati tsa motlaagana tsa dikarolo tse di kafa morago tse pedi go ela kwa bophirima.
33  Go tswa foo a dira gore mophakalego o o fa gare o fete fa gare ga dimati go tswa ntlheng e nngwe go ya go e nngwe.
34  Mme a manega dimati gouta, mme a dira mehiri ya tsone ya gouta go nna ditshegetso tsa mephakalego, mme a manega mephakalego gouta.
35  Mme a dira sesiro sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng. A se dira ka ditšheruba tiro ya mokgabisi.
36  Go tswa foo a se direla dipilara di le nnè tsa mokala a bo a di manega gouta, dimapo tsa tsone e le tsa gouta, a bo a di thelela metheo e le menè e e khuti ya selefera.
37  Mme a direla kgoro ya mogope sesiro ka tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le letsela le le bohibidu jo bo letlhololo jwa khokhase le leloba le le boleta le le otlhilweng, tiro ya mologi,
38  le dipilara tsa sone tse tlhano le dimapo tsa sone. Mme a manega bogodimo jwa tsone le ditomagano tsa tsone gouta, mme metheo ya tsone e metlhano e e khuti e ne e le ya kgotlho.
15  Ka nako eo Moshe le bomorwa Iseraele ba opelela Jehofa pina eno ba re:“Mma ke opelele Jehofa, gonne o goletsegile thata.O latlhetse pitse le mopalami wa yone mo lewatleng.
2  Jah ke nonofo ya me le thata ya me, ka gonne o a mpoloka.Yono ke Modimo wa me, mme ke tla mmaka; Modimo wa ga rre, ke tla mo godisetsa kwa godimo.
3  Jehofa ke motho yo o nonofileng wa ntwa. Jehofa ke leina la gagwe.
4  O latlhetse dikara tsa ga Faro le mephato ya gagwe ya sesole mo lewatleng,Mme batlhabani ba gagwe ba ba tlhophilweng ba ba gaisang botlhe ba nweditswe mo Lewatleng le Lehibidu.
5  Metsi a a gogomogang a ne a ba khurumetsa; ba ne ba ya kwa botennyeng jaaka leje.
6  Seatla sa gago sa moja, wena Jehofa, se itshupa se le maatla ka bokgoni,Seatla sa gago sa moja, wena Jehofa, se ka tšhwetlakanya mmaba.
7  Mme ka bogolo jwa tlotlomalo ya gago o ka kgona go latlhela fa fatshe ba ba go tsogologelang;O romela bogale jwa gago jo bo tukang, bo ba laila jaaka serite.
8  Mme metsi a ne a koelelwa ka mohemo o o tswang mo marobeng a dinko tsa gago;A ne a ema fela a sa tshikinyege jaaka letamo la merwalela;Metsi a a gogomogang a ne a gatsediwa mo pelong ya lewatle.
9  Mmaba o ne a re, ‘Ke tla ba latelela! Ke tla ba tshwara!Ke tla kgaoganya thopo! Moya wa me o tla tlala ka bone!Ke tla somola tšhaka ya me! Seatla sa me se tla ba leleka!’
10  O ne wa budulela ka mohemo wa gago, lewatle la ba khurumetsa;Ba ne ba nwela jaaka lloto mo bophadiphading jwa metsi.
11  Ke mang yo o tshwanang le wena mo medimong, wena Jehofa?Ke mang yo o tshwanang le wena, yo o itshupang o le thata mo boitshepong?Wena yo o tshwanetseng go boifiwa ka dipina tsa pako, Wena yo o dirang dikgakgamatso.
12  O ne wa otlolola seatla sa gago sa moja, mme lefatshe la ba kometsa.
13  Wena mo bopelonoming jwa gago jwa lorato o eteletse pele batho ba o ba golotseng;Wena mo nonofong ya gago ruri o tla ba isa kwa lefelong la gago la bonno le le boitshepo.
14  Ditšhaba di tshwanetse go utlwa, di tla fuduega;Ditlhabi tsa pelegi di tshwanetse go tshwara banni ba Filisitia.
15  Ka nako eo dikgosana tsa lotso tsa Edoma ruri di tla fuduega;Fa e le bagateledi ba Moabe bone, ba tla tshwarwa ke thoromo.Banni botlhe ba Kanana ruri ba tla nyema mooko.
16  Ba tla welwa ke letshogo le poifo.Ka ntlha ya bogolo jwa lebogo la gago ba tla nna fela ba sa tshikhinyege jaaka leje,Go fitlha batho ba gago ba feta, wena Jehofa,Go fitlha batho ba o ba dirileng ba feta.
17  O tla ba tlisa o bo o ba jala mo thabeng ya boswa jwa gago,Lefelo le le tlhomameng le o le baakanyeditseng go nna mo go lone, wena Jehofa,Lefelo le le boitshepo, wena Jehofa, le diatla tsa gago di le tlhomamisitseng.
18  Jehofa o tla busa e le kgosi ka bosakhutleng, le ka bosaengkae.
19  E rile dipitse tsa ga Faro le dikara tsa gagwe tsa ntwa le bapalami ba gagwe ba dipitse ba tsena mo lewatleng,Foo Jehofa a busetsa metsi a lewatle mo go bone,Fa bomorwa Iseraele bone ba ne ba tsamaya mo lefatsheng le le omileng mo gare ga lewatle.”
20  Mme Miriame, moporofeti wa mosadi, kgaitsadie Arone, a tsaya moropana ka seatla; mme basadi botlhe ba simolola go tswa le ene ka meropana ba bina.
21  Miriame a nna a raya batho a re: “Opelelang Jehofa, gonne o goletsegile thata.O latlhetse pitse le mopalami wa yone mo lewatleng.”
22  Moragonyana Moshe a dira gore Iseraele e tloge mo Lewatleng le Lehibidu mme ba tswela kwa nageng ya Shure mme ba gwanta malatsi a le mararo mo nageng, mme ba se ka ba bona metsi.
23  Fa nako e ntse e tsamaya ba goroga mo Mara, mme ba ne ba sa kgone go nwa metsi a a tswang mo Mara ka gonne a ne a le bogalaka. Ke gone ka moo a neng a bitsa leina la yone Mara.
24  Mme batho ba simolola go ngongoregela Moshe, ba re: “Re tla nwa eng?”
25  Foo a goela kwa go Jehofa. Ka jalo Jehofa a mo isa kwa setlhareng, mme a se latlhela mo metsing mme metsi a nna monate. Gone koo A ba tlhomela molao le kgang e e tshwanetseng go atlholwa a bo a ba leka gone koo.
26  Mme a re: “Fa o ka reetsa lentswe la ga Jehofa Modimo wa gago ka kelotlhoko o bo o dira se se siameng mo matlhong a gagwe mme ruri o sekegela ditaolo tsa gagwe tsebe o boloka melao yotlhe ya gagwe, ga nkitla ke go tlisetsa matlhoko ape a ke neng ka a tlisetsa Baegepeto; ka gonne ke nna Jehofa yo o go fodisang.”
27  Morago ga moo ba goroga kwa Elime, kwa go neng go na le metswedi e le lesome le bobedi gone ya metsi le ditlhare tsa mokolane di le masome a supa. Ka jalo ba thibelela gone moo fa thoko ga metsi.
20  Mme Modimo a bua mafoko ano otlhe, a re:
2  “Ke nna Jehofa Modimo wa gago, yo o go ntshitseng kwa lefatsheng la Egepeto, mo ntlong ya makgoba.
3  O se ka wa nna le medimo epe e sele kgatlhanong le sefatlhego sa me.
4  “O se ka wa itirela setshwantsho se se setilweng kgotsa popego e e tshwanang le epe fela e e kwa magodimong kwa godimo kgotsa e e mo lefatsheng fa tlase kgotsa e e mo metsing kafa tlase ga lefatshe.
5  O se ka wa di ikobela le fa e le go tlhotlhelediwa go di direla, ka gonne nna Jehofa Modimo wa gago ke Modimo yo o batlang boineelo jo bo feletseng, yo o tlisetsang bana ba basimane kotlhao ya tlolo ya borraabone, mo kokomaneng ya boraro le mo kokomaneng ya bonè, mo go ba ba ntlhoileng;
6  mme e le yo o supang bopelonomi jwa lorato mo kokomaneng ya bomakgolo a le lesome mo go ba ba nthatang e bile ba boloka ditaolo tsa me.
7  “O se ka wa dirisa leina la ga Jehofa Modimo wa gago ka tsela e e se nang mosola, gonne Jehofa ga a kitla a tlhoka go otlhaya yo o dirisang leina la gagwe ka tsela e e se nang mosola.
8  “O gakologelwe letsatsi la sabata gore o le tshole le le boitshepo,
9  o dire tirelo mme o dire tiro yotlhe ya gago malatsi a le marataro.
10  Mme letsatsi la bosupa ke sabata mo go Jehofa Modimo wa gago. O se ka wa dira tiro epe, wena le fa e le morwao le fa e le morwadio, motlhanka wa gago le fa e le lelata la gago le fa e le seruiwa sa gago le fa e le moagi wa gago wa moeng yo o mo teng ga dikgoro tsa gago.
11  Gonne Jehofa o ne a dira magodimo le lefatshe mo malatsing a le marataro, lewatle le sengwe le sengwe se se mo go tsone, mme a ikhutsa mo letsatsing la bosupa. Ke gone ka moo Jehofa a neng a segofatsa letsatsi la sabata a le dira boitshepo.
12  “Tlotla rrago le mmago gore malatsi a gago a tle a nne maleele mo lefatsheng le Jehofa Modimo wa gago o le go nayang.
13  “O se ka wa bolaya motho.
14  “O se ka wa dira boaka.
15  “O se ka wa utswa.
16  “O se ka wa supa ka go aka o le mosupi kgatlhanong le mongwe ka wena.
17  “O se ka wa eletsa ntlo ya mongwe ka wena. O se ka wa eletsa mosadi wa mongwe ka wena, le fa e le motlhanka wa gagwe le fa e le lelata la gagwe le fa e le poo ya gagwe le fa e le esele ya gagwe le fa e le sepe fela se e leng sa mongwe ka wena.”
18  Jaanong batho botlhe ba ne ba bona ditumo tsa maru le go benya ga dikgadima le modumo wa lonaka le thaba e kua mosi. E rile batho ba bona seno, foo ba roroma mme ba emela kgakajana.
19  Mme ba raya Moshe ba re: “Wena bua le rona, mme mma re reetse; mme a Modimo a se ka a bua le rona e se re kgotsa ra swa.”
20  Ka jalo Moshe a raya batho a re: “Lo se ka lwa boifa, ka gonne Modimo wa boammaaruri o tletse go lo leka, le gore go mmoifa go tle go tswelele fa pele ga difatlhego tsa lona gore lo se ka lwa leofa.”
21  Mme batho ba nna ba emetse kgakajana, mme Moshe a atamela leru le lentsho kwa Modimo wa boammaaruri a neng a le gone.
22  Mme Jehofa a tswelela a raya Moshe a re: “O tla raya bomorwa Iseraele o re, ‘Lona ka bolona lo bone gore ke ne ke bua le lona go tswa kwa magodimong.
23  Lo se ka lwa dira medimo ya selefera mme lwa e direla mmogo le nna, gape lo se ka lwa itirela medimo ya gouta.
24  O ntirele sebeso sa mmu, mme o ise ditshupelo tsa gago tse di fisiwang mo go sone le ditlhabelo tsa gago tsa kabalano, letsomane la gago le motlhape wa gago. Mo lefelong lengwe le lengwe le ke tla dirang gore leina la me le gakologelwe mo go lone ke tla tla kwa go wena mme ruri ke tla go segofatsa.
25  Mme fa o ka ntirela sebeso sa maje, o se ka wa a aga jaaka maje a a betlilweng. Fa go diragala gore o dirise petlwana mo go sone, foo o tla se itshepolola.
26  Mme o se ka wa tlhatlogela kwa sebesong sa me ka mapalamelelo, gore dirwe tsa gago tsa sephiri di se ka tsa bipologela mo go sone.’
1  Jaanong ano ke maina a bomorwa Iseraele ba ba neng ba tla mo Egepeto le Jakobe; go ne ga tla monna mongwe le mongwe le ba ntlo ya gagwe:
2  Rubene, Simeone, Lefi le Juda,
3  Isakare, Sebulone le Benjamine,
4  Dana le Nafetali, Gada le Ashera.
5  Mme meya yotlhe e e duleng mo lothekeng lwa ga Jakobe e ne ya nna meya e le masome a supa, mme Josefa o ne a setse a le kwa Egepeto.
6  Labofelo Josefa a swa, le bomorwarraagwe botlhe le kokomana eo yotlhe.
7  Mme bomorwa Iseraele ba ata mme ba nna boidiidi; ba nna ba ntsifala ba bo ba nna thata go feta pele ka selekanyo se segolo fela thata, mo lefatshe le neng la tlala ka bone.
8  Fa nako e ntse e tsamaya ga tsoga kgosi e ntšha mo Egepeto e e neng e sa itse Josefa.
9  Mme ya raya batho ba yone ya re: “Bonang! Batho ba bomorwa Iseraele ba bantsi e bile ba thata go re feta.
10  Tlang! A re dirisaneng le bone ka botlhale, e se re kgotsa ba ntsifala, mme go diragale gore, fa re welwa ke ntwa, ruri le bone ba tsene mo go ba ba re tlhoileng mme ba tlhabane le rona ba bo ba tswa mo nageng.”
11  Ka jalo ba ba tlhomela balaodi bao ba ba patelelang go dira tiro e e boima ka boikaelelo jwa go ba gatelela mo go sikareng mekgweleo ga bone; mme ba aga metse e e leng mabolokelo a ga Faro, e leng, Pithome le Raamesese.
12  Mme fa ba nna ba ba gatelela, bone ba nna ba ntsifala ba bo ba anamela kgakala, mo ba neng ba nna le poifo e e lwatsang ka ntlha ya bomorwa Iseraele.
13  Ka gone Baegepeto ba dira gore bomorwa Iseraele ba dire e le batlhanka ba ba patikwang.
14  Ba ne ba nna ba dira gore botshelo jwa bone e nne jo bo botlhoko ka bokgoba jo bo bokete mo seretseng sa letsopa le mo megopeng le ka mofuta mongwe le mongwe wa bokgoba kwa tshimong, ee, mofuta mongwe le mongwe wa bokgoba jwa bone jo ba neng ba ba dirisa jaaka makgoba a a patikwang mo go jone.
15  Moragonyana kgosi ya Egepeto ya raya babelegisi ba Bahebera, ba leina la yo mongwe wa bone e neng e le Shifera mme leina la yo mongwe e le Pua,
16  ee, e ne ya ba ya re: “Fa lo thusa basadi ba Bahebera go belega mme lo ba bona ba le mo setulong sa pelega, fa e le ngwana wa mosimane, lo mmolaye; mme fa e le ngwana wa mosetsana, a a tshele.”
17  Le fa go ntse jalo, babelegisi ba ne ba boifa Modimo wa boammaaruri, mme ga ba a ka ba dira jaaka kgosi ya Egepeto e ne e buile le bone, mme ba ne ba tlogela bana ba basimane ba tshela.
18  Fa nako e ntse e tsamaya kgosi ya Egepeto ya bitsa babelegisi mme ya ba raya ya re: “Ke ka ntlha yang fa lo dirile selo seno, go bo lo tlogetse bana ba basimane ba tshela?”
19  Mme babelegisi ba raya Faro ba re: “Ka gonne basadi ba Bahebera ga ba tshwane le basadi ba Baegepeto. Ka gonne ba tlhaga, ba a bo ba setse ba belege pele mmelegisi a ka tsena kwa go bone.”
20  Ka jalo Modimo wa dirisana sentle le babelegisi; mme batho ba nna ba ntsifala thata ba bo ba nna thata tota.
21  Mme go ne ga diragala gore ka gonne babelegisi ba ne ba boifa Modimo wa boammaaruri, o ne a ba naya malapa moragonyana.
22  Labofelo Faro a laela batho ba gagwe botlhe, a re: “Ngwana mongwe le mongwe wa mosimane yo o sa tswang go tsholwa lo mo latlhele mo Nokeng ya Nile, mme lo tlogele ngwana mongwe le mongwe wa mosetsana a tshela.”
2  Fa go sa ntse go ntse jalo, monna mongwe wa ntlo ya ga Lefi a ya go tsaya morwadia Lefi.
2  Mme mosadi yoo a ima a ba a tshola ngwana wa mosimane. E rile a bona kafa a neng a le montle ka gone, a nna a mo fitlhile dikgwedi di le tharo tsa modikologo wa ngwedi.
3  E rile a sa tlhole a kgona go mo fitlha, foo a mo tseela seroto sa koma a se dila ka bitumena le boka a tsenya ngwana mo go sone mme a se baya mo gare ga matlhaka fa lotshitshing lwa noka ya Nile.
4  Mo godimo ga moo, kgaitsadie a ema kgakajana go bona gore go ne go tla dirwa eng ka ene.
5  Morago ga nakonyana morwadia Faro a tla go tlhapa mo Nokeng ya Nile, mme batlhokomedi ba gagwe ba basadi ba ne ba tsamaya fa thoko ga Noka ya Nile. Mme a bona seroto mo gare ga matlhaka. A roma lelata la gagwe ka yone nako eo gore le tle le sone.
6  E rile a se bula a bona ngwana, mme bona, mosimane o ne a lela. Foo a mo tlhomogela pelo, le mororo a ne a re: “Yono ke mongwe wa bana ba Bahebera.”
7  Foo kgaitsadie a raya morwadia Faro a re: “A nka ya go go biletsa ka mo go kgethegileng mosadi yo o amusang mo basading ba Bahebera gore a go amusetse ngwana yono?”
8  Ka jalo morwadia Faro a mo raya a re: “Tsamaya!” Morweetsana a akofa a tsamaya mme a bitsa mmaagwe ngwana.
9  Foo morwadia Faro a mo raya a re: “Tsaya ngwana yono o tsamaye ka ene mme o mo nkamusetse, mme ke tla go naya tuelo ya gago.” Ka jalo mosadi a tsaya ngwana a mo amusa.
10  Mme ngwana a gola. Foo a mo tlisa kwa go morwadia Faro, mme a nna morwawe; a mo raya leina a re Moshe a ba a re: “Ke ka gonne ke mo ntshitse mo metsing.”
11  Jaanong go ne ga diragala mo metlheng eo, fa Moshe a ntse a nonofa, gore a tswele kwa go bomorwarraagwe gore a tle a lebe mekgweleo e ba neng ba e sikara; mme a bona Moegepeto mongwe a itaya Mohebera mongwe wa bomorwarraagwe.
12  Ka jalo a leba kwa le kwa mme a bona go sa bonale ope. Foo a bolaya Moegepeto a bo a mo fitlha mo motlhabeng.
13  Lefa go ntse jalo, a tswa mo letsatsing le le latelang mme bona, ga bo go le banna ba babedi ba Bahebera ba lwa. Ka jalo a raya yo o neng a le phoso a re: “O iteelang molekane wa gago?”
14  Foo a re: “Ke mang yo o go tlhomileng go nna kgosana le moatlhodi mo go rona? A o ikaeletse go mpolaya fela jaaka o bolaile Moegepeto?” Jaanong Moshe a boifa mme a re: “Eleruri selo seno jaanong se a itsiwe!”
15  Morago ga moo Faro a utlwalela selo seno, mme a leka go bolaya Moshe; mme Moshe a tshaba mo go Faro gore a ye go nna kwa lefatsheng la Midiana; mme a nna fa sedibeng.
16  Jaanong moperesiti wa Midiana o ne a na le bana ba le supa ba basetsana, mme ba tla jaaka gale ba ga metsi ba tlatsa mekoro gore ba nose letsomane la ga rraabone.
17  Badisa ba tla jaaka gale mme ba ba leleka. Foo Moshe a nanoga a thusa basadi bano a ba a nosa letsomane la bone.
18  Ka jalo e rile ba tla gae kwa go Reuele rraabone, a tsholetsa lentswe a re: “Go tla jang gore lo bo lo tlile gae ka bonako jaana gompieno?”
19  Foo ba re: “Moegepeto mongwe o ne a re golola mo seatleng sa badisa mme, mo godimo ga moo, o ne a ba a re gela metsi gore a nose letsomane.”
20  Foo a raya bomorwadie a re: “Mme o kae? Ke ka ntlha yang fa lo tlogetse monna yoo kwa morago? Mmitseng, gore a tle a je senkgwe.”
21  Morago ga moo Moshe a bontsha fa a rata go nna le monna yono, mme a naya Moshe Siphora morwadie.
22  Moragonyana a tshola ngwana wa mosimane mme a mo raya leina a re Gereshome, ka gonne, o ne a re: “Ke fetogile moagi wa moeng mo lefatsheng le sele.”
23  Mme ga diragala mo malatsing a mantsi ao gore labofelo kgosi ya Egepeto e swe, mme bomorwa Iseraele ba nna ba fegelwa ka ntlha ya bokgoba le go lela ka go ngongorega, mme go lela ga bone ba kopa thuso ga nna ga tlhatlogela kwa Modimong wa boammaaruri ka ntlha ya bokgoba.
24  Fa nako e ntse e tsamaya Modimo a utlwa go fegelwa ga bone mme Modimo a gakologelwa kgolagano ya gagwe le Aborahame, Isake le Jakobe.
25  Ka jalo Modimo a leba bomorwa Iseraele mme Modimo a ba tsaya tsia.
3  Mme Moshe a nna modisa wa letsomane la ga Jethero, moperesiti wa kwa Midiana, yo a neng a le mogwe wa gagwe. Fa a ne a kgweeletsa letsomane kwa ntlheng e e kwa bophirima ya naga, la bofelo a goroga mo thabeng ya Modimo wa boammaaruri, mo Horeba.
2  Foo moengele wa ga Jehofa a bonala kwa go ene mo kgabong ya molelo mo gare ga setlhatshana se se mitlwa. E rile a ntse a lebile, bona, setlhatshana se se mitlwa sa bo se tuka molelo mme le fa go ntse jalo setlhatshana se se mitlwa seno se ne se sa she.
3  Foo Moshe a re: “Mma ke fapoge fela gore ke tle ke tlhatlhobe kgakgamatso e kgolo eno, gore ke ka ntlha yang fa setlhatshana se se mitlwa seno se sa she.”
4  E rile Jehofa a bona gore o ne a fapoga gore a se tlhatlhobe, Modimo a akofa a mmitsa go tswa mo gare ga setlhatshana se se mitlwa a re: “Moshe! Moshe!” mme a re: “Ke fano.”
5  Foo a re: “O se ka wa atamela fano. Rola bompaatšhane ba gago mo dinaong tsa gago, ka gonne lefelo le o emeng mo go lone ke mmu o o boitshepo.”
6  Mme a tswelela a re: “Ke nna Modimo wa ga rrago, Modimo wa ga Aborahame, Modimo wa ga Isake le Modimo wa ga Jakobe.” Foo Moshe a fitlha sefatlhego sa gagwe, ka gonne o ne a boifa go leba Modimo wa boammaaruri.
7  Mme Jehofa a oketsa a re: “Kwantle ga pelaelo ke bone pogisego ya batho ba me ba ba kwa Egepeto, e bile ke utlwile selelo sa bone ka ntlha ya bao ba ba gatelelang go dira; ka gonne ke itse sentle botlhoko jo ba bo utlwang.
8  Mme ke a fologa go ya go ba golola mo seatleng sa Baegepeto le go ba ntsha mo lefatsheng leo ke ba isa kwa lefatsheng le le molemo le le le bulegileng, kwa lefatsheng le le elang mashi le tswina ya dinotshe, kwa lefelong la Bakanana le Bahite le Baamore le Baperise le Bahife le Bajebuse.
9  Mme jaanong, bona! selelo sa bomorwa Iseraele se gorogile mo go nna, e bile ke bone le kgatelelo e Baegepeto ba ba gatelelang ka yone.
10  Mme jaanong tla mme mma ke go rome kwa go Faro, mme o ntshe batho ba me bomorwa Iseraele mo Egepeto.”
11  Le fa go ntse jalo, Moshe a raya Modimo wa boammaaruri a re: “Nna ke mang gore ke ye kwa go Faro le gore ke ntshe bomorwa Iseraele kwa Egepeto?”
12  Foo a re: “Ka gonne ke tla nna le wena, mme seno ke sesupo mo go wena sa gore ke nna ke go romileng: Fa o sena go ntsha batho kwa Egepeto, lo tla direla Modimo wa boammaaruri mo thabeng eno.”
13  Le fa go ntse jalo, Moshe a raya Modimo wa boammaaruri a re: “A re tseye gore jaanong ke gorogile mo go bomorwa Iseraele mme ke ba raya ke re, ‘Modimo wa borraalonamogologolwane o nthomile kwa go lona,’ mme ba bo ba nthaya ba re, ‘Leina la gagwe ke mang?’ Ke tla ba raya ke reng?”
14  Foo Modimo a raya Moshe a re: “KE TLA NNA SE KE TLA NNANG SONE.” Mme a oketsa a re: “O tla raya bomorwa Iseraele o re, ‘KE TLA NNA o nthomile kwa go lona.’”
15  Foo Modimo a boa a raya Moshe a re: “O tla raya bomorwa Iseraele o re, ‘Jehofa Modimo wa borraalonamogologolwane, Modimo wa ga Aborahame, Modimo wa ga Isake le Modimo wa ga Jakobe, o nthomile kwa go lona.’ Leno ke leina la me ka bosakhutleng, mme seno ke segopotso sa me go tswa kokomaneng go ya kokomaneng.
16  Wena tsamaya, o phuthe banna ba bagolwane ba Iseraele, mme o ba reye o re, ‘Jehofa Modimo wa borraalonamogologolwane o bonetse kwa go nna, Modimo wa ga Aborahame, Isake le Jakobe, a re: “Ruri ke tla lo ela tlhoko le se lo se dirwang mo Egepeto.
17  Mme ka jalo ka re, ke tla lo ntsha mo go bogisiweng ke Baegepeto ke lo isa kwa lefatsheng la Bakanana le Bahite le Baamore le Baperise le Bahife le Bajebuse, kwa lefatsheng le le elang mashi le tswina ya dinotshe.”’
18  “Mme ruri ba tla reetsa lentswe la gago, mme o tle, wena le banna ba bagolwane ba Iseraele, kwa kgosing ya Egepeto, mme lo e reye lo re, ‘Jehofa Modimo wa Bahebera o ikopantse le rona, mme jaanong re batla go tsamaya, tsweetswee, loeto lwa malatsi a le mararo re ye kwa nageng, re batla go ntshetsa Jehofa Modimo wa rona setlhabelo.’
19  Mme nna, e leng nna, ke itse sentle gore kgosi ya Egepeto ga e kitla e lo naya tetla ya gore lo tsamaye fa e se ka seatla se se nonofileng.
20  Mme ke tla tshwanelwa ke go otlolola seatla sa me ke iteye Egepeto ka ditiro tsotlhe tsa me tse di gakgamatsang tse ke tla di dirang mo gare ga yone; morago ga moo o tla lo lesa lo tsamaye.
21  Mme ke tla naya setšhaba seno kamogelo mo matlhong a Baegepeto; mme ruri go tla diragala gore fa lo tsamaya, ga lo kitla lo tsamaya lo iphotlhere.
22  Mme mosadi mongwe le mongwe a kope mo moagelaning wa gagwe le mo mosading yo o agileng e le moeng mo ntlong ya gagwe dilwana tsa selefera le dilwana tsa gouta le diaparo, mme lo di beye mo go bomorwaalona le bomorwadialona; lo amoge Baegepeto.”
33  Mme Jehofa a raya Moshe gape a re: “Tsamaya, nanoga o tswe fano, wena le batho ba o ba ntshitseng kwa lefatsheng la Egepeto, o ye kwa lefatsheng le ke neng ka le ikanela Aborahame, Isake le Jakobe, ka re, ‘Ke tla le naya losika lwa gago.’
2  Mme ke tla romela moengele kwa pele ga gago ke bo ke leleka Bakanana, Baamore, le Bahite le Baperise, Bahife le Bajebuse;
3  go ya kwa lefatsheng le le elang mashi le tswina ya dinotshe, gonne ga nkitla ke tsamaya mo gare ga lona, ka gonne lo batho ba ba thamoethata, gore ke se ka ka lo fedisa mo tseleng.”
4  E rile batho ba utlwa lefoko le le bosula leno, ba hutsafala; mme ga se ka ga nna le ope wa bone yo o rwalang mekgabisa ya gagwe.
5  Mme Jehofa a tswelela a raya Moshe a re: “Raya bomorwa Iseraele o re, ‘Lo batho ba ba thamoethata. Ke ne nka tsena mo gare ga lona ka ponyo ya leitlho mme ka lo fedisa. Ka jalo jaanong, rolang mekgabisa e e mo go lona, e re ka ke batla go itse se ke tlileng go se lo dira.’”
6  Mme bomorwa Iseraele ba apola mekgabisa ya bone go simolola kwa Thabeng ya Horeba go ya pele.
7  Fa e le Moshe ene, o ne a tlosa mogope wa gagwe a o tlhoma ka kwa ntle ga bothibelelo, kgakala le bothibelelo; mme a o bitsa mogope wa bokopanelo. Mme go ne go diragala gore mongwe le mongwe yo o botsang Jehofa a tswe a ye kwa mogopeng wa bokopanelo, o o neng o le ka kwa ntle ga bothibelelo.
8  Mme go ne go diragala gore fela fa Moshe a tswela kwa mogopeng, batho botlhe ba bo ba nanoga, ba ne ba ema mongwe le mongwe wa bone fa kgorong ya mogope wa gagwe, ba leba Moshe go fitlha a tsena mo mogopeng.
9  Gape go ne go diragala gore fela fa Moshe a tsene mo mogopeng, pilara ya leru e bo e fologa, e bo e ema fa kgorong ya mogope mme a bua le Moshe.
10  Mme batho botlhe ba ne ba bona pilara ya leru e eme fa kgorong ya mogope, batho botlhe ba nanoga mme mongwe le mongwe a ikoba fa kgorong ya mogope wa gagwe.
11  Mme Jehofa a bua le Moshe ba lebane difatlhego, fela jaaka motho a ka bua le mongwe ka ene. E rile a boela kwa bothibelelong, Joshua modiredi wa gagwe, morwa Nune, jaaka motlhokomedi, o ne a sa tloge mo teng ga mogope.
12  Jaanong Moshe a raya Jehofa a re: “Bona, o nthaya o re, ‘Etelela batho bano pele,’ mme ga o a nkitsise gore ke mang yo o tla mo romang le nna. Mo godimo ga moo, wena ka bowena o rile, ‘Ke go itse ka leina e bile, mo godimo ga moo, o bone kamogelo mo matlhong a me.’
13  Mme jaanong, tsweetswee, fa ke bone kamogelo mo matlhong a gago, tsweetswee, ntira gore ke itse ditsela tsa gago, gore ke tle ke go itse, gore ke tle ke bone kamogelo mo matlhong a gago. Mme o gakologelwe gore setšhaba seno ke batho ba gago.”
14  Ka jalo a re: “Nna ka bonna ke tla tsamaya le wena mme ruri ke tla go naya boikhutso.”
15  Foo a mo raya a re: “Fa o sa tsamaye le nna, o se ka wa re etelela pele go tswa fano.
16  Mme jaanong, go tla itsiwe ka eng gore ke bone kamogelo mo matlhong a gago, nna le batho ba gago? A ga se fa o tsamaya le rona, ka gonne nna le batho ba gago re dirilwe ba ba farologaneng le batho ba bangwe botlhe ba ba mo godimo ga lefatshe?”
17  Mme Jehofa a raya Moshe a re: “Selo seno le sone, se o buileng ka sone, ke tla se dira, ka gonne o bone kamogelo mo matlhong a me e bile ke go itse ka leina.”
18  Foo a re: “Tsweetswee, ntira gore ke bone kgalalelo ya gago.”
19  Mme ene a re: “Nna ka bonna ke tla dira gore molemo otlhe wa me o fete fa pele ga sefatlhego sa gago, mme ke tla bolela leina la ga Jehofa fa pele ga gago; mme ke tla amogela yo ke tla mo amogelang, e bile ke tla utlwela botlhoko yo ke tla mo utlwelang botlhoko.”
20  Mme a oketsa a re: “Ga o kgone go bona sefatlhego sa me, ka gonne ga go na motho yo o ka mponang a bo a sala a tshela.”
21  Mme Jehofa a tswelela a re: “Lefelo ke leno fa go nna, mme o eme mo godimo ga lefika.
22  Mme go tla diragala gore fa kgalalelo ya me e feta ke tla go tsenya mo phatlheng mo lefikeng, mme ke tla baya legofi la me mo godimo ga gago jaaka sesiro go fitlha ke fetile.
23  Morago ga moo ke tla tlosa legofi la me, mme ruri o tla bona mokwatla wa me. Mme sefatlhego sa me ga se ka ke sa bonwa.”
12  Jaanong Jehofa a raya Moshe le Arone mo lefatsheng la Egepeto a re:
2  “Kgwedi eno e tla nna tshimologo ya dikgwedi mo go lona. E tla bo e le ya ntlha ya dikgwedi tsa ngwaga mo go lona.
3  Buang le phuthego yotlhe ya Iseraele, lo re, ‘Mo letsatsing la bolesome la kgwedi eno ba itseele mongwe le mongwe nku ya ntlo ya bagologolwane, ntlo nngwe le nngwe e nne le nku e le nngwe.
4  Mme fa ba ntlo ba le babotlana thata go ka fetsa nku, foo ene le moagelani wa gagwe yo o bapileng le ene ba e tseele mo ntlong ya gagwe kafa palong ya meya; lo lekanyetse mongwe le mongwe go ya kafa a jang ka gone malebana le nku.
5  Nku ya lona e tshwanetse ya bo e itekanetse sentle, e le e tonanyana, e na le ngwaga o le mongwe. Lo ka nna lwa e tsaya mo diphelefung tse dipotlana kgotsa mo dipoding.
6  Mme lo nne lo e dibetse go fitlha mo letsatsing la bolesome le bonè la kgwedi eno, mme phuthego yotlhe ya kopano ya Iseraele e e tlhabe fa gare ga maitseboa a mabedi.
7  Mme ba tseye mangwe a madi ba a gase mo mephakwaneng e mebedi le mo karolong e e fa godimo ya kgoro ya matlo a ba tla e jelang mo go one.
8  “‘Mme ba je nama mo bosigong jono. Ba e je e besitswe ka molelo le dikuku tse di sa bedisiwang mmogo le merogo e e galakang.
9  Lo se ka lwa ja epe ya yone e le tala kgotsa e bedisitswe, e apeilwe ka metsi, mme besang tlhogo ya yone mmogo le memo ya yone le mateng a yone mo molelong.
10  Mme lo se ka lwa sadisa sepe sa yone go fitlha mo mosong, mme sepe sa yone se se salang go fitlha mo mosong lo se fise ka molelo.
11  Mme lo e je ka tsela eno, dinōka tsa lona di gatlhilwe, lo rwele bompaatšhane mo dinaong mme lo tshotse lore lwa lona ka seatla; lo e je ka potlako. Ke tlolaganyo ya ga Jehofa.
12  Mme ke tla ralala lefatshe la Egepeto mo bosigong jono ke itaya leitibolo lengwe le lengwe mo lefatsheng la Egepeto, go simolola ka motho go fitlha ka phologolo; mme ke tla diragatsa katlholo mo medimong yotlhe ya Egepeto. Ke nna Jehofa.
13  Mme madi a tla nna sesupo sa lona mo matlong a lo leng mo go one; ke tla bona madi mme ke bo ke feta mo godimo ga lona, mme sebetso ga se kitla se tla mo go lona e le tshenyo fa ke itaya lefatshe la Egepeto.
14  “‘Mme letsatsi leno e tla nna segopotso mo go lona, lo le keteke go nna moletlo wa ga Jehofa go ya le dikokomana tsotlhe tsa lona. Lo le keteke e le molao ka bosakhutleng.
15  Lo je dikuku tse di sa bedisiwang malatsi a le supa. Ee, mo letsatsing la ntlha lo tlose sebediso mo matlong a lona, ka gonne ope fela yo o jang se se bedisitsweng, go simolola mo letsatsing la ntlha go fitlha ka la bosupa, moya oo o kgaolwe mo Iseraele.
16  Mme mo letsatsing la ntlha lo tla nna le kopano e e boitshepo, le mo letsatsing la bosupa kopano e e boitshepo. Go se ka ga dirwa tiro epe mo malatsing ao. Se fela moya mongwe le mongwe o tlhokang go se ja, lo ka nna lwa direlwa seo se le sosi.
17  “‘Mme lo boloke moletlo wa dikuku tse di sa bedisiwang, ka gonne mo go lone letsatsi leno ke tla ntsha masomosomo a lona mo lefatsheng la Egepeto. Mme lo boloke letsatsi leno go ya le dikokomana tsa lona e le molao ka bosakhutleng.
18  Mo kgweding ya ntlha, mo letsatsing la bolesome le bonè la kgwedi, mo maitseboeng lo je dikuku tse di sa bedisiwang go fitlha mo letsatsing la bomasome a mabedi le bongwe la kgwedi mo maitseboeng.
19  Go se ka ga fitlhelwa sebediso malatsi a le supa mo matlong a lona, ka gonne ope fela yo o lekang se se bedisitsweng, e ka ne e le moagi wa moeng kgotsa motho wa mo lefatsheng leo, moya oo o kgaolwe mo phuthegong ya Iseraele.
20  Lo se ka lwa ja sepe se se bedisitsweng. Lo je dikuku tse di sa bedisiwang mo mannong otlhe a lona.’”
21  Moshe a bitsa banna botlhe ba bagolwane ba Iseraele ka bonako mme a ba raya a re: “Tswang lo ye go itseela dihutshane go ya ka malapa a lona, mme lo tlhabe phologolo e e bolaelwang tlolaganyo.
22  Mme lo tseye ngata ya mosiama lo e ine mo mading a a mo mogotšwaneng lo bo lo kgatšha mangwe a madi a a mo mogotšwaneng mo karolong e e fa godimo ya kgoro le mo mephakwaneng e mebedi; mme ope wa lona a se ka a tswela kwa ntle ga kgoro ya ntlo ya gagwe go fitlha mo mosong.
23  Mme e tla re fa Jehofa a feta a raletse gore a leretse Baegepeto sebetso mme a bona madi mo karolong e e fa godimo ya kgoro le mo mephakwaneng e mebedi, ruri Jehofa o tla feta fa godimo ga kgoro, mme ga a kitla a letla gore tshenyo e tsene mo matlong a lona go lo leretse sebetso.
24  “Mme lo boloke selo seno e le molao mo go lona le mo go bomorwaalona ka bosakhutleng.
25  Mme go tla diragala gore fa lo tla mo lefatsheng le Jehofa a tla le lo nayang, fela jaaka a boletse, lo boloke tirelo eno.
26  Mme go tla diragala gore fa bomorwaalona ba lo raya ba re, ‘Tirelo eno e kaya eng mo go lona?’
27  lo re, ‘Ke setlhabelo sa tlolaganyo se se direlwang Jehofa, yo o neng a tlola matlo a bomorwa Iseraele kwa Egepeto fa a ne a leretse Baegepeto sebetso, mme o ne a golola matlo a rona.’” Foo batho ba ikoba ba obama.
28  Ka gone bomorwa Iseraele ba ya mme ba dira fela jaaka Jehofa a ne a laetse Moshe le Arone. Ba dira fela jalo.
29  Mme ga diragala gore bosigogare Jehofa a iteye leitibolo lengwe le lengwe mo lefatsheng la Egepeto, go simolola ka leitibolo la ga Faro yo o ntseng mo setulong sa gagwe sa bogosi go fitlha ka leitibolo la motshwarwa yo o neng a le mo lehuting la kgolegelo, le leitibolo lengwe le lengwe la phologolo.
30  Foo Faro a tsoga go le bosigo, ene le batlhanka botlhe ba gagwe le Baegepeto ba bangwe botlhe; mme ga tsoga selelo se segolo mo Baegepetong, ka gonne go ne go se na ntlo epe e go neng go se na moswi mo go yone.
31  A akofa a bitsa Moshe le Arone bosigo mme a re: “Nanogang, tswang mo gare ga batho ba me, lona le bomorwa Iseraele ba bangwe, mme lo tsamaye lo ye go direla Jehofa, fela jaaka lo boletse.
32  Tsayang matsomane a lona le metlhape ya lona, fela jaaka lo boletse, mme lo tsamaye. Gape, mo godimo ga moo lo ntshegofatse.”
33  Mme Baegepeto ba simolola go emelela batho gore ba tle ba ba lese ba tsamaye ka bonako ba tswe mo lefatsheng leo, “ka gonne,” ba ne ba rialo, “rotlhe go tshwana fela le fa re sule!”
34  Ka gone batho ba tsaya tlhama ya bone ya bupi e ise e bedisiwe, ka megopo ya bone ya go dubela e phuthetswe ka diaparo tsa bone mo magetleng a bone.
35  Mme bomorwa Iseraele ba dira kafa lefokong la ga Moshe ka gore ba ne ba ya go kopa dilwana tsa selefera le dilwana tsa gouta le diaparo mo Baegepetong.
36  Mme Jehofa a naya batho kamogelo mo matlhong a Baegepeto, mo e leng gore bano ba ne ba ba naya se ba neng ba se kopa; mme ba amoga Baegepeto.
37  Bomorwa Iseraele ba tloga mo Ramesese ba ya Sukothe, e le banna ba ba nonofileng ba le dikete di le makgolo a le marataro ba ba tsamayang ka dinao, kwantle ga bana ba bannye.
38  Mme batho ba bantsi ba ba kopakopaneng le bone ba tsamaya le bone, mmogo le matsomane le metlhape, loruo lo lontsi thata lwa diphologolo.
39  Ba simolola go besa tlhama ya bupi e ba neng ba tlile le yone go tswa Egepeto ba e dira dikuku tse di kgolokwe, dikuku tse di sa bedisiwang, ka gonne e ne e sa bedisiwa, gonne ba ne ba lelekilwe kwa Egepeto e bile ba sa kgona go diega, gape ba ne ba sa ipaakanyetsa mefago epe.
40  Mme go nna ga bomorwa Iseraele, ba ba neng ba nna kwa Egepeto, go ne ga tsaya dingwaga di le makgolo a manè le masome a le mararo.
41  Mme go ne ga diragala kwa bokhutlong jwa dingwaga di le makgolo a manè le masome a le mararo, go ne ga ba ga diragala mo go lone letsatsi leno gore masomosomo otlhe a ga Jehofa a tswe mo lefatsheng la Egepeto.
42  Ke bosigo jo bo tshwanetseng go bolokelwa Jehofa ka ntlha ya go ba ntsha mo lefatsheng la Egepeto. Bosigo jono ke jo bomorwa Iseraele botlhe ba tshwanetseng go bo bolokela Jehofa go ya le dikokomana tsa bone.
43  Mme Jehofa a tswelela a raya Moshe le Arone a re: “Ono ke molao wa tlolaganyo: Ga go na motswakwa ope yo o tla e jang.
44  Mme kwa go nang le motlhanka ope gone yo o rekilweng ka madi, lo mo rupise. Morago ga moo a ka nna a simolola go nna le seabe mo go e jeng.
45  Mothibeledi le modiri yo o thapilweng ba se ka ba e ja.
46  E tshwanetse go jelwa mo ntlong e le nngwe. Lo se ka lwa ntshetsa nama epe kwa ntle ga ntlo lo e isa kwa lefelong lengwe kwa ntle. E bile lo se ka lwa roba lerapo lepe mo go yone.
47  Phuthego yotlhe ya Iseraele e tshwanetse go e keteka.
48  Mme fa go direga gore moagi wa moeng a age le wena e le moeng mme e le gore o tla keteka tlolaganyo ya ga Jehofa, a motho mongwe le mongwe wa gagwe wa monna a rupisiwe. Morago ga moo a ka nna a simolola go atamela gore a e keteke; mme a nne jaaka motho wa mo lefatsheng leo. Mme ga go na monna ope yo o sa rupisiwang yo o ka e jang.
49  Go tla nna le molao o le mongwe fela mo mothong wa mo lefatsheng leo le mo moaging wa moeng yo o agileng e le moeng mo gare ga lona.”
50  Ka jalo bomorwa Iseraele botlhe ba dira fela jaaka Jehofa a ne a laetse Moshe le Arone. Ba dira fela jalo.
51  Mme ga diragala mo go lone letsatsi leno gore Jehofa a ntshe bomorwa Iseraele mmogo le masomosomo a bone mo lefatsheng la Egepeto.
