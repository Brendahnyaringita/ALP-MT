10  “Ka yone nako eo Jehofa a nthaya a re, ‘Itshetele dikwalelo tse pedi tsa leje tse di tshwanang le tsa ntlha, mme o tle kwa go nna mo thabeng, mme o itirele letlole la logong.
2  Mme ke tla kwala mo dikwalelong tseno mafoko a a neng a le mo dikwalelong tsa ntlha, tse o neng wa di tšhwetlakanya, mme o di beye mo letloleng.’
3  Ka jalo ke ne ka dira letlole la logong lwa mokala mme ka seta dikwalelo tse pedi tsa leje tse di tshwanang le tsa ntlha ke bo ke tlhatlogela mo thabeng, mme dikwalelo tse pedi di ne di le mo seatleng sa me.
4  Foo a kwala mo dikwalelong tseno mokwalo o o tshwanang le wa ntlha, Mafoko a a Lesome, a Jehofa a neng a a buile le lona mo thabeng go tswa mo gare ga molelo mo letsatsing la phuthego; morago ga moo Jehofa a di nnaya.
5  Foo ka retologa ka fologa mo thabeng mme ka baya dikwalelo tseno mo letloleng le ke neng ke le dirile, gore di nne mo go lone, fela jaaka Jehofa a ne a ntaetse.
6  “Mme bomorwa Iseraele ba bolola mo Beerothe Bene-jaakane ba ya Mosera. Arone a swela gone, mme a fitlhwa gone; mme Eliasare morwawe a simolola go dira e le moperesiti mo boemong jwa gagwe.
7  Go tswa koo ba bolola ba ya kwa Gudegoda, go tswa Gudegoda ba ya Jotebatha, lefatshe la mekgatšha e e phothoselang e e elang metsi.
8  “Ka yone nako eo Jehofa a lomolola lotso lwa ga Lefi gore lo sikare letlole la kgolagano ya ga Jehofa, gore lo eme fa pele ga ga Jehofa lo mo direle le go baka mo leineng la gagwe go fitlha mo letsatsing leno.
9  Ke gone ka moo Lefi a se kileng a nna le kabelo le boswa le bomorwarraagwe. Jehofa ke boswa jwa gagwe, fela jaaka Jehofa Modimo wa gago a ne a mmoleletse.
10  Mme nna—ke ne ka nna mo thabeng fela jaaka mo malatsing a ntlha, malatsi a le masome a manè le masigo a le masome a manè, mme Jehofa a ntheetsa le mo lobakeng loo. Jehofa o ne a sa batle go go senya.
11  Foo Jehofa a nthaya a re, ‘Nanoga, ya fa pele ga batho gore go bololwe, gore ba tsene ba rue lefatshe le ke ikanetseng borraabonemogologolwane gore ke tla le ba naya.’
12  “Jaanong wena Iseraele, ke eng se Jehofa Modimo wa gago a se kopang mo go wena fa e se go boifa Jehofa Modimo wa gago, gore o tsamaye mo ditseleng tsotlhe tsa gagwe le go mo rata le go direla Jehofa Modimo wa gago ka pelo yotlhe ya gago le ka moya otlhe wa gago;
13  go boloka ditaelo tsa ga Jehofa le melao ya gagwe e ke e go laolelang gompieno, gore o solegelwe molemo?
14  Bona, magodimo ke a ga Jehofa Modimo wa gago, le eleng magodimo a magodimo, lefatshe le tsotlhe tse di mo go lone.
15  Jehofa o ne a ikgolaganya le borragomogologolwane fela gore a ba rate, mo a neng a tlhopha bana ba bone morago ga bone, e leng lona, mo ditšhabeng tsotlhe, jaaka mo letsatsing leno.
16  Mme lo rupise letlalo la bonna la dipelo tsa lona mme lo se ka lwa tlhola lo thatafatsa dithamo tsa lona.
17  Gonne Jehofa Modimo wa lona ke Modimo wa medimo le Morena wa barena, Modimo yo mogolo, yo o thata le yo o boitshegang, yo o sa tshwareng ope ka go mo tlhaola e bile a sa amogele pipamolomo,
18  yo o atlholelang mosimane yo o se nang rre le motlholagadi le yo o ratang moagi wa moeng gore a mo neye senkgwe le seaparo.
19  Le lona lo rate moagi wa moeng, gonne lo ne lwa nna baagi ba baeng kwa lefatsheng la Egepeto.
20  “O boife Jehofa Modimo wa gago. O mo direle, o mo ngaparele, mme o dire maikano ka leina la gagwe.
21  Ke Ene yo o tshwanetseng go mmaka, e bile ke Modimo wa gago, yo o go diretseng dilo tseno tse dikgolo tse di boitshegang tse matlho a gago a di boneng.
22  Borragomogologolwane ba ne ba fologela kwa Egepeto ka meya e le masome a supa, jaanong Jehofa Modimo wa gago o go dirile gore o nne jaaka dinaledi tsa magodimo ka bontsi.
4  “Jaanong wena Iseraele, reetsa melao le ditshwetso tsa boatlhodi tse ke di lo rutang gore lo di dire, gore lo tshele le gore lo tsene lo rue lefatshe le Jehofa Modimo wa borraalonamogologolwane a le lo nayang.
2  Lo se ka lwa oketsa lefoko le ke le lo laolelang, le gone lo se ka lwa tlosa sepe mo go lone, gore lo boloke ditaelo tsa ga Jehofa Modimo wa lona tse ke di lo laolelang.
3  “Matlho a lona ke one a boneng se Jehofa a neng a se dira mo kgannyeng ya ga Baale wa Peore, gore motho mongwe le mongwe yo o neng a sala Baale wa Peore morago ke ene yo Jehofa Modimo wa gago a neng a mo nyeletsa mo gare ga lona.
4  Mme lona ba lo ngaparelang Jehofa Modimo wa lona lotlhe lo a tshela gompieno.
5  Bonang, ke lo rutile melao le ditshwetso tsa boatlhodi, fela jaaka Jehofa Modimo wa me a ntaetse, gore lo dire ka tsela eo mo gare ga lefatshe le lo yang go le rua.
6  Lo di boloke lo bo lo di dire, ka gonne seno ke botlhale mo go lona le tlhaloganyo mo go lona fa pele ga matlho a ditšhaba tse di tla utlwang ka melao eno yotlhe, mme ruri di tla re, ‘Kwantle ga pelaelo setšhaba se segolo seno ke setšhaba se se botlhale le se se nang le tlhaloganyo.’
7  Gonne ke setšhaba sefe se segolo se se nang le medimo gaufi le sone ka tsela e Jehofa Modimo wa rona a leng ka yone mo go mmitseng gotlhe ga rona?
8  E bile go na le setšhaba sefe se segolo se se nang le melao e e siameng le ditshwetso tsa boatlhodi jaaka molao ono otlhe o ke o bayang fa pele ga lona gompieno?
9  “Fela o itise o bo o tlhokomele moya wa gago, gore o se ka wa lebala dilo tse matlho a gago a di boneng le gore di se ka tsa tloga mo pelong ya gago malatsi otlhe a botshelo jwa gago; mme o di itsise bomorwao le bana ba bana ba gago,
10  letsatsi le o neng wa ema ka lone fa pele ga ga Jehofa Modimo wa gago kwa Horebe, fa Jehofa a ne a nthaya a re, ‘Phuthela batho fa go nna ke tle ke dire gore ba utlwe mafoko a me, gore ba ithute go mpoifa malatsi otlhe a ba tshelang ka one mo lefatsheng le gore ba rute bomorwaabone.’
11  “Ka jalo lo ne lwa atamela mme lwa ema fa mohapheng wa thaba, mme thaba e ne e tuka molelo go fitlha kwa gare ga legodimo; go ne go le lefifi, go na le leru le letobo le lentshontsho.
12  Mme Jehofa a simolola go bua le lona go tswa mo gare ga molelo. Lo ne lo utlwa modumo wa mafoko, mme lo ne lo sa bone popego epe—sepe fa e se lentswe fela.
13  Mme a lo bolelela kgolagano ya gagwe, e a neng a lo laela gore lo e dire—Mafoko a a Lesome, morago ga moo a a kwala mo dikwalelong tse pedi tsa leje.
14  Mme ke nna yo Jehofa a neng a mo laela ka nako eo gore ke lo rute melao le ditshwetso tsa boatlhodi, gore lo di dire kwa lefatsheng le lo kgabaganyetsang kwa go lone lo ya go le rua.
15  “Mme lo tlhokomele meya ya lona, ka gonne lo ne lwa se ka lwa bona popego epe mo letsatsing le Jehofa a neng a bua le lona ka lone kwa Horebe go tswa mo gare ga molelo,
16  gore lo se ka lwa senya le gore tota lo se ka lwa itirela setshwantsho se se setilweng, popego ya setshwantsho sepe, setshwano sa se setonanyana kgotsa se senamagadi,
17  setshwantsho sa phologolo epe e e mo lefatsheng, setshwantsho sa nonyane epe e e nang le diphuka e e fofang mo magodimong,
18  setshwantsho sa sepe se se tsamayang fa fatshe, setshwantsho sa tlhapi epe e e mo metsing kafa tlase ga lefatshe;
19  le gore o se ka wa tsholeletsa matlho a gago kwa magodimong mme ruri wa bona letsatsi le ngwedi le dinaledi, lesomo lotlhe la magodimo, mme wa faposiwa o bo o di ikobela o di direla, tse Jehofa Modimo wa gago a di abetseng ditšhaba tsotlhe kafa tlase ga magodimo otlhe.
20  Mme ke lona ba Jehofa a neng a lo tsaya gore a lo ntshe mo leubelong la tshipi, a lo ntshe kwa Egepeto, gore lo nne setšhaba sa gagwe fela, jaaka mo letsatsing leno.
21  “Mme Jehofa o ne a ntukela bogale ka ntlha ya lona, mo a neng a ikana gore ke se ka ka kgabaganya Joredane kgotsa ka tsena mo lefatsheng le le molemo le Jehofa Modimo wa gago a le go nayang go nna boswa.
22  Gonne ke swela mo lefatsheng leno. Ga ke kgabaganye Joredane, mme lona lo a kgabaganya, mme lo rue lefatshe le le molemo leno.
23  Itiseng gore lo se ka lwa lebala kgolagano ya ga Jehofa Modimo wa lona e a neng a e dira le lona le gore lo se ka lwa itirela setshwantsho se se setilweng, popego ya sepe se Jehofa Modimo wa gago a go laetseng kaga sone.
24  Gonne Jehofa Modimo wa gago ke molelo o o lailang, Modimo yo o batlang boineelo jo bo feletseng.
25  “Fa go direga gore o nne rraagwe bana ba basimane le bana ba basimane ba bana ba gago mme lo ntse nako e telele mo lefatsheng mme lo senya lo bo lo dira setshwantsho se se setilweng, le fa e ka nna se se bopegileng jang, e bile o dira bosula mo matlhong a ga Jehofa Modimo wa gago gore o mo kgopise,
26  ke tsaya magodimo le lefatshe jaaka basupi kgatlhanong le lona gompieno, gore ruri lo tla nyelela ka bonako mo lefatsheng le lo kgabaganyang Joredane lo ya go le rua. Ga lo kitla lo lelefatsa malatsi a lona mo go lone, ka gonne ruri lo tla nyelediwa.
27  Mme ruri Jehofa o tla lo gasamisa mo gare ga ditšhaba, mme lo tla tlogelwa lo le mmalwa ka palo mo gare ga ditšhaba tse Jehofa a tla lo lelekelang kwa go tsone.
28  Mme lo tla direla medimo lo le koo, tiro ya diatla tsa motho, logong le leje, tse di sa kgoneng go bona kgotsa go utlwa kgotsa go ja kgotsa go dupa.
29  “Fa lo batla Jehofa Modimo wa lona lo le koo, ruri lo tla mmona, ka gonne o tla botsa ka ene ka pelo yotlhe ya gago le ka moya otlhe wa gago.
30  Fa o le mo mathateng a magolo mme o diragaletswe ke mafoko ano otlhe kwa bokhutlong jwa malatsi, foo o tla boela kwa go Jehofa Modimo wa gago le go reetsa lentswe la gagwe.
31  Gonne Jehofa Modimo wa gago ke Modimo yo o kutlwelobotlhoko. Ga a na go go latlha kgotsa go go senya kgotsa go lebala kgolagano ya borragomogologolwane e a neng a e ba ikanela.
32  “Jaanong botsa tsweetswee, ka malatsi a pele a a neng a nna teng pele ga gago, go simolola ka letsatsi le Modimo a neng a bopa motho ka lone mo lefatsheng le go simolola kwa ntlheng e nngwe ya magodimo go ya fela kwa ntlheng e nngwe ya magodimo, A selo sepe se segolo se ne sa dirwa gore se nne gone ka tsela eno kgotsa a go kile ga utlwiwa selo sepe se se tshwanang le sone?
33  A setšhaba sepe se sengwe se kile sa utlwa lentswe la Modimo le bua go tswa mo gare ga molelo ka tsela e wena o le utlwileng ka yone, mme sa tswelela se tshela?
34  Kgotsa a Modimo o ne a leka go tla go tseela setšhaba kwa go ene go tswa mo gare ga setšhaba se sengwe ka bosupi, ka ditshupo le ka dikgakgamatso le ka ntwa le ka seatla se se nonofileng le ka lebogo le le otlolotsweng le ka poifo e kgolo jaaka sotlhe se Jehofa Modimo wa lona a se lo diretseng kwa Egepeto fa pele ga matlho a gago?
35  Wena—o bontshitswe, gore o tle o itse gore Jehofa ke Modimo wa boammaaruri; ga go na ope yo mongwe kwantle ga gagwe.
36  O ne a dira gore o utlwe lentswe la gagwe go tswa magodimong gore a go siamise; mme a dira gore o bone molelo wa gagwe o mogolo mo lefatsheng, e bile o ne wa utlwa mafoko a gagwe a le mo gare ga molelo.
37  “[Le fa go ntse jalo o tswelela o tshela], ka gonne o ne a rata borragomogologolwane mo a neng a tlhopha losika lwa bone morago ga bone mme a go ntsha kwa Egepeto mo ponong ya gagwe ka maatla a gagwe a magolo,
38  gore a leleke fa pele ga gago ditšhaba tse dikgolo go go feta le tse di thata go go feta, gore a go tsenye, a go neye lefatshe la bone go nna boswa jaaka mo letsatsing leno.
39  Mme o itse sentle gompieno, e bile o gakologelwe mo pelong ya gago gore Jehofa ke Modimo wa boammaaruri kwa magodimong kwa godimo le mo lefatsheng fa tlase. Ga go na yo mongwe.
40  Mme o boloke melao ya gagwe le ditaelo tsa gagwe tse ke di go laolelang gompieno, gore dilo di go tsamaele sentle le bomorwao morago ga gago, le gore o tle o lelefatse malatsi a gago mo lefatsheng le Jehofa Modimo wa gago a le go nayang, ka metlha.”
41  Ka nako eo Moshe a lomolola metse e le meraro kafa letlhakoreng la Joredane go ela kwa botlhabatsatsi,
42  gore mmolai yo o bolayang mongwe ka ene a sa itse, a ne a sa mo tlhoa pele a tshabele teng; a tshabele kwa go mongwe wa metse eno mme a tshele,
43  e leng, Besere e e kwa nageng e le ya Barubene, le Ramothe e e kwa Gileade e le ya Bagada, le Golane e e kwa Bashana e le ya Bamanase.
44  Jaanong ono ke molao o Moshe a neng a o baya fa pele ga bomorwa Iseraele.
45  Tseno ke ditshupo le melao le ditshwetso tsa boatlhodi tse Moshe a neng a bua le bomorwa Iseraele ka tsone fa ba ne ba tswa kwa Egepeto,
46  kwa kgaolong ya Joredane mo mokgatšheng fa pele ga Bethe-peore, kwa lefatsheng la ga Sihone kgosi ya Baamore, yo o neng a nna kwa Heshebone, yo Moshe le bomorwa Iseraele ba neng ba mo fenya fa ba ne ba tswa kwa Egepeto.
47  Mme ba rua lefatshe la gagwe le lefatshe la ga Oge kgosi ya Bashana, dikgosi tse pedi tsa Baamore tse di neng di le mo kgaolong ya Joredane go ela kwa botlhabatsatsi,
48  go simolola kwa Aroere, o o fa lotshitshing lwa mokgatšha o o phothoselang wa Arenone, go fitlha kwa Thabeng ya Sione, ke go re, Heremone,
49  le Areba yotlhe mo kgaolong ya Joredane go ela kwa botlhaba, le go ya go fitlha kwa lewatleng la Areba fa mohapheng wa mekgokolosa ya Pisega.
26  “Mme go tla diragala gore fa la bofelo o tsena mo lefatsheng le Jehofa Modimo wa gago a le go nayang go nna boswa, mme o le ruile e bile o nna mo go lone,
2  o tseye mangwe a mabutswapele a maungo otlhe a lefatshe, a o tla a tlisang go tswa kwa lefatsheng la gago le Jehofa Modimo wa gago a le go nayang, o a tsenye mo serotong o bo o ya kwa lefelong le Jehofa Modimo wa gago a tla le tlhophang gore leina la gagwe le nne kwa go lone.
3  Mme o tle mo go yo o tla bong a dira e le moperesiti mo metlheng eo mme o mo reye o re, ‘Ke tshwanetse gore ke bege mo go Jehofa Modimo wa gago gompieno gore ke gorogile mo lefatsheng le Jehofa a neng a ikanela borraaronamogologolwane gore o tla le re naya.’
4  “Mme moperesiti a tseye seroto mo seatleng sa gago a se beye fa pele ga sebeso sa ga Jehofa Modimo wa gago.
5  Mme o bue jaana fa pele ga ga Jehofa Modimo wa gago, ‘Rre e ne e le Mosiria yo o nyelelang; mme o ne a fologela kwa Egepeto mme a nna gone e le moagi wa moeng a na le palo e potlana thata; o ne a nna setšhaba se segolo koo, se se thata le se se nang le batho ba bantsi.
6  Mme Baegepeto ba ne ba re tshwara bosula ba bo ba re bogisa e bile ba re baya bokgoba jo bo boima.
7  Mme re ne ra simolola go lelela kwa go Jehofa Modimo wa borraaronamogologolwane, mme Jehofa a utlwa lentswe la rona le go leba pogisego ya rona le matshwenyego a rona le go gatelelwa ga rona.
8  La bofelo Jehofa a re ntsha mo Egepeto ka seatla se se nonofileng le lebogo le le otlolotsweng le ka poitshego e kgolo le ka ditshupo le dikgakgamatso.
9  Foo a re tlisa mo lefelong leno mme a re naya lefatshe leno, lefatshe le le elang mashi le tswina ya dinotshe.
10  Mme bona, ke tlisitse mabutswapele a maungo a lefatshe le Jehofa a le nneileng.’ “O a beye fa pele ga ga Jehofa Modimo wa gago o bo o ikoba fa pele ga ga Jehofa Modimo wa gago.
11  Mme o ipelele molemo otlhe o Jehofa Modimo wa gago a o go neileng wena le ba ntlo ya gago, wena le Molefi le moagi wa moeng yo o mo gare ga gago.
12  “Fa o fetsa go ntsha sa bosome sotlhe sa maungo a gago mo ngwageng wa boraro, ngwaga wa ditsabosome, o se neye Molefi, moagi wa moeng, mosimane yo o se nang rre le motlholagadi, mme ba se jele mo teng ga dikgoro tsa gago ba ikgotsofatse.
13  Mme o bue jaana fa pele ga ga Jehofa Modimo wa gago, ‘Ke tlositse se se boitshepo mo ntlong mme ke se neile Molefi le moagi wa moeng, mosimane yo o se nang rre le motlholagadi, tumalanong le taelo yotlhe ya gago e o e ntaoletseng. Ga ke a tlola ditaelo tsa gago, le fa e le go lebala.
14  Ga ke a e ja mo nakong ya go hutsafala ga me, le fa e le go tlosa epe ya yone fa ke ne ke sa itsheka, le fa e le go e ntshetsa ope yo o suleng. Ke reeditse lentswe la ga Jehofa Modimo wa me. Ke dirile tumalanong le sotlhe se o se ntaoletseng.
15  A ko o lebe kwa tlase go tswa kwa bonnong jwa gago jo bo boitshepo, e leng magodimo, mme o segofatse batho ba gago ba Iseraele le lefatshe le o le re neileng, fela jaaka o ne wa ikanela borraaronamogologolwane, lefatshe le le elang mashi le tswina ya dinotshe.’
16  “Mo letsatsing leno Jehofa Modimo wa gago o go laela gore o diragatse melao eno le ditshwetso tsa boatlhodi; mme o e boloke o bo o e diragatse ka pelo yotlhe ya gago le moya otlhe wa gago.
17  O tlhotlheleditse Jehofa gore gompieno a bolele gore o tla nna Modimo wa gago fa o tsamaya mo ditseleng tsa gagwe e bile o boloka melao ya gagwe le ditaelo tsa gagwe le ditshwetso tsa gagwe tsa boatlhodi le go reetsa lentswe la gagwe.
18  Fa e le Jehofa ene, o go tlhotlheleditse gore gompieno o bolele gore o tla nna setšhaba sa gagwe, thuo e e kgethegileng, fela jaaka a go solofeditse, le gore o tla boloka ditaelo tsotlhe tsa gagwe,
19  le gore o tla go baya kwa godimo ga ditšhaba tse dingwe tsotlhe tse a di dirileng, mo go tla felelang ka pako le botumo le bontle, fa o ntse o itshupa o le setšhaba se se boitshepo mo go Jehofa Modimo wa gago, fela jaaka a solofeditse.”
11  “Mme o rate Jehofa Modimo wa gago o bo o boloke boikarabelo jwa gago mo go ene le melao ya gagwe le ditshwetso tsa gagwe tsa boatlhodi le ditaelo tsa gagwe ka metlha.
2  Mme lo itse sentle gompieno (gonne ga ke bue le bomorwaalona ba ba neng ba se ka ba itse le ba ba sa bonang kotlhao ya ga Jehofa Modimo wa lona, bogolo jwa gagwe, seatla sa gagwe se se nonofileng le lebogo la gagwe le le otlologileng,
3  le fa e le ditshupo tsa gagwe le ditiro tsa gagwe tse a neng a di dira Faro kgosi ya Egepeto le lefatshe lotlhe la gagwe mo gare ga Egepeto;
4  le fa e le se a neng a se dira mephato ya sesole ya Egepeto, dipitse tsa gagwe le dikara tsa gagwe tsa ntwa tse a neng a dira gore di penologelwe ke metsi a Lewatle le Lehibidu fa di ne di ba leleka, mme Jehofa o ne a ba senya go tla go fitlha mo letsatsing leno;
5  le fa e le se a se lo dirileng mo nageng go fitlha lo tla mo lefelong leno;
6  le fa e le se a neng a se dira Dathane le Abirame bomorwa Eliabe morwa Rubene, fa lefatshe le ne le bula molomo wa lone le ba kometsa le ba matlo a bone le megope ya bone le sengwe le sengwe se se tshelang se se neng se ba setse morago mo gare ga Iseraele yotlhe);
7  gonne matlho a lona ke one a neng a bona ditiro tsotlhe tse dikgolo tsa ga Jehofa tse a di dirileng.
8  “Mme lo boloke taelo yotlhe e ke e go laolelang gompieno, gore lo nonofe le gore ruri lo tsene lo rue lefatshe le lo kgabaganyetsang kwa go lone go ya go le rua,
9  le gore lo lelefatse malatsi a lona mo lefatsheng le Jehofa a neng a ikanela borraalonamogologolwane gore o tla le naya bone le losika lwa bone, lefatshe le le elang mashi le tswina ya dinotshe.
10  “Gonne lefatshe le lo yang kwa go lone go ya go le rua ga le tshwane le lefatshe la Egepeto le lo duleng kwa go lone, kwa o neng o tle o jale peo ya gago gone o bo o tshwanelwa ke go nosetsa ka lonao lwa gago, jaaka tshingwana ya merogo.
11  Mme lefatshe le lo kgabaganyetsang kwa go lone go ya go le rua ke lefatshe le le nang le dithaba le mabala a mekgatšha. Le nwa metsi a pula ya magodimo;
12  lefatshe le Jehofa Modimo wa gago a le tlhokomelang. Matlho a ga Jehofa Modimo wa gago a mo go lone ka metlha, go tloga kwa tshimologong ya ngwaga go fitlha bokhutlong jwa ngwaga.
13  “Mme go tla diragala gore fa ruri lo utlwa ditaelo tsa me tse ke di lo laolelang gompieno gore lo rate Jehofa Modimo wa lona le go mo direla ka pelo yotlhe ya lona le ka moya otlhe wa lona,
14  le nna ke tla naya lefatshe la lona pula ka nako ya yone e e tlhomilweng, pula ya letlhafula le kgogolamoko, mme lo tla phutha dijo tsa lona tsa ditlhaka le beine ya lona e e monate le leokwane la lona.
15  Mme ke tla tsenya dimela mo nageng ya gago gore e nne tsa diruiwa tsa gago, mme o tla ja o bo o kgora.
16  Itiseng gore pelo ya lona e se ka ya hepisiwa, mme lo bo lo fapoga lo obamela medimo e mengwe lo e ikobela,
17  mme bogale jwa ga Jehofa jwa lo tukela, a bo a tswala magodimo gore go se ka ga nna le pula epe le gore mmu o se ka wa ntsha maungo a one mme lwa nyelela ka bofefo mo lefatsheng le le molemo le Jehofa a le lo nayang.
18  “Lo tlhome mafoko ano a me mo pelong ya lona le mo moyeng wa lona lo bo lo a bofelele jaaka sesupo mo seatleng sa lona, mme a nne moitlamo wa phatla fa gare ga matlho a lona.
19  Gape lo a rute bomorwaalona, gore o bue ka one fa o ntse mo ntlong ya gago le fa o tsamaya mo tseleng le fa o rapama le fa o tsoga.
20  O a kwale mo mephakwaneng ya ntlo ya gago le mo dikgorong tsa gago,
21  gore malatsi a lona le malatsi a bomorwaalona a nne mantsi mo lefatsheng le Jehofa a neng a le ikanela borraalonamogologolwane gore o tla le ba naya, jaaka malatsi a magodimo a a okameng lefatshe.
22  “Gonne fa lo boloka taelo eno yotlhe ka kelotlhoko e ke e lo laolelang gore lo e dire, go rata Jehofa Modimo wa lona, go tsamaya mo ditseleng tsotlhe tsa gagwe le go mo ngaparela,
23  Jehofa le ene o tla leleka ditšhaba tseno tsotlhe ka ntlha ya lona, mme ruri lo tla gapela ditšhaba tse dikgolo tse di nang le batho ba bantsi go lo feta thuo.
24  Lefelo lengwe le lengwe le pato ya lonao lwa lona e tla gatang mo go lone e tla nna la lona. Molelwane wa lona o tla simolola kwa nageng go fitlha kwa Lebanona, go simolola kwa Nokeng, noka ya Euferatese, go fitlha kwa lewatleng le le kwa bophirima.
25  Ga go na motho ope yo o tla emang a nitame kgatlhanong le lona. Jehofa Modimo wa lona o tla baya go tshajwa ga lona le go boifiwa ga lona fa pele ga sefatlhego sa lefatshe lotlhe le lo tla le gatang, fela jaaka a lo solofeditse.
26  “Bonang, gompieno ke baya fa pele ga lona tshegofatso le phutso:
27  tshegofatso, fa e le gore lo tla utlwa ditaelo tsa ga Jehofa Modimo wa lona tse ke di lo laelang gompieno;
28  le phutso, fa e le gore ga lo kitla lo utlwa ditaelo tsa ga Jehofa Modimo wa lona mme lo fapoga mo tseleng e ke e lo laelang gompieno, lo sala medimo e lo sa e itseng morago.
29  “Mme go tla diragala gore fa Jehofa Modimo wa gago a go tsenya mo lefatsheng le o yang kwa go lone go ya go le rua, o segofatse Thaba ya Gerisime mme o hutse Thaba ya Ebale.
30  A ga di kafa letlhakoreng la Joredane go ya ntlheng ya bophirimatsatsi, mo lefatsheng la Bakanana ba ba nnang kwa Areba, fa pele ga Gilegala, fa thoko ga ditlhare tse dikgolo tsa More?
31  Gonne lo kgabaganya Joredane go tsena lo ya go rua lefatshe le Jehofa Modimo wa lona a le lo nayang, mme lo le rue lo bo lo nne mo go lone.
32  Mme lo nne kelotlhoko go diragatsa melao yotlhe le ditshwetso tsotlhe tsa boatlhodi tse ke di bayang fa pele ga lona gompieno.
8  “Lo nne kelotlhoko go boloka taelo nngwe le nngwe e ke e lo laolelang gompieno, gore lo tswelele lo tshela lo bo lo ntsifale mme lo tsene lo rue lefatshe le Jehofa a neng a ikanela borraalonamogologolwane ka lone.
2  O gakologelwe tsela yotlhe e Jehofa Modimo wa gago a neng a dira gore o tsamaye mo go yone dingwaga tseno tse di masome a manè mo nageng, gore a go kokobetse, a go leke gore a itse se se neng se le mo pelong ya gago, gore a o ne o tla boloka ditaelo tsa gagwe kgotsa nnyaa.
3  Ka jalo o ne a go kokobetsa a ba a dira gore o tshwarwe ke tlala mme a go fepa ka mana, a o neng o sa a itse le fa e le borrago ba neng ba sa a itse; go dira gore o itse gore motho ga a tshele ka senkgwe se le sosi mme o tshela ka lefoko lengwe le lengwe la molomo wa ga Jehofa.
4  Seaparo sa gago ga se a ka sa onalela mo go wena, le fa e le lonao lwa gago ga lo a ka lwa ruruga dingwaga tseno tse di masome a manè.
5  E bile o itse sentle ka pelo ya gago gore fela jaaka motho a otlhaya morwawe, Jehofa Modimo wa gago o ne a go otlhaya.
6  “Mme o boloke ditaelo tsa ga Jehofa Modimo wa gago ka go tsamaya mo ditseleng tsa gagwe le ka go mmoifa.
7  Gonne Jehofa Modimo wa gago o go tsenya mo lefatsheng le le molemo, lefatshe la mekgatšha e e phothoselang ya metsi, metswedi le madiba a a boteng a metsi a a tswang mo lebaleng la mokgatšha le mo kgaolong e e dithaba,
8  lefatshe la korong le barele le mefine le difeige le digaranata, lefatshe la metlhware ya leokwane le tswina ya dinotshe,
9  lefatshe le mo go lone o se kitlang o ja senkgwe ka go se tlhaela, le o se kitlang o tlhaelwa ke sepe mo go lone, lefatshe le maje a lone e leng tshipi le o tla epang kgotlho mo dithabeng tsa lone.
10  “Fa o jele o kgotshe, gape o bake Jehofa Modimo wa gago ka ntlha ya lefatshe le le molemo le a le go neileng.
11  Itise gore o se ka wa lebala Jehofa Modimo wa gago gore o se ka wa boloka ditaelo tsa gagwe le ditshwetso tsa gagwe tsa boatlhodi le melao ya gagwe e ke e go laolelang gompieno;
12  e se re kgotsa wa ja wa ikgotsofatsa, wa aga matlo a mantle mme wa nna mo go one,
13  mme motlhape wa gago le letsomane la gago la oketsega, le selefera le gouta ya go ntsifalela, le sotlhe se e leng sa gago sa ntsifala;
14  mme pelo ya gago ya tsholetsega mme ruri wa lebala Jehofa Modimo wa gago, yo o neng a go ntsha kwa lefatsheng la Egepeto, kwa ntlong ya makgoba;
15  yo o neng a dira gore o ralale naga e kgolo e e boitshegang, e e nang le dinoga tse di nang le botlhole le diphepheng le e e nang le mmu o o omeletseng o o se nang metsi; yo o neng a go ntshetsa metsi mo lefikeng le le legweka;
16  yo o neng a go fepa ka mana mo nageng, a borrago ba neng ba sa a itse, gore a go kokobetse le gore a go leke gore a tle a go direle molemo mo malatsing a gago a morago;
17  mme o bua mo pelong ya gago o re, ‘Maatla a me le thata e e tletseng ya seatla sa me e ntiretse khumo eno.’
18  Mme o gakologelwe Jehofa Modimo wa gago, ka gonne ke ene a go nayang maatla gore o dire khumo; gore o diragatse kgolagano ya gagwe e a neng a e ikanela borragomogologolwane, jaaka mo letsatsing leno.
19  “Mme go tla diragala gore fa o ka lebala Jehofa Modimo wa gago ka tsela epe mme wa sala medimo e mengwe morago o e direla e bile o e ikobela, ke naya bosupi kgatlhanong le lona gompieno gore lo tla nyelela gotlhelele.
20  Lo tla nyelela ka tsela e ditšhaba tse Jehofa a di senyang a di tlosa fa pele ga lona di nyelelang ka yone, ka gonne lo sa utlwe lentswe la ga Jehofa Modimo wa lona.
30  “Mme go tla diragala gore fa mafoko ano otlhe a go diragalela, tshegofatso le phutso, tse ke di beileng fa pele ga gago, o a buseditse mo pelong ya gago mo gare ga ditšhaba tsotlhe kwa Jehofa Modimo wa gago a go phatlalaleditseng gone,
2  mme o boetse kwa go Jehofa Modimo wa gago e bile o reeditse lentswe la gagwe kafa go sotlhe se ke se go laelang gompieno, wena le bomorwao, ka pelo yotlhe ya gago le ka moya otlhe wa gago,
3  Jehofa Modimo wa gago le ene o tla busa batshwarwa ba gago a bo a go bontsha kutlwelobotlhoko le go go phutha gape mo ditšhabeng tsotlhe kwa Jehofa Modimo wa gago a go gasamiseditseng gone.
4  Fa batho ba gago ba ba phatlaladitsweng ba ka tswa ba le kwa bofelelong jwa magodimo, Jehofa Modimo wa gago o tla go phutha koo e bile o tla go tsaya koo.
5  Ruri Jehofa Modimo wa gago o tla go tlisa mo lefatsheng le borrago ba neng ba le rua, mme o tla le rua; mme ruri o tla go direla molemo a ba a go ntsifatsa go feta borrago.
6  Jehofa Modimo wa gago o tla tshwanelwa ke go rupisa pelo ya gago le pelo ya bana ba gago, gore o rate Jehofa Modimo wa gago ka pelo yotlhe ya gago le ka moya otlhe wa gago ka ntlha ya botshelo jwa gago.
7  Mme Jehofa Modimo wa gago o tla baya maikano ano otlhe mo babeng ba gago le mo go ba ba go tlhoileng, ba ba go bogisitseng.
8  “Fa e le wena, o tla retologa o reetse lentswe la ga Jehofa o bo o dira ditaelo tsotlhe tsa gagwe tse ke di go laelang gompieno.
9  Jehofa Modimo wa gago o tla dira gore o nne le mo gontsi thata mo tirong nngwe le nngwe ya seatla ya gago, mo leungong la sebopelo sa gago le mo leungong la diruiwa tsa gago le mo leungong la mmu wa gago, mo go felelang ka katlego; ka gonne gape Jehofa o tla go itumela ka ntlha ya molemo, fela jaaka a ne a itumelela borragomogologolwane;
10  gonne o tla reetsa lentswe la ga Jehofa Modimo wa gago gore o boloke ditaelo tsa gagwe le melao ya gagwe e e kwadilweng mo bukeng eno ya molao, ka gonne o tla boela kwa go Jehofa Modimo wa gago ka pelo yotlhe ya gago le ka moya otlhe wa gago.
11  “Gonne taelo eno e ke e go laelang gompieno ga e thata go le kalo mo go wena, e bile ga e kgakala.
12  Ga e kwa magodimong, mo go ka felelang ka gore o re, ‘Ke mang yo o tla re tlhatlogelang kwa magodimong a ya go re tlela yone, gore a tle a dire gore re e utlwe gore re e dire?’
13  Le gone ga e ka kwa ntlheng e nngwe ya lewatle, mo go ka felelang ka gore o re, ‘Ke mang yo o tla re kgabaganyetsang ka kwa ntlheng e nngwe ya lewatle a ya go re tlela yone, gore a tle a mme re e utlwe gore re e dire?’
14  Gonne lefoko le gaufi thata le wena, mo molomong wa gago le mo pelong ya gago, gore o le dire.
15  “Bona, gompieno ke baya botshelo le molemo fa pele ga gago, le loso le bosula.
16  [Fa o ka reetsa ditaelo tsa ga Jehofa Modimo wa gago,] tse ke di go laelang gompieno, gore o rate Jehofa Modimo wa gago, o tsamaye mo ditseleng tsa gagwe o bo o boloke ditaelo tsa gagwe le melao ya gagwe le ditshwetso tsa gagwe tsa boatlhodi, foo o tla nna o ntse o tshela le go ntsifala, mme Jehofa Modimo wa gago o tla go segofatsa mo lefatsheng le o yang kwa go lone go ya go le rua.
17  “Mme fa pelo ya gago e fapoga mme o sa reetse, mme o faposiwa o bo o ikobela medimo e mengwe o bo o e direla,
18  ke a lo bolelela gompieno gore ruri lo tla nyelela. Ga lo kitla lo lelefatsa malatsi a lona mo lefatsheng le lo kgabaganyang Joredane go ya go le rua.
19  Ke tsaya magodimo le lefatshe jaaka basupi kgatlhanong le lona gompieno, gore ke beile botshelo le loso fa pele ga gago, tshegofatso le phutso; mme o tlhophe botshelo gore o nne o ntse o tshela, wena le bana ba gago,
20  ka go rata Jehofa Modimo wa gago, ka go reetsa lentswe la gagwe le ka go mo ngaparela; gonne ke ene botshelo jwa gago le boleele jwa malatsi a gago, gore o nne mo lefatsheng le Jehofa a neng a ikanela borragomogologolwane e bong Aborahame, Isake le Jakobe gore o tla le ba naya.”
16  “A go bolokwe kgwedi ya Abibe, mme o ketekele Jehofa Modimo wa gago tlolaganyo, ka gonne mo kgweding ya Abibe Jehofa Modimo wa gago o ne a go ntsha kwa Egepeto bosigo.
2  Mme o ntshetse Jehofa Modimo wa gago setlhabelo sa tlolaganyo, sa letsomane le sa motlhape, mo lefelong le Jehofa a tla le tlhophang gore leina la gagwe le age mo go lone.
3  O se ka wa e ja le sepe se se bedisitsweng malatsi a le supa. O e je mmogo le dikuku tse di sa bedisiwang, senkgwe sa pogisego, ka gonne o ne wa tswa kwa lefatsheng la Egepeto ka potlako, gore o gakologelwe letsatsi le o duleng kwa lefatsheng la Egepeto ka lone malatsi otlhe a botshelo jwa gago.
4  Go se ka ga bonwa sebediso sepe mo go wena mo karolong yotlhe ya gago ya naga malatsi a le supa, le gone nama epe, e o tla e ntshang setlhabelo mo maitseboeng mo letsatsing la ntlha, e se ka ya lala bosigo jotlhe go fitlha mo mosong.
5  Ga o kitla o letlelelwa go ntsha setlhabelo sa tlolaganyo mo go ope wa metse ya gago e Jehofa Modimo wa gago a e go nayang.
6  Mme kwa lefelong le Jehofa Modimo wa gago a tla le tlhophang gore leina la gagwe le age kwa go lone, o ntshe setlhabelo sa tlolaganyo kwa go lone mo maitseboeng fela fa letsatsi le phirima, ka nako e e tlhomilweng ya go tswa ga gago kwa Egepeto.
7  Mme o apeye o bo o je mo lefelong le Jehofa Modimo wa gago a tla le tlhophang, mme mo mosong o retologe o ye kwa megopeng ya gago.
8  O je dikuku tse di sa bedisiwang malatsi a le marataro; mme mo letsatsing la bosupa go tla nna le kopano e e masisi ya ga Jehofa Modimo wa gago. O se ka wa dira tiro epe.
9  “O ipalele dibeke di le supa. O tla simolola go bala dibeke di le supa go simolola ka nako ya fa sekele e tsenngwa la ntlha mo dijong tse di emeng tsa ditlhaka.
10  Morago ga moo o ketekele Jehofa Modimo wa gago moletlo wa dibeke, go ya ka tshupelo e e dirwang ka go rata ya seatla sa gago e o tla e nayang, go ya fela kafa Jehofa Modimo wa gago a ka go segofatsang ka teng.
11  Mme o ipele fa pele ga ga Jehofa Modimo wa gago, wena le morwao le morwadio le motlhanka wa gago le lelata la gago le Molefi yo o mo teng ga dikgoro tsa gago le moagi wa moeng le mosimane yo o se nang rre le motlholagadi, ba ba mo gare ga gago, mo lefelong le Jehofa Modimo wa gago a tla le tlhophang gore leina la gagwe le age mo go lone.
12  Mme o gakologelwe gore o ne wa nna motlhanka kwa Egepeto, mme o boloke melao eno o bo o e diragatse.
13  “O iketekele meletlo ya diobo malatsi a le supa fa o phutha mo seboaneng sa gago le mo segatisetsong sa gago sa leokwane le beine.
14  Mme o ipele mo nakong ya moletlo wa gago, wena le morwao le morwadio le motlhanka wa gago le lelata la gago le Molefi le moagi wa moeng le mosimane yo o se nang rre le motlholagadi, ba ba mo teng ga dikgoro tsa gago.
15  O ketekele Jehofa Modimo wa gago moletlo malatsi a le supa mo lefelong le Jehofa a tla le tlhophang, ka gonne Jehofa Modimo wa gago o tla go segofatsa mo maungong otlhe a gago le mo tirong nngwe le nngwe ya seatla sa gago, mme o ipele fela thata.
16  “Motho mongwe le mongwe wa gago wa monna a bonale fa pele ga ga Jehofa Modimo wa gago gararo ka ngwaga mo lefelong le a tla le tlhophang: mo moletlong wa dikuku tse di sa bedisiwang le mo moletlong wa dibeke le mo moletlong wa diobo, mme ope a se ka a bonala fa pele ga ga Jehofa a iphotlhere fela.
17  Mpho ya seatla sa mongwe le mongwe e lekane le tshegofatso ya ga Jehofa Modimo wa gago e a e go neileng.
18  “O itlhomele baatlhodi le badiredi mo teng ga dikgoro tsotlhe tsa gago tse Jehofa Modimo wa gago a di go nayang ka ditso tsa gago, mme ba atlhole batho ka katlholo e e siameng.
19  O se ka wa sokamisa katlholo. O se ka wa tlhaola batho kgotsa wa amogela pipamolomo, gonne pipamolomo e foufatsa matlho a ba ba botlhale e bile e sokamisa mafoko a ba ba siameng.
20  Tshiamiso—o latelele tshiamiso, gore o nne o ntse o tshela le gore ruri o rue lefatshe le Jehofa Modimo wa gago a le go nayang.
21  “O se ka wa ijalela setlhare sa mofuta ope go nna kota e e boitshepo gaufi le sebeso sa ga Jehofa Modimo wa gago se o tla se itirelang.
22  “Le gone o se ka wa itlhomela pilara e e boitshepo, selo se Jehofa Modimo wa gago a se tlhoileng eleruri.
18  “Go se ka ga nna le kabelo epe kgotsa boswa bope jo Iseraele e nang le jone jo e tla nnang jwa baperesiti, e bong Balefi, lotso lotlhe lwa ga Lefi. Ba je ditshupelo tsa ga Jehofa tse di dirwang ka molelo, le boswa jwa gagwe.
2  Ka jalo a se ka a nna le boswa bope mo gare ga bomorwarraagwe. Jehofa ke boswa jwa gagwe, fela jaaka a buile le ene.
3  “Jaanong seno se tswelele e le tshwanelo e e lebaneng baperesiti e e tswang mo bathong, mo go ba ba ntshang se se bolailweng setlhabelo, e ka ne e le poo kgotsa nku: Motho a neye moperesiti lerapo la legetla le ditlhaa le mogodu.
4  O mo neye dijo tsa gago tsa ntlha tsa ditlhaka, beine ya gago e ntšha le leokwane la gago le boboa jwa ntlha jo bo pomilweng jwa letsomane la gago.
5  Gonne ke ene yo Jehofa Modimo wa gago a mo tlhophileng mo ditsong tsotlhe tsa gago gore a eme a direle mo leineng la ga Jehofa, ene le bomorwawe, ka metlha.
6  “Mme fa go direga gore Molefi a tswe mo go mongwe wa metse ya gago ya Iseraele yotlhe, kwa a nnileng gone nakonyana, mme ka ntlha ya keletso ya moya wa gagwe a tla kwa lefelong le Jehofa a tla le tlhophang,
7  le ene a direle mo leineng la ga Jehofa Modimo wa gagwe fela jaaka bomorwarraagwe botlhe, e bong Balefi, ba ba emeng foo fa pele ga ga Jehofa.
8  A je kabelo e e lekanang, kwantle ga se a se bonang mo dilong tse a di rekisang tsa dithoto tsa bagologolwane ba gagwe.
9  “Fa o tsene mo lefatsheng le Jehofa Modimo wa gago a le go nayang, o se ka wa ithuta go dira kafa dilong tse di makgapha tsa ditšhaba tseo.
10  Go se ka ga fitlhelwa mo go wena ope yo o ralatsang morwawe kgotsa morwadie molelo, ope yo o dirisang boitseanape, yo o dirang maselamose kgotsa ope yo o batlang ditshupo dipe kgotsa moloi,
11  kgotsa yo o dirisang lefoko la maselamose go kolopa ba bangwe kgotsa ope yo o lopang kgakololo mo go yo o buang le meya kgotsa yo o dirang tiro ya go bolelela ditiragalo pele kgotsa ope yo o botsang baswi.
12  Gonne mongwe le mongwe yo o dirang dilo tseno o makgapha mo go Jehofa, mme Jehofa Modimo wa gago o ba leleka fa pele ga gago ka ntlha ya dilo tse di makgapha tseno.
13  O itshupe o se na molato mo go Jehofa Modimo wa gago.
14  “Gonne ditšhaba tseno tse o di gapelang thuo di ne di tle di reetse ba ba dirang maselamose le ba ba dirang tiro ya boitseanape; mme fa e le wena, Jehofa Modimo wa gago ga a go naya sepe se se tshwanang le seno.
15  Jehofa Modimo wa gago o tla go tsosetsa moporofeti yo o tswang mo gare ga gago, mo go bomorwarrago, yo o tshwanang le nna—lo mo reetse—
16  e le karabelo ya sotlhe se o neng wa se kopa Jehofa Modimo wa gago kwa Horebe mo letsatsing la phuthego, o re, ‘Mma ke se ka ka utlwa lefoko la ga Jehofa Modimo wa me gape, e bile mma ke se ka ka tlhola ke bona molelo o mogolo ono, gore ke se ka ka swa.’
17  Foo Jehofa a nthaya a re, ‘Ba dirile sentle ka go bua se ba se buileng.
18  Ke tla ba tsosetsa moporofeti yo o tswang mo gare ga bomorwarraabone, yo o tshwanang le wena; mme ruri ke tla tsenya mafoko a me mo molomong wa gagwe, mme o tla bua le bone sotlhe se ke tla se mo laelang.
19  Mme go tla diragala gore motho yo o se kitlang a reetsa mafoko a me a a tla a buang mo leineng la me, nna ka bonna ke tla dira gore a ikarabele.
20  “‘Le fa go ntse jalo, moporofeti yo o italetsang go bua mo leineng la me lefoko le ke sa mo laelang gore a le bue kgotsa yo o buang mo leineng la medimo e mengwe, moporofeti yoo a swe.
21  Mme fa go direga gore o bue mo pelong ya gago o re: “Re tla itse jang lefoko le Jehofa a sa le buang?”
22  fa moporofeti a bua mo leineng la ga Jehofa mme lefoko leo le bo le sa diragale kgotsa le sa nne boammaaruri, leo ke lefoko le Jehofa a sa le buang. Moporofeti o le buile ka boikgodiso. O se ka wa mo tshaba.’
17  “O se ka wa ntshetsa Jehofa Modimo wa gago setlhabelo sa poo kgotsa nku e e nang le bogole, sepe fela se se bosula; ka gonne ke selo se se makgapha mo go Jehofa Modimo wa gago.
2  “Fa go direga gore go fitlhelwe mo gare ga gago mo go mongwe wa metse ya gago e Jehofa Modimo wa gago a e go nayang monna kgotsa mosadi yo o dirang se se bosula mo matlhong a ga Jehofa Modimo wa gago mo a tlolang kgolagano ya gagwe,
3  mme a tsamaya a ya go obamela medimo e mengwe a ba a e ikobela kgotsa letsatsi kgotsa ngwedi kgotsa lesomo lotlhe la magodimo, selo se ke sa se laolelang,
4  e le se o se boleletsweng mme o se utlwile e bile o se batlisisitse thata, mme bona! selo seo se tlhomamisitswe se le boammaaruri, selo se se makgapha seno se dirilwe mo Iseraele!
5  o ntshetse monna yoo kgotsa mosadi yoo yo o dirileng selo se se bosula seno kwa ntle kwa dikgorong tsa gago, ee, monna yoo kgotsa mosadi yoo, mme o mo kgobotletse ka maje, mme a swe.
6  Yo o swang o tshwanetse go bolawa ka molomo wa basupi ba le babedi kgotsa wa basupi ba le bararo. Ga a kitla a bolawa ka molomo wa mosupi a le mongwe fela.
7  Seatla sa basupi e nne sone se tlang pele mo go ene go mmolaya, mme morago ga moo seatla sa batho botlhe; mme o tlose se se bosula mo gare ga gago.
8  “Fa go direga gore kgang ya tshwetso ya boatlhodi e bo e boitshega thata mo go wena, e go tsholotsweng madi mo go yone, e mo go yone go dirilweng kopo e e kafa molaong, kgotsa go dirilwe tiro nngwe ya thubakanyo, dikgang tse go ganetsanwang ka tsone, mo teng ga dikgoro tsa gago, o nanoge o ye kwa lefelong le Jehofa Modimo wa gago a tla le tlhophang,
9  mme o ye kwa baperesiting, e bong Balefi, le kwa go yo o tla bong a dira jaaka moatlhodi mo malatsing ao, mme o botse, mme ba tla go naya lefoko la tshwetso ya boatlhodi.
10  Mme o dire tumalanong le lefoko le ba tla le go nayang go tswa mo lefelong leo le Jehofa a tla le tlhophang; mme o nne kelotlhoko go dira kafa go sotlhe se ba se go laelang.
11  O dire tumalanong le molao o ba tla go o bontshang, le tumalanong le tshwetso ya boatlhodi e ba tla go e bolelelang. O se ka wa fapoga lefoko le ba tla le go nayang, wa ya kafa mojeng kgotsa kafa molemeng.
12  Mme motho yo o tla dirang ka boikgodiso ka go sa reetse moperesiti yo o emeng gore a direle Jehofa Modimo wa gago foo kgotsa moatlhodi, motho yoo o tshwanetse go swa; mme o tlose se se bosula mo Iseraele.
13  Mme batho botlhe ba tla utlwa ba bo ba boifa, mme ba ka se tlhole ba dira ka boikgodiso.
14  “Fa kgabagare o tsena mo lefatsheng le Jehofa Modimo wa gago a le go nayang, mme o le ruile e bile o ntse mo go lone, mme o rile, ‘Mma ke itlhomele kgosi gore e nkokamele jaaka ditšhaba tsotlhe tse di ntikologileng’;
15  ruri o tshwanetse gore o itlhomele kgosi e Jehofa Modimo wa gago a tla e tlhophang gore e go okamele. O itlhomele kgosi go tswa mo go bomorwarrago gore e go okamele. Ga o kitla o letlelelwa go itlhomela motswakwa gore a go okamele yo e seng morwarrago.
16  Fela a se ka a ikokeletsa dipitse, le fa e le go dira gore batho ba boele Egepeto gore ba oketse dipitse; ntswa Jehofa a lo reile a re, ‘Le ka motlha lo se ka lwa boela morago gape ka tsela eno.’
17  Gape a se ka a ikokeletsa basadi, gore pelo ya gagwe e se ka ya fapoga; le fa e le go ikokeletsa selefera le gouta thata.
18  Mme go tla diragala gore fa a tsaya manno a gagwe mo setulong sa bogosi jwa gagwe, a ikwalele sekaelo sa molao ono mo bukeng go tswa mo go o o tlhokometsweng ke baperesiti, ebong Balefi.
19  “Mme e nne mo go ene, mme a e bale malatsi otlhe a botshelo jwa gagwe, gore a ithute go boifa Jehofa Modimo wa gagwe gore a boloke mafoko otlhe a molao ono le melawana eno ka go e dira;
20  gore pelo ya gagwe e se ka ya ikgodisetsa bomorwarraagwe le gore a se ka a fapoga taelo a ya kafa mojeng kgotsa kafa molemeng, gore a lelefatse malatsi a gagwe mo bogosing jwa gagwe, ene le bomorwawe mo gare ga Iseraele.
9  “Utlwa wena Iseraele, gompieno o kgabaganya Joredane gore o tsene o ye go gapela ditšhaba tse dikgolo le tse di thata go go feta thuo, metse e megolo le e e sireletsegileng go fitlha kwa magodimong,
2  setšhaba sa batho ba bagolo ba baleele, bomorwa Baanake, ba o itsileng ka bone e bile o utlwile go twe, ‘Ke mang yo o ka emang a nitame fa pele ga bomorwa Anake?’
3  Mme o itse sentle gompieno gore Jehofa Modimo wa gago o kgabaganya fa pele ga gago. Ke molelo o o lailang. O tla ba nyeletsa, e bile ene ka boene o tla ba fenya fa pele ga gago; mme o ba gapele thuo o bo o ba senye ka bonako, fela jaaka Jehofa a buile le wena.
4  “O se ka wa bua seno mo pelong ya gago fa Jehofa Modimo wa gago a ba kgorometsa a ba ntsha fa pele ga gago o re, ‘E ne e le ka ntlha ya tshiamo ya me go bo Jehofa a ntlisitse go tla go rua lefatshe leno,’ fa tota e le ka ntlha ya boikepo jwa ditšhaba tseno go bo Jehofa a di leleka fa pele ga gago.
5  Ga se ka ntlha ya tshiamo ya gago kgotsa ka ntlha ya go thokgama ga pelo ya gago go bo o tsena o ya go rua lefatshe la bone; mme tota, ke ka ntlha ya boikepo jwa ditšhaba tseno go bo Jehofa Modimo wa gago a di leleka fa pele ga gago, le gore go diragadiwe lefoko le Jehofa a neng a le ikanela borragomogologolwane, e bong Aborahame, Isake le Jakobe.
6  Mme o itse gore ga se ka ntlha ya tshiamo ya gago go bo Jehofa Modimo wa gago a go naya lefatshe le le molemo leno gore o le rue; gonne o setšhaba se se thamoethata.
7  “Gakologelwa: O se ka wa lebala kafa o galefisitseng Jehofa Modimo wa gago ka gone kwa nageng. Go simolola ka letsatsi le o duleng kwa lefatsheng la Egepeto ka lone go fitlha lo tla mo lefelong leno lo ntse lo itshwara ka go tsuologela Jehofa.
8  Le eleng kwa Horeba lo ne lwa galefisa Jehofa mo Jehofa a neng a lo tukela bogale mme a batla a lo nyeletsa.
9  Fa ke ne ke tlhatloga thaba ke ya go amogela dikwalelo tsa leje, dikwalelo tsa kgolagano e Jehofa a neng a e dirile le lona, mme ka nna mo thabeng malatsi a le masome a manè le masigo a le masome a manè, (ke ne ka se ka ka ja senkgwe le fa e le go nwa metsi,)
10  foo Jehofa a nnaya dikwalelo tse pedi tsa leje tse di kwadilweng ka monwana wa Modimo; mme mo go tsone go ne go na le mafoko otlhe a Jehofa a neng a a buile le lona mo thabeng go tswa mo gare ga molelo mo letsatsing la phuthego.
11  Mme ga diragala gore kwa bokhutlong jwa malatsi a le masome a manè le masigo a le masome a manè Jehofa a nnaya dikwalelo tse pedi tsa leje, dikwalelo tsa kgolagano;
12  mme Jehofa a nthaya a re, ‘Nanoga, fologa fano ka bonako, gonne batho ba gago ba o neng wa ba ntsha kwa Egepeto ba sentse. Ba fapogile ka bonako mo tseleng e ke neng ka ba e laolela. Ba itiretse setshwantsho se se thetsweng.’
13  Mme Jehofa a tswelela a nthaya a re, ‘Ke bone setšhaba seno, mme bona! ke setšhaba se se thamoethata.
14  Ntlogele ke se nyeletse mme ke phimole leina la sone kafa tlase ga magodimo, mme mma ke go dire setšhaba se se thata go feta le se se nang le batho ba bantsi go ba feta.’
15  “Morago ga moo ka retologa ka fologa thaba, fa thaba e ne e tuka molelo; mme dikwalelo tse pedi tsa kgolagano tsa bo di le mo diatleng tsa me tsoopedi.
16  Foo ka leba, mme bona, lo ne lo leofetse Jehofa Modimo wa lona! Lo ne lo itiretse namane e e thetsweng. Lo ne lo fapogile ka bonako mo tseleng e Jehofa a neng a e lo laoletse.
17  Foo ka tshwara dikwalelo tse pedi ka di latlhela kwa tlase go tswa mo diatleng tsa me tsoopedi ka di tšhwetlakanya fa pele ga matlho a lona.
18  Mme ka obama fa pele ga ga Jehofa, jaaka la ntlha, malatsi a le masome a manè le masigo a le masome a manè. Ke ne ka se ka ka ja senkgwe le fa e le go nwa metsi, ka ntlha ya boleo jotlhe jwa lona jo lo neng lo bo dirile ka go dira bosula mo matlhong a ga Jehofa gore lo mo kgopise.
19  Gonne ke ne ke boifa ka ntlha ya bogale jo bo tukang jo Jehofa a neng a lo galefetse ka jone mo a neng a batla a lo nyeletsa. Le fa go ntse jalo, Jehofa o ne a ntheetsa le ka nako eo.
20  “Jehofa o ne a tukela le Arone bogale mo a neng a batla a mo nyeletsa; mme ka kokotlelela le Arone ka nako eo.
21  Mme boleo jwa lona jo lo neng lo bo dirile, namane, ke ne ka e tsaya, ka e fisa mo molelong ka ba ka e thubaganya, ke e sila thata go fitlha e nna boleta jaaka lorole; morago ga moo ka latlhela lorole lwa yone mo molatswaneng o o phothoselang o o neng o fologa mo thabeng.
22  “Mo godimo ga moo, lo ne lwa galefisa Jehofa kwa Tabera le kwa Mase le kwa Kiberothe-hataafa.
23  Mme fa Jehofa a ne a lo ntsha kwa Kadeshe-barenea, a re, ‘Nanogang lo ye go rua lefatshe le ke tla le lo nayang!’ foo lo ne lwa itshwara ka go tsuologela taelo ya ga Jehofa Modimo wa lona, lo ne lwa se ka lwa supa tumelo mo go ene le fa e le go reetsa lentswe la gagwe.
24  Lo itshupile lo na le boitshwaro jwa botsuolodi mo go Jehofa go simolola ka letsatsi le ke lo itsileng ka lone.
25  “Ka jalo ka nna ka ikoba fa pele ga ga Jehofa malatsi a le masome a manè le masigo a le masome a manè, gonne ke ne ka ikoba jalo ka gonne Jehofa a ne a bua ka go lo nyeletsa.
26  Mme ka simolola go kokotlela Jehofa ke re, ‘Ao tlhe Morena Molaodimogolo Jehofa, o se ka wa senya batho ba gago, le eleng thuo ya gago ka namana, ba o neng wa ba golola ka bogolo jwa gago, ba o neng wa ba ntsha kwa Egepeto ka seatla se se nonofileng.
27  Gakologelwa batlhanka ba gago Aborahame, Isake le Jakobe. O se ka wa lebisa sefatlhego sa gago kwa go kgwaralaleng ga batho bano le boikepo jwa bone le boleo jwa bone,
28  e se re kgotsa lefatshe le o neng wa re ntsha kwa go lone la re: “Ka gonne Jehofa a ne a sa kgone go ba tsenya kwa lefatsheng le a neng a le ba solofeditse, le ka gonne a ne a ba tlhoile o ne a ba ntsha gore a tle go ba bolaela mo nageng.”
29  Le bone ke batho ba gago le thuo ya gago ka namana e o neng wa e ntsha ka maatla a gago a magolo le ka lebogo la gago le le otlologileng.’
28  “Mme go tla diragala gore ruri fa o reetsa lentswe la ga Jehofa Modimo wa gago ka go nna kelotlhoko go dira ditaelo tsotlhe tsa gagwe tse ke di go laelang gompieno, Jehofa Modimo wa gago le ene o tla go baya kwa godimo ga ditšhaba tse dingwe tsotlhe tsa lefatshe.
2  Mme ditshegofatso tseno tsotlhe di tla go tlela di bo di go wela ka tshoganyetso, ka gonne o nna o reetsa lentswe la ga Jehofa Modimo wa gago:
3  “O tla segofala mo motseng, e bile o tla segofala mo tshimong.
4  “Leungo la sebopelo sa gago le tla segofala le leungo la mmu wa gago le leungo la phologolo ya gago e o e ruileng, dinamane tsa gago le lotsalo lwa letsomane la gago.
5  “Seroto sa gago se tla segofala le mogopo wa gago wa go dubela.
6  “O tla segofala fa o tsena, e bile o tla segofala fa o tswa.
7  “Jehofa o tla dira gore baba ba gago ba ba go tsogologelang ba fenngwe fa pele ga gago. Ba tla go tsogologela ba tswela kwa go wena ka tsela e le nngwe, mme ba tla tshaba fa pele ga gago ka ditsela di le supa.
8  Jehofa o tla go laolela tshegofatso mo mabolokelong a dilwana tsa gago le mo tirong nngwe le nngwe ya gago, mme ruri o tla go segofatsa mo lefatsheng le Jehofa Modimo wa gago a le go nayang.
9  Jehofa o tla go itlhomela jaaka setšhaba se se boitshepo, fela jaaka a ne a go ikanela, ka gonne o tswelela o boloka ditaelo tsa ga Jehofa Modimo wa gago, mme o tsamaile mo ditseleng tsa gagwe.
10  Mme ditšhaba tsotlhe tsa lefatshe di tla tshwanelwa ke go bona gore leina la ga Jehofa le bidiwa mo go wena, mme ruri di tla go boifa.
11  “Gape Jehofa o tla dira gore ruri o penologe ka katlego mo leungong la sebopelo sa gago le leungo la diruiwa tsa gago le leungo la mmu wa gago, mo lefatsheng le Jehofa a neng a ikanela borragomogologolwane gore o tla le go naya.
12  Jehofa o tla go bulela ntlo ya gagwe e e molemo ya polokelo, e leng magodimo, go tlisa pula mo lefatsheng la gago ka paka ya yone le go segofatsa tiro nngwe le nngwe ya seatla sa gago; mme ruri o tla adima ditšhaba di le dintsi, fa wena ka bowena o se kitla o tsaya ka kadimo.
13  Ruri Jehofa o tla go baya kwa tlhogong e seng kwa mogatleng; mme o tla nna fela kwa godimo, ga o kitla o nna kwa tlase, ka gonne o nna o utlwa ditaelo tsa ga Jehofa Modimo wa gago, tse gompieno ke go laelang gore o di boloke o bo o di dire.
14  Mme o se ka wa fapoga mafoko otlhe a ke a go a laelang gompieno, o ya kafa mojeng kgotsa kafa molemeng, o sala medimo e mengwe morago gore o e direle.
15  “Mme go tla diragala gore fa o sa reetse lentswe la ga Jehofa Modimo wa gago ka go tlhokomela gore o dira ditaelo tsotlhe tsa gagwe le melao ya gagwe e ke e go laelang gompieno, diphutso tseno tsotlhe di tla go tlela di bo di go wela ka tshoganyetso:
16  “O tla hutsega mo motseng, e bile o tla hutsega mo tshimong.
17  “Seroto sa gago se tla hutsega le mogopo wa gago wa go dubela.
18  “Leungo la sebopelo sa gago le tla hutsega le leungo la mmu wa gago, dinamane tsa gago le lotsalo lwa letsomane la gago.
19  “O tla hutsega fa o tsena, e bile o tla hutsega fa o tswa.
20  “Jehofa o tla go tlisetsa phutso, tlhakatlhakano le kgalemo mo tirong nngwe le nngwe ya gago e o lekang go e dira, go fitlha o nyeleditswe e bile o nyeletse ka bonako, ka ntlha ya bosula jwa ditiro tsa gago ka gonne o ntlogetse.
21  Jehofa o tla dira gore bolwetse jwa leroborobo bo go ngaparele go fitlha a go fedisitse mo lefatsheng le o yang kwa go lone go ya go le rua.
22  Jehofa o tla go itaya ka bolwetse jwa lohuba le letshoroma le le fisang le go ruruga le mogote wa letshoroma le tšhaka le go tshubiwa ke phefo le mouta, mme di tla go latelela go fitlha o nyelela.
23  Loapi lo lo kwa godimo ga tlhogo ya gago lo tla fetoga kgotlho, mme lefatshe le le fa tlase ga gago le tla fetoga tshipi.
24  Jehofa o tla tlisa loupa le lorole e le pula ya lefatshe la gago. E tla tla mo go wena e tswa magodimong go fitlha o nyeleditswe.
25  Jehofa o tla dira gore o fenngwe fa pele ga baba ba gago. O tla ba tsogologela o tswela kwa go bone ka tsela e le nngwe, mme o tla tshaba fa pele ga bone ka ditsela di le supa; o tla nna selo se se tshosang mo magosing otlhe a lefatshe.
26  Setopo sa gago se tla nna dijo tsa sebopiwa sengwe le sengwe se se fofang sa magodimo le tsa sebatana, go se na ope yo o di tshosang.
27  “Jehofa o tla go itaya ka ditlhagala tsa Egepeto le go ruruga ga ditshika tsa marago le motshweetshwee le go swatoga ga letlalo, tse di se kitlang di fola mo go wena.
28  Jehofa o tla go itaya ka botsenwa le go latlhegelwa ke pono le kakabalo ya pelo.
29  Mme ruri o tla nna yo o apaapang go le sethoboloko, fela jaaka motho yo o foufetseng a apaapa go le letobo, ga o kitla o atlegisa ditsela tsa gago; mme o tla fetoga yo o tsiediwang ka metlha le yo o thukuthiwang, go se na ope yo o go bolokang.
30  O tla beelela mosadi, mme monna yo mongwe o tla mmetelela. O tla aga ntlo, mme ga o kitla o nna mo go yone. O tla jala tshimo ya mofine, mme ga o kitla o simolola go e dirisa.
31  Poo ya gago e tla tlhabelwa foo fa pele ga matlho a gago—mme ga o kitla o ja sepe sa yone. Esele ya gago e tla tsewa ka go thukuthiwa fa pele ga sefatlhego sa gago—mme ga e kitla e boela mo go wena. Dinku tsa gago di tla newa baba ba gago—mme ga o kitla o nna le mmoloki ope.
32  Bomorwao le bomorwadio ba tla newa batho ba bangwe matlho a gago a lebile e bile a ba tlhologelelwa ka metlha—mme diatla tsa gago di tla bo di se na maatla.
33  Maungo a lefatshe la gago le matsapa otlhe a gago a tla jewa ke setšhaba se o sa se itseng; mme o tla fetoga yo o tsiediwang fela le yo o gatelelwang ka metlha.
34  O tla tsentshiwa ke pono e matlho a gago a tla e bonang.
35  “Jehofa o tla go itaya ka ditlhagala tse di kotsi mo mangoleng ka bobedi le mo maotong ka bobedi, tse di se kitlang di fola mo go wena, go simolola mo patong ya lonao lwa gago go fitlha kwa phogong ya tlhogo ya gago.
36  Jehofa o tla gwantisetsa wena le kgosi ya gago e o tla e tlhomang gore e go okamele, a lo gwantisetsa kwa setšhabeng se o sa se itseng, wena le fa e le borragomogologolwane; mme koo o tla tshwanelwa ke go direla medimo e mengwe, ya logong le ya leje.
37  Mme o tla nna selo sa go akabalelwa, polelo ya seane le kgobo mo ditšhabeng tsotlhe tse Jehofa a tla go isang kwa go tsone.
38  “O tla isa peo e ntsi kwa tshimong, mme o tla phutha go le gonnye, ka gonne tsie e tla go laila.
39  O tla jala masimo a mofine o bo o a baakanya, ga o kitla o nwa beine epe le fa e le go phutha sepe, ka gonne seboko se tla o ja.
40  O tla nna le ditlhare tsa motlhware mo karolong yotlhe ya gago ya naga, mme ga o kitla o itshasa leokwane lepe, ka gonne matlhware a gago a tla tlhotlhorega.
41  O tla tshola bana ba basimane le bana ba basetsana, mme ga ba kitla ba tswelela e le ba gago, ka gonne ba tla tswa ba ya botshwarwa.
42  Ditshenekegi tse di nyeulang di tla rua ditlhare tsotlhe tsa gago le maungo a lefatshe la gago.
43  Moagi wa moeng yo o mo gare ga gago o tla nna a ntse a tlhatlogela kwa godimo ga gago, fa wena—o tla nna o ntse o fologela kwa tlase.
44  E tla nna ene yo a go adimang, fa wena—o se kitla o mo adima. O tla nna tlhogo, fa wena—o tla nna mogatla.
45  “Mme diphutso tseno tsotlhe di tla go tlela di go latelela di bo di go wela ka tshoganyetso go fitlha o nyeleditswe, ka gonne o ne wa se ka wa reetsa lentswe la ga Jehofa Modimo wa gago ka go boloka ditaelo tsa gagwe le melao ya gagwe e a e go laetseng.
46  Mme di tla tswelela di le mo go wena le mo baneng ba gago e le sesupo le kgakgamatso ka bosakhutleng,
47  ka ntlha ya gore o ne wa se ka wa direla Jehofa Modimo wa gago ka boipelo le ka go ipela ga pelo ka ntlha ya letlotlo la sengwe le sengwe.
48  Mme baba ba gago ba Jehofa a tla ba romelang kgatlhanong le wena o tla tshwanelwa ke go ba direla ka tlala le lenyora le bosaikategang le go tlhoka sengwe le sengwe; mme ruri o tla baya jokwe ya tshipi mo molaleng wa gago go fitlha a go nyeleditse.
49  “Jehofa o tla dira gore setšhaba se se kgakala se go tsogologele, go tswa bofelelong jwa lefatshe, fela jaaka ntsu e tlhasela, setšhaba se o se kitlang o tlhaloganya loleme lwa sone,
50  setšhaba se se nang le sefatlhego se bogale bo tshabegang, seo se se kitlang se tlhaola monnamogolo kgotsa se bontsha lekawana kutlwelobotlhoko.
51  Mme ruri ba tla ja leungo la diruiwa tsa gago le maungo a lefatshe la gago go fitlha o nyeleditswe, e bile ga ba kitla ba go sadisetsa dijo dipe tsa ditlhaka, beine e ntšha kgotsa leokwane, dinamane tsa gago kgotsa lotsalo lwa letsomane la gago go fitlha ba go sentse.
52  Mme ruri ba tla go dikanyetsa mo teng ga dikgoro tsotlhe tsa gago go fitlha dipota tsa gago tse di kwa godimo tse di sireletsegileng tse o di ikantseng di wa mo lefatsheng lotlhe la gago, ee, ba tla go dikanyetsa mo teng ga dikgoro tsotlhe tsa gago mo lefatsheng lotlhe la gago, le Jehofa Modimo wa gago a le go neileng.
53  Foo o tla tshwanelwa ke go ja leungo la sebopelo sa gago, nama ya bomorwao le bomorwadio, ba Jehofa Modimo wa gago a ba go neileng, ka ntlha ya bothata le pitlagano tse mmaba wa gago a tla go pitlaganyang ka tsone.
54  “Fa e le monna yo o bokoa thata le yo o tlekeetso mo gare ga gago, leitlho la gagwe le tla sekamela kwa bosuleng mo go morwarraagwe le mosadi wa gagwe yo a mo ratang le ba ba setseng ba bomorwawe ba ba mo saletseng,
55  gore a se ka a naya ope wa bone epe ya nama ya bomorwawe e a tla e jang, ka gonne a se na sepe gotlhelele se se mo saletseng ka ntlha ya bothata le pitlagano e mmaba wa gago a tla go pitlaganyang ka yone mo teng ga dikgoro tsotlhe tsa gago.
56  Fa e le mosadi yo o bokoa thata le yo o tlekeetso mo gare ga gago yo o iseng a ke a leke go baya pato ya lonao lwa gagwe mo lefatsheng ka ntlha ya mokgwa wa go itlekeetsa ka ntlha ya bokoa, leitlho la gagwe le tla sekamela kwa bosuleng go monna wa gagwe yo a mo ratang le morwawe le morwadie,
57  le eleng go motlhana wa gagwe o o tswang fa gare ga maoto a gagwe le go morwawe yo a mo tshotseng, ka gonne o tla ba ja mo sephiring ka ntlha ya go tlhoka sengwe le sengwe ka ntlha ya bothata le pitlagano e mmaba wa gago a tla go pitlaganyang ka yone mo teng ga dikgoro tsa gago.
58  “Fa e le gore ga o kitla o tlhokomela go diragatsa mafoko otlhe a molao ono a a kwadilweng mo bukeng eno gore o boife leina leno le le galalelang le le le boitshegang, e leng Jehofa, Modimo wa gago,
59  Jehofa le ene o tla dira gore dipetso tsa gago le dipetso tsa bana ba gago di nne botlhoko thata, dipetso tse dikgolo tse di nnang lobaka lo loleele, le malwetse a a kotsi a a nnang lobaka lo loleele.
60  Mme ruri o tla busetsa malwetse otlhe a Egepeto mo go wena a o neng o a tshaba, mme a tla go ngaparela.
61  Gape, bolwetse bope le sebetso sepe se se sa kwalwang mo bukeng ya molao ono, Jehofa o tla di go tlisetsa go fitlha o nyeleditswe.
62  Mme ruri lo tla tlogelwa ka palo e potlana thata, le mororo lo setse lo tshwana le dinaledi tsa magodimo ka bontsi jwa lona, ka gonne o ne wa se ka wa reetsa lentswe la ga Jehofa Modimo wa gago.
63  “Mme go tla diragala gore fela jaaka Jehofa a ne a itumela ka ntlha ya lona gore a lo direle molemo le go lo ntsifatsa, jalo Jehofa o tla itumela ka ntlha ya lona gore a lo senye le go lo nyeletsa; mme lo tla kumolwa mo lefatsheng le lo yang kwa go lone go ya go le rua.
64  “Mme Jehofa o tla go gasamisa mo ditšhabeng tsotlhe go tswa ntlheng e nngwe ya lefatshe go ya ntlheng e nngwe ya lefatshe, mme koo o tla tshwanelwa ke go direla medimo e mengwe e o sa e itseng, wena le fa e le borragomogologolwane, logong le leje.
65  Mme ga o kitla o nna le boiketlo mo gare ga ditšhaba tseo, le gone ga go kitla go nna le lefelo lepe la boikhutso la pato ya lonao lwa gago; mme gone koo ruri Jehofa o tla go naya pelo e e roromang le matlho a a bokoa le moya o o itlhobogileng.
66  Mme botshelo jwa gago bo tla nna mo kotsing e kgolo go gaisa e bile bo tla nna mo letshogong bosigo le motshegare, mme ga o kitla o tlhomamisega kaga botshelo jwa gago.
67  Mo mosong o tla re, ‘Fa go ka bo go ne go le maitseboa!’ mme mo maitseboeng o tla re, ‘Fa go ka bo go ne go le moso!’ ka ntlha ya go boifa ga pelo ya gago e o tla nnang mo poifong ka yone le ka ntlha ya pono ya matlho a gago e o tla e bonang.
68  Mme Jehofa o tla go busetsa kwa Egepeto ka dikepe ka tsela e ke neng ka go bolelela ka yone ka re, ‘Ga o kitla o e bona gape,’ mme lo tla tshwanelwa ke go ithekisa mo babeng ba lona koo go nna batlhanka le malata, mme ga go kitla go nna le yo o rekang.”
27  Mme Moshe mmogo le banna ba bagolwane ba Iseraele ba tswelela go laela batho, ba re: “Go bolokwe taelo nngwe le nngwe e ke lo e laelang gompieno.
2  Mme go tla diragala gore mo letsatsing le lo kgabaganyang Joredane ka lone lo tsena mo lefatsheng le Jehofa Modimo wa gago a le go nayang, o itlhomele maje a magolo o bo o a tshasa kalaka.
3  Mme o kwale mafoko otlhe a molao ono mo go one fa o kgabagantse, gore o tsene mo lefatsheng le Jehofa Modimo wa gago a le go nayang, lefatshe le le elang mashi le tswina ya dinotshe, go ya ka se Jehofa Modimo wa borragomogologolwane a se buileng le wena.
4  Mme go tla diragala gore fa lo kgabagantse Joredane, lo tlhome maje ano, fela jaaka ke lo laela gompieno, mo Thabeng ya Ebale, mme o a tshase kalaka.
5  Gape o agele Jehofa Modimo wa gago sebeso gone, sebeso sa maje. O se ka wa dirisa sedirisiwa sa tshipi mo go one.
6  O age sebeso sa ga Jehofa Modimo wa gago ka maje a a feletseng, o bo o isetsa Jehofa Modimo wa gago ditshupelo tse di fisiwang mo go sone.
7  O ntshe ditlhabelo tsa kabalano o bo o di jela gone moo, mme o ipele fa pele ga ga Jehofa Modimo wa gago.
8  O kwale mafoko otlhe a molao ono mo majeng ao, o a dira gore a bonale sentle.”
9  Foo Moshe le baperesiti, e bong Balefi, ba bua le Iseraele yotlhe, ba re: “Didimala mme o reetse, wena Iseraele. Mo letsatsing leno o fetogile setšhaba sa ga Jehofa Modimo wa gago.
10  Mme o reetse lentswe la ga Jehofa Modimo wa gago o bo o diragatse ditaelo tsa gagwe le melao ya gagwe, e ke e go laelang gompieno.”
11  Mme Moshe a tswelela a laela batho mo letsatsing leo, a re:
12  “Ba ba latelang ke ba ba tla emang gore ba segofatse batho mo Thabeng ya Gerisime fa lo kgabagantse Joredane: Simeone le Lefi le Juda le Isakare le Josefa le Benjamine.
13  Mme ba ba latelang ke ba ba tla emang gore ba hutse mo Thabeng ya Ebale: Rubene, Gada le Ashera le Sebulone, Dana le Nafetali.
14  Mme Balefi ba arabe ba bue ka lentswe le le kwa godimo le motho mongwe le mongwe wa Iseraele ba re:
15  “‘Go hutsegile motho yo o dirang setshwantsho se se setilweng kgotsa setshwantsho se se thetsweng, selo se se makgapha mo go Jehofa, tiro ya diatla tsa motho yo o dirang ka logong le tshipi, yo o se beileng mo lefelong le le fitlhegileng.’ (Mme batho botlhe ba arabe ba re, ‘Amen!’)
16  “‘Go hutsegile yo o tshwarang rraagwe kgotsa mmaagwe ka lenyatso.’ (Mme batho botlhe ba re, ‘Amen!’)
17  “‘Go hutsegile yo o busetsang letshwao la molelwane wa mongwe ka ene kwa morago.’ (Mme batho botlhe ba re, ‘Amen!’)
18  “‘Go hutsegile yo o dirang gore sefofu se timele mo tseleng.’ (Mme batho botlhe ba re, ‘Amen!’)
19  “‘Go hutsegile yo o sokamisang katlholo ya moagi wa moeng, mosimane yo o se nang rre le motlholagadi.’ (Mme batho botlhe ba re, ‘Amen!’)
20  “‘Go hutsegile yo o lalang le mosadi wa ga rraagwe, ka gonne o bipolotse ntlha ya seaparo sa ga rraagwe.’ (Mme batho botlhe ba re, ‘Amen!’)
21  “‘Go hutsegile yo o lalang le phologolo epe fela.’ (Mme batho botlhe ba re, ‘Amen!’)
22  “‘Go hutsegile yo o lalang le kgaitsadie, morwadia rraagwe kgotsa morwadia mmaagwe.’ (Mme batho botlhe ba re, ‘Amen!’)
23  “‘Go hutsegile yo o lalang le mogogwadiagwe wa mosadi.’ (Mme batho botlhe ba re, ‘Amen!’)
24  “‘Go hutsegile yo o itayang mongwe ka ene a le mo lefelong la go iphitlha gore a bo a swe.’ (Mme batho botlhe ba re, ‘Amen!’)
25  “‘Go hutsegile yo o amogelang pipamolomo gore a iteye moya gore o bo o swe, e le madi a a se nang molato.’ (Mme batho botlhe ba re, ‘Amen!’)
26  “‘Go hutsegile yo o se kitlang a utlwa mafoko a molao ono ka go a diragatsa.’ (Mme batho botlhe ba re, ‘Amen!’)
7  “Fa la bofelo Jehofa Modimo wa gago a go tsenya mo lefatsheng le o yang kwa go lone go ya go le rua, gape o tla tlosa ditšhaba tse di nang le batho ba bantsi fa pele ga gago, Bahite le Bagiregashe le Baamore le Bakanana le Baperise le Bahife le Bajebuse, ditšhaba di le supa tse di nang le batho ba bantsi thata le ba ba thata go go feta.
2  Mme Jehofa Modimo wa gago o tla go ba tlogelela, mme o ba fenye. Ruri o ba senye. O se ka wa dira kgolagano epe le bone le fa e le go ba bontsha kutlwelobotlhoko epe.
3  O se ka wa dira kgolagano epe ya lenyalo le bone. O se ka wa naya morwaabone morwadio, e bile o se ka wa tseela morwao morwadiabone.
4  Gonne o tla faposa morwao mo go ntshaleng morago, mme ba tla direla medimo e mengwe; mme ruri bogale jwa ga Jehofa bo tla lo tukela, mme o tla go nyeletsa ka bonako.
5  “Kafa letlhakoreng le lengwe, seno ke se lo tshwanetseng lwa se ba dira: Lo rutle dibeso tsa bone, lo thube dipilara tsa bone tse di boitshepo, lo reme dikota tsa bone tse di boitshepo, mme ditshwantsho tsa bone tse di betlilweng lo di fise ka molelo.
6  Gonne o setšhaba se se boitshepo mo go Jehofa Modimo wa gago. Jehofa Modimo wa gago o tlhophile wena gore o nne setšhaba sa gagwe, thuo e e kgethegileng, mo ditšhabeng tsotlhe tse di mo godimo ga lefatshe.
7  “E ne e se ka ntlha ya go bo lo le bantsi go feta ditšhaba tsotlhe go bo Jehofa a ne a lo rata gore a bo a lo tlhophe, gonne lo ne lo le babotlana thata mo ditšhabeng tsotlhe.
8  Mme e ne e le ka ntlha ya go bo Jehofa a ne a lo rata, le ka ntlha ya go boloka ga gagwe maikano a a neng a a ikanela borraalonamogologolwane, go bo Jehofa a ne a lo ntsha ka seatla se se nonofileng, gore a go golole mo ntlong ya makgoba, mo seatleng sa ga Faro kgosi ya Egepeto.
9  Mme o itse sentle gore Jehofa Modimo wa gago ke Modimo wa boammaaruri, Modimo yo o boikanyego, yo o bolokang kgolagano le bopelonomi jwa lorato mo go ba ba mo ratang le ba ba bolokang ditaelo tsa gagwe mo dikokomaneng di le sekete,
10  mme o duela yo a mo tlhoileng ka go mo senya fa pele ga sefatlhego sa gagwe. Ga a kitla a okaoka ka yo a mo tlhoileng; o tla mo duela fa pele ga sefatlhego sa gagwe.
11  Mme o boloke taelo le melao le ditshwetso tsa boatlhodi tse ke di go laelang gompieno ka go di dira.
12  “Mme go tla diragala gore, ka gonne lo tswelela lo reetsa ditshwetso tseno tsa boatlhodi lo di boloka e bile lo di diragatsa, Jehofa Modimo wa gago o tla boloka kgolagano le bopelonomi jwa lorato ka ga gago tse a neng a ikanela borragomogologolwane ka tsone.
13  Mme ruri o tla go rata a bo a go segofatsa a go ntsifatsa a bo a segofatsa leungo la sebopelo sa gago le leungo la mmu wa gago, dijo tsa gago tsa ditlhaka le beine ya gago e ntšha le leokwane la gago, dinamane tsa gago le lotsalo lwa letsomane la gago, mo lefatsheng le a neng a ikanela borragomogologolwane gore o tla le go naya.
14  O tla nna yo o segofaditsweng go gaisa ditšhaba tsotlhe. Ga go kitla go nna le monna kgotsa mosadi mo go wena yo o se nang bana, le fa e le mo gare ga diruiwa tsa gago.
15  Mme ruri Jehofa o tla tlosa pobolo nngwe le nngwe mo go wena; mme fa e le malwetse otlhe a a bosula a Egepeto a o a itsileng, ga a kitla a a go tlisetsa, mme o tla a tlisetsa botlhe ba ba go tlhoileng.
16  Mme o laile ditšhaba tsotlhe tse Jehofa Modimo wa gago a di go nayang. Leitlho la gago le se ka la di utlwela botlhoko; gape o se ka wa direla medimo ya tsone, ka gonne seo e tla nna seru mo go wena.
17  “Fa go direga gore o bue mo pelong ya gago o re, ‘Ditšhaba tseno di na le batho ba bantsi thata go mpheta. Ke tla kgona jang go di leleka?’
18  o se ka wa di boifa. O tlhomamise gore o gakologelwa se Jehofa Modimo wa gago a se dirileng Faro le Egepeto yotlhe,
19  bosupi jo bogolo jo matlho a gago a neng a bo bona, le ditshupo le dikgakgamatso le seatla se se nonofileng le lebogo le le otlolotsweng le Jehofa Modimo wa gago a neng a go ntsha ka lone. Ke yone tsela e Jehofa Modimo wa gago a tla dirang ditšhaba tsotlhe ka yone tse o boifang fa pele ga tsone.
20  Gape Jehofa Modimo wa gago o tla ba romelela boikutlo jwa go kotlomana pelo, go fitlha ba ba neng ba tlogetswe le ba ba neng ba go iphitlhetse ba nyelela.
21  O se ka wa garoga pelo ka ntlha ya bone, gonne Jehofa Modimo wa gago o mo gare ga gago, Modimo yo mogolo le yo o boitshegang.
22  “Mme Jehofa Modimo wa gago o tla kgorometsa ditšhaba tseno a di tlosa fa pele ga gago ka bonya ka bonya. Ga o kitla o letlelelwa go di fetsa ka bonako, e se re kgotsa dibatana tsa naga tsa go ntsifalela.
23  Mme Jehofa Modimo wa gago o tla di go tlogelela a bo a di falatsa ka phalatso e kgolo, go fitlha di nyeleditswe.
24  Mme o tla tsenya dikgosi tsa tsone mo seatleng sa gago, mme o senye maina a tsone kafa tlase ga magodimo. Ga go na ope yo o tla emang a nonofile kgatlhanong le wena, go fitlha o ba fedisitse.
25  Lo fise ditshwantsho tse di betlilweng tsa medimo ya bone mo molelong. O se ka wa eletsa selefera le gouta e e mo go tsone, le fa e le go e itseela, e se re kgotsa ya go tshwara jaaka seru; gonne ke selo se se makgapha mo go Jehofa Modimo wa gago.
26  O se ka wa tlisa selo se se makgapha mo ntlong ya gago mme wa tshwanelwa ke go senngwa fela jaaka sone. O se ile fela thata o bo o se tlhoe gotlhelele,  ka gonne se tshwanetse go senngwa.
34  Foo Moshe a tlhatloga a tswa mo mabaleng a a sekaka a Moabe a ya mo Thabeng ya Nebo, kwa godimo ga Pisega, e e lebileng Jeriko. Mme Jehofa a mmontsha lefatshe lotlhe, Gileade go ya go fitlha kwa Dana,
2  le Nafetali yotlhe le lefatshe la ga Eferaime le Manase le lefatshe lotlhe la Juda go ya go fitlha kwa lewatleng le le kafa bophirima,
3  le Negebe le Kgaolo, lebala la mokgatšha la Jeriko, motse wa ditlhare tsa mokolane, go ya go fitlha kwa Soare.
4  Mme Jehofa a mo raya a re: “Leno ke lone lefatshe le ke le ikanetseng Aborahame, Isake le Jakobe, ka re, ‘Ke tla le naya losika lwa gago.’ Ke dirile gore o le bone ka matlho a gago, e re ka o se kitla o kgabaganyetsa gone.”
5  Morago ga moo Moshe motlhanka wa ga Jehofa a swela foo mo lefatsheng la Moabe ka taelo ya ga Jehofa.
6  Mme a mo fitlha mo mokgatšheng mo lefatsheng la Moabe fa pele ga Bethe-peore, ga go na ope yo o itseng phupu ya gagwe go tla go fitlha mo letsatsing leno.
7  Moshe o ne a na le dingwaga di le lekgolo le masome a mabedi fa a swa. Leitlho la gagwe le ne le sa nna letobo, le nonofo ya gagwe ya botlhaga e ne e sa fela.
8  Mme bomorwa Iseraele ba lelela Moshe mo mabaleng a a sekaka a Moabe malatsi a le masome a mararo. Kgabagare malatsi a selelo a lobaka lwa nako lwa go hutsafalela Moshe a wela.
9  Mme Joshua morwa Nune o ne a tletse moya wa botlhale, gonne Moshe o ne a mmeile seatla; bomorwa Iseraele ba simolola go mo reetsa mme ba dira fela jaaka Jehofa a ne a laetse Moshe.
10  Mme ga go ise go ke go tsoge moporofeti yo o tshwanang le Moshe mo Iseraele, yo Jehofa a neng a mo itse ba lebane difatlhego,
11  ka ditshupo tsotlhe le dikgakgamatso tse Jehofa a neng a mo roma go ya go di dira kwa lefatsheng la Egepeto kwa go Faro le batlhanka botlhe ba gagwe le lefatshe lotlhe la gagwe,
12  le ka seatla sotlhe se se nonofileng le poitshego e kgolo e Moshe a neng a na le yone fa pele ga matlho a Iseraele yotlhe.
23  “Ga go na monna ope yo o opafaditsweng ka go thujwa dikgeleswa tsa bonna kgotsa yo serwe sa gagwe sa bonna se kgaotsweng yo o ka tsenang mo phuthegong ya ga Jehofa.
2  “Ga go na morwa ope wa dikgora yo o tla tsenang mo phuthegong ya ga Jehofa. Le eleng go ya kokomaneng ya bolesome ga go na ope wa gagwe yo o tla tsenang mo phuthegong ya ga Jehofa.
3  “Ga go na Moamona ope kgotsa Momoabe ope yo o tla tsenang mo phuthegong ya ga Jehofa. Le eleng go ya kokomaneng ya bolesome ga go na ope wa bone yo o tla tsenang mo phuthegong ya ga Jehofa ka bosakhutleng,
4  ka lebaka la gore ba ne ba se ka ba go thusa ka senkgwe le metsi mo tseleng fa lo ne lo tswa kwa Egepeto, le ka gonne ba ne ba go thapela Balaame morwa Beore go tswa Pethore wa Mesopotamia gore a go hutse.
5  Mme Jehofa Modimo wa gago o ne a se ka a batla go reetsa Balaame; Jehofa Modimo wa gago o ne a fetola phutso mo boemong jwa gago gore e nne tshegofatso, ka gonne Jehofa Modimo wa gago o ne a go rata.
6  O se ka wa dira gore ba nne le kagiso le katlego malatsi otlhe a gago ka bosakhutleng.
7  “O se ka wa tlhoa Moedoma, gonne ke morwarrago. “O se ka wa tlhoa Moegepeto, gonne o ne wa nna moagi wa moeng kwa nageng ya gagabo.
8  Bana ba ba tla ba tsholelwang e le kokomana ya boraro ba ka nna ba tsena mo phuthegong ya ga Jehofa.
9  “Fa go direga gore o tswele kwa bothibelelong o ya go lwa le baba ba gago, o ipoloke mo sengweng le sengwe se se bosula.
10  Fa go direga gore go bo go na le monna yo o sa nneng phepa mo go wena, ka ntlha ya kgotlelo e e nnang gone bosigo, a a tswele kwa ntle ga bothibelelo. A se ka a tsena mo teng ga bothibelelo.
11  Go tla diragala gore fa go nna maitseboa a tlhape ka metsi, mme fa letsatsi le phirima a tsene mo teng ga bothibelelo.
12  O dirise lefelo le le kwa thoko kwa ntle ga bothibelelo, mme o tswele gone.
13  O dirise lomapo mmogo le didirisiwa tsa gago, mme go tla diragala gore fa o kotama kwa ntle, o epe lehuti ka lone o bo o retologa o bipa mantle a gago.
14  Gonne Jehofa Modimo wa gago o tsamayatsamaya mo teng ga bothibelelo jwa gago go go golola le go go tlogelela baba ba gago mo seatleng sa gago; mme bothibelelo jwa gago bo nne boitshepo, gore a se ka a bona sepe se se seng sentle mo go wena mme a fapoga mo go tsamayeng le wena.
15  “O se ka wa neela motlhanka mo go mong wa gagwe fa a tshabela mong wa gagwe mo go wena.
16  O tla tswelela a nna le wena mo gare ga gago mo lefelong lepe fela le a tla le tlhophang mo go mongwe wa metse ya gago, gongwe le gongwe kwa a ratang gone. O se ka wa mo tshwara setlhogo.
17  “Ga go na ope wa bomorwadia Iseraele yo o tla nnang seaka sa tempele, le fa e le ope wa bomorwa Iseraele ga a kitla a nna seaka sa tempele.
18  O se ka wa tlisetsa maikano ape madi a a thapileng seaka kgotsa tlhwatlhwa ya ntša mo teng ga ntlo ya ga Jehofa Modimo wa gago, ka gonne ke dilo tse di makgapha mo go Jehofa Modimo wa gago, tsone ka bobedi.
19  “O se ka wa dira gore morwarrago a duele morokotso, morokotso wa madi, morokotso wa dijo, morokotso wa sepe fela se motho a ka kopang morokotso wa sone.
20  O ka nna wa dira gore motswakwa a duele morokotso, mme o se ka wa dira gore morwarrago a duele morokotso; gore Jehofa Modimo wa gago a go segofatse mo tirong nngwe le nngwe ya gago mo lefatsheng le o yang kwa go lone go le rua.
21  “Fa go direga gore o dire maikano mo go Jehofa Modimo wa gago, o se ka wa nna bonya go a duela, ka gonne ruri Jehofa Modimo wa gago o tla a batla mo go wena, mme ruri e ka nna boleo mo go wena.
22  Fa go direga gore o tlogele go dira maikano, ga e kitla e nna boleo mo go wena.
23  O boloke mafoko a molomo wa gago, mme o dire fela jaaka o ikanne mo go Jehofa Modimo wa gago e le tshupelo e e dirwang ka go rata e o buileng ka yone ka molomo wa gago.
24  “Fa go direga gore o tsene mo tshimong ya mofine ya mongwe ka wena, o je fela morara o o lekaneng gore o kgorise moya wa gago, mme o se ka wa tsenya ope mo seelong sa gago.
25  “Fa go direga gore o tsene mo teng ga dijo tsa ditlhaka tse di emeng tsa mongwe ka wena, o kgetle fela diako tse di buduleng ka seatla sa gago, mme o se ka wa kgatikanya sekele mo godimo ga dijo tsa ditlhaka tse di emeng tsa mongwe ka wena.
22  “E se ka ya re o bona poo ya ga morwarrago kgotsa nku ya gagwe e timela o bo o di tlogela ka boomo. Ruri o tshwanetse go di busetsa kwa go morwarrago.
2  Fa morwarrago a se gaufi le wena mme o sa mo itse, o e tlise gae mo teng ga ntlo ya gago, e nne le wena go fitlha morwarrago a e batla. Mme o e busetse kwa go ene.
3  O dire jalo le ka esele ya gagwe, gape o dire jalo le ka seaparo sa gagwe, gape o dire jalo ka sepe fela sa ga morwarrago se se latlhegileng, se se mo latlhegelang se o se boneng. Ga o kitla o letlelelwa go ikgogona.
4  “E se ka ya re o bona esele ya ga morwarrago kgotsa poo ya gagwe e wela mo tseleng o bo o di tlogela ka boomo. Ruri o mo thuse go di emisa.
5  “Go se ka ga nna le diaparo dipe tsa monna yo o nonofileng tse di apesiwang mosadi, le fa e le monna yo o nonofileng ga a tshwanela go apara seaparo sa mosadi; gonne ope fela yo o dirang dilo tseno o makgapha mo go Jehofa Modimo wa gago.
6  “Fa go direga gore sentlhaga sa nonyane se bo se le fa pele ga gago mo tseleng, mo setlhareng sepe fela kgotsa fa fatshe se na le bana kgotsa mae, mme mmè a ntse mo godimo ga bana kgotsa mae, o se ka wa tsaya mmè mmogo le bana.
7  Ruri o lese mmè a tsamaye, mme o ka nna wa itseela bana; gore dilo di go tsamaele sentle, le gore ruri o lelefatse malatsi a gago.
8  “Fa go direga gore o age ntlo e ntšha, o direle borulelo jwa gago lobotana lo lo thekeletsang, gore o se ka wa tlisetsa ntlo ya gago molato wa madi ka gonne mongwe yo o wang a ka nna a wa mo go yone.
9  “O se ka wa jala tshimo ya gago ya mofine ka peo ya mefuta e mebedi, e se re kgotsa kungo e e tletseng ya peo e o tla e jalang le kungo ya tshimo ya mofine ya nna ya lefelo le le boitshepo.
10  “O se ka wa lema ka poo le esele mmogo.
11  “O se ka wa apara letsela le le tlhakantseng boboa le leloba mmogo.
12  “O itirele makgabe mo dintlheng tse nnè tsa diaparo tsa gago tse o ipipang ka tsone.
13  “Fa go direga gore monna a tseye mosadi mme a ba a robala le ene a ba a mo tlhoa,
14  a mo latofaditse ka gore o itsege ka ditiro tse di bosula le go mo tlisetsa leina le le maswe, a re, ‘Yono ke mosadi yo ke mo tsereng, mme ke ne ka mo atamela, mme ka se ka ka fitlhela bosupi jwa bokgarebane mo go ene’;
15  rraagwe mosetsana le mmaagwe le bone ba tseye bosupi jwa bokgarebane jwa mosetsana ba bo tlise kwa banneng ba bagolwane ba motse kwa kgorong ya one;
16  mme rraagwe mosetsana a reye banna ba bagolwane a re, ‘Ke ne ka naya monna yono morwadiake go nna mosadi, mme a mo tlhoa.
17  Mme bonang, o mo latofatsa ka gore o itsege ka ditiro tse di bosula, a re: “Ke fitlhetse morwadio a se na bosupi jwa bokgarebane.” Jaanong bosupi jwa bokgarebane jwa morwadiake ke jo.’ Mme ba tsharolole seaparo fa pele ga banna ba bagolwane ba motse.
18  Mme banna ba bagolwane ba motse oo ba tseye monna ba mo otlhaye.
19  Ba mo lefise dishekele tsa selefera di le lekgolo ba di neye rraagwe mosetsana, ka gonne o tliseditse kgarebane ya Iseraele leina le le maswe; mme o tla tswelela e le mosadi wa gagwe. Ga a kitla a letlelelwa go mo tlhala malatsi otlhe a gagwe.
20  “Le fa go ntse jalo, fa e le gore selo seno se itshupile se le boammaaruri, bosupi jwa bokgarebane bo sa fitlhelwa mo mosetsaneng,
21  ba ntshetse mosetsana kwa ntle kwa kgorong ya ntlo ya ga rraagwe, mme banna ba motse ba mo kgobotletse ka maje, mme a swe, ka gonne o dirile bosula jwa matlhabisa ditlhong mo Iseraele ka go dira boaka mo ntlong ya ga rraagwe. Ka jalo o tlose se se bosula mo gare ga gago.
22  “Fa go direga gore monna a fitlhelwe a letse le mosadi yo o nang le mong wa gagwe, a ba swe boobabedi, monna yo o letseng le mosadi mmogo le mosadi. Ka jalo o tlose se se bosula mo Iseraele.
23  “Fa go direga gore go bo go na le mosetsana wa kgarebane yo o beeleditsweng ke monna, mme monna mongwe a bo a mo fitlhetse mo motseng a bo a lala le ene,
24  lo ba ntshetse kwa ntle kwa kgorong ya motse oo boobabedi lo ba kgobotletse ka maje, mme ba swe, mosetsana ka lebaka la gore o ne a se ka a goa mo motseng, le monna ka lebaka la gore o tlontlolotse mosadi wa mongwe ka ene. Ka jalo o tlose se se bosula mo gare ga gago.
25  “Le fa go ntse jalo, fa e le gore monna mongwe o ne a fitlhela mosetsana mo nageng yo o beeleditsweng, monna yoo a ba a mo tshwara a lala le ene, monna yo o letseng le ene a swe a le nosi,
26  mme o se ka wa dira mosetsana sepe. Mosetsana ga a na boleo jo bo tshwanelang loso, ka gonne fela jaaka fa motho a tsogologela mongwe ka ene a ba a mmolaya, a bolaya moya, go ntse jalo ka kgang eno.
27  Gonne o ne a mo fitlhela mo nageng. Mosetsana yo o beeleditsweng o ne a goa, mme go ne go se na ope yo o ka mo namolang.
28  “Fa go direga gore monna mongwe a fitlhele mosetsana, kgarebane e e iseng e beelediwe, a ba a mo tshwara a lala le ene, mme ba lemogiwa,
29  monna yo o letseng le ene a neye rraagwe mosetsana dishekele tsa selefera di le masome a matlhano, mme a nne mosadi wa gagwe ka ntlha ya go bo a mo tlontlolotse. Ga a kitla a letlelelwa go mo tlhala malatsi otlhe a gagwe.
30  “Monna ope a se ka a tsaya mosadi wa ga rraagwe, gore a se ka a bipolola ntlha ya seaparo sa ga rraagwe.
32  “Sekegang tsebe, lona magodimo, mme mma ke bue;Mme a lefatshe le utlwe mafoko a molomo wa me.
2  Thuto ya me e tla rotha jaaka pula,Lefoko la me le tla rotha jaaka monyo,Jaaka dipula tsa medupe mo bojannyengLe jaaka dipula tse dikgolo mo dimeleng.
3  Gonne ke tla bolela leina la ga Jehofa.A ko lo neyeng Modimo wa rona bogolo!
4  Lefika, tiro ya gagwe e itekanetse,Gonne ditsela tsotlhe tsa gagwe di tshiamiso.Modimo yo o ikanyegang, yo go se nang botlhoka tshiamiso mo go ene;O siame e bile o thokgame.
5  Bone ka bobone ba dirile bosula;Ga se bana ba gagwe, bogole ke jwa bone.Kokomana e e kgopameng le e e sokameng!
6  A ke Jehofa yo lo nnang lo mo direla ka tsela eno,Lona batho ba ba dimatla e bile ba se botlhale?A ga se Rrago yo o go tsetseng,Ene yo o go dirileng a bo a go tsepamisa?
7  Gakologelwa malatsi a bogologolo,Akanyang ka dingwaga tse di kwa morago go tswa kokomaneng go ya kokomaneng;Botsa rrago, mme a ka go bolelela;Bannabagolo ba gaeno, mme ba ka go bolelela.
8  Fa Mogodimodimo a ne a naya ditšhaba boswa,Fa a ne a kgaoganya bomorwa Adame,O ne a tlhoma molelwane wa ditšhabaKa ga palo ya bomorwa Iseraele.
9  Gonne kabelo ya ga Jehofa ke setšhaba sa gagwe;Jakobe ke kabelo e a e ruang.
10  O ne a mo fitlhela mo lefatsheng le e leng naga fela,Le mo sekakeng se se lolea, se se bokolelang.A simolola go mo dikanyetsa, go mo tlhokomela,Go mo sireletsa jaaka thaka ya leitlho la gagwe.
11  Fela jaaka ntsu e fudua sentlhaga sa yone,E fofafofa fa godimo ga mamphorwana a yone,E tsharolola diphuka tsa yone, e a tsaya,E a tshola ka dintlha tsa diphuka tsa yone,
12  Jehofa a le nosi o ne a nna a mo etelela pele,Mme go ne go se na modimo ope o sele mmogo le ene.
13  O ne a nna a dira gore a palame mafelo a a kwa godimo a lefatshe,Mo a neng a ja kungo ya tshimo.Mme a nna a dira gore a anye tswina ya dinotshe mo lefikeng le legolo,Le leokwane mo lefikeng le le legweka;
14  Botoro ya motlhape le mashi a letsomaneMmogo le mafura a diphelefu,Le nku e tonanyana, losika lwa Bashana, le diphokoMmogo le mafura a diphilo a korong;Le madi a morara o ne wa nna wa a nwa jaaka beine.
15  E rile Jeshurune a simolola go nona, a raga.O nonne, o ntse mokima, o kgotshe bobe.Ka jalo a tlogela Modimo, o o mo dirileng,A ba a nyatsa Lefika la poloko ya gagwe.
16  Ba ne ba simolola go mo tlhotlheletsa gore a fufege ka medimo e sele;Ba nna ba mo kgopisa ka dilo tse di makgapha.
17  Ba ne ba ntshetsa madimona ditlhabelo, e seng Modimo,Medimo e ba neng ba ise ba ke ba e itse,E mesha e e fitlhileng bosheng,E borraalonamogologolwane ba neng ba sa tlwaelana le yone.
18  Lefika yo o neng a nna rrago, o ne wa mo lebala,Mme o ne wa simolola go ntsha Modimo mo mogopolong, One o o go tsholang ka ditlhabi tsa pelegi.
19  E rile Jehofa a bona seno, foo a simolola go se ba tlotle,Ka ntlha ya kgalefo e e bakilweng ke bomorwawe le bomorwadie.
20  Ka jalo a re, ‘Mma ke ba fitlhele sefatlhego sa me,Mma ke bone gore bokhutlo jwa bone e tla nna eng morago ga moo.Gonne ke kokomana e e lesoko,Bana ba go se nang boikanyegi mo go bone.
21  Fa e le bone, ba ntlhotlheleditse gore ke fufege ka se e seng modimo;Ba nkgalefisitse ka medingwana ya bone ya lefela;Mme fa e le nna, ke tla ba tlhotlheletsa gore ba fufege ka se e seng batho;Ke tla ba kgopisa ka setšhaba se se sematla.
22  Gonne go tlhoseditswe molelo mo bogaleng jwa meMme o tla tuka go ya kwa tlase kwa Sheole, lefelo le le kwa tlasetlase,Mme o tla laila lefatshe le kungo ya loneLe go tshuba metheo ya dithaba.
23  Ke tla oketsa masetlapelo mo go bone;Ke tla dirisa metswi ya me mo go bone.
24  Ba tla fediwa maatla ke tlala ba bo ba jewa ke letshoroma le le fisangLe tshenyo e e botlhoko.Ke tla ba romelela meno a dibatana,Ka botlhole jwa dilo tse di gopang ka mpa tsa lorole.
25  Kwa ntle ba tla amogwa ke tšhaka,Mme mo teng ga dikgoro, ke letshogo,Ba amogiwa lekau le kgarebane,Yo o anyang mmogo le monna wa moriri o mosweu.
26  Ke ka bo ke rile: “Ke tla ba phatlalatsa,Ke tla dira gore go umakiwa ga bone go khutle mo bathong ba ba swang,”
27  Fa e le gore ke ne ke sa boife go galefisiwa ke mmaba,Gore baba ba bone ba ne ba tla go tlhaloganya ka tsela e sele,Gore ba ka nna ba re: “Seatla sa rona se itshupile se le segolo,E bile e ne e se Jehofa yo o neng a dira seno sotlhe.”
28  Gonne bone ke setšhaba se kgakololo e nyelelang mo go sone,E bile ga go na tlhaloganyo mo go bone.
29  E kete ba ka bo ba le botlhale! Foo ba ne ba tla tlhatlhanya ka seno.Ba ne ba tla akanya ka bokhutlo jwa bone morago ga moo.
30  Motho a le mongwe o ne a tla latelela jang sekete,Mme ba babedi ba ne ba tla lelekisa jang dikete di le lesome? Ntle le fa Lefika la bone le ne le ba rekisitseE bile Jehofa a ba neetse mo go bone.
31  Gonne lefika la bone ga le tshwane le Lefika la rona,Le fa baba ba rona e le bone ba dirang tshwetso.
32  Gonne mofine wa bone o tswa kwa mofineng wa SodomaLe kwa matlhagareng a Gomora. Merara ya bone ke merara ya botlhole,Masitlha a bone a bogalaka.
33  Beine ya bone ke botlhole jwa dinoga tse dikgoloLe botlhole jo bo setlhogo jwa dikake.
34  A ga bo a bolokwa mo go nna,Bo tsentswe sekano mo ntlong ya me ya polokelo?
35  Pusoloso ke ya me, le tefetso.Mo nakong e e tlhomilweng lonao lwa bone lo tla tsamaya lo sa tsepama,Gonne letsatsi la matlhotlhapelo a bone le gaufi,Le ditiro tse di ba iketleeleditseng di potlakile.’
36  Gonne Jehofa o tla atlhola batho ba gagweE bile o tla ikwatlhaya kaga batlhanka ba gagwe,Ka gonne o tla bona gore tshegetso e nyeletseMme go na le yo o se nang thuso le yo o se nang mosola fela.
37  Mme o tla re, ‘E kae medimo ya bone,Lefika le ba neng ba senka botshabelo mo go lone,
38  Yo o neng a tle a je mafura a ditlhabelo tsa bone,A nwe beine ya ditshupelo tsa bone tsa senō?A e nanoge e lo thuse.A e nne lefelo la lona la go iphitlha.
39  Jaanong bonang gore nna—ke eneMme ga go na medimo epe mmogo le nna.Ke a bolaya, e bile ke a tshedisa.Ke gobaditse mo go botlhoko, mme nna—ke tla fodisa,Mme ga go na ope yo o tsubulang mo seatleng sa me.
40  Gonne ke tsholeletsa seatla sa me kwa legodimong ka ikano,Mme ke a re: “Jaaka ke tshela ka bosakhutleng,”
41  Ruri fa ke lootsa tšhaka ya me e e tsabakelang,Mme seatla sa me se tshwara katlholo,Ke tla duela baba ba me ka pusolosoKe bo ke itefetsa mo go ba ba ntlhoileng thata.
42  Ke tla tlhapedisa metswi ya me ka madi,Fa tšhaka ya me e tla bo e ja nama,Ka madi a ba ba bolailweng setlhogo le batshwarwa,Ka ditlhogo tsa baeteledipele ba mmaba.’
43  Itumeleng, lona ditšhaba, le batho ba gagwe,Gonne o tla busolosetsa madi a batlhanka ba gagwe,O tla ipusolosetsa mo babeng ba gagweA bo a direla lefatshe la batho ba gagwe tetlanyo.”
44  Ka gone Moshe a tla mme a bua mafoko otlhe a pina eno batho ba utlwa, ene le Hoshea morwa Nune.
45  Fa Moshe a sena go bua mafoko ano otlhe le Iseraele yotlhe,
46  a tswelela a ba raya a re: “Tlhomang dipelo tsa lona mo mafokong otlhe a ke a buang le lona ke lo tlhagisa gompieno, gore lo tle lo laele bomorwaalona gore ba tlhokomele go dira mafoko otlhe a molao ono.
47  Gonne ga se lefoko le le se nang mosola mo go lona, mme le raya botshelo jwa lona, mme lo ka lelefatsa malatsi a lona ka lefoko leno mo lefatsheng le lo kgabaganyang Joredane lo ya go le rua.”
48  Mme Jehofa a bua le Moshe mo go lone letsatsi leno, a re:
49  “Tlhatlogela mo thabeng eno ya Abarime, Thaba ya Nebo, e e mo lefatsheng la Moabe, e e lebileng Jeriko, mme o bone lefatshe la Kanana, le ke le nayang bomorwa Iseraele go nna thuo.
50  Mme o swele mo thabeng e o tlhatlogelang mo go yone, mme o phuthelwe kwa bathong ba gaeno, fela jaaka Arone morwarrago a ne a swela mo Thabeng ya Hore mme a phuthelwa kwa bathong ba gagabo;
51  ka lebaka la gore lo ne lwa ntirela ka go tlhoka tlotlo mo gare ga bomorwa Iseraele kwa metsing a Meriba a Kadeshe mo nageng ya Tsine; ka lebaka la gore lo ne lwa se ka lwa intshepisa mo gare ga bomorwa Iseraele.
52  Gonne o tla bona lefatshe o le kgakajana, mme ga o kitla o ya koo kwa lefatsheng le ke le nayang bomorwa Iseraele.”
6  “Jaanong tseno ke taelo, melao le ditshwetso tsa boatlhodi tse Jehofa Modimo wa lona a laetseng gore lo di rutwe, gore lo di dire mo lefatsheng le lo kgabaganyetsang kwa go lone lo ya go le rua;
2  gore o boife Jehofa Modimo wa gago gore o boloke melao yotlhe ya gagwe le ditaelo tsa gagwe tse ke di go laolelang, wena le morwao le morwa ngwana wa gago, malatsi otlhe a botshelo jwa gago, le gore malatsi a gago a tle a nne maleele.
3  Mme o reetse, wena Iseraele, o bo o tlhokomele go di dira, gore dilo di go tsamaele sentle le gore o tle o nne montsi thata, fela jaaka Jehofa Modimo wa borragomogologolwane a go solofeditse, ka ga lefatshe le le elang mashi le tswina ya dinotshe.
4  “Reetsa, wena Iseraele: Jehofa Modimo wa rona ke Jehofa a le mongwe fela.
5  Mme o rate Jehofa Modimo wa gago ka pelo yotlhe ya gago le ka moya otlhe wa gago le ka maatla otlhe a gago.
6  Mme mafoko ano a ke a go laolelang gompieno a nne mo pelong ya gago;
7  o a jalele kwa teng mo go morwao o bo o bue ka one fa o ntse mo ntlong ya gago le fa o tsamaya mo tseleng le fa o rapama le fa o tsoga.
8  O a bofelele jaaka sesupo mo seatleng sa gago, a nne jaaka sebofo sa phatla fa gare ga matlho a gago;
9  o a kwale mo mephakwaneng ya ntlo ya gago le mo dikgorong tsa gago.
10  “Mme go tla diragala gore fa Jehofa Modimo wa gago a go tsenya mo lefatsheng le a neng a le ikanela borragomogologolwane e leng Aborahame, Isake le Jakobe gore o tla le go naya, metse e megolo le e mentle e o sa e agang,
11  le matlo a a tletseng dilo tsotlhe tse di molemo e bile e le a o sa a tlatsang, le megobe e e epilweng e o sa e epang, masimo a mofine le ditlhare tsa motlhware tse o sa di jalang, mme o tla bo o jele o kgotshe,
12  itise gore o se ka wa lebala Jehofa, yo o go ntshitseng kwa lefatsheng la Egepeto, kwa ntlong ya makgoba.
13  O boife Jehofa Modimo wa gago, o direle ene, mme o ikane ka leina la gagwe.
14  Lo se ka lwa sala medimo e mengwe morago, medimo epe ya ditšhaba tse di lo dikologileng,
15  (gonne Jehofa Modimo wa gago yo o mo gare ga gago ke Modimo yo o batlang boineelo jo bo feletseng,) e se re kgotsa bogale jwa ga Jehofa Modimo wa gago jwa go tukela mme a go nyeletsa a go tlosa mo godimo ga lefatshe.
16  “Lo se ka lwa leka Jehofa Modimo wa lona, ka tsela e lo neng lwa mo leka ka yone kwa Mase.
17  Lo tlhomamise gore lo boloka ditaelo tsa ga Jehofa Modimo wa lona le ditshupo tsa gagwe le melao ya gagwe e a e lo laoletseng.
18  Mme o dire se se siameng le se se molemo mo matlhong a ga Jehofa, gore dilo di go tsamaele sentle le gore ruri o tsene o rue lefatshe le le molemo le Jehofa a ikanetseng borragomogologolwane ka lone,
19  ka go kgoromeletsa baba ba gago botlhe koo gore ba tloge fa pele ga gago, fela jaaka Jehofa a solofeditse.
20  “Fa go direga gore morwao a go botse mo isagweng, a re, ‘Ditshupo le melao le ditshwetso tsa boatlhodi tse Jehofa Modimo wa rona a di lo laoletseng di kayang?’
21  foo o reye morwao o re, ‘Re ne ra nna batlhanka ba ga Faro kwa Egepeto, mme Jehofa o ne a re ntsha kwa Egepeto ka seatla se se nonofileng.
22  Ka jalo Jehofa a nna a tlisetsa Egepeto, Faro le botlhe ba ntlo ya gagwe ditshupo le dikgakgamatso tse dikgolo le tsa masetlapelo fa pele ga matlho a rona.
23  Mme a re ntsha koo gore a re tlise fano go tla go re naya lefatshe le a neng a ikanela borraaronamogologolwane ka lone.
24  Ka gone Jehofa o ne a re laela gore re diragatse melao eno yotlhe, go boifa Jehofa Modimo wa rona gore re tswelwe molemo ka metlha, gore re nne re ntse re tshela jaaka mo letsatsing leno.
25  Mme go tla raya tshiamo mo go rona, gore re tlhokomele go dira molao ono otlhe fa pele ga ga Jehofa Modimo wa rona, fela jaaka a re laetse.’
31  Foo Moshe a ya a bua mafoko ano le Iseraele yotlhe
2  a ba raya a re: “Ke na le dingwaga di le lekgolo le masome a mabedi gompieno. Ga nkitla ke tlhola ke letlelelwa go tswa le go tsena, jaaka Jehofa a ntheile a re, ‘Ga o kitla o kgabaganya Joredane eno.’
3  Jehofa Modimo wa gago ke ene a kgabaganyang fa pele ga gago. Ene ka boene o tla nyeletsa ditšhaba tseno fa pele ga gago, mme o e leleke. Joshua ke ene a kgabaganyang fa pele ga gago, fela jaaka Jehofa a buile.
4  Mme Jehofa o tla ba dira fela jaaka a dirile Sihone le Oge, dikgosi tsa Baamore, le lefatshe la bone, fa a ne a ba nyeletsa.
5  Mme Jehofa o ba lo tlogeletse, mme lo ba dire go ya ka taelo yotlhe e ke e lo laetseng.
6  Lo nne pelokgale lo nonofe. O se ka wa boifa kgotsa wa garoga pelo fa pele ga bone, ka gonne Jehofa Modimo wa gago ke ene a gwantang le wena. Ga a kitla a go latlha le fa e le go go tlogela gotlhelele.”
7  Mme Moshe a bitsa Joshua a mo raya fa pele ga matlho a Iseraele yotlhe a re: “O nne pelokgale o nonofe, ka gonne wena—o tla tlisa setšhaba seno mo lefatsheng le Jehofa a neng a ikanela borraabonemogologolwane gore o tla le ba naya, mme wena ka bowena o tla le ba naya go nna boswa.
8  Mme Jehofa ke ene a gwantang fa pele ga gago. Ene ka boene o tla nna le wena. Ga a kitla a go latlha le fa e le go go tlogela gotlhelele. O se ka wa boifa kgotsa wa tshoga.”
9  Foo Moshe a kwala molao ono a o naya baperesiti bomorwa Lefi, basikari ba letlole la kgolagano ya ga Jehofa, le banna botlhe ba bagolwane ba Iseraele.
10  Mme Moshe a ba laela, a re: “Kwa bokhutlong jwa dingwaga dingwe le dingwe di le supa, mo nakong e e tlhomilweng ya ngwaga wa kgololo, mo moletlong wa diobo,
11  fa Iseraele yotlhe e tla go bona sefatlhego sa ga Jehofa Modimo wa gago mo lefelong le a tla le tlhophang, o bale molao ono fa pele ga Iseraele yotlhe e utlwa.
12  Phutha batho, banna le basadi le ba bannye le moagi wa gago wa moeng yo o mo teng ga dikgoro tsa gago, gore ba reetse le gore ba ithute, e re ka ba tshwanetse go boifa Jehofa Modimo wa lona le go tlhokomela go diragatsa mafoko otlhe a molao ono.
13  Mme bomorwaabone ba ba iseng ba itse ba reetse, mme ba ithute go boifa Jehofa Modimo wa lona malatsi otlhe a lo tshelang ka one mo lefatsheng le lo kgabaganyang Joredane lo ya go le rua.”
14  Morago ga moo Jehofa a raya Moshe a re: “Bona! Malatsi a gore o swe a atametse. Bitsa Joshua, mme lo eme mo mogopeng wa bokopanelo, gore ke tle ke mo tlhome.” Ka jalo Moshe le Joshua ba ya mme ba ema mo mogopeng wa bokopanelo.
15  Foo Jehofa a bonala kwa mogopeng mo pilareng ya leru, mme pilara ya leru ya simolola go ema fa kgorong ya mogope.
16  Jaanong Jehofa a raya Moshe a re: “Bona! O lala le borragomogologolwane; mme batho bano ba tla nanoga ba akafala le medimo e sele ya lefatshe le ba yang kwa go lone, mo gare ga bone, mme ba tla ntlogela ba roba kgolagano ya me e ke e dirileng le bone.
17  Foo bogale jwa me bo tla ba tukela mo letsatsing leo, mme ke tla ba tlogela ke ba fitlhela sefatlhego sa me, mme ba tla nna selo sa go lailwa; ba tla tlelwa ke masetlapelo a le mantsi le matshwenyego, ba tla patelesega go bua mo letsatsing leo ba re, ‘A ga se ka ntlha ya gore Modimo wa rona ga a mo gare ga rona go bo re tletswe ke masetlapelo ano?’
18  Fa e le nna, ke tla fitlha sefatlhego sa me gotlhelele mo letsatsing leo ka ntlha ya bosula jotlhe jo ba bo dirileng, ka gonne ba retologetse kwa medimong e mengwe.
19  “Mme jaanong ikwaleleng pina eno mme lo e rute bomorwa Iseraele. E tsenyeng mo melomong ya bone gore pina eno e tle e nne mosupi wa me kgatlhanong le bomorwa Iseraele.
20  Gonne ke tla ba tlisa mo lefatsheng le ke le ikanetseng borraabonemogologolwane, le le elang mashi le tswina ya dinotshe, mme ruri ba tla ja ba kgora ba nona ba bo ba retologela kwa medimong e mengwe, mme ruri ba tla e direla ba bo ba ntshwara ka go tlhoka tlotlo le go tlola kgolagano ya me.
21  Mme go tla diragala gore fa ba tlelwa ke masetlapelo a mantsi le matshwenyego, pina eno e tla araba fa pele ga bone jaaka mosupi, ka gonne ga e a tshwanelwa go lebalwa mo melomong ya bana ba bone, gonne ke itse tshekamelo ya bone sentle e ba nnang le yone gompieno pele ga ke ba tlisa mo lefatsheng le ke ikanneng kaga lone.”
22  Ka jalo Moshe a kwala pina eno mo letsatsing leo, gore a e rute bomorwa Iseraele.
23  Mme a tlhoma Joshua morwa Nune a re: “O nne pelokgale o bo o nonofe, ka gonne wena—o tla tlisa bomorwa Iseraele mo lefatsheng le ke le ba ikanetseng, mme nna ka bonna ke tla nna le wena.”
24  Mme ga diragala gore fela fa Moshe a fetsa go kwala mafoko a molao ono mo bukeng go fitlha bowelong jwa one,
25  Moshe a laela Balefi, basikari ba letlole la kgolagano ya ga Jehofa, a re:
26  “Lo tseye buka eno ya molao lo e beye kafa letlhakoreng la letlole la kgolagano ya ga Jehofa Modimo wa lona, mme e nne bosupi foo kgatlhanong le lona.
27  Gonne nna—ke itse botsuolodi jwa lona sentle le thamo ya lona e e thata. Fa e le gore fa ke sa ntse ke tshela le lona gompieno lo itshupile lo na le boitshwaro jwa botsuolodi mo go Jehofa, a bo go tla nna jalo bogolo jang ne morago ga loso lwa me!
28  Phuthelang banna botlhe ba bagolwane ba ditso tsa lona kwa go nna le badiredi ba lona, mme mma ke bue mafoko ano ba utlwa, mme mma ke tseye magodimo le lefatshe go nna basupi kgatlhanong le bone.
29  Gonne ke itse sentle gore morago ga loso lwa me ruri lo tla dira bosula, mme lo tla fapoga tsela e ke lo e laoletseng; mme lo tla welwa ke masetlapelo kwa bokhutlong jwa metlha, ka gonne lo tla dira se se bosula mo matlhong a ga Jehofa gore lo mo kgopise ka ditiro tsa diatla tsa lona.”
30  Mme Moshe a bua mafoko a pina eno phuthego yotlhe ya Iseraele e utlwa go fitlha bowelong jwa one:
21  “Fa go direga gore mongwe a fitlhelwe a bolailwe setlhogo mo lefatsheng le Jehofa Modimo wa gago a le go nayang gore o le rue, a ole mo nageng, mme go sa itsiwe gore ke mang yo o mo iteileng gore a bo a swe,
2  banna ba gago ba bagolwane le baatlhodi ba gago ba tswe ba ye go lekanya go ya kwa metseng e e mo tikologong yotlhe ya yo o bolailweng;
3  mme e nne motse o o gaufi thata le yo o bolailweng. Mme banna ba bagolwane ba motse oo ba tseye kgongwana ya motlhape e go iseng go dirwe ka yone, e e iseng e goge jokwe;
4  mme banna ba bagolwane ba motse oo ba ise kgongwana eno kwa mokgatšheng o o phothoselang metsi o mo go one ka tlwaelo go neng go sa lengwe kgotsa go sa jalwe peo, mme ba robe molala wa kgongwana eo gone koo mo mokgatšheng o o phothoselang.
5  “Mme baperesiti e bong bomorwa Lefi ba atamele, ka gonne ke bone ba Jehofa Modimo wa gago a ba tlhophileng gore ba mo direle le go segofatsa mo leineng la ga Jehofa le ba kganetsano nngwe le nngwe kaga tiro nngwe le nngwe ya thubakanyo e tshwanetseng go rarabolwa ka lefoko la bone.
6  Foo banna botlhe ba bagolwane ba motse oo ba ba gaufi le yo o bolailweng setlhogo ba tlhape diatla tsa bone mo godimo ga kgongwana eno, e molala wa yone o neng wa robelwa mo mokgatšheng o o phothoselang;
7  mme ba bue ba re, ‘Diatla tsa rona ga di a tsholola madi ano, le fa e le matlho a rona ga a ka a bona fa a tshololwa.
8  O se ka wa go balela mo molatong wa batho ba gago ba Iseraele, ba o neng wa ba golola, wena Jehofa, gape o se ka wa baya molato wa go tsholola madi a a se nang molato mo gare ga batho ba gago ba Iseraele.’ Mme molato wa madi o se ka wa balelwa mo molatong wa bone.
9  Mme wena—o tla tlosa molato wa go tsholola madi a a se nang molato mo gare ga gago, ka gonne o tla dira se se siameng mo matlhong a ga Jehofa.
10  “Fa go direga gore o tswele kwa tlhabanong kgatlhanong le baba ba gago mme Jehofa Modimo wa gago a ba tsentse mo seatleng sa gago mme o ba isitse botshwarwa;
11  mme o bone mosadi yo montle ka popego mo gare ga batshwarwa, mme o atamalane le ene e bile o mo tsere go nna mosadi wa gago,
12  foo o mo tlise mo teng ga ntlo ya gago. Jaanong a beole tlhogo ya gagwe a bo a baakanye dinala tsa gagwe,
13  a tlose seaparo sa botshwarwa jwa gagwe mo go ene mme a nne mo ntlong ya gago a lelele rraagwe le mmaagwe kgwedi yotlhe ya modikologo wa ngwedi; mme morago ga moo o robale le ene, mme o mo rue jaaka monyadiwa wa gago, mme a nne mosadi wa gago.
14  Mme go tla diragala gore fa a sa go kgatlha, foo o mo tsamaise, tumalanong le moya wa gagwe; o se ka wa mo rekisa ka madi gotlhelele. O se ka wa mo tshwara ka go mo patika fa o sena go mo tlontlolola.
15  “Fa go direga gore monna a nne le basadi ba babedi, yo mongwe a ratiwa mme yo mongwe a tlhoilwe, mme bone, yo o ratiwang le yo o tlhoilweng, ba mo tsholetse bana ba basimane, mme morwa wa leitibolo e le wa yo o tlhoilweng,
16  go tla diragala gore mo letsatsing la fa a naya bomorwawe se a nang le sone go nna boswa, ga a kitla a letlelelwa go dira gore morwa wa yo o ratiwang e nne leitibolo la gagwe mo boemong jwa morwa wa yo o tlhoilweng, e leng leitibolo.
17  Gonne o tshwanetse go lemoga morwa wa yo o tlhoilweng jaaka leitibolo ka go mo naya dikarolo tse pedi mo go sengwe le sengwe se a fitlhelwang a na le sone, ka gonne yoo ke tshimologo ya maatla a gagwe a go tshola. Tshwanelo ya boemo jwa leitibolo ke ya gagwe.
18  “Fa go direga gore monna a bo a na le morwa yo o tlhogoethata e bile a le motsuolodi, a sa reetse lentswe la ga rraagwe kgotsa lentswe la ga mmaagwe, ba mo otlhaile mme a sa ba reetse,
19  rraagwe le mmaagwe ba mo tshware ba mo ntshetse kwa banneng ba bagolwane ba motse wa gagabo le kwa kgorong ya lefelo la gagabo,
20  mme ba reye banna ba bagolwane ba motse wa gagabo ba re, ‘Morwa yono wa rona o tlhogoethata e bile o tletse botsuolodi; ga a reetse lentswe la rona, o ja bobe e bile ke letagwa.’
21  Foo banna botlhe ba motse wa gagabo ba mo kgobotletse ka maje, mme a swe. Ka jalo o tlose se se bosula mo gare ga gago, mme Iseraele yotlhe e tla utlwa e bo e boifa.
22  “Fa go direga gore go nne le boleo mo mothong jo bo tshwanelang kotlhao ya loso, mme a bolailwe, o mo kaleditse mo koteng,
23  setopo sa gagwe se se ka sa nna bosigo jotlhe mo koteng; o mo fitlhe mo go lone letsatsi leo, ka gonne yo o kaleditsweng ke yo o hutsitsweng ke Modimo; o se ka wa leswafatsa lefatshe la gaeno, le Jehofa Modimo wa gago a le go nayang go nna boswa.
25  “Fa go direga gore go tsoge kganetsano fa gare ga banna, mme ba bo ba tla mo katlholong, ba ba atlhole mme ba bolele yo o siameng e le yo o siameng ba bo ba bolele yo o boikepo e le yo o boikepo.
2  Go tla diragala gore fa yo o boikepo a tshwanelwa ke go itewa, moatlhodi a dire gore a patlamisiwe mme a newe dititeo fa pele ga gagwe tsa palo e e tsamaisanang le tiro ya gagwe e e boikepo.
3  A ka nna a mo itaya dititeo di le masome a manè. A se ka a oketsa ka epe, e se re kgotsa a tswelela go mo itaya dititeo di le dintsi mo godimo ga tseno mme morwarrago a tlhabisiwa ditlhong mo matlhong a gago.
4  “O se ka wa bofa poo molomo fa e photha.
5  “Fa go direga gore bomorwarraamotho ba bo ba nna mmogo mme mongwe wa bone a bo a swa a se na ngwana wa mosimane, mosadi wa yo o suleng a se ka a nna wa monna o sele kwa ntle. Morwarra monna wa gagwe a ye kwa go ene, mme a mo tseye go nna mosadi wa gagwe mme a nyale seyantlo.
6  Mme go tla diragala gore leitibolo le a tla le tsholang le tlhatlhame leina la ga morwarraagwe yo o suleng, gore leina la gagwe le se ka la phimolwa mo Iseraele.
7  “Jaanong fa monna yoo a sa kgatlhegele go tsaya motlholagadi wa ga morwarraagwe, motlholagadi wa ga morwarraagwe a ye kwa kgorong kwa banneng ba bagolwane mme a re, ‘Morwarraagwe monna wa me o ganne go boloka leina la ga morwarraagwe mo Iseraele. Ga a dumela go nnyala seyantlo.’
8  Mme banna ba bagolwane ba motse wa gagabo ba mmitse ba bue le ene, mme a eme a re, ‘Ga ke a nna le kgatlhego ya go mo tsaya.’
9  Foo motlholagadi wa ga morwarraagwe a mo atamele fa pele ga matlho a banna ba bagolwane a somole mpaatšhane mo lonaong lwa gagwe a ba a kgwela mathe mo sefatlhegong sa gagwe a bo a re, ‘Monna yo o sa batleng go aga ntlo ya ga morwarraagwe o tshwanetse a dirwa jalo.’
10  Mme leina la gagwe mo Iseraele le bidiwe ‘Ntlo ya yo mpaatšhane ya gagwe e neng ya somolwa.’
11  “Fa go direga gore banna ba lwe, mme mosadi wa yo mongwe a bo a atamela gore a golole monna wa gagwe mo seatleng sa yo o mo itayang, a ba a ntsha seatla a mo tshwara ka dirwe tsa gagwe tsa sephiri,
12  foo o kgaole seatla sa gagwe. Leitlho la gago le se ka la mo utlwela botlhoko.
13  “O se ka wa nna le mefuta e mebedi ya dilekanya bokete mo kgetsing ya gago, se segolo le se se botlana.
14  O se ka wa nna le mefuta e mebedi ya diifa mo ntlong ya gago, e kgolo le e nnye.
15  O tswelele o na le selekanya bokete se se tlhomameng le se se siameng. O tswelele o na le ifa e e tlhomameng le e e siameng, gore malatsi a gago a nne maleele mo lefatsheng le Jehofa Modimo wa gago a le go nayang.
16  Gonne mongwe le mongwe yo o dirang dilo tseno, mongwe le mongwe yo o dirang ka go tlhoka tshiamiso, ke selo se se makgapha mo go Jehofa Modimo wa gago.
17  “Go gakologelwe se Amaleke a neng a se go dira mo tseleng fa lo ne lo tswa kwa Egepeto,
18  kafa a neng a kopana le wena mo tseleng ka gone mme a kgemetha kafa morago ga gago botlhe ba ba neng ba saletse kwa morago, fa o ne o feletswe ke maatla e bile o lapile; mme o ne a se ka a boifa Modimo.
19  Go tla diragala gore fa Jehofa Modimo wa gago a go neile boikhutso mo babeng botlhe ba gago go dikologa mo lefatsheng le Jehofa Modimo wa gago a le go nayang go nna boswa gore o le rue, o phimole go umakiwa ga ga Amaleke kafa tlase ga magodimo. O se ka wa lebala.
13  “Fa go direga gore go tsoge moporofeti kgotsa molori wa toro mo gare ga gago a bo a go naya sesupo kgotsa kgakgamatso,
2  mme sesupo kgotsa kgakgamatso eo e bo e diragala e a neng a e bua le wena, a re, ‘A re sale medimo e mengwe morago, e o sa e itseng, mme re e direle,’
3  o se ka wa reetsa mafoko a moporofeti yoo kgotsa molori wa toro eo, ka gonne Jehofa Modimo wa lona o a lo leka go itse gore a lo rata Jehofa Modimo wa lona ka pelo yotlhe ya lona le ka moya otlhe wa lona.
4  Lo sale Jehofa Modimo wa lona morago, lo boife ene, lo boloke ditaelo tsa gagwe, lo reetse lentswe la gagwe, lo mo direle, lo bo lo mo ngaparele.
5  Mme moporofeti yoo kgotsa molori yoo wa toro a bolawe, ka gonne o buile ka go tlhanogela Jehofa Modimo wa lona, yo o lo ntshitseng kwa lefatsheng la Egepeto a ba a go golola mo ntlong ya makgoba, gore a go fapose mo tseleng e Jehofa Modimo wa gago a laetseng gore o tsamaye mo go yone; mme o tlose se se bosula mo gare ga gago.
6  “Fa go direga gore morwarrago, morwa mmago, kgotsa morwao kgotsa morwadio kgotsa mosadi wa gago yo o mo ratang kgotsa molekane wa gago yo o ntseng jaaka moya wa gago, a leke go go gogela mo sephiring, a re, ‘A re tsamaye re ye go direla medimo e mengwe,’ e o sa e itseng, wena le fa e le borragomogologolwane,
7  mengwe ya medimo ya ditšhaba tse di mo tikologong yotlhe ya lona, tse di gaufi le wena kgotsa tse di kgakala le wena, go tswa ntlheng e nngwe ya lefatshe go ya ntlheng e nngwe ya lefatshe,
8  o se ka wa dumalana le keletso ya gagwe kgotsa wa mo reetsa, le fa e le leitlho la gago le se ka la mo utlwela botlhoko, le fa e le go utlwa o tlhomoga pelo, kgotsa go mmipa ka go mo sireletsa;
9  mme ruri o mmolaye. E nne seatla sa gago pele se tlang mo go ene go mmolaya, mme morago ga moo seatla sa batho botlhe.
10  O mo kgobotletse ka maje, mme a swe, ka gonne o ne a batla go go faposa mo go Jehofa Modimo wa gago, yo o go ntshitseng kwa lefatsheng la Egepeto, mo ntlong ya makgoba.
11  Foo Iseraele yotlhe e tla utlwa e bo e boifa, mme ga ba kitla ba dira sepe se se tshwanang le se se bosula seno gape mo gare ga gago.
12  “Fa go direga gore o utlwe go bolelwa jaana mo go mongwe wa metse ya gago, e Jehofa Modimo wa gago a e go nayang gore o nne mo go yone,
13  ‘Banna ba ba se nang molemo wa sepe ba dule mo gare ga gago gore ba leke go faposa banni ba motse wa bone, ba re: “A re tsamayeng re yeng go direla medimo e mengwe,” e lo sa e itseng,’
14  o batlisise gape o tlhotlhomise o bo o botse thata; mme fa selo seno se tlhomamisitswe se le boammaaruri, selo se se makgapha seno se dirilwe mo gare ga gago,
15  ruri o kgemethe banni ba motse oo ka bogale jwa tšhaka. O o senye, le sengwe le sengwe se se mo go one, le diruiwa tsa one, ka bogale jwa tšhaka.
16  Mme o phuthele thopo yotlhe ya one mo gare ga patlelo ya one, mme o fise motse le thopo yotlhe ya one ka molelo e le tshupelo e e feletseng e e yang kwa go Jehofa Modimo wa gago, mme e nne mokoa wa marope ka bosakhutleng. O se ka wa tlhola o agiwa sesha.
17  Mme go se ka ga nna le sepe gotlhelele se se ngaparelang seatla sa gago sa selo se se itshepisitsweng ka go thibelwa, gore Jehofa a tle a boe mo bogaleng jwa gagwe jo bo tukang mme a go neye kutlwelobotlhoko a ba a go bontshe kutlwelobotlhoko a ba a go ntsifatse, fela jaaka a ikanetse borragomogologolwane.
18  Gonne o tshwanetse go reetsa lentswe la ga Jehofa Modimo wa gago ka go boloka ditaelo tsotlhe tsa gagwe tse ke di go laelang gompieno, gore o dire se se siameng mo matlhong a ga Jehofa Modimo wa gago.
14  “Lo bana ba ga Jehofa Modimo wa lona. Lo se ka lwa itshegakakela motho yo o suleng kgotsa lwa itira lefatla mo diphatleng tsa lona.
2  Gonne o setšhaba se se boitshepo mo go Jehofa Modimo wa gago, mme Jehofa o tlhophile wena gore o nne setšhaba sa gagwe, thuo e e kgethegileng, mo ditšhabeng tsotlhe tse di mo godimo ga lefatshe.
3  “O se ka wa ja selo se se makgapha sa mofuta ope fela.
4  Ono ke mofuta wa phologolo e lo ka e jang: poo, nku le podi,
5  kgama e tonanyana le tshephe le kgama le podi ya naga le phala le nku ya naga le mokabawane;
6  le phologolo nngwe le nngwe e e patologanyang tlhakwana le e e nang le lopharo mo ditlhakwaneng tse pedi, e e otlang mo gare ga diphologolo. Yone lo ka e ja.
7  Ke mofuta ono fela o lo sa tshwanelang go o ja mo go tse di otlang kgotsa tse di patologanyang tlhakwana, e e fatogileng: kamela le mmutla le pela, ka gonne di a otla mme ga di patologanye tlhakwana. Di lo itshekologetse.
8  Le kolobe, ka gonne e patologanya tlhakwana mme ga go na se e se otlang. E lo itshekologetse. Lo se ka lwa ja epe ya nama ya tsone, e bile lo se ka lwa ama ditoto tsa tsone.
9  “Lo ka ja mofuta ono wa sengwe le sengwe se se leng mo metsing: Sengwe le sengwe se se nang le mafafa le makape lo ka se ja.
10  Mme sengwe le sengwe se se se nang mafafa le makape lo se ka lwa se ja. Se lo itshekologetse.
11  “Lo ka ja nonyane nngwe le nngwe e e itshekileng.
12  Mme tseno ke tsa tse lo sa tshwanelang go di ja: ntsu le segootsane le lenong le lentsho,
13  le phakalane e khibidu le phakalane e ntsho le mankgodi kafa mofuteng wa yone;
14  le legakabe lengwe le lengwe kafa mofuteng wa lone;
15  le ntšhe le morubisi le nonyane ya metsi le segodi kafa mofuteng wa sone;
16  morubisi o monnye le morubisi o o ditsebe ditelele le makgotlwe,
17  le kukara le lenong le timeletsane,
18  le mogolori le kokolofutwe kafa mofuteng wa yone, le lerenkete le mmamanthwane.
19  Mme sebopiwa sengwe le sengwe se se nang le diphuka se se nyeulang se lo itshekologetse. Di se ka tsa jewa.
20  Lo ka ja sebopiwa sepe fela se se fofang se se itshekileng.
21  “Lo se ka lwa ja setoto sepe se se setseng se sule. Lo ka se naya moagi wa moeng yo o mo teng ga dikgoro tsa gago, mme a se je; kgotsa se ka rekisediwa motswakwa, ka gonne wena o setšhaba se se boitshepo mo go Jehofa Modimo wa gago. “O se ka wa bedisa potsane mo mashing a mmaayone.
22  “O ntshe sa bosome sa kungo yotlhe ya peo ya gago, se se tswang mo tshimong ngwaga le ngwaga.
23  Mme fa pele ga ga Jehofa Modimo wa gago, mo lefelong le a tla le tlhophang gore leina la gagwe le age mo go lone, o jele sa bosome sa dijo tsa gago tsa ditlhaka mo go lone, beine ya gago e ntšha le leokwane la gago le maitibolo a motlhape wa gago le a letsomane la gago; gore o ithute go boifa Jehofa Modimo wa gago ka metlha.
24  “Jaanong fa go direga gore loeto lo bo lo le loleele thata mo go wena, ka gonne o sa kgone go se sikara, e re ka lefelo le Jehofa Modimo wa gago a tla le tlhophang gore a beye leina la gagwe mo go lone le tla bo le le kgakala thata le wena, (ka gonne Jehofa Modimo wa gago o tla go segofatsa,)
25  foo o se fetole go nna madi a a rekang, mme o phuthele madi mo seatleng sa gago o bo o tsaya loeto go ya kwa lefelong le Jehofa Modimo wa gago a tla le tlhophang.
26  Gape le fa e le eng se moya wa gago o se eletsang o se ntshetse madi, le fa e ka nna dikgomo le dinku le dipodi le beine le bojalwa jo bo tagang le sepe fela se moya wa gago o ka nnang wa se go kopa; mme o jele foo fa pele ga ga Jehofa Modimo wa gago o bo o ipele, wena le ba ntlo ya gago.
27  Mme Molefi yo o mo teng ga dikgoro tsa gago, o se ka wa mo tlogela, gonne ga a na kabelo epe kgotsa boswa bope le wena.
28  “Kwa bokhutlong jwa dingwaga di le tharo o tla ntsha sa bosome sotlhe sa kungo ya gago mo ngwageng oo, mme o se beye mo teng ga dikgoro tsa gago.
29  Mme Molefi, ka gonne a se na kabelo epe kgotsa boswa bope le wena, le moagi wa moeng le mosimane yo o se nang rre le motlholagadi, ba ba mo teng ga dikgoro tsa gago, ba tle, mme ba je ba ikgotsofatse; gore Jehofa Modimo wa gago a go segofatse mo tirong nngwe le nngwe ya seatla sa gago e o tla e dirang.
29  Ano ke mafoko a kgolagano e Jehofa a neng a laela Moshe gore a e dire le bomorwa Iseraele kwa lefatsheng la Moabe kwantle ga kgolagano e a neng a e dirile le bone kwa Horeba.
2  Mme Moshe a bitsa Iseraele yotlhe a e raya a re: “Ke lona ba lo neng lo bona sotlhe se Jehofa a neng a se dira Faro le batlhanka botlhe ba gagwe le lefatshe lotlhe la gagwe fa pele ga matlho a lona kwa lefatsheng la Egepeto,
3  ditshupo tse dikgolo tse matlho a lona a di boneng, ditshupo tseo tse dikgolo le dikgakgamatso.
4  Le fa go ntse jalo Jehofa ga a lo naya pelo gore lo itse le matlho gore lo bone le ditsebe gore lo utlwe go fitlha mo letsatsing leno.
5  ‘Fa ke ne ke ntse ke lo kaela dingwaga di le masome a manè mo nageng, diaparo tsa lona ga di a ka tsa onalela mo go lona, le mpaatšhane wa gago ga a a ka a onalela mo lonaong lwa gago.
6  Lo ne lwa se ka lwa ja senkgwe, e bile lo ne lwa se ka lwa nwa beine le bojalwa jo bo tagang, gore lo itse gore ke nna Jehofa Modimo wa lona.’
7  Kgabagare lo ne lwa tla mo lefelong leno, mme Sihone kgosi ya Heshebone le Oge kgosi ya Bashana ba tswa ba tla go re kgatlhantsha mo ntweng, mme re ne ra ba fenya.
8  Morago ga moo re ne ra tsaya lefatshe la bone ra le naya Barubene le Bagade le sephatlo sa lotso lwa Bamanase go nna boswa.
9  Ka jalo lo boloke mafoko a kgolagano eno lo bo lo a dire, gore lo dire gore sengwe le sengwe se lo tla se dirang se atlege.
10  “Lotlhe gompieno lo eme fa pele ga ga Jehofa Modimo wa lona, ditlhogo tsa ditso tsa lona, banna ba lona ba bagolwane le badiredi ba lona, monna mongwe le mongwe wa Iseraele,
11  bana ba lona ba bannye, basadi ba lona, le moagi wa gago wa moeng yo o mo gare ga bothibelelo jwa gago, go simolola ka yo o rwalelang dikgong tsa gago go fitlha ka yo o gang metsi a gago,
12  gore o tsene mo kgolaganong ya ga Jehofa Modimo wa gago le ikano ya gagwe, e Jehofa Modimo wa gago a e dirang le wena gompieno;
13  ka boikaelelo jwa gore a go tlhomamise jaaka setšhaba sa gagwe gompieno le gore a itshupe a le Modimo wa gago, fela jaaka a go solofeditse le jaaka a ikanetse borragomogologolwane e leng Aborahame, Isake le Jakobe.
14  “Jaanong ga ke dire kgolagano eno le ikano eno le wena o le esi fela,
15  mme ke e dira le yo o fano yo o emeng le rona fa pele ga ga Jehofa Modimo wa rona gompieno le ba ba se nang le rona fano gompieno;
16  (gonne lona ka bolona lo itse sentle kafa re neng ra nna kwa lefatsheng la Egepeto ka gone le kafa re neng ra feta fa gare ga ditšhaba ka gone tse lo neng lwa feta fa gare ga tsone.
17  Mme lo ne lo tle lo bone dilo tsa yone tse di ferosang sebete le medingwana ya yone e e makgapha, logong le leje, selefera le gouta, tse di neng di na le yone;)
18  gore mo gare ga lona go se ka ga nna le monna kgotsa mosadi kgotsa lelapa kgotsa lotso lo pelo ya lone e fapogang mo go Jehofa Modimo wa rona gompieno e ya go direla medimo ya ditšhaba tseo; gore mo gare ga lona go se ka ga nna le modi o o ungwang leungo la semela se se botlhole le longana.
19  “Mme go tla diragala gore fa mongwe a utlwile mafoko a ikano eno, mme a itshegofaditse mo pelong ya gagwe, a re, ‘Ke tla nna le kagiso, le mororo ke tla tsamaya mo bologwading jwa pelo ya me,’ ka boikaelelo jwa go gogola yo o nang le metsi a mantsi mmogo le yo o nyorilweng,
20  Jehofa ga a kitla a batla go mo itshwarela, mme he bogale jwa ga Jehofa le tlhoafalo ya gagwe di tla kuela motho yoo mosi , mme maikano otlhe a a kwadilweng mo bukeng eno a tla nna mo go ene, mme ruri Jehofa o tla phimola leina la gagwe kafa tlase ga magodimo.
21  Ka jalo Jehofa o tla mo lomolola mo ditsong tsotlhe tsa Iseraele a mo lomololela masetlapelo tumalanong le ikano yotlhe ya kgolagano e e kwadilweng mo bukeng eno ya molao.
22  “Mme kokomana ya mo isagweng, bomorwaalona ba ba tla tsogang morago ga lona, ba tla patelesega gore ba re, le motswagosele yo o tla tswang lefatsheng le le kgakala, tota le fa ba bone dipetso tsa lefatshe leo le matlhoko a lone a Jehofa a le tlhokofaditseng ka one,
23  sulefera le letswai le go tuka, gore lefatshe lotlhe la yone le se ka la jalwa, le fa e le go tlhoga, le fa e le go mela ga dimela dipe mo go lone, jaaka go ribegediwa ga Sodoma le Gomora, Adema le Seboima, tse Jehofa a neng a di ribegetsa mo bogaleng jwa gagwe le tšhakgalo ya gagwe;
24  ee, ditšhaba tsotlhe di tla patelesega gore di re, ‘Ke ka ntlha yang fa Jehofa a ne a dira lefatshe leno jaana? Ke ka ntlha yang fa go na le mogote wa bogale jo bogolo jono?’
25  Foo ba tla re, ‘Ke ka gonne ba ne ba tlogela kgolagano ya ga Jehofa Modimo wa borraabonemogologolwane, e a neng a e dira le bone fa a ne a ba ntsha kwa lefatsheng la Egepeto.
26  Mme ba ne ba ya ba direla medimo e mengwe le go e ikobela, medimo e ba neng ba ise ba ko ba e itse e bile a ne a sa ba e abela.
27  Foo bogale jwa ga Jehofa bo ne jwa tukela lefatshe leo ka go le tlisetsa phutso yotlhe e e kwadilweng mo bukeng eno.
28  Ke ka moo Jehofa a neng a ba kumola mo lefatsheng la bone ka bogale le ka tšararego le ka kgakalo e kgolo mme a ba latlhela kwa lefatsheng le lengwe jaaka mo letsatsing leno.’
29  “Dilo tse di subegileng ke tsa ga Jehofa Modimo wa rona, mme dilo tse di senotsweng ke tsa rona le tsa bomorwaarona ka bosakhutleng, gore re diragatse mafoko otlhe a molao ono.
19  “Fa Jehofa Modimo wa gago a fedisa ditšhaba tse Jehofa Modimo wa gago a go nayang lefatshe la tsone, mme o di gapetse thuo e bile o ntse mo metseng ya tsone le mo matlong a tsone,
2  o itomololele metse e meraro mo gare ga lefatshe la gago le Jehofa Modimo wa gago a le go nayang gore o le rue.
3  O ipaakanyetse tsela, mme o kgaoganye karolo ya naga ya gago e Jehofa Modimo wa gago a neng a e go naya go nna thuo gore e nne dikarolo tse tharo, mme e nne ya mmolai ope gore a tshabele kwa go yone.
4  “Jaanong kgang ya mmolai yo o tla tshabelang gone gore a tshele ke eno: Fa a itaya mongwe ka ene a sa itse e bile a ne a ntse a sa mo tlhoa;
5  kgotsa fa a tsena le mongwe ka ene mo sekgweng a ya go rwalela dikgong, a bo a tsholetsa seatla gore a iteye ka selepe a reme setlhare, mme tshipi e bo e somoga mo loreng lwa logong, e bo e itaya mongwe ka ene a bo a swa, a a tshabele mo go mongwe wa metse eno mme a tshele.
6  Go seng jalo, mmusolosi wa madi, ka gonne pelo ya gagwe e gotetse, a ka nna a leleka mmolai a ba a mo tshware, e re ka tsela e le telele; mme a ka nna a itaya moya wa gagwe gore o swe, le mororo a sa atlholelwa loso, ka gonne a ne a ntse a sa mo tlhoa.
7  Ke gone ka moo ke go laelang ke re, ‘O itomololele metse e meraro.’
8  “Mme fa Jehofa Modimo wa gago a atolosa karolo ya gago ya naga go ya ka se a neng a se ikanela borragomogologolwane, e bile a go neile lefatshe lotlhe le a solofeditseng go le naya borragomogologolwane,
9  ka gonne o tla boloka taelo eno yotlhe e ke e go laolelang gompieno ka go e dira, go rata Jehofa Modimo wa gago le go tsamaya mo ditseleng tsa gagwe ka metlha, foo o oketse e meraro eno ka metse e mengwe e meraro,
10  gore go se ka ga tshololelwa madi ape a a se nang molato mo gare ga lefatshe la gago le Jehofa Modimo wa gago a le go nayang go nna boswa, le gore o se ka wa nna le molato ope wa madi.
11  “Mme fa go direga gore go bo go na le motho yo o tlhoileng mongwe ka ene, mme a mo lalela a ba a mo tsogologela a itaya moya wa gagwe gore o swe mme a bo a swa, mme motho yono a bo a tshabela kwa go mongwe wa metse eno,
12  foo banna ba bagolwane ba motse wa gagabo ba rome ba mo ntshe koo, mme ba mo tsenye mo seatleng sa mmusolosi wa madi, mme a swe.
13  Leitlho la gago le se ka la mo utlwela botlhoko, mme o tlose molato wa go tsholola madi a a se nang molato mo Iseraele, gore o bone molemo.
14  “O se ka wa busetsa matshwao a molelwane wa mongwe ka wena kwa morago, fa bagologolwane ba tla bo ba tlhomile melelwane mo bosweng jwa gago jo o tla bo ruang mo lefatsheng le Jehofa Modimo wa gago a le go nayang gore o le rue.
15  “Go se ka ga tsoga mosupi a le mongwe fela kgatlhanong le motho ka ga tlolo epe kgotsa boleo bope, mo kgannyeng ya boleo bope jo a ka nnang a bo dira. Kgang e tlhomamisiwe ka molomo wa basupi ba le babedi kgotsa ka molomo wa basupi ba le bararo.
16  Fa go direga gore mosupi yo o rerang bosula a tsogologele motho gore a mo latofatse ka botlhanogi,
17  batho ba babedi ba ba ganetsanang ba eme fa pele ga ga Jehofa, fa pele ga ba e tla bong e le baperesiti le baatlhodi mo metlheng eo.
18  Mme baatlhodi ba batlisise ka kelotlhoko, mme fa mosupi e le mosupi wa maaka e bile a tlisitse tatofatso ya maaka kgatlhanong le morwarraagwe,
19  lo mo dire se a neng a rerile go se dira morwarraagwe, mme o tlose se se bosula mo gare ga gago.
20  Ka jalo ba ba salang ba tla utlwa ba bo ba boifa, mme ba ka se tlhole ba dira sepe se se bosula jaaka seno gape mo gare ga gago.
21  Mme leitlho la gago le se ka la mo utlwela botlhoko: moya o tla tswela moya, leitlho le tswele leitlho, leino le tswele leino, seatla se tswele seatla, lonao lo tswele lonao.
24  “Fa go direga gore monna a tseye mosadi a ba a mo dira thuo ya gagwe jaaka mosadi, go tla diragala gore fa mosadi a sa bone kamogelo mo matlhong a gagwe ka go bo monna a fitlhetse sengwe se se seng sentle mo go ene, a monna a mo kwalele lekwalo la tlhalo a le tsenye mo seatleng sa gagwe a ba a mo tsamaisa a mo ntsha mo ntlong ya gagwe.
2  Mme a tswe mo ntlong ya gagwe a tsamaye mme a nne wa monna yo mongwe.
3  Fa monna wa bobedi a simolotse go mo tlhoa e bile a mo kwaletse lekwalo la tlhalo a le tsentse mo seatleng sa gagwe mme a mo tsamaisitse a mo ntshitse mo ntlong ya gagwe, kgotsa fa go direga gore monna wa bobedi yo a mo tsereng go nna mosadi wa gagwe a swe,
4  mong wa gagwe wa ntlha yo o neng a mo tsamaisa ga a kitla a letlelelwa go mo tsaya gape gore a nne mosadi wa gagwe morago ga a sena go leswafadiwa; gonne seo ke selo se se makgapha fa pele ga ga Jehofa, mme o se ka wa tsenya lefatshe le Jehofa Modimo wa gago a le go nayang go nna boswa mo boleong.
5  “Fa go direga gore monna a tseye mosadi yo mosha, a se ka a ya sesoleng, le fa e le go patelediwa sepe fela. A nne a rebotswe ngwaga o le mongwe kwa ntlong ya gagwe, mme a itumedise mosadi wa gagwe yo a mo tsereng.
6  “Ope a se ka a tsaya lelwala kgotsa tshilo ya lone e le sebeelo, ka gonne o tsaya moya e le sebeelo.
7  “Fa go direga gore motho mongwe a fitlhelwe a utswa moya wa bomorwarraagwe ba bomorwa Iseraele, mme a mo tshwere ka go mo patika e bile a mo rekisitse, motho yo o utswang batho yoo le ene a a swe. Mme o tlose se se bosula mo gare ga gago.
8  “Itise mo sebetsong sa lepero o tlhokomele go dira kafa go sotlhe se baperesiti, ebong Balefi, ba tla lo layang ka gone. Lo nne kelotlhoko go dira fela jaaka ke ba laetse.
9  Go gakologelwe se Jehofa Modimo wa gago a neng a se dira Miriame mo tseleng fa lo ne lo tswa kwa Egepeto.
10  “Fa go direga gore o adime mongwe ka wena kadimo ya mofuta ope fela, o se ka wa tsena mo ntlong ya gagwe o tla go tsaya se a se dirileng sebeelo.
11  O eme kwa ntle, mme motho yo o mo adimang a ntshetse sebeelo kwa ntle kwa go wena.
12  Mme fa motho yono a le mo mathateng, o se ka wa ya go robala ka sebeelo sa gagwe.
13  O busetse sebeelo kwa go ene fela fa letsatsi le phirima, mme a ye go robala ka seaparo sa gagwe, mme a go segofatse; mme go tla bolela tshiamo mo go wena fa pele ga ga Jehofa Modimo wa gago.
14  “O se ka wa tsietsa modiri yo o thapilweng yo o mo mathateng e bile a humanegile, e ka ne e le wa bomorwarrago kgotsa wa baagi ba gago ba baeng ba ba mo lefatsheng la gaeno, mo teng ga dikgoro tsa gago.
15  O mo neye tuelo ya gagwe mo letsatsing la gagwe, mme letsatsi le se ka la e phirimelela, ka gonne o mo mathateng e bile o tsholeletsa moya wa gagwe kwa tuelong ya gagwe; gore a se ka a lelela kwa go Jehofa ka ga gago, mme ya nna boleo mo go wena.
16  “Borre ba se ka ba bolawa ka ntlha ya bana, le bana ba se ka ba bolawa ka ntlha ya borre. Mongwe le mongwe a bolaelwe boleo jwa gagwe.
17  “O se ka wa sokamisa katlholo ya moagi wa moeng kgotsa ya mosimane yo o se nang rre, e bile o se ka wa tsaya seaparo sa motlholagadi e le sebeelo.
18  Mme o gakologelwe gore o ne wa nna motlhanka kwa Egepeto, mme Jehofa Modimo wa gago a go golola gone. Ke gone ka moo ke go laelang gore o dire selo seno.
19  “Fa go direga gore o robe thobo ya gago mo tshimong ya gago, mme o lebetse ngata kwa tshimong, o se ka wa boa wa ya go e tsaya. E salele moagi wa moeng, mosimane yo o se nang rre le motlholagadi; gore Jehofa Modimo wa gago a go segofatse mo tirong nngwe le nngwe ya seatla sa gago.
20  “Fa go direga gore o phothe setlhare sa gago sa motlhware, o se ka wa boa wa ya go photha dikala tsa sone tse dikgolo. Di salele moagi wa moeng, mosimane yo o se nang rre le motlholagadi.
21  “Fa go direga gore o fule morara wa tshimo ya gago ya mofine, o se ka wa boa wa ya go fula mo go setseng. Go salele moagi wa moeng, mosimane yo o se nang rre le motlholagadi.
22  Mme o gakologelwe gore o ne wa nna motlhanka kwa lefatsheng la Egepeto. Ke gone ka moo ke go laelang go dira selo seno.
5  Moshe a bitsa Iseraele yotlhe mme a ba raya a re: “Utlwa wena Iseraele, melao le ditshwetso tsa boatlhodi tse ke di buang mo ditsebeng tsa lona gompieno, lo di ithute lo bo lo nne kelotlhoko go di dira.
2  Jehofa Modimo wa rona o ne a dira kgolagano le rona kwa Horeba.
3  Jehofa ga a dira kgolagano eno le borraaronamogologolwane, mme o e dirile le rona, rotlhe ba re tshelang fano gompieno.
4  Jehofa o ne a bua le lona lo lebane difatlhego le ene mo thabeng go tswa mo gare ga molelo.
5  Ke ne ke eme fa gare ga ga Jehofa le lona ka nako eo gore ke lo bolelele lefoko la ga Jehofa, (gonne lo ne lo boifa ka ntlha ya molelo mme lwa se ka lwa tlhatlogela mo thabeng,) le re,
6  “‘Ke nna Jehofa Modimo wa gago, yo o go ntshitseng kwa lefatsheng la Egepeto, kwa ntlong ya makgoba.
7  Le ka motlha o se ka wa nna le medimo epe e mengwe kgatlhanong le sefatlhego sa me.
8  “‘O se ka wa itirela setshwantsho se se setilweng, sa sebopego se se tshwanang le sepe fela se se kwa magodimong kwa godimo kgotsa se se mo lefatsheng kwa tlase kgotsa se se mo metsing kafa tlase ga lefatshe.
9  O se ka wa di ikobela kgotsa wa gogelwa gore o di direle, ka gonne nna Jehofa Modimo wa gago ke Modimo yo o batlang boineelo jo bo feletseng, yo o tlisetsang bana ba basimane kotlhao ya tlolo ya borraabone le mo kokomaneng ya boraro le mo kokomaneng ya bonè, mo go ba ba ntlhoileng;
10  mme yo o supang bopelonomi jwa lorato mo kokomaneng ya bomakgolo a le lesome mo go ba ba nthatang e bile ba boloka ditaelo tsa me.
11  “‘O se ka wa dirisa leina la ga Jehofa Modimo wa gago ka tsela e e se nang mosola, gonne Jehofa ga a kitla a tlhoka go otlhaya ope yo o dirisang leina la gagwe ka tsela e e se nang mosola.
12  “‘E re o boloka letsatsi la sabata gore o le tshole le le boitshepo, fela jaaka Jehofa Modimo wa gago a go laetse,
13  o dire tirelo mme o dire tiro yotlhe ya gago malatsi a le marataro.
14  Mme letsatsi la bosupa ke sabata wa ga Jehofa Modimo wa gago. O se ka wa dira tiro epe, wena le fa e le morwao le fa e le morwadio le fa e le motlhanka wa gago le fa e le lelata la gago le fa e le poo ya gago le fa e le esele ya gago le fa e le seruiwa sepe sa gago le fa e le moagi wa gago wa moeng yo o mo teng ga dikgoro tsa gago, gore motlhanka wa gago le lelata la gago ba tle ba ikhutse fela jaaka wena.
15  Mme o gakologelwe gore o ne wa nna motlhanka kwa lefatsheng la Egepeto mme Jehofa Modimo wa gago a go ntsha gone ka seatla se se nonofileng le lebogo le le otlolotsweng. Ke gone ka moo Jehofa Modimo wa gago a neng a go laola gore o tsweledise letsatsi la sabata.
16  “‘Tlotla rrago le mmago, fela jaaka Jehofa Modimo wa gago a go laetse; gore malatsi a gago a tle a nne maleele le gore dilo di go tsamaele sentle mo lefatsheng le Jehofa Modimo wa gago a le go nayang.
17  “‘O se ka wa bolaya motho.
18  “‘Le gone o se ka wa dira boaka.
19  “‘Le gone o se ka wa utswa.
20  “‘Le gone o se ka wa nna mosupi wa maaka kgatlhanong le mongwe ka wena.
21  “‘Le gone o se ka wa eletsa mosadi wa mongwe ka wena. Le gone o se ka wa eletsa ntlo ya mongwe ka wena ka bopelotshetlha, tshimo ya gagwe kgotsa motlhanka wa gagwe kgotsa lelata la gagwe, poo ya gagwe kgotsa esele ya gagwe kgotsa sepe fela se e leng sa mongwe ka wena.’
22  “Jehofa o ne a bua Mafoko ano le phuthego yotlhe ya lona mo thabeng go tswa mo gare ga molelo, leru le letobo le lentshontsho, ka lentswe le le kwa godimo, mme a se ka a oketsa ka sepe; morago ga moo a a kwala mo dikwalelong tse pedi tsa leje a bo a di nnaya.
23  “Mme go ne ga diragala gore fela fa lo ne lo sena go utlwa lentswe le tswa mo gare ga lefifi, fa thaba e ne e tuka molelo, lo ne lwa nkatamela, ditlhogo tsotlhe tsa ditso tsa lona le banna ba lona ba bagolwane.
24  Foo lo ne lwa re, ‘Bona, Jehofa Modimo wa rona o re bontshitse kgalalelo ya gagwe le bogolo jwa gagwe, mme re utlwile lentswe la gagwe le tswa mo gare ga molelo. Mo letsatsing leno, re bone gore Modimo o ka bua le motho mme a ka kgona go tswelela a tshela.
25  Mme jaanong ke ka ntlha yang fa re tshwanetse go swa, gonne molelo o mogolo ono o ka nna wa re laila? Fa re ka boa ra utlwa lentswe la ga Jehofa Modimo wa rona gape, ruri re tla swa.
26  Gonne ke mang mo nameng yotlhe yo o utlwileng lentswe la Modimo yo o tshelang le bua go tswa mo gare ga molelo jaaka re le utlwile mme le fa go ntse jalo a tswelela a ntse a tshela?
27  Wena ka bowena atamela mme o utlwe sotlhe se Jehofa Modimo wa rona a tla se buang; mme e tla nna wena o buang le rona sotlhe se Jehofa Modimo wa rona a tla se buang le wena, mme ruri re tla reetsa re bo re dira.’
28  “Ka jalo Jehofa o ne a utlwa lentswe la mafoko a lona fa lo ne lo bua le nna, mme Jehofa a tswelela a nthaya a re, ‘Ke utlwile lentswe la mafoko a setšhaba seno, a ba a buileng le wena. Ba dirile sentle mo go sotlhe se ba se buileng.
29  Fa fela ba ne ba ka dira gore pelo eno ya bone e mpoife le go boloka ditaelo tsotlhe tsa me ka metlha, gore dilo di ba tsamaele sentle le bomorwaabone ka bosakhutleng!
30  Tsamaya o ba reye o re: “Boelang gae kwa megopeng ya lona.”
31  Mme wena ema fano le nna, mma ke bue le wena taelo yotlhe le melao le ditshwetso tsa boatlhodi tse o tshwanetseng go di ba ruta le tse ba tshwanetseng go di dira mo lefatsheng le ke le ba nayang gore ba le rue.’
32  Mme lo tlhokomele go dira fela jaaka Jehofa Modimo wa lona a lo laetse. Lo se ka lwa fapogela kafa mojeng kgotsa kafa molemeng.
33  Lo tsamaye mo tseleng yotlhe e Jehofa Modimo wa lona a e lo laetseng, gore lo tshele le gore dilo di lo tsamaele sentle le gore lo lelefatse malatsi a lona mo lefatsheng le lo tla le ruang.
15  “O golole kwa bokhutlong jwa dingwaga dingwe le dingwe di le supa.
2  Mme mokgwa wa kgololo o ntse jaana: mongwe le mongwe yo o kolotwang o tla golola molato o a letlileng gore mongwe ka ene a nne le one. A se ka a gatelela mongwe ka ene kgotsa morwarraagwe gore a duele, ka gonne go gololelwa Jehofa go tshwanetse ga bolelwa.
3  O ka nna wa gatelela motswakwa gore a duele; mme le fa e le eng sa gago se se kwa go morwarrago a seatla sa gago se se golole.
4  Le fa go ntse jalo, ope a se ka a humanega mo go lona, ka gonne ruri Jehofa o tla go segofatsa mo lefatsheng le Jehofa Modimo wa gago a le go nayang go nna boswa gore o le rue,
5  fa fela e le gore ruri o tla reetsa lentswe la ga Jehofa Modimo wa gago gore o nne kelotlhoko go dira taelo eno yotlhe e ke e go laelang gompieno.
6  Gonne ruri Jehofa Modimo wa gago o tla go segofatsa fela jaaka a go solofeditse, mme o tla adima ditšhaba di le dintsi ka sebeelo, fa wena ka bowena o se kitla o tsaya ka kadimo; mme o laole ditšhaba di le dintsi, mme tsone ga di kitla di go laola.
7  “Fa go direga gore mongwe wa bomorwarrago a humanege mo gare ga gago mo go mongwe wa metse ya gago, mo lefatsheng la gago le Jehofa Modimo wa gago a le go nayang, o se ka wa kgwaralatsa pelo ya gago kgotsa wa tima morwarrago yo o humanegileng.
8  Gonne o tshwanetse go mo hupurololela seatla sa gago ka bopelotshweu o bo o mo adima ka sebeelo go le gontsi kafa a tlhokang ka gone, mo a go tlhokang.
9  Itise e se re kgotsa ga bo go le lefoko le le nyatsegang mo pelong ya gago, le re, ‘Ngwaga wa bosupa, ngwaga wa kgololo, o atametse,’ mme leitlho la gago e bo e nna le le timanang mo go morwarrago yo o humanegileng, mme o bo o sa mo neye sepe, a ba a tshwanelwa ke go tlhaeletsa kwa go Jehofa kgatlhanong le wena, mme ya nna boleo mo go wena.
10  Ruri o tshwanetse go mo naya, le pelo ya gago ga e a tshwanela go timana fa o mo naya, ka gonne ka ntlha ya seno Jehofa Modimo wa gago o tla go segofatsa mo tirong nngwe le nngwe ya gago le matsapa mangwe le mangwe a gago.
11  Gonne mongwe yo o humanegileng ga a kitla a kgaotsa go nna gone mo gare ga lefatshe. Ke gone ka moo ke go laelang ke re, ‘O hupurololele morwarrago yo o bogisiwang le yo o humanegileng seatla sa gago ka bopelotshweu mo lefatsheng la gaeno.’
12  “Fa go direga gore o rekisediwe morwarrago, Mohebera kgotsa Mohebera wa mosadi, mme a go diretse dingwaga di le thataro, foo o mo tsamaise o mo ntshe mo go wena mo ngwageng wa bosupa jaaka yo o golotsweng.
13  Mme fa go direga gore o mo tsamaise o mo ntshe mo go wena jaaka yo o golotsweng, o se ka wa mo tsamaisa o mo ntsha a iphotlhere fela.
14  O mo tlhomelele ka sengwe go tswa mo letsomaneng la gago le mo seboaneng sa gago le mo segatisetsong sa gago sa leokwane le beine. O mo neye fela jaaka Jehofa Modimo wa gago a go segofaditse.
15  Mme o gakologelwe gore o ne wa nna motlhanka kwa lefatsheng la Egepeto mme Jehofa Modimo wa gago a go golola. Ke gone ka moo ke go laolelang selo seno gompieno.
16  “Mme fa go direga gore a go reye a re, ‘Ga nkitla ke tswa mo go wena!’ ka gonne a go rata le ba ntlo ya gago, e re ka dilo di ne di mo tsamaela sentle fa a ne a na le wena,
17  o tseye thoko o phunyeletse tsebe ya gagwe mo setswalong, mme a nne motlhanka wa gago ka bosakhutleng. Gape o dire lelata la gago ka yone tsela eno.
18  Ga e a tshwanela go nna selo se se thata mo matlhong a gago fa o mo tsamaisa o mo ntsha mo go wena jaaka yo o golotsweng; ka gonne o ne a go direla dingwaga di le thataro a bona tlhwatlhwa e e menaganeng sebedi ya modiri yo o thapilweng, mme Jehofa Modimo wa gago o go segofaditse mo go sengwe le sengwe se o neng o se dira.
19  “O itshepisetse Jehofa Modimo wa gago leitibolo lengwe le lengwe le le tonanyana le le tsalwang mo motlhapeng wa gago le mo letsomaneng la gago. O se ka wa dira tiro epe ka leitibolo la poo ya gago, le fa e le go beola leitibolo la letsomane la gago.
20  O le jele fa pele ga ga Jehofa Modimo wa gago ngwaga le ngwaga mo lefelong le Jehofa a tla le tlhophang, wena le ba ntlo ya gago.
21  Mme fa go direga gore go bo go na le bogole mo go lone, le golafetse kgotsa le foufetse, bogole bope jo bo maswe, o se ka wa le isetsa Jehofa Modimo wa gago setlhabelo.
22  O le jele mo teng ga dikgoro tsa gago, le jewe ke yo o itshekologileng mmogo le yo o itshekileng, jaaka tshephe le jaaka kgama e tonanyana.
23  Ke madi a lone fela a o sa tshwanelang go a ja. O a tshololele fa fatshe jaaka metsi.
20  “Fa go direga gore o tswele kwa ntweng kgatlhanong le baba ba gago mme o bona dipitse le dikara tsa ntwa, setšhaba se se nang le batho ba bantsi go go feta, o se ka wa ba boifa; gonne Jehofa Modimo wa gago o na le wena, yo o neng a go ntsha kwa lefatsheng la Egepeto.
2  Mme go tla diragala gore fa o atametse tlhabano, moperesiti a atamele a bue le batho.
3  Mme a ba reye a re, ‘Utlwa, wena Iseraele, gompieno o atamela mo tlhabanong kgatlhanong le baba ba lona. Lo se ka lwa letla dipelo tsa lona go nna boi. Lo se ka lwa boifa mme lwa siana ka letshogo kgotsa lwa roroma ka ntlha ya bone,
4  gonne Jehofa Modimo wa lona o gwanta le lona go ya go lo tlhabanela mo babeng ba lona gore a lo boloke.’
5  “Badiredi le bone ba bue le batho, ba re, ‘Ke monna ofe yo o agileng ntlo e ntšha mme a ise a e kgakole? A a tsamaye a boele kwa ntlong ya gagwe, e se re kgotsa a swela mo tlhabanong mme monna yo mongwe a e kgakola.
6  E bile ke monna ofe yo o jetseng tshimo ya mofine mme a ise a simolole go e dirisa? A a tsamaye a boele kwa ntlong ya gagwe, e se re kgotsa a swela mo tlhabanong mme monna yo mongwe a simolola go e dirisa.
7  E bile ke monna ofe yo o beeleditseng mosadi mme a ise a mo tseye? A a tsamaye a boele kwa ntlong ya gagwe, e se re kgotsa a swela mo tlhabanong mme a tsewa ke monna yo mongwe.’
8  Mme badiredi ba tswelele pele go bua le batho ba re, ‘Ke monna ofe yo o boifang e bile a le boboi? A a tsamaye a boele kwa ntlong ya gagwe, gore a se ka a dira gore dipelo tsa bomorwarraagwe di nyere jaaka pelo ya gagwe.’
9  Mme go tla diragala gore fa badiredi ba feditse go bua le batho, ba tlhome balaodi ba masole kwa pele ga batho.
10  “Fa go direga gore o atamele motse go tlhabana le one, o o itsise ditsela tsa go dira kagiso.
11  Mme go tla diragala gore fa o go naya karabo ya kagiso e bile o go buletse, go tla diragala gore batho botlhe ba ba fitlhelwang mo go one e nne ba gago ba ba patelediwang go dira tiro e e boima, mme ba go direle.
12  Mme fa o sa dire kagiso le wena, o lwa le wena mme o tshwanelwa ke go o dikanyetsa,
13  Jehofa Modimo wa gago o tla o tsenya mo seatleng sa gago, mme o kgemethe motho mongwe le mongwe wa monna mo go one ka bogale jwa tšhaka.
14  Ke basadi fela le bana ba bannye le diruiwa le sengwe le sengwe se go diregang gore se bo se le mo motseng, thopo yotlhe ya one tse o tla di ikgapelang; mme o je thopo ya baba ba gago, ba Jehofa Modimo wa gago a go ba neileng.
15  “Ke tsela e o tla dirang metse yotlhe ka yone e e kgakala thata le wena e e seng ya metse ya ditšhaba tseno.
16  Ke metse ya ditšhaba tseno fela e Jehofa Modimo wa gago a e go nayang go nna boswa e o sa tshwanelang go tlogela sepe sa yone se se hemang se tshela,
17  ka gonne ruri o tshwanetse go ba neelela tshenyego, Bahite le Baamore, Bakanana le Baperise, Bahife le Bajebuse, fela jaaka Jehofa Modimo wa gago a go laetse;
18  gore ba se ka ba lo ruta go dira kafa dilong tsotlhe tsa bone tse di makgapha, tse ba di diretseng medimo ya bone, mme lwa leofela Jehofa Modimo wa lona.
19  “Fa go direga gore o dikanyetse motse malatsi a le mantsi ka go lwa le one gore o o thope, o se ka wa senya ditlhare tsa one ka go dirisa selepe mo go tsone; gonne o tshwanetse go ja mo go tsone, o se ka wa di rema, gonne a setlhare sa naga ke motho gore o se dikanyetse?
20  Setlhare se o itseng gore ga se setlhare sa dijo, ke sone se o ka se senyang, o se reme o bo o aga dithako tsa go dikanyetsa motse o o lwang le wena, go fitlha o wa.
1  Ano ke mafoko a Moshe a neng a a bua le Iseraele yotlhe mo kgaolong ya Joredane mo nageng, mo mabaleng a a sekaka fa pele ga Sufe, fa gare ga Parana le Tofele le Labane le Haserothe le Disahabe,
2  e le malatsi a le lesome le bongwe ka tsela ya Thaba ya Seire go tswa Horebe go ya Kadeshe-barenea.
3  Mme ga diragala gore mo ngwageng wa bomasome a manè, mo kgweding ya bolesome le bongwe, mo letsatsing la ntlha la kgwedi, Moshe a bua le bomorwa Iseraele kafa go sotlhe se Jehofa a neng a se mo laetse ka bone,
4  fa a sena go fenya Sihone kgosi ya Baamore, yo o neng a nna kwa Heshebone, le Oge kgosi ya Bashana, yo o neng a nna kwa Ashetarothe, kwa Ederei.
5  Moshe o ne a simolola go tlhalosa molao ono mo kgaolong ya Joredane mo lefatsheng la Moabe, a re:
6  “Jehofa Modimo wa rona o ne a bua le rona kwa Horeba, a re, ‘Lo ntse nako e telele ka mo go lekaneng mo kgaolong eno e e dithaba.
7  Retologang lo bolole lo tsene mo kgaolong e e dithaba ya Baamore le mo baagelaning botlhe ba bone mo Areba, kgaolo e e dithaba le Shefela le Negebe le losi lwa lewatle, lefatshe la Bakanana, le Lebanona, go fitlha kwa nokeng e kgolo, noka ya Euferatese.
8  Bonang, ke baya lefatshe fa pele ga lona. Tsenang lo rue lefatshe le Jehofa a neng a ikanela borraalona kaga lone, e leng Aborahame, Isake le Jakobe, go le naya bone le losika lwa bone morago ga bone.’
9  “Mme mo nakong eo ke ne ka lo raya ka re, ‘Ga ke kgone go lo tshola ke le nosi.
10  Jehofa Modimo wa lona o lo ntsifaditse, mme bonang, gompieno lo tshwana le dinaledi tsa magodimo ka bontsintsi jwa lona.
11  E kete Jehofa Modimo wa borraalonamogologolwane a ka lo oketsa makgetlo a le sekete go feta kafa lo leng bantsi ka gone, mme e kete a ka lo segofatsa fela jaaka a lo solofeditse.
12  Nka kgona jang go tshola mokgweleo wa lona le morwalo wa lona le komano ya lona ke le nosi?
13  Batlang banna ba ba botlhale le ba ba nang le temogo le ba ba nang le maitemogelo ba ditso tsa lona, gore ke ba tlhome go nna ditlhogo mo go lona.’
14  Foo lo ne lwa nkaraba lwa re, ‘Selo se o se buileng gore re se dire se molemo.’
15  Ka jalo ke ne ka tsaya ditlhogo tsa ditso tsa lona, banna ba ba botlhale le ba ba nang le maitemogelo, ka ba tlhoma go nna ditlhogo mo go lona, dikgosana tsa dikete le dikgosana tsa makgolo le dikgosana tsa ditlhopha tsa masome a matlhano le dikgosana tsa masome le badiredi ba ditso tsa lona.
16  “Mme ka tswelela go laela baatlhodi ba lona ka nako eo ka re, ‘Fa lo reetsa kgang fa gare ga bomorwaalona, lo atlhole ka tshiamo fa gare ga motho le morwarraagwe kgotsa moagi wa gagwe wa moeng.
17  Lo se ka lwa tlhaola fa lo atlhola. Lo utlwe yo monnye fela jaaka yo mogolo. Lo se ka lwa tshosiwa ke motho, gonne katlholo ke ya Modimo; mme kgang e e bokete thata mo go lona, lo e tlise kwa go nna, mme ke e utlwe.’
18  Mme ka nako eo ke ne ka lo laela ka ga dilo tsotlhe tse lo tshwanetseng go di dira.
19  “Foo ra bolola ra tswa mo Horeba ra gwanta go ralala naga e kgolo eo yotlhe le e e boitshegang, e lo e boneng, re feta ka tsela ya kgaolo e e dithaba ya Baamore, fela jaaka Jehofa Modimo wa rona a ne a re laetse; kgabagare ra tla mo Kadeshe-barenea.
20  Jaanong ke ne ka lo raya ka re, ‘Lo tlile mo kgaolong e e dithaba ya Baamore, e Jehofa Modimo wa rona a e re nayang.
21  Bonang, Jehofa Modimo wa lona o lo tlogeletse lefatshe leno. Tlhatlogang, le rueng, fela jaaka Jehofa Modimo wa borraalonamogologolwane a buile le lona. Lo se ka lwa boifa, le fa e le go tshoga.’
22  “Le fa go ntse jalo, lotlhe lo ne lwa nkatamela mme lwa re, ‘Mma re romele banna kwa pele ga rona gore ba re tlhatlhobele lefatshe mme ba busetse phetolo kwa go rona kaga tsela e re tshwanetseng go tlhatloga ka yone le metse e re tla tlang kwa go yone.’
23  Selo seno se ne sa itshupa se le molemo mo matlhong a me, mo ke neng ka tsaya banna ba le lesome le bobedi ba lona, a le mongwe mo lotsong longwe le longwe.
24  Foo ba retologa ba tlhatlogela mo kgaolong e e dithaba mme ba fitlha kwa mokgatšheng o o phothoselang wa Eshekole mme ba e tlhola.
25  Mme ba tsaya mangwe a maungo a lefatshe ka seatla ba a tlisa kwa go rona, mme ba busetsa lefoko kwa go rona ba re, ‘Lefatshe le Jehofa Modimo wa rona a le re nayang le molemo.’
26  Mme lo ne lo sa rate go tlhatloga, lwa ba lwa simolola go itshwara ka go tsuologela taelo ya ga Jehofa Modimo wa lona.
27  Lo ne lwa nna lwa ngongorega mo megopeng ya lona lo re, ‘Jehofa o ne a re ntsha kwa lefatsheng la Egepeto ka gonne a ne a re tlhoile mme a re tsenya mo seatleng sa Baamore, gore ba re nyeletse.
28  Re tlhatlogela kae? Bomorwarraarona ba dirile gore pelo ya rona e nyere, ba re: “Re bone batho ba bagolo le ba baleele go re feta koo, metse e megolo e e sireletsegileng go fitlha kwa magodimong le bomorwa Baanake.”’
29  “Ka jalo ke ne ka lo raya ka re, ‘Lo se ka lwa garoga pelo kgotsa lwa boifa ka ntlha ya bone.
30  Jehofa Modimo wa lona ke ene yo o tsamayang fa pele ga lona. O tla lo tlhabanela kafa go sotlhe se a neng a se lo direla kwa Egepeto mo matlhong a lona,
31  le kwa nageng, kwa o neng wa bona kafa Jehofa Modimo wa gago a neng a go tshola ka gone fela jaaka motho a tshola morwawe, mo tseleng yotlhe e lo e tsamaileng go fitlha lo tla mo lefelong leno.’
32  Mme go sa kgathalesege lefoko leno, lo ne lo sa dumele mo go Jehofa Modimo wa lona,
33  yo o neng a tsamaya fa pele ga lona mo tseleng gore a lo senkele lefelo gore lo thibelele mo go lone, ka molelo bosigo gore lo bone tsela e lo tshwanetseng go tsamaya ka yone le ka leru mo nakong ya motshegare.
34  “Mo nakong eno yotlhe Jehofa o ne a utlwa lentswe la mafoko a lona. Ka jalo o ne a galefa a ba a ikana, a re,
35  ‘Ga go na le fa a le mongwe mo bathong bano ba kokomana e e bosula eno yo o tla bonang lefatshe le le molemo le ke neng ka ikanela go le naya borraalona,
36  fa e se Kalebe morwa Jefune. O tla le bona, mme ke tla naya ene le bomorwawe lefatshe le a neng a le gata, ka lebaka la gore o setse Jehofa morago ka botlalo.
37  (Le nna Jehofa o ne a ntukela bogale ka ntlha ya lona, a re, ‘Le wena ga o kitla o tsena gone.
38  Joshua morwa Nune, yo o emeng fa pele ga gago, ke ene yo o tla tsenang gone.’ O mo nonotshitse, ka gonne o tla dira gore Iseraele e le rue.)
39  Fa e le bana ba lona ba bannye ba lo neng lwa bua ka bone lwa re: “Ba tla nna kgapo!” le bomorwaalona ba gompieno ba sa itseng molemo kgotsa bosula, bano ba tla tsena gone, mme ke tla le ba naya, mme ba tla le rua.
40  Fa e le lona ka bolona, tsayang tsela e sele lo bololele kwa nageng ka tsela ya Lewatle le Lehibidu.’
41  “Foo lo ne lwa araba lwa nthaya lwa re, ‘Re leofetse Jehofa. Rona—re tla tlhatloga re ya go tlhabana tumalanong le sotlhe se Jehofa Modimo wa rona a se re laetseng!’ Ka jalo mongwe le mongwe wa lona o ne a itlhomela ka dibetsa tsa gagwe tsa ntwa mme lwa go tsaya go le motlhofo go tlhatlogela mo thabeng.
42  Mme Jehofa a nthaya a re, ‘Ba reye o re: “Lo se ka lwa tlhatloga lo ya go tlhabana, ka gonne ga ke mo gare ga lona; gore lo se ka lwa fenngwa fa pele ga baba ba lona.”’
43  Ka jalo ke ne ka bua le lona, mme lwa se ka lwa reetsa mme lwa simolola go itshwara ka go tsuologela taelo ya ga Jehofa lwa ba lwa galefa thata, mme lwa leka go tlhatlogela mo thabeng.
44  Foo Baamore ba ba neng ba nna mo thabeng eo ba tswa ba tla go lo kgatlhantsha mme ba lo leleka, fela jaaka dinotshe di dira, ba lo gasamisa mo Seire go ya go fitlha kwa Horema.
45  Morago ga moo lo ne lwa boa mme lwa simolola go lela fa pele ga ga Jehofa, mme Jehofa o ne a se ka a reetsa lentswe la lona, le fa e le go lo sekegela tsebe.
46  Ka jalo lo ne lwa tswelela lo nna kwa Kadeshe malatsi a le mantsi, malatsi a lo neng lwa a nna gone.
2  “Foo re ne ra retologa ra bololela kwa nageng ka tsela ya Lewatle le Lehibidu, fela jaaka Jehofa a ne a buile le nna; mme re ne ra fetsa malatsi a le mantsi re potologa Thaba ya Seire.
2  La bofelo Jehofa a nthaya a re,
3  ‘Lo potologile thaba eno ka lobaka lo lo lekaneng. Tsayang tsela e sele lo ye bokone.
4  Mme laela batho o re: “Lo feta fa molelwaneng wa bomorwarraalona, bomorwa Esau, ba ba nnang mo Seire; mme ba tla boifa ka ntlha ya lona, mme lo nne kelotlhoko thata.
5  Lo se ka lwa gogagogana le bone, ka gonne ga nkitla ke lo naya lefatshe la bone le fa e le boatlhamo jwa pato ya lonao; ka gonne ke neile Esau Thaba ya Seire go nna thuo.
6  Dijo le fa e ka nna dife tse lo tla di rekang mo go bone ka madi, lo di je; le metsi le fa e ka nna afe a lo tla a rekang mo go bone ka madi, lo a nwe.
7  Gonne Jehofa Modimo wa gago o go segofaditse mo tirong nngwe le nngwe ya seatla sa gago. O itse sentle go tsamaya ga gago o raletse naga e kgolo eno. Jehofa Modimo wa gago o ntse a na le wena dingwaga tseno di le masome a manè. Ga o a tlhaela sepe.”’
8  Ka jalo re ne ra feta ra tlogela bomorwarraarona, bomorwa Esau, ba ba nnang kwa Seire, re tlogela tsela ya Areba, go tswa kwa Elatha le go tswa kwa Esione-gebere. “Morago ga moo ra retologa ra fetela pele ka tsela ya naga ya Moabe.
9  Foo Jehofa a nthaya a re, ‘O se ka wa tshwenya Moabe kgotsa wa lwa le ene, ka gonne ga nkitla ke go naya lefatshe lepe la gagwe go nna thuo, gonne ke neile bomorwa Lote Ara go nna thuo.
10  (Baemime ba ne ba nna mo go lone mo metlheng ya pele, setšhaba se segolo sa batho ba bantsi ba baleele jaaka Baanake.
11  Fa e le Barefaime bone, le bone ba ne ba tsewa jaaka Baanake, mme Bamoabe ba ne ba tle ba ba bitse Baemime.
12  Bahore ba ne ba nna mo Seire mo metlheng ya pele, mme bomorwa Esau ba ne ba ba gapela thuo le go ba nyeletsa fa pele ga bone ba bo ba nna mo boemong jwa bone, fela jaaka Iseraele a tshwanetse go dira ka lefatshe le e leng thuo ya gagwe, le ruri Jehofa a tla le mo nayang.)
13  Mo nakong eno nanogang lo kgabaganye mokgatšha o o phothoselang wa Serada.’ Ka jalo ra kgabaganya mokgatšha o o phothoselang wa Serada.
14  Mme malatsi a re a tsamaileng go tswa Kadeshe-barenea go fitlha re kgabaganya mokgatšha o o phothoselang wa Serada e ne e le dingwaga di le masome a mararo le borobedi, go fitlha kokomana yotlhe ya banna ba ntwa e fedile mo gare ga bothibelelo, fela jaaka Jehofa a ne a ba ikanetse.
15  Mme seatla sa ga Jehofa le sone sa itshupa se le mo go bone go ba tlhobaetsa se ba ntsha mo gare ga bothibelelo, go fitlha ba fela.
16  “Mme ga diragala gore fela fa banna botlhe ba ntwa ba sule ba fedile mo gare ga batho,
17  Jehofa a tswelela a bua le nna a re,
18  ‘O feta fa karolong ya naga ya Moabe gompieno, ke gore, Ara,
19  mme o atamele fa pele ga bomorwa Amona. O se ka wa ba tshwenya kgotsa wa lwa le bone, ka gonne ga nkitla ke go naya lefatshe lepe la bomorwa Amona go nna thuo, gonne ke le neile bomorwa Lote go nna thuo.
20  Gape le ne le tle le tsewe e le lefatshe la Barefaime. (Barefaime ba ne ba nna mo go lone mo metlheng ya pele, mme Baamona ba ne ba tle ba ba bitse Basamesumime.
21  E ne e le setšhaba se segolo sa batho ba bantsi ba baleele jaaka Baanake; mme Jehofa a ba nyeletsa fa pele ga bone, gore ba ba gapele thuo ba bo ba nne mo boemong jwa bone;
22  fela jaaka a ne a dira bomorwa Esau, ba ba nnang kwa Seire, fa a ne a nyeletsa Bahore fa pele ga bone, gore ba ba gapele thuo ba bo ba nna mo boemong jwa bone go fitlha mo letsatsing leno.
23  Fa e le Baafime, ba ba neng ba nna mo metsaneng go fitlha kwa Gasa, Bakafetorime, ba ba duleng kwa Kafetore, ba ne ba ba nyeletsa, gore ba nne mo boemong jwa bone.)
24  “‘Nanogang, bololang lo kgabaganye mokgatšha o o phothoselang wa Arenone. Bona, ke tsentse Sihone kgosi ya Heshebone, Moamore, mo seatleng sa gago. Ka jalo simolola go rua lefatshe la gagwe, mme o lwe le ene.
25  Mo letsatsing leno ke tla simolola go dira gore ditšhaba tse di kafa tlase ga magodimo otlhe tse di tla utlwang pego kaga gago di go tshabe di bo di go boife; mme di tla fuduega di bo di nna le ditlhabi tse di ntseng jaaka tsa pelegi ka ntlha ya gago.’
26  “Foo ke ne ka romela barongwa go tswa kwa nageng ya Kedemothe go ya kwa go Sihone kgosi ya Heshebone ka mafoko a kagiso, ke re,
27  ‘Mma ke ralale lefatshe la gago. Ke tla tsamaya mo tseleng fela. Ga nkitla ke fapogela kafa mojeng kgotsa kafa molemeng.
28  Dijo le fa e le dife tse o tla di nthekisetsang ka madi, ke tla di ja; le metsi le fa e le afe a o tla a nnayang ka madi, ke tla a nwa. Mma ke ralale fela ka dinao,
29  fela jaaka bomorwa Esau ba ba nnang kwa Seire le Bamoabe ba ba nnang kwa Ara ba ne ba ntira, go fitlha ke kgabaganya Joredane ke tsena mo lefatsheng le Jehofa Modimo wa rona a le re nayang.’
30  Mme Sihone kgosi ya Heshebone o ne a se ka a re letla go mo ralala, ka gonne Jehofa Modimo wa gago o ne a letlile gore moya wa gagwe o thatafale le gore pelo ya gagwe e kgwaralale, gore a mo tsenye mo seatleng sa gago fela jaaka mo letsatsing leno.
31  “Foo Jehofa a nthaya a re, ‘Bona, ke simolotse go go tlogelela Sihone le lefatshe la gagwe. Simolola go rua lefatshe la gagwe.’
32  E rile Sihone a tswa, ene le batho botlhe ba gagwe, go tla go re kgatlhantsha mo tlhabanong kwa Jahase,
33  foo Jehofa Modimo wa rona a re mo tlogelela, mo re neng ra mo fenya mmogo le bomorwawe le batho botlhe ba gagwe.
34  Mme re ne ra gapa metse yotlhe ya gagwe ka nako eo le go senya motse mongwe le mongwe, banna le basadi le bana ba bannye. Ra se ka ra tlogela mofalodi ope.
35  Ke diruiwa fela tse re neng ra di itseela jaaka kgapo, mmogo le thopo ya metse e re neng re e thopile.
36  Go tswa kwa Aroere, o o fa lotshitshing lwa mokgatšha o o phothoselang wa Arenone, le motse o o mo mokgatšheng o o phothoselang, go fitlha kwa Gileade, go ne ga itshupa go se na motse ope o o neng o le kwa godimo thata mo go rona. Jehofa Modimo wa rona o ne a e re tlogelela yotlhe.
37  Ke lefatshe la bomorwa Amona fela le lo neng lwa se ka lwa le atamela, lotshitshi lotlhe lwa mokgatšha o o phothoselang wa Jaboke, le fa e le metse ya kgaolo e e dithaba, le fa e le sepe se Jehofa Modimo wa rona a neng a re laetse ka sone.
3  “Foo ra retologa ra tlhatloga ka tsela ya Bashana. Foo Oge kgosi ya Bashana a tswa, ene le batho botlhe ba gagwe, go tla go re kgatlhantsha mo tlhabanong kwa Ederei.
2  Ka jalo Jehofa a nthaya a re, ‘O se ka wa mmoifa, gonne ruri ke tla mo tsenya le batho botlhe ba gagwe le lefatshe la gagwe mo seatleng sa gago; o mo dire fela jaaka o dirile Sihone kgosi ya Baamore, yo o neng a nna kwa Heshebone.’
3  Ka jalo Jehofa Modimo wa rona a tsenya mo seatleng sa rona le Oge kgosi ya Bashana le batho botlhe ba gagwe, mme ra nna ra mo kgemetha go fitlha a se na mofalodi ope yo o setseng.
4  Re ne ra thopa metse yotlhe ya gagwe ka nako eo. Go ne go se na motse ope o re neng ra se ka ra o tsaya mo go bone, metse e le masome a marataro, kgaolo yotlhe ya Aregobe, bogosi jwa ga Oge kwa Bashana.
5  Eno yotlhe e ne e le metse e e sireleditsweng ka lobota lo lo kwa godimo, dikgoro le mophakalego, kwantle ga metse e mentsi ya selegae.
6  Le fa go ntse jalo, re ne ra e senya, fela jaaka re ne re dirile Sihone kgosi ya Heshebone, ka go senya motse mongwe le mongwe, banna, basadi le bana ba bannye.
7  Mme ra itseela diruiwa tsotlhe le thopo ya metse jaaka kgapo.
8  “Mme ka nako eo ra tsaya lefatshe mo seatleng sa dikgosi tse pedi tsa Baamore tse di neng di le mo kgaolong ya Joredane, go tswa kwa mokgatšheng o o phothoselang wa Arenone go fitlha kwa Thabeng ya Heremone;
9  (Basidona ba ne ba tle ba bitse Heremone ba re Sirione, mme Baamore ba ne ba tle ba e bitse Senire,)
10  metse yotlhe ya naga e e kwa godimo e e sebatla le Gileade yotlhe le Bashana yotlhe go fitlha kwa Saleka le Ederei, metse ya bogosi jwa ga Oge kwa Bashana.
11  Gonne ke Oge kgosi ya Bashana fela yo o neng a sala mo go se se neng se setse sa Barefaime. Bona! Setsholo sa gagwe e ne e le setsholo sa tshipi. A ga se kwa Raba wa bomorwa Amona? Boleele jwa sone ke dikubita di le robongwe, mme boatlhamo jwa sone dikubita di le nnè, ka kubita ya motho.
12  Re ne ra rua lefatshe leno ka nako eo; go tswa Aroere, o o fa mokgatšheng o o phothoselang wa Arenone, mme ke neile Barubene le Bagada sephatlo sa kgaolo e e dithaba ya Gileade le metse ya yone.
13  Mme ke neile sephatlo sa lotso lwa ga Manase Gileade yotlhe le Bashana yotlhe ya bogosi jwa ga Oge. Kgaolo yotlhe ya Aregobe ya Bashana yotlhe, a ga e bidiwe lefatshe la Barefaime?
14  “Jaire morwa Manase o ne a tsaya kgaolo yotlhe ya Aregobe go fitlha kwa molelwaneng wa Bageshure le Bamaakathe, mme a bitsa metsana eo ya Bashana ka leina la gagwe, e leng Hafotha-jaire, go fitlha mo letsatsing leno.
15  Mme Makire ke mo neile Gileade.
16  Mme ke neile Barubene le Bagada bogare jwa mokgatšha o o phothoselang e le molelwane, go simolola kwa Gileade go fitlha kwa mokgatšheng o o phothoselang wa Arenone, le go fitlha kwa Jaboke, mokgatšha o o phothoselang o e leng molelwane wa bomorwa Amona;
17  le Areba le Joredane le molelwane, go simolola kwa Kinerethe go ya kwa lewatleng la Areba, Lewatle la Letswai, kwa mohapheng wa mekgokolosa ya Pisega go ya ntlheng ya botlhabatsatsi.
18  “Ka jalo ke ne ka lo laela ka nako eo ka re, ‘Jehofa Modimo wa lona o lo neile lefatshe leno gore lo le rue. Lo tla kgabaganya lo tlhomeletse fa pele ga bomorwarraalona, e bong bomorwa Iseraele, banna botlhe ba ba diganka.
19  Ke basadi ba lona fela le bana ba lona ba bannye le diruiwa tsa lona (ke itse sentle gore lo na le diruiwa di le dintsi thata) tse di tla tswelelang di nna mo metseng ya lona e ke lo e neileng,
20  go fitlha Jehofa a naya bomorwarraalona boikhutso, mmogo le lona, mme le bone ba ruile lefatshe le Jehofa Modimo wa lona a le ba nayang ka kwa ga Joredane; mme morago ga moo lo tla boela, mongwe le mongwe kwa thuong ya gagwe e ke lo e neileng.’
21  “Ke ne ka laela Joshua ka nako eo ka re, ‘Matlho a gago a bona sotlhe se Jehofa Modimo wa gago a se dirileng dikgosi tseno tse pedi. Jehofa o tla dira magosi otlhe jalo a o kgabaganyetsang kwa go one.
22  Lo se ka lwa ba boifa, gonne Jehofa Modimo wa lona ke Ene yo o lo tlhabanelang.’
23  “Mme ka rapelela go amogelwa ke Jehofa ka nako eo ka re,
24  ‘Ao tlhe Morena Molaodimogolo Jehofa, wena ka bowena o simolotse go dira gore motlhanka wa gago a bone bogolo jwa gago le lebogo la gago le le nonofileng, gonne ke modimo ofe kwa magodimong kgotsa mo lefatsheng o o dirang ditiro tse di tshwanang le tsa gago le ditiro tse di maatla jaaka tsa gago?
25  Mma ke kgabaganye tsweetswee, ke bone lefatshe le le molemo le le ka kwa ga Joredane, kgaolo e e molemo eno e e dithaba le Lebanona.’
26  Mme Jehofa a tswelela go ntšhakgalela ka ntlha ya lona mme a se ka a ntheetsa; mme Jehofa a nthaya a re, ‘Go lekane ka wena! O se ka wa tlhola o bua le nna gape ka kgang eno.
27  Tlhatlogela kwa godimo ga Pisega mme o tsholeletse matlho a gago kwa bophirima le kwa bokone le kwa borwa le kwa botlhaba mme o bone ka matlho a gago, gonne ga o kitla o kgabaganya Joredane eno.
28  Mme o tlhome Joshua o mo kgothatse o bo o mo nonotshe, ka gonne ke ene yo o tla kgabaganyang kwa pele ga setšhaba seno e bile ke ene yo o tla dirang gore se rue lefatshe le o tla le bonang.’
29  Mo nakong eno yotlhe re ne re nna mo mokgatšheng fa pele ga Bethe-peore.
33  Jaanong eno ke tshegofatso e Moshe monna wa Modimo wa boammaaruri a neng a segofatsa bomorwa Israele ka yone pele ga loso lwa gagwe.
2  O ne a re:“Jehofa—o ne a tla a tswa kwa Sinai,Mme a phatsimela mo go bone go tswa Seire.O ne a phatsima go tswa kwa kgaolong e e dithaba ya Parana,Mme dimiriate tse di boitshepo di ne di na le ene,Batlhabani ba tsone ba le kafa seatleng sa gagwe sa moja.
3  Gape o ne a ngomaela batho ba gagwe;Baitshepi botlhe ba bone ba mo seatleng sa gago.Mme bone—ba ne ba nna ka go sekama fa dinaong tsa gago;Ba ne ba simolola go amogela mangwe a mafoko a gago.
4  (Moshe o ne a re naya molao jaaka taelo,Thuo ya phuthego ya ga Jakobe.)
5  O ne a nna kgosi mo Jeshurune,Fa ditlhogo tsa batho di ne di phuthega,Palo yotlhe ya ditso tsa Iseraele.
6  A Rubene a tshele a se ka a swa,Mme a banna ba gagwe ba se ka ba nna mmalwa.”
7  Mme eno e ne e le tshegofatso ya ga Juda, jaaka a ne a tswelela a re:“Utlwa lentswe la ga Juda tlhe Jehofa,Mme o mo tlise mo bathong ba gagabo.Mabogo a gagwe a lwetse se e leng sa gagwe;Mme o mo thuse baba ba gagwe.”
8  Mme a raya Lefi a re:“Thumime ya gago le Urime ya gago ke ya monna yo o ikanyegang mo go wena,Yo o neng wa mo leka kwa Mase.O ne wa simolola go lwa le ene fa metsing a Meriba,
9  Monna yo o neng a raya rraagwe le mmaagwe a re, ‘Ga ke a mmona.’O ne a se ka a lemoga le eleng bomorwarraagwe,E bile o ne a sa itse bomorwawe.Gonne ba ne ba boloka lefoko la gago,Ba bo ba tswelela ba boloka kgolagano ya gago.
10  A ba laye Jakobe mo ditshwetsong tsa gago tsa boatlhodiLe Iseraele mo molaong wa gago.A ba ise maswalo fa pele ga maroba a dinko tsa gagoLe tshupelo e e feletseng mo sebesong sa gago.
11  Segofatsa maatla a gagwe a botlhaga, tlhe Jehofa,E bile e kete o ka ipelela tiro ya diatla tsa gagwe.Ba ba mo tsogologelang, ba gobatse dinōka mo go botlhoko,Le ba ba mo tlhoileng thata, gore ba se ka ba nanoga.”
12  A raya Benjamine a re:“A moratwa wa ga Jehofa a age fa go ene ka polokesego,Fa a ntse a mo sireleditse letsatsi lotlhe,Mme a age fa gare ga magetla a gagwe.”
13  Mme a raya Josefa a re:“E kete lefatshe la gagwe le ka nna le ntse le segofaditswe ke JehofaKa dilo tse di di gaisang tsotlhe tsa legodimo, ka monyo,Le ka bodiba jo bo boteng jwa metsi jo bo ikadileng kwa tlase,
14  Le ka dilo tse di di gaisang tsotlhe, dikungwa tsa letsatsi,Le ka dilo tse di di gaisang tsotlhe, maungo a dikgwedi tsa modikologo wa ngwedi,
15  Le ka dilo tse di di gaisang tsotlhe tse di tswang kwa dithabeng tsa botlhaba,Le ka dilo tse di di gaisang tsotlhe tsa dithota tse di nnang ka bosakhutleng,
16  Le ka dilo tse di di gaisang tsotlhe tsa lefatshe le botlalo jwa lone,Le ka kamogelo ya Ene yo o agileng mo setlhatshaneng se se mitlwa.E kete di ka tla mo tlhogong ya ga JosefaLe mo phogong ya tlhogo ya yo o tlhaotsweng mo go bomorwarraagwe.
17  Bontlentle jwa gagwe bo ntse jaaka leitibolo la poo,Mme dinaka tsa gagwe ke dinaka tsa poo ya naga.O tla kgorometsa ditšhaba ka tsoneMmogo go ya kwa mafelelong a lefatshe,Mme bone ke dikete di le masome tsa ga Eferaime,Mme bone ke dikete tsa ga Manase.”
18  Mme a raya Sebulone a re:“Ipele, wena Sebulone, mo go tsweng ga gago,Le Isakare, mo megopeng ya gago.
19  Ba tla biletsa ditšhaba kwa thabeng.Ba tla ntsha ditlhabelo tsa tshiamo gone.Gonne ba tla anya letlotlo la khumo ya mawatleLe matlotlo a a fitlhegileng a motlhaba.”
20  Mme a raya Gada a re:“Go sego yo o atolosang melelwane ya ga Gada.O tla aga jaaka tau,O tla gagola lebogo, ee, phogo ya tlhogo.
21  Mme o tla itlhophela karolo ya ntlha,Gonne go beilwe kabelo ya monei molao gone.Mme ditlhogo tsa batho di tla phuthega mmogo.Ruri o tla diragatsa tshiamo ya ga JehofaLe ditshwetso tsa gagwe tsa boatlhodi mo go Iseraele.”
22  Mme a raya Dana a re: “Dana ke ngwana wa tau.O tla tlola a tswa mo Bashana.”
23  Mme a raya Nafetali a re:“Nafetali o kgotsofaditswe ke kamogeloE bile o tletse ka tshegofatso ya ga Jehofa.A ko o rue bophirima le borwa.”
24  Mme a raya Ashera a re:“Ashera o segofaditswe ka bana ba basimane.A a nne yo o amogelwang ke bomorwarraagwe,Le yo o inang lonao lwa gagwe mo leokwaneng.
25  Diloto tsa kgoro ya gago ke tshipi le kgotlho,E bile motsamao wa gago wa boiketlo o tsamaisana le malatsi a gago.
26  Ga go na ope yo o tshwanang le Modimo wa boammaaruri wa Jeshurune,Yo o palameng legodimo gore a go thuseLe loapi lo lo tletseng maru mo tlotlomalong ya gagwe.
27  Modimo wa dinako tsa bogologolo tala ke lefelo la go iphitlha,Mme kafa tlase go na le mabogo a a nnang ka bosakhutleng.Mme o tla leleka mmaba fa pele ga gago,Mme o tla re, ‘Ba nyeletse!’
28  Mme Iseraele o tla aga ka polokesego,Motswedi wa ga Jakobe o le osi,Mo lefatsheng la dijo tsa ditlhaka le beine e ntšha.Ee, magodimo a one a tla rothisetsa monyo kwa tlase.
29  Go itumela wena Iseraele!Go na le mang yo o tshwanang le wena,Setšhaba se se ipelelang poloko mo go Jehofa,Thebe ya thuso ya gago,Le Ene yo e leng tšhaka ya gago e e tlhomologileng?Ka jalo baba ba gago ba tla ikokobetsa fa pele ga gago,Mme wena—o tla gata mafelo a bone a a kwa godimo.”
12  “Eno ke melao le ditshwetso tsa boatlhodi tse lo tshwanetseng go nna kelotlhoko go di diragatsa mo lefatsheng le Jehofa Modimo wa borraalonamogologolwane a tla lo letlelelang gore lo le rue, malatsi otlhe a lo tshelang ka one mo lefatsheng.
2  Lo senye gotlhelele mafelo otlhe a ditšhaba tse lo di gapelang thuo di diretseng medimo ya tsone kwa go one, mo dithabeng tse di telele le mo dithoteng le kafa tlase ga setlhare sengwe le sengwe se se golang thata.
3  Mme lo rutle dibeso tsa yone lo bo lo tšhwetlakanye dipilara tsa yone tse di boitshepo, lo fise dikota tsa yone tse di boitshepo mo molelong lo bo lo reme ditshwantsho tse di betlilweng tsa medimo ya yone, mme lo senye maina a yone mo lefelong leo.
4  “Lo se ka lwa dira Jehofa Modimo wa lona jalo,
5  mme lo senke lefelo le Jehofa Modimo wa lona a tla le tlhophang mo ditsong tsotlhe tsa lona gore a beye leina la gagwe mo go lone, gore le age mo go lone, mme lo tle kwa go lone.
6  Mme lo tlise kwa go lone ditshupelo tsa lona tse di fisiwang le ditlhabelo tsa lona le ditsabosome tsa lona le moneelo wa seatla sa lona le ditshupelo tsa lona tsa maikano le ditshupelo tsa lona tse di dirwang ka go rata le maitibolo a motlhape wa lona le a letsomane la lona.
7  Mme lo jele fa pele ga ga Jehofa Modimo wa lona kwa go lone lo bo lo ipele mo tirong nngwe le nngwe ya lona, lona le ba matlo a lona, ka gonne Jehofa Modimo wa gago o go segofaditse.
8  “Lo se ka lwa dira kafa go sotlhe se re se dirang fano gompieno, mongwe le mongwe a dira le fa e le eng se se siameng mo matlhong a gagwe,
9  ka gonne ga lo ise lo tle mo lefelong la boikhutso le boswa jo Jehofa Modimo wa lona a lo bo nayang.
10  Mme lo kgabaganye Joredane lo nne mo lefatsheng le Jehofa Modimo wa lona a le lo nayang go nna thuo, mme o tla lo naya boikhutso mo babeng botlhe ba lona go dikologa, mme ruri lo tla nna ka polokesego.
11  Mme go tla diragala gore lefelo le Jehofa Modimo wa lona a tla le tlhophang gore leina la gagwe le nne mo go lone, ke kwa lo tla tlisang tsotlhe gone tse ke di lo laolelang, ditshupelo tsa lona tse di fisiwang le ditlhabelo tsa lona, ditsabosome tsa lona le moneelo wa seatla sa lona le ditshupelo dingwe le dingwe tsa lona tsa maikano tse lo di tlhophileng tse lo tla di ikanelang Jehofa.
12  Mme lo ipele fa pele ga Jehofa Modimo wa lona, lona le bomorwaalona le bomorwadialona le batlhanka ba lona le malata a lona le Molefi yo o mo teng ga dikgoro tsa lona, ka gonne ga a na kabelo epe kgotsa boswa bope le lona.
13  Itise gore o se ka wa isa ditshupelo tsa gago tse di fisiwang mo lefelong lepe le lengwe le o tla le bonang.
14  Mme o ise ditshupelo tsa gago tse di fisiwang mo lefelong le Jehofa a tla le tlhophang mo go longwe lwa ditso tsa gago, mme gone koo o dire sotlhe se ke se go laelang.
15  “O ka nna wa tlhaba le fa e le leng fela fa moya wa gago o eletsa jalo, mme o je nama kafa tshegofatsong ya ga Jehofa Modimo wa gago e a e go neileng, mo teng ga dikgoro tsotlhe tsa gago. Yo o itshekologileng le yo o itshekileng a ka e ja, jaaka tshephe le jaaka kgama e tonanyana.
16  Ke madi fela a lo sa tshwanelang go a ja. O a tshololele fa fatshe jaaka metsi.
17  Ga o kitla o letlelelwa go jela sa bosome sa dijo tsa gago tsa ditlhaka mo teng ga dikgoro tsa gago kgotsa sa beine ya gago e ntšha kgotsa sa leokwane la gago kgotsa maitibolo a motlhape wa gago le a letsomane la gago kgotsa epe ya ditshupelo tsa gago tsa maikano a o tla a dirang kgotsa ditshupelo tsa gago tse di dirwang ka go rata kgotsa moneelo wa seatla sa gago.
18  Mme o tla e jela fa pele ga ga Jehofa Modimo wa gago, mo lefelong le Jehofa Modimo wa gago a tla le tlhophang, wena le morwao le morwadio le motlhanka wa gago le lelata la gago le Molefi yo o mo teng ga dikgoro tsa gago; mme o ipele fa pele ga ga Jehofa Modimo wa gago mo tirong nngwe le nngwe ya gago.
19  Itise gore o se ka wa tlogela Molefi malatsi otlhe a gago mo lefatsheng la gago.
20  “E tla re fa Jehofa Modimo wa gago a atolosa karolo ya gago ya naga, fela jaaka a go solofeditse, ruri o tla bua o re, ‘Mma ke je nama,’ ka gonne moya wa gago o eletsa go ja nama, o ka nna wa ja nama le fa e le leng fela fa moya wa gago o eletsa go ja nama.
21  Fa go direga gore lefelo le Jehofa Modimo wa gago a tla le tlhophang gore a beye leina la gagwe mo go lone le bo le le kgakala le wena, foo o tlhabe sengwe sa motlhape wa gago kgotsa sengwe sa letsomane la gago le Jehofa a le go neileng, fela jaaka ke go laetse, mme o jele mo teng ga dikgoro tsa gago le fa e le leng fela fa moya wa gago o eletsa jalo.
22  O e je fela kafa tshephe le kgama e tonanyana e jewang ka teng: yo o itshekologileng mmogo le yo o itshekileng a ka e ja.
23  O dire tshwetso e e nonofileng fela thata gore o se ka wa ja madi, ka gonne madi ke moya mme o se ka wa ja moya le nama.
24  O se ka wa a ja. O a tshololele fa fatshe jaaka metsi.
25  O se ka wa a ja, gore dilo di go tsamaele sentle le bomorwao morago ga gago, ka gonne o tla bo o dira se se siameng mo matlhong a ga Jehofa.
26  O tshole fela dilo tsa gago tse di boitshepo tse e tla nnang tsa gago, le ditshupelo tsa gago tsa maikano, mme o tle mo lefelong le Jehofa a tla le tlhophang.
27  Mme o ise ditshupelo tsa gago tse di fisiwang, nama le madi, mo sebesong sa ga Jehofa Modimo wa gago; mme madi a ditlhabelo tsa gago a tshololelwe fa sebesong sa ga Jehofa Modimo wa gago, mme nama yone o ka e ja.
28  “Itise, mme o utlwe mafoko ano otlhe a ke a go a laelang, gore dilo di go tsamaele sentle le bomorwao morago ga gago ka bosakhutleng, ka gonne o tla bo o dira se se molemo le se se siameng mo matlhong a ga Jehofa Modimo wa gago.
29  “E tla re fa Jehofa a fedisa fa pele ga gago ditšhaba tse o yang go di gapela thuo, le wena o di gapele thuo mme o nne mo lefatsheng la tsone.
30  Itise e se re kgotsa wa tshwarwa jaaka e kete ka serai morago ga bone, fa ba sena go nyelediwa fa pele ga gago, e se re kgotsa wa botsa ka medimo ya bone, o re, ‘Go ne go tla jang gore ditšhaba tseno di bo di ne di tle di direle medimo ya tsone? Mme nna, ee, nna, ke tla dira ka tsela e e tshwanang.’
31  O se ka wa direla Jehofa Modimo wa gago jalo, gonne ba diretse medimo ya bone sengwe le sengwe se se makgapha mo go Jehofa se a se tlhoileng, gonne le bomorwaabone le bomorwadiabone ba ba fisetsa medimo ya bone mo molelong ka metlha.
32  Lo nne kelotlhoko go diragatsa lefoko lengwe le lengwe le ke le lo laelang. Lo se ka lwa le oketsa le fa e le go tlosa sepe mo go lone.
