10  Mme Jehofa a bua le Moshe a re:
2  “Itirele diterompeta di le pedi tsa selefera. O tla dira gore e nne tse di papetlilweng ka noto, mme o di dirisetse go bitsa phuthego le go tlhatlhamolola mathibelelo.
3  Ba di letse tsoopedi, mme phuthego yotlhe e boloke nako e e e beelaneng le wena kwa kgorong ya mogope wa bokopanelo.
4  Mme fa ba letsa e le nngwe fela, dikgosana tse e leng ditlhogo tsa ba ba dikete ba Iseraele le tsone di boloke nako e di e beelaneng le wena.
5  “Mme lo utlwatse go gelebetega mo go fetofetogang, mme mathibelelo a ba ba thibeletseng kafa botlhaba a bolole.
6  Mme lo utlwatse go gelebetega mo go fetofetogang lekgetlo la bobedi, mme mathibelelo a ba ba thibeletseng kafa borwa a bolole. Ba utlwatse go gelebetega mo go fetofetogang nako le nako fa bongwe jwa one bo bolola.
7  “Jaanong fa lo bitsa phuthego, lo letse, mme lo se ka lwa utlwatsa go gelebetega mo go fetofetogang.
8  Mme bomorwa Arone, e bong baperesiti, ba letse diterompeta, mme go dirisiwa ga tsone e nne molao mo go lona ka bosakhutleng mo nakong ya dikokomana tsa lona.
9  “Fa go direga gore lo tsene mo ntweng mo lefatsheng la lona kgatlhanong le mogateledi yo o lo tshwenyang, lo utlwatse mokgosi wa ntwa ka diterompeta, mme ruri lo tla gakologelwa fa pele ga ga Jehofa Modimo wa lona lo bo lo bolokwa mo babeng ba lona.
10  “Mme mo letsatsing la go ipela ga lona le mo dipakeng tsa lona tsa moletlo le mo tshimologong ya dikgwedi tsa lona, lo leletse ditshupelo tsa lona tse di fisiwang le ditlhabelo tsa lona tsa kabalano diterompeta; mme tiriso ya tsone e nne segopotso mo go lona fa pele ga Modimo wa lona. Ke nna Jehofa Modimo wa lona.”
11  Jaanong ga diragala gore mo ngwageng wa bobedi, mo kgweding ya bobedi, mo letsatsing la bomasome a mabedi la kgwedi, leru la itsholetsa mo godimo ga motlaagana wa Tshupo.
12  Mme bomorwa Iseraele ba simolola go bolola ka mokgwa wa go bolola ga bone go tswa mo nageng ya Sinai, mme leru la aga mo nageng ya Parana.
13  Mme ba simolola go bolola lekgetlo la ntlha, go ya ka taelo ya ga Jehofa ka Moshe.
14  Ka jalo lekgamu la ditso tse tharo la bothibelelo jwa bomorwa Juda la bolola pele ga otlhe ka masomo a lone, mme Nashone morwa Aminadabe o ne a okametse lesomo la lone.
15  Mme lesomo la lotso lwa bomorwa Isakare le ne le okametswe ke Nethanele morwa Suare.
16  Mme lesomo la lotso lwa bomorwa Sebulone le ne le okametswe ke Eliabe morwa Helone.
17  Motlaagana o ne wa tlhatlhamololwa, mme bomorwa Gereshone le bomorwa Merari ba bolola jaaka basikari ba motlaagana.
18  Lekgamu la ditso tse tharo la bothibelelo jwa ga Rubene la bolola ka masomo a lone, mme Elisure morwa Shedeure o ne a okametse lesomo la lone.
19  Mme lesomo la lotso lwa bomorwa Simeone le ne le okametswe ke Shelumiele morwa Surishadai.
20  Mme lesomo la lotso lwa bomorwa Gada le ne le okametswe ke Eliasafe morwa Duele.
21  Mme Bakohathe ba bolola jaaka basikari ba lefelo le le boitshepo, e re ka motlaagana o ne o tla bo o tlhomilwe ka nako ya go tla ga bone.
22  Lekgamu la ditso tse tharo la bothibelelo jwa bomorwa Eferaime la bolola ka masomo a lone, mme Elishama morwa Amihude o ne a okametse lesomo la lone.
23  Mme lesomo la lotso lwa bomorwa Manase le ne le okametswe ke Gamaliele morwa Pedasure.
24  Mme lesomo la lotso lwa bomorwa Benjamine le ne le okametswe ke Abidane morwa Gideoni.
25  Mme lekgamu la ditso tse tharo la bothibelelo jwa bomorwa Dana la bolola jaaka le le bopang masole a a sireletsang mathibelelo otlhe kafa morago ka masomo a one, mme Ahiesere morwa Amishadai o ne a okametse lesomo la lone.
26  Mme lesomo la lotso lwa bomorwa Ashera le ne le okametswe ke Pagiele morwa Okerane.
27  Mme lesomo la lotso lwa bomorwa Nafetali le ne le okametswe ke Ahira morwa Enane.
28  Go bolola ga bomorwa Iseraele ka masomo a bone go ne go le ka mokgwa ono fa ba ne ba bolola.
29  Foo Moshe a raya Hobabe morwa Reuele wa Momidiana, mogogwadia Moshe a re: “Re bololela kwa lefelong le Jehofa a neng a bua ka lone a re, ‘Ke tla le lo naya.’ Tla le rona, mme re tla go direla molemo, ka gonne Jehofa o buile molemo ka Iseraele.”
30  Mme a mo raya a re: “Ga nkitla ke tsamaya le lona, mme ke tla ya kwa nageng ya gaetsho le kwa go ba losika lwa me.”
31  Foo a re: “Tsweetswee, o se ka wa re tlogela, ka gonne, ka lebaka la gore o itse sentle kwa re ka nnang ra thibelela gone mo nageng, o nne matlho a rona.
32  Mme go tla diragala gore fa o ka tla le rona, ee, go tla diragala gore molemo o Jehofa a tla o re direlang, le rona re tla go direla molemo oo.”
33  Ka jalo ba gwanta loeto lwa malatsi a le mararo ba tswa mo thabeng ya ga Jehofa, mme letlole la kgolagano ya ga Jehofa le ne le gwanta kwa pele ga bone loeto lwa malatsi a le mararo go ba batlela lefelo la boikhutso.
34  Mme leru la ga Jehofa le ne le le kwa godimo ga bone motshegare fa ba gwanta ba tswa mo bothibelelong.
35  Mme ga diragala gore fa Letlole le bolola, Moshe a re: “Nanoga tlhe Jehofa, mme a baba ba gago ba gasamisiwe; a ba ba go tlhoileng thata ba tshabe fa pele ga gago.”
36  Mme fa le ikhutsa, o ne a re: “A ko o boele mo dimiriateng tsa dikete tsa Iseraele, tlhe Jehofa.”
4  Jaanong Jehofa a bua le Moshe le Arone a re:
2  “Go tla tsewa palo ya bomorwa Kohathe mo go bomorwa Lefi, kafa malapeng a bone mo ntlong ya borraabone,
3  go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba tsenang mo setlhopheng se se direlang go ya go dira tiro mo mogopeng wa bokopanelo.
4  “Eno ke tirelo ya bomorwa Kohathe mo mogopeng wa bokopanelo. Ke selo se se boitshepotshepo:
5  Arone le bomorwawe ba tsene fa bothibelelo bo tsamaya, ba folose sesiro se se bipang mme ba bipe letlole la tshupo ka sone.
6  Ba beye sebipo sa matlalo a manyebi mo godimo ga lone ba bo ba tsharolola letsela lotlhe le le bobududu mo godimo ba bo ba tsenya dikota tsa lone.
7  “Mme ba tsharolole letsela le le bobududu mo godimo ga tafole ya senkgwe sa tshupo, mme ba beye dijana le dinwelo le megopo le dinkgo tsa tshupelo ya senō mo godimo ga yone; mme senkgwe sa ka metlha se tswelele se le mo godimo ga yone.
8  Mme ba tsharolole letsela la bohibidu jo bo letlhololo jwa khokhase mo godimo ga tsone, ba e bipe ka sebipo sa matlalo a manyebi ba bo ba tsenya dikota tsa yone.
9  Mme ba tseye letsela le le bobududu ba bipe setlhomo sa lobone sa masedi le dipone tsa sone le ditimalobone tsa sone le ditsholamolelo tsa sone le dijana tsotlhe tsa sone tsa leokwane tse ba se direlang ka tsone ka metlha.
10  Mme ba se tsenye le dilwana tsotlhe tsa sone mo sebipong sa matlalo a manyebi ba bo ba se baya mo godimo ga kota.
11  Ba tsharolole letsela le le bobududu mo godimo ga sebeso sa gouta, ba se bipe ka sebipo sa matlalo a manyebi ba bo ba tsenya dikota tsa sone.
12  Ba tseye dilwana tsotlhe tsa bodiredi tse ba direlang ka tsone ka metlha mo lefelong le le boitshepo, ba di beye mo letseleng le le bobududu ba bo ba di bipa ka sebipo sa matlalo a manyebi ba bo ba di baya mo godimo ga kota.
13  “Ba tlose melora e e mafura ya sebeso ba bo ba tsharolola letsela la boboa jo bo fetoletsweng mo mmaleng o o bobududu jo bo mokgona jo bohibitswana mo godimo ga sone.
14  Ba beye dilwana tsotlhe tsa sone mo godimo ga sone tse ba direlang ka tsone mo go sone ka metlha, ditsholamolelo, diforoko le digarawe le megopo, dilwana tsotlhe tsa sebeso; ba tsharolole sebipo sa matlalo a manyebi mo godimo ga sone ba bo ba tsenya dikota tsa sone.
15  “Arone le bomorwawe ba fetse go bipa lefelo le le boitshepo le dilwana tsotlhe tsa lefelo le le boitshepo fa bothibelelo bo tsamaya, morago ga moo bomorwa Kohathe ba tla tsena ba tla go di sikara, mme ba se ka ba ama lefelo le le boitshepo gore ba se ka ba swa. Dilo tseno ke morwalo wa bomorwa Kohathe mo mogopeng wa bokopanelo.
16  Mme bolebedi jwa ga Eliasare morwa moperesiti Arone ke jwa leokwane la lobone le maswalo a a nkgisitsweng monate le tshupelo ya ka metlha ya dijo tsa ditlhaka le leokwane le le tlotsang, bolebedi jwa motlaagana otlhe le sotlhe se se leng mo teng ga one, e leng, lefelo le le boitshepo le dilwana tsa lone.”
17  Jehofa a tswelela go bua le Moshe le Arone a re:
18  “Lo se ka lwa letla lotso lwa malapa a Bakohathe lwa kgaolwa mo Balefing.
19  Mme ba direleng jaana gore ruri ba nne ba ntse ba tshela ba se ka ba swa ka ntlha ya go atamela ga bone dilo tse di boitshepotshepo. Arone le bomorwawe ba tla tsena, mme ba ba abele mongwe le mongwe wa bone kwa tirelong ya gagwe le kwa morwalong wa gagwe.
20  Ba se ka ba tsena ba tla go bona dilo tse di boitshepo le fa e le ka nako e khutshwanyane, mme ba tshwanelwa ke go swa.”
21  Morago ga moo Jehofa a bua le Moshe a re:
22  “Go tla tsewa palo ya bomorwa Gereshone, ee, bone ka ntlo ya borraabone kafa malapeng a bone.
23  O tla ba kwadisa go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba tlang go tsena mo setlhopheng se se direlang gore ba direle mo mogopeng wa bokopanelo.
24  Eno ke tirelo ya malapa a Bagereshone ka ga go direla le ka ga go sikara.
25  Mme ba sikare matsela a mogope a motlaagana le mogope wa bokopanelo, sebipo sa one le sebipo sa matlalo a manyebi se se mo godimo ga one, le sesiro sa kgoro ya mogope wa bokopanelo,
26  le matsela a a lepeletseng a lolwapa le sesiro sa botseno jwa kgoro ya lolwapa se se dikologileng motlaagana le sebeso, le megala ya mogope ya tsone le dilwana tsotlhe tsa tsone tsa go direla, le dilo tsotlhe tse tiro e dirwang ka tsone ka metlha. Ba direle jalo.
27  Tirelo yotlhe ya bomorwa Bagereshone e dirwe ka taelo ya ga Arone le bomorwawe ka ga merwalo yotlhe ya bone le tirelo yotlhe ya bone, mme lo ba abele merwalo yotlhe ya bone e le boikarabelo jwa bone.
28  Eno ke tirelo ya malapa a bomorwa Bagereshone mo mogopeng wa bokopanelo, mme tirelo ya maikarabelo a bone e laolwa ke Ithamare morwa moperesiti Arone.
29  “Fa e le bomorwa Merari, o tla ba kwadisa ka malapa a bone mo ntlong ya borraabone.
30  O tla ba kwadisa go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba tsenang mo setlhopheng se se direlang go tla go dira tirelo ya mogope wa bokopanelo.
31  Mme jono ke boikarabelo jwa bone, morwalo wa bone, go ya ka tirelo yotlhe ya bone mo mogopeng wa bokopanelo: dimati tsa motlaagana le mephakalego ya one le dipilara tsa one le metheo ya tsone e e khuti,
32  le dipilara tsa lolwapa go dikologa le metheo ya tsone e e khuti le dimapo tsa tsone tsa mogope le megala ya tsone ya mogope mmogo le didirisiwa tsotlhe tsa tsone le tirelo yotlhe ya tsone. Mme o ba abele ka maina a bone didirisiwa tse ba di abetsweng, go nna morwalo wa bone.
33  Eno ke tirelo ya malapa a bomorwa Merari go ya ka tirelo yotlhe ya bone mo mogopeng wa bokopanelo, kafa tlase ga taolo ya ga Ithamare morwa moperesiti Arone.”
34  Mme Moshe le Arone le dikgosana tsa phuthego ba kwadisa bomorwa Bakohathe ka malapa a bone le ka ntlo ya borraabone,
35  go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba neng ba tsena mo setlhopheng se se direlang gore ba direle mo mogopeng wa bokopanelo.
36  Mme ba ba kwadisitsweng ba bone ka malapa a bone ba nna dikete di le pedi makgolo a le supa le masome a matlhano.
37  Bano ke ba ba kwadisitsweng ba malapa a Bakohathe, botlhe ba ba direlang mo mogopeng wa bokopanelo, ba Moshe le Arone ba neng ba ba kwadisa ka taelo ya ga Jehofa ka Moshe.
38  Fa e le ba ba kwadisitsweng ba bomorwa Gereshone ka malapa a bone le ka ntlo ya borraabone,
39  go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba neng ba tsena mo setlhopheng se se direlang gore ba direle mo mogopeng wa bokopanelo,
40  ba ba kwadisitsweng ba bone ka malapa a bone, ka ntlo ya borraabone, ba nna dikete tse pedi le makgolo a le marataro le masome a mararo.
41  Bano ke ba ba neng ba kwadisitswe ba malapa a bomorwa Gereshone, botlhe ba ba direlang mo mogopeng wa bokopanelo, ba Moshe le Arone ba neng ba ba kwadisa ka taelo ya ga Jehofa.
42  Fa e le ba ba kwadisitsweng ba malapa a bomorwa Merari ka malapa a bone, ka ntlo ya borraabone,
43  go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba tsenang mo setlhopheng se se direlang gore ba direle mo mogopeng wa bokopanelo,
44  ba ba kwadisitsweng ba bone ka malapa a bone ba nna dikete di le tharo le makgolo a mabedi.
45  Bano ke ba ba neng ba kwadisitswe ba malapa a bomorwa Merari, ba Moshe le Arone ba neng ba ba kwadisa ka taelo ya ga Jehofa ka Moshe.
46  Botlhe ba ba kwadisitsweng ba Moshe le Arone le dikgosana tsa Iseraele ba neng ba ba kwadisa jaaka Balefi ka malapa a bone le ka ntlo ya borraabone,
47  go simolola ka ba ba nang le dingwaga di le masome a mararo go ya kwa godimo go fitlha ka ba ba nang le dingwaga di le masome a matlhano, botlhe ba ba tlang go dira tirelo ya bonatla le tirelo ya go sikara merwalo mo mogopeng wa bokopanelo,
48  ba ba kwadisitsweng ba bone ba ne ba nna dikete di le robedi makgolo a le matlhano le masome a le robedi.
49  Ba ne ba kwadisiwa ka Moshe ka taelo ya ga Jehofa, mongwe le mongwe kafa tirelong ya gagwe le morwalo wa gagwe; ba ne ba kwadisiwa fela jaaka Jehofa a ne a laetse Moshe.
26  Mme ga diragala morago ga petso, gore Jehofa a tswelele a reye Moshe le Eliasare morwa moperesiti Arone a re:
2  “Tsayang palo ya phuthego yotlhe ya bomorwa Iseraele go simolola ka ba ba nang le dingwaga di le masome a mabedi go ya kwa godimo, kafa ntlong ya borraabone, botlhe ba ba yang sesoleng mo Iseraele.”
3  Mme Moshe le moperesiti Eliasare ba bua le bone mo mabaleng a a sekaka a Moabe fa Joredane kwa Jeriko, ba re:
4  “[Tsayang palo ya bone] go simolola ka ba ba nang le dingwaga di le masome a mabedi go ya kwa godimo, fela jaaka Jehofa a laetse Moshe.” Jaanong bomorwa Iseraele ba ba neng ba tswa mo lefatsheng la Egepeto e ne e le:
5  Rubene, leitibolo la ga Iseraele; bomorwa Rubene: Ba ga Hanoke lelapa la Bahanoke; ba ga Palu lelapa la Bapalu;
6  ba ga Heserone lelapa la Baheserone; ba ga Karami lelapa la Bakarami.
7  Ano e ne e le malapa a Barubene, mme ba ba kwadisitsweng ba one ba fitlha go dikete di le masome a manè le boraro le makgolo a le supa le masome a mararo.
8  Mme morwa Palu e ne e le Eliabe.
9  Mme bomorwa Eliabe: Nemuele le Dathane le Abirame. Dathane yono le Abirame e ne e le ba ba biditsweng ba phuthego, ba ba neng ba lwa le Moshe le Arone mo phuthegong ya ga Kora, fa ba ne ba lwa le Jehofa.
10  Mme lefatshe la bula molomo wa lone la ba kometsa. Mme Kora ene, o ne a swa fa phuthego e ne e swa fa molelo o ne o laila banna ba le makgolo a le mabedi le masome a matlhano. Mme ba ne ba nna sekao.
11  Le fa go ntse jalo, bomorwa Kora ba ne ba se ka ba swa.
12  Bomorwa Simeone ka malapa a bone: Ba ga Nemuele lelapa la Banemuele; ba ga Jamine lelapa la Bajamine; ba ga Jakine lelapa la Bajakine;
13  ba ga Sera lelapa la Basera; ba ga Shaulo lelapa la Bashaulo.
14  Ano e ne e le malapa a Basimeone: dikete di le masome a mabedi le bobedi le makgolo a le mabedi.
15  Bomorwa Gada ka malapa a bone: Ba ga Sefone lelapa la Basefone; ba ga Hagi lelapa la Bahagi; ba ga Shuni lelapa la Bashuni;
16  ba ga Oseni lelapa la Baoseni; ba ga Eri lelapa la Baeri;
17  ba ga Arode lelapa la Baarode; ba ga Areli lelapa la Baareli.
18  Ano e ne e le malapa a bomorwa Gada, a ba ba kwadisitsweng ba one: dikete di le masome a le manè le makgolo a le matlhano.
19  Bomorwa Juda e ne e le Ere le Onane. Le fa go ntse jalo, Ere le Onane ba ne ba swela kwa lefatsheng la Kanana.
20  Mme bomorwa Juda e ne ya nna, ka malapa a bone: Ba ga Shela lelapa la Bashela; ba ga Perese lelapa la Baperese; ba ga Sera lelapa la Basera.
21  Mme bomorwa Perese e ne ya nna: Ba ga Heserone lelapa la Baheserone; ba ga Hamule lelapa la Bahamule.
22  Ano e ne e le malapa a ga Juda, a ba ba kwadisitsweng ba one: dikete di le masome a supa le borataro le makgolo a le matlhano.
23  Bomorwa Isakare ka malapa a bone e ne e le: Ba ga Tola lelapa la Batola; ba ga Pufa lelapa la Bapune;
24  ba ga Jashube lelapa la Bajashube; ba ga Shimerone lelapa la Bashimerone.
25  Ano e ne e le malapa a ga Isakare, a ba ba kwadisitsweng ba one: dikete di le masome a marataro le bonè le makgolo a le mararo.
26  Bomorwa Sebulone ka malapa a bone e ne e le: Ba ga Serede lelapa la Baserede; ba ga Elone lelapa la Baelone; ba ga Jahaleele lelapa la Bajahaleele.
27  Ano e ne e le malapa a Basebulone, a ba ba kwadisitsweng ba one: dikete di le masome a marataro le makgolo a le matlhano.
28  Bomorwa Josefa ka malapa a bone e ne e le Manase le Eferaime.
29  Bomorwa Manase e ne e le: Ba ga Makire lelapa la Bamakire. Mme Makire a nna rraagwe Gileade. Ba ga Gileade lelapa la Bagileade.
30  Bano e ne e le bomorwa Gileade: Ba ga Iesere lelapa la Baiesere; ba ga Heleke lelapa la Baheleke;
31  ba ga Aseriele lelapa la Baaseriele; ba ga Shekema lelapa la Bashekema;
32  ba ga Shemida lelapa la Bashemida; ba ga Hefere lelapa la Bahefere.
33  Jaanong Selofehade morwa Hefere o ne a se na bana ba basimane, mme a na le bana ba basetsana, mme maina a bomorwadia Selofehade e ne e le Mahela le Noa, Hogola, Mileka le Tiresa.
34  Ano e ne e le malapa a ga Manase, mme ba ba kwadisitsweng ba one ba ne ba le dikete di le masome a matlhano le bobedi le makgolo a le supa.
35  Bano e ne e le bomorwa Eferaime ka malapa a bone: Ba ga Shuthela lelapa la Bashuthela; ba ga Bekere lelapa la Babekere; ba ga Tahane lelapa la Batahane.
36  Mme bano e ne e le bomorwa Shuthela: Ba ga Erane lelapa la Baerane.
37  Ano e ne e le malapa a bomorwa Eferaime, ba ba kwadisitsweng ba one: dikete di le masome a mararo le bobedi le makgolo a le matlhano. Bano e ne e le bomorwa Josefa ka malapa a bone.
38  Bomorwa Benjamine ka malapa a bone e ne e le: Ba ga Bela lelapa la Babela; ba ga Ashebele lelapa la Baashebele; ba ga Ahirame lelapa la Baahirame;
39  ba ga Shefufame lelapa la Bashufame; ba ga Hufame lelapa la Bahufame.
40  Bomorwa Bela e ne ya nna Arede le Naamane: Ba ga Arede lelapa la Baarede; ba ga Naamane lelapa la Banaamane.
41  Bano e ne e le bomorwa Benjamine ka malapa a bone, mme ba ba kwadisitsweng ba bone ba ne ba le dikete di le masome a manè le botlhano le makgolo a le marataro.
42  Bano e ne e le bomorwa Dana ka malapa a bone: Ba ga Shuhame lelapa la Bashuhame. Ano e ne e le malapa a ga Dana ka malapa a one.
43  Malapa otlhe a Bashuhame, a ba ba kwadisitsweng ba one, a ne a le dikete di le masome a marataro le bonè le makgolo a le manè.
44  Bomorwa Ashere ka malapa a bone e ne e le: Ba ga Imina lelapa la Baimina; ba ga Ishifi lelapa la Baishifi; ba ga Beria lelapa la Baberia;
45  ba bomorwa Beria: Ba ga Hebere lelapa la Bahebere; ba ga Malekiele lelapa la Bamalekiele.
46  Mme leina la ga morwadia Ashere e ne e le Sera.
47  Ano e ne e le malapa a bomorwa Ashere, a ba ba kwadisitsweng ba one: dikete di le masome a matlhano le boraro le makgolo a le manè.
48  Bomorwa Nafetali ka malapa a bone e ne e le: Ba ga Jahaseele lelapa la Bajahaseele; ba ga Guni lelapa la Baguni;
49  ba ga Jesere lelapa la Bajesere; ba ga Shileme lelapa la Bashileme.
50  Ano e ne e le malapa a ga Nafetali ka malapa a one, mme ba ba kwadisitsweng ba one ba ne ba le dikete di le masome a le manè le botlhano le makgolo a le manè.
51  Bano ke ba ba neng ba kwadisitswe ba bomorwa Iseraele: dikete di le makgolo a le marataro le bongwe le makgolo a le supa le masome a mararo.
52  Morago ga moo Jehofa a bua le Moshe a re:
53  “Lefatshe le kgaoganyediwe bano gore e nne boswa ka palo ya maina.
54  O oketse boswa jwa motho kafa bontsing jwa palo, o bo o fokotse boswa jwa motho kafa bonnyeng jwa palo. Boswa jwa mongwe le mongwe bo newe go lekana le palo ya ba ba kwadisitsweng ba gagwe.
55  Lefatshe le kgaoganngwe ka bola fela. Ba bone boswa kafa maineng a ditso tsa borraabone.
56  Boswa jwa motho bo kgaoganyediwe ba bantsi le ba ba mmalwa ka taolo ya bola.”
57  Jaanong bano e ne e le ba ba kwadisitsweng ba Balefi ka malapa a bone: Ba ga Gereshone lelapa la Bagereshone; ba ga Kohathe lelapa la Bakohathe; ba ga Merari lelapa la Bamerari.
58  Ano e ne e le malapa a Balefi: lelapa la Balibeni, lelapa la Baheberone, lelapa la Bamaheli, lelapa la Bamushi, lelapa la Bakora. Mme Kohathe a nna rraagwe Amerame.
59  Mme leina la mosadi wa ga Amerame e ne e le Jokebede, morwadia Lefi, yo mosadi wa ga Lefi a neng a mo mo tsholela kwa Egepeto. Fa nako e ntse e tsamaya a tsholela Amerame Arone le Moshe le Miriame kgaitsadiabone.
60  Mme Arone a tsholelwa Nadabe le Abihu, Eliasare le Ithamare.
61  Mme Nadabe le Abihu ba ne ba swa ka ntlha ya go isa ga bone molelo o o seng kafa molaong fa pele ga ga Jehofa.
62  Mme ba ba kwadisitsweng ba bone ba fitlha go dikete di le masome a mabedi le boraro, batho botlhe ba banna go simolola ka ba ba nang le kgwedi go ya kwa godimo. Gonne ba ne ba se ka ba kwadisiwa mo gare ga bomorwa Iseraele, ka gonne go ne go se na boswa bope jo ba neng ba tshwanetse go bo newa mo gare ga bomorwa Iseraele.
63  Bano ke ba ba neng ba kwadisiwa ke Moshe le moperesiti Eliasare fa ba ne ba kwadisa bomorwa Iseraele mo mabaleng a a sekaka a Moabe fa Joredane kwa Jeriko.
64  Mme mo go bano, go ne go se na monna ope yo o neng a kwadisiwa ke Moshe le moperesiti Arone fa ba ne ba kwadisa bomorwa Iseraele mo nageng ya Sinai.
65  Gonne Jehofa o ne a buile jaana kaga bone: “Ruri ba tla swela mo nageng.” Ka jalo go ne go se na monna ope wa bone yo o neng a setse kwantle ga Kalebe morwa Jefune le Joshua morwa Nune.
11  Jaanong batho ba ne ba nna jaaka batho ba ba nang le sengwe se se bosula se ba ka ngongoregang ka sone mo ditsebeng tsa ga Jehofa. E rile Jehofa a utlwa ka sone, foo bogale jwa gagwe jwa tuka, mme molelo wa ga Jehofa wa simolola go ba tukela le go laila bangwe kwa ntlheng ya bothibelelo.
2  E rile batho ba simolola go lelela kwa go Moshe, foo a kokotlela Jehofa, mme molelo wa kokobela.
3  Mme leina la lefelo leo la bidiwa Tabera, ka gonne molelo wa ga Jehofa o ne o ba tuketse.
4  Mme boidiidi jo bo tlhakatlhakaneng jo bo neng bo le mo gare ga bone jwa bontsha tlhologelelo ya bopelotshetlha, mme bomorwa Iseraele le bone ba simolola go lela gape ba re: “Ke mang yo o tla re nayang nama gore re je?
5  A bo re gakologelwa jang ne tlhapi e re neng re tle re e je mahala kwa Egepeto, makgomane le magapu le diliki le dieie le gareleke!
6  Mme jaanong moya wa rona o omeletse. Matlho a rona ga a bone sepe fela fa e se mana.”
7  Mme ga diragala gore mana a bo a tshwana le peo ya koriandere, tebego ya one e ne e tshwana le tebego ya boroku jwa beteleuma.
8  Batho ba ne ba anama ba a sela ba bo ba a silela mo malwaleng kgotsa ba a thugela mo kikeng, mme ba a bedisa mo dipitseng tse di apeelang kgotsa ba a dira dikuku tse di kgolokwe, mme moutlwalo wa one o ne o ntse jaaka moutlwalo wa kuku e e botshe e e tsentsweng leokwane.
9  Mme fa monyo o ne o fologela mo bothibelelong bosigo, mana le one a ne a fologela mo go jone.
10  Mme Moshe a utlwa batho ba lela mo malapeng a bone, monna mongwe le mongwe kwa kgorong ya mogope wa gagwe. Mme bogale jwa ga Jehofa jwa simolola go tuka fela thata, mme go ne go le bosula mo matlhong a ga Moshe.
11  Foo Moshe a raya Jehofa a re: “Ke ka ntlha yang fa o diretse motlhanka wa gago bosula, mme ke ka ntlha yang fa ke sa bona kamogelo mo matlhong a gago, ka go baya morwalo wa batho bano botlhe mo go nna?
12  A nna ka bonna ke ithwele batho bano botlhe? A ke nna yo ke ba belegeng, gore o ntheye o re, ‘Ba tshole mo sehubeng sa gago, fela jaaka motlhokomedi wa monna a tshola losea lo lo anyang,’ ke ba ise kwa lefatsheng le o neng wa le ikanela borraabonemogologolwane?
13  Ke tsaya kae nama go e naya batho bano botlhe? Gonne ba nnela go ntelela ba re, ‘A ko o re neye nama re je!’
14  Ga ke kgone, nna ke le nosi, go tshola batho bano botlhe, ka gonne ba boima thata mo go nna.
15  Ka jalo fa e le gore eno ke tsela e o ntirelang ka yone, tsweetswee mpolaele ruri, fa ke bone kamogelo mo matlhong a gago, mme mma ke se ka ka bona masetlapelo a me.”
16  Foo Jehofa a raya Moshe a re: “Mphuthela banna ba le masome a supa ba banna ba bagolwane ba Iseraele, ba o itseng gore ke banna ba bagolwane ba batho e bile e le badiredi ba bone, mme o ba ise kwa mogopeng wa bokopanelo, mme ba eme koo le wena.
17  Mme ke tla fologa ke tla go bua le wena gone; mme ke tla tsaya mongwe wa moya o o mo go wena ke o baya mo go bone, mme ba tla go thusa go sikara morwalo wa batho gore o se ka wa o sikara o le nosi fela.
18  Mme o reye batho o re, ‘Itshepisetseng ka moso, e re ka ruri lo tlile go ja nama, ka gonne lo ledile mo ditsebeng tsa ga Jehofa lo re: “Ke mang yo o tla re nayang nama gore re je, gonne go ne go re tsamaela sentle kwa Egepeto?” Ruri Jehofa o tla lo naya nama, mme lo tla ja.
19  Lo tla ja, e seng letsatsi le le lengwe le fa e le a mabedi le fa e le a matlhano le fa e le a le lesome le fa e le a le masome a mabedi,
20  mme go fitlha go kgwedi e e tletseng, go fitlha e tswa ka maroba a dinko tsa lona e bile e fetogile selo se lo se ilang, fela ka gonne lo ne lwa gana Jehofa, yo o mo gare ga lona, mme lo ne lwa lela fa pele ga gagwe lo re: “Re tswetseng kwa Egepeto?”’”
21  Foo Moshe a re: “Batho ba ke leng mo gare ga bone ke batho ba le dikete di le makgolo a le marataro ba ba tsamayang ka dinao, mme le fa go ntse jalo wena—o rile, ‘Ke tla ba naya nama, mme ruri ba tla e ja kgwedi e e tletseng’!
22  A ba tla tlhabelwa matsomane le metlhape, gore e ba lekane? Kgotsa a ba tla tshwarelwa ditlhapi tsotlhe tsa lewatle, gore di ba lekane?”
23  Foo Jehofa a raya Moshe a re: “A seatla sa ga Jehofa se se khutshwane? Jaanong o tla bona gore a se ke se buang se a go diragalela kgotsa nnyaa.”
24  Morago ga moo Moshe a tswa a bua mafoko a ga Jehofa le batho. Mme a phutha banna ba le masome a supa mo banneng ba bagolwane ba batho mme a ba emisa go dikologa mogope.
25  Foo Jehofa a fologa a le mo lerung mme a bua le ene, a tsaya mongwe wa moya o o neng o le mo go ene mme a o baya mo go mongwe le mongwe wa banna ba bagolwane ba ba masome a supa. Mme ga diragala ya re fela fa moya o nna mo go bone, foo ba dira jaaka baporofeti; mme ba se ka ba go dira gape.
26  Jaanong go ne go na le ba le babedi ba banna bano ba ba neng ba setse mo bothibelelong. Leina la yo mongwe e ne e le Eledade, mme leina la yo mongwe e le Medade. Mme moya wa nna mo go bone, e re ka e ne e le bangwe ba bao ba neng ba kwadilwe, mme ba ne ba sa tswela kwa mogopeng. Ka jalo ba dira jaaka baporofeti mo bothibelelong.
27  Mme lekau lengwe la siana la begela Moshe la re: “Eledade le Medade ba dira jaaka baporofeti mo bothibelelong!”
28  Foo Joshua morwa Nune, modiredi wa ga Moshe go simolola bokaung jwa gagwe go ya pele, a arabela a re: “Moshe morena wa me, ba thibele!”
29  Le fa go ntse jalo, Moshe a ba raya a re: “A lo a mphufegela? Nnyaa, ke eletsa e kete batho botlhe ba ga Jehofa e ka bo e le baporofeti, ka gonne Jehofa o ne a tla baya moya wa gagwe mo go bone!”
30  Moragonyana Moshe a boela kwa bothibelelong, ene le banna ba bagolwane ba Iseraele.
31  Mme ga tsoga phefo e tswa kwa go Jehofa mme ya simolola go kgokgweetsa makwetekwio go tswa lewatleng e dira gore a wele mo godimo ga bothibelelo mo e ka nnang loeto lwa letsatsi ntlheng eno le mo e ka nnang loeto lwa letsatsi ntlheng ele, go dikologa bothibelelo jotlhe, le mo e ka nnang dikubita di le pedi mo godimo ga lefatshe.
32  Foo batho ba nanoga mo letsatsing leo lotlhe le bosigo jotlhe le letsatsi lotlhe le le latelang mme ba nna ba phutha makwetekwio. Yo o phuthang go le gonnye o ne a phutha selekanyo sa dihomere di le lesome, mme ba nna ba a ikanegela a le mantsi go dikologa bothibelelo jotlhe.
33  Nama e ne e sa ntse e le mo gare ga meno a bone, pele e ka tlhafunwa, fa bogale jwa ga Jehofa bo ne bo tukela batho, mme Jehofa a simolola go itaya batho ka polao e kgolo thata.
34  Leina la lefelo leo le ne la bidiwa Kiberothe-hataafa, ka gonne ba ne ba fitlha batho gone ba ba neng ba bontsha keletso ya bopelotshetlha.
35  Batho ba ne ba bolola go tswa kwa Kiberothe-hataafa ba ya kwa Haserothe, mme ba nna kwa Haserothe.
8  Mme Jehofa a bua le Moshe a re:
2  “Bua le Arone, o mo reye o re, ‘Le fa e le leng fela fa o tshuba dipone, dipone tse supa di bonese mo lefelong le le fa pele ga setlhomo sa lobone.’”
3  Mme Arone a simolola go dira jalo. A tshuba dipone tsa sone a di tshubela lefelo le le fa pele ga setlhomo sa lobone, fela jaaka Jehofa a ne a laetse Moshe.
4  Jaanong eno ke tsela e setlhomo sa lobone se neng se dirilwe ka yone. E ne e le gouta e e papetlilweng ka noto. E ne e papetlilwe ka noto go fitlha fa ditlhakoreng tsa sone le go fitlha fa dithunyeng tsa sone. O ne a dirile setlhomo sa lobone go ya ka ponatshegelo e Jehofa a neng a e bontshitse Moshe.
5  Mme Jehofa a bua gape le Moshe a re:
6  “Tsaya Balefi mo go bomorwa Iseraele, mme o ba ntlafatse.
7  O ba dire jaana gore o ba ntlafatse: Ba kgatšhe ka metsi a a tlhatswang boleo, mme ba fetise legare mo nameng yotlhe ya bone ba bo ba tlhatswe diaparo tsa bone ba intlafatse.
8  Morago ga moo ba tseye powana le tshupelo ya yone ya dijo tsa ditlhaka ya bupi jo bo boleta jo bo kolobeditsweng ka leokwane, mme o tseye powana e nngwe gore e nne tshupelo ya boleo.
9  Mme o ise Balefi fa pele ga mogope wa bokopanelo o bo o phutha phuthego yotlhe ya bomorwa Iseraele.
10  O ise Balefi fa pele ga ga Jehofa, mme bomorwa Iseraele ba beye Balefi diatla.
11  Arone a dire gore Balefi ba ye kwa le kwa fa pele ga ga Jehofa jaaka tshupelo e e fokwang e e tswang mo go bomorwa Iseraele, mme ba direle gore ba tsweledise tirelo ya ga Jehofa.
12  “Morago ga moo Balefi ba tla baya ditlhogo tsa dipoo diatla. Morago ga moo, o ise e nngwe jaaka tshupelo ya boleo mme e nngwe jaaka tshupelo e e fisiwang e e yang kwa go Jehofa gore o direle Balefi tetlanyo.
13  Mme o emise Balefi fa pele ga ga Arone le bomorwawe o bo o dira gore ba ye kwa le kwa jaaka tshupelo e e fokwang e e yang kwa go Jehofa.
14  Mme o lomolole Balefi mo go bomorwa Iseraele, mme Balefi e nne ba me.
15  Morago ga moo Balefi ba tla tsena ba tla go direla kwa mogopeng wa bokopanelo. Ka jalo o ba ntlafatse o bo o dire gore ba ye kwa le kwa jaaka tshupelo e e fokwang.
16  Gonne ke ba ba neilweng, ba ba neilweng nna ba tswa mo go bomorwa Iseraele. Mo boemong jwa ba ba bulang dipopelo tsotlhe, maitibolo otlhe a bomorwa Iseraele, ke tshwanetse go a itseela.
17  Gonne leitibolo lengwe le lengwe mo go bomorwa Iseraele ke la me, mo mothong le mo phologolong. Ke ne ka ba iitshepisetsa mo letsatsing le ke neng ke itaya leitibolo lengwe le lengwe kwa lefatsheng la Egepeto ka lone.
18  Mme ke tla tsaya Balefi mo boemong jwa maitibolo otlhe mo go bomorwa Iseraele.
19  Ke tla naya Arone le bomorwawe Balefi jaaka ba ba neilweng ba ba tswang mo go bomorwa Iseraele, gore ba tsweledise tirelo ya bomorwa Iseraele mo mogopeng wa bokopanelo le go direla bomorwa Iseraele tetlanyo, gore go se ka ga nna le sebetso sepe mo go bomorwa Iseraele ka lebaka la go bo bomorwa Iseraele ba atamela lefelo le le boitshepo.”
20  Mme Moshe le Arone le phuthego yotlhe ya bomorwa Iseraele ba dira Balefi jalo. Tumalanong le sotlhe se Jehofa a neng a se laetse Moshe ka ga Balefi, ke tsela e bomorwa Iseraele ba neng ba ba dira ka yone.
21  Ka jalo Balefi ba iitshekisa ba bo ba tlhatswa diaparo tsa bone, morago ga moo Arone a dira gore ba ye kwa le kwa jaaka tshupelo e e fokwang fa pele ga ga Jehofa. Foo Arone a ba direla tetlanyo gore a ba phepafatse.
22  Sa ntlha morago ga moo Balefi ba tsena ba tla go tsweledisa tirelo ya bone mo mogopeng wa bokopanelo fa pele ga ga Arone le bomorwawe. Fela jaaka Jehofa a ne a laetse Moshe ka ga Balefi, ba ba dira jalo.
23  Jaanong Jehofa a bua le Moshe a re:
24  “Seno ke se se dirang mo Balefing: Go simolola ka yo o nang le dingwaga di le masome a mabedi le botlhano go ya kwa godimo o tla tsena mo setlhopheng mo tirelong ya mogope wa bokopanelo.
25  Mme fa a sena go nna le dingwaga di le masome a matlhano o tla tswa mo setlhopheng se se direlang mme a se ka a tlhola a direla.
26  Mme a direle bomorwarraagwe mo mogopeng wa bokopanelo ka go tlhokomela boikarabelo, mme a se ka a dira tirelo epe. O dire Balefi tumalanong le seno mo maikarabelong a bone.”
30  Foo Moshe a bua le ditlhogo tsa ditso tsa bomorwa Iseraele a re: “Leno ke lefoko le Jehofa a le laetseng:
2  Fa go direga gore motho a ikanele Jehofa kgotsa gore a bofe moya wa gagwe ka maikano a go ithiba, a se ka a tlola lefoko la gagwe. A dire go ya ka sotlhe se se duleng mo molomong wa gagwe.
3  “Mme fa go direga gore mosadi a ikanele Jehofa kgotsa a ipofe ka maikano a go ithiba mo ntlong ya ga rraagwe mo bosheng jwa gagwe,
4  mme rraagwe a bo a utlwa maikano a gagwe kgotsa maikano a gagwe a go ithiba a a bofileng moya wa gagwe ka one mme rraagwe a bo a mo didimalela fela, maikano otlhe a gagwe a tla ema, le maikano mangwe le mangwe a go ithiba a a bofileng moya wa gagwe ka one a tla ema.
5  Mme fa rraagwe a mo ileditse mo letsatsing le a utlwang maikano otlhe a gagwe ka lone kgotsa maikano a gagwe a go ithiba a a bofileng moya wa gagwe ka one, ga a kitla a ema, mme Jehofa o tla mo itshwarela, ka gonne rraagwe a ne a mo iletsa.
6  “Le fa go ntse jalo, fa go direga gore a bo a le wa monna mongwe, mme maikano a gagwe a le mo go ene mosadi kgotsa tsholofetso ya go tlhoka go akanya ya dipounama tsa gagwe e a bofileng moya wa gagwe ka yone,
7  mme monna wa gagwe a e utlwa a bo a mo didimalela fela mo letsatsing le a e utlwang ka lone, maikano a gagwe a tla ema kgotsa maikano a gagwe a go ithiba a a bofileng moya wa gagwe ka one a tla ema.
8  Mme fa monna wa gagwe a mo iletsa mo letsatsing le a e utlwileng ka lone, o fedisitse maikano a gagwe a a neng a le mo go ene kgotsa tsholofetso ya go tlhoka go akanya ya dipounama tsa gagwe e a neng a bofile moya wa gagwe ka yone, mme Jehofa o tla mo itshwarela.
9  “Mo kgannyeng ya maikano a motlholagadi kgotsa mosadi yo o tlhadilweng, sengwe le sengwe se a bofileng moya wa gagwe ka sone se tla ema kgatlhanong le ene.
10  “Le fa go ntse jalo, fa e le gore o ikanne mo ntlong ya monna wa gagwe kgotsa a bofile moya wa gagwe ka maikano a go ithiba ka ikano,
11  mme monna wa gagwe a e utlwile mme a mo didimaletse fela, ga a mo iletsa; mme maikano otlhe a gagwe a tla ema kgotsa ikano epe fela ya go ithiba e a bofileng moya wa gagwe ka yone e tla ema.
12  Mme fa e le gore monna wa gagwe o a fedisitse gotlhelele mo letsatsing le a utlwileng mafoko ape a dipounama tsa gagwe ka lone jaaka maikano a gagwe kgotsa jaaka maikano a go ithiba a moya wa gagwe, ga a kitla a ema. Monna wa gagwe o a fedisitse, mme Jehofa o tla mo itshwarela.
13  Maikano ape fela kgotsa ikano epe ya go ithiba ya go bogisa moya, monna wa gagwe a e tlhomamise kgotsa monna wa gagwe a e fedise.
14  Mme fa monna wa gagwe a mo didimalela fela letsatsi le letsatsi, o tlhomamisitse maikano otlhe a gagwe kgotsa maikano otlhe a gagwe a go ithiba a a mo go ene. O a tlhomamisitse ka gonne o ne a mo didimalela mo letsatsing le a a utlwileng ka lone.
15  Mme fa a a fedisa gotlhelele a sena go a utlwa, tota le ene o sikara tlolo ya gagwe.
16  “Eno ke melao e Jehofa a neng a e laolela Moshe jaaka e e fa gare ga monna le mosadi wa gagwe, jaaka e e fa gare ga rre le morwadie mo bosheng jwa gagwe mo ntlong ya ga rraagwe.”
16  Mme Kora morwa Isehare, morwa Kohathe, morwa Lefi, a nanoga, mmogo le Dathane le Abirame bomorwa Eliabe, le One morwa Pelethe, bomorwa Rubene.
2  Mme ba nanoga fa pele ga ga Moshe, bone le banna ba le makgolo a mabedi le masome a matlhano ba bomorwa Iseraele, dikgosana tsa phuthego, ba ba biditsweng ba kopano, banna ba ba tumileng.
3  Ka jalo ba phuthegela Moshe le Arone mme ba ba raya ba re: “Go lekane ka lona, ka gonne batho ba phuthego yotlhe ba boitshepo e bile Jehofa o mo gare ga bone. Ke ka ntlha yang fa lo tshwanetse go itsholeletsa kwa godimo ga phuthego ya ga Jehofa?”
4  E rile Moshe a utlwa seno a akofa a wa ka sefatlhego.
5  Foo a bua le Kora le phuthego yotlhe ya gagwe a re: “Mo mosong Jehofa o tla itsise gore ke mang yo e leng wa gagwe le gore ke mang yo o boitshepo le gore ke mang yo o tshwanetseng a mo atamela, mme le fa e le mang yo a tla mo tlhophang o tla mo atamela.
6  Dirang jaana: Itseeleng ditsholamolelo, Kora le phuthego yotlhe ya gagwe,
7  lo tsenye molelo mo go tsone lo bo lo beye maswalo mo go tsone fa pele ga ga Jehofa ka moso, mme go tla diragala gore motho yo Jehofa a tla mo tlhophang, ke ene yo o boitshepo. Go lekane ka lona, lona bomorwa Lefi!”
8  Mme Moshe a tswelela a raya Kora a re: “Reetsang tsweetswee, lona bomorwa Lefi.
9  A ke selo se sennye mo go lona go bo Modimo wa Iseraele a lo lomolotse mo phuthegong ya Iseraele gore a lo ise kwa go ene gore lo tsweledise tirelo ya motlaagana wa ga Jehofa le gore lo eme fa pele ga phuthego lo e direle,
10  le gore a atametse lona le bomorwarraalona e bong bomorwa Lefi? Ka jalo a lo tshwanetse go leka go tsaya le boperesiti?
11  Ka lebaka leo wena le phuthego yotlhe ya gago e e phuthegang mmogo lo kgatlhanong le Jehofa. Fa e le Arone, ene ke eng go bo lo tshwanetse go ngongorega kgatlhanong le ene?”
12  Moragonyana Moshe a roma gore go bidiwe Dathane le Abirame bomorwa Eliabe, mme ba re: “Ga re na go tla!
13  A ke selo se sennye jalo go bo o re ntshitse kwa lefatsheng le le elang mashi le tswina ya dinotshe go tla go re bolaya mo nageng, gore gape o bo o leka go itira kgosana ya rona ka mo go feletseng?
14  Kafa go ntseng ka gone, ga o a re tlisa mo lefatsheng lepe le le elang mashi le tswina ya dinotshe, gore o tle o re neye boswa jwa tshimo le tshimo ya mofine. A o batla go gonya matlho a banna bao? Ga re na go tla!”
15  Foo Moshe a nna bogale thata mme a raya Jehofa a re: “O se ka wa retologa go leba tshupelo ya bone ya dijo tsa ditlhaka. Ga ke a tsaya le fa e le esele e le nngwe e tonanyana mo go bone, le fa e le go gobatsa ope wa bone.”
16  Foo Moshe a raya Kora a re: “Wena le phuthego yotlhe ya gago, lo tle fa pele ga ga Jehofa, wena le bone le Arone, ka moso.
17  Mme mongwe le mongwe a tseye setsholamolelo sa gagwe, mme lo tsenye maswalo mo go tsone mme mongwe le mongwe a ise setsholamolelo sa gagwe fa pele ga ga Jehofa, ditsholamolelo di le makgolo a mabedi le masome a matlhano, mme wena le Arone mongwe le mongwe setsholamolelo sa gagwe.”
18  Ka jalo ba tsaya mongwe le mongwe setsholamolelo sa gagwe ba tsenya molelo mo go tsone ba bo ba baya maswalo mo go tsone mme ba ema kwa kgorong ya mogope wa bokopanelo mmogo le Moshe le Arone.
19  E rile Kora a sena go phutha phuthego yotlhe kgatlhanong le bone kwa kgorong ya mogope wa bokopanelo, foo kgalalelo ya ga Jehofa ya bonalela phuthego yotlhe.
20  Jaanong Jehofa a bua le Moshe le Arone a re:
21  “Itomololeng lo tswe mo gare ga phuthego eno, gore ke tle ke ba nyeletse ka ponyo ya leitlho.”
22  Foo ba wa ka difatlhego ba re: “Ao tlhe Modimo, Modimo wa meya ya nama ya mofuta mongwe le mongwe, a go tla leofa motho a le mongwe fela o bo o galefela phuthego yotlhe?”
23  Foo Jehofa a bua le Moshe a re:
24  “Bua le phuthego o re, ‘Tswang mo tikologong ya metlaagana ya ga Kora, Dathane le Abirame!’”
25  Morago ga moo Moshe a nanoga mme a ya kwa go Dathane le Abirame, mme banna ba bagolwane ba Iseraele ba tsamaya le ene.
26  Foo a bua le phuthego a re: “Tsweetswee, fapogang lo tswe fa pele ga megope ya batho ba ba boikepo bano mme lo se ka lwa ama sepe se e leng sa bone, gore lo se ka lwa gogolwa mo boleong jotlhe jwa bone.”
27  Ka yone nako eo ba tswa fa pele ga motlaagana wa ga Kora, Dathane le Abirame, go tswa mo letlhakoreng lengwe le lengwe, mme Dathane le Abirame ba tswa, ba ema fa kgorong ya megope ya bone, mmogo le basadi ba bone, le bomorwaabone le bana ba bone.
28  Foo Moshe a re: “Lo tla itse ka seno gore Jehofa o nthomile go tla go dira ditiro tseno tsotlhe, gore ga se tsa pelo ya me:
29  Fa e le gore batho bano ba tla swa loso lwa batho botlhe le gore ba tla tlisediwa kotlhao ka kotlhao ya batho botlhe, foo ga se Jehofa yo o nthomileng.
30  Mme fa e le gore Jehofa o tla dira selo se se sa tlwaelegang, le gore lefatshe le bule molomo wa lone le ba kometse le sengwe le sengwe sa bone mme ba fologele mo teng ga Sheole ba tshela, foo ruri lo tla itse gore banna bano ba tshwere Jehofa ka go tlhoka tlotlo.”
31  Mme ga diragala gore fela fa a fetsa go bua mafoko ano otlhe, lefatshe le le neng le le fa tlase ga bone la simolola go fatoga.
32  Lefatshe la bula molomo wa lone la ba kometsa le ba matlo a bone le batho botlhe ba e neng e le ba ga Kora le dithoto tsotlhe.
33  Ba fologela jalo kwa tlase, le botlhe ba e neng e le ba bone ba tsena ba tshela mo teng ga Sheole, mme lefatshe la ba bipa, mo ba neng ba nyelela mo gare ga phuthego.
34  Mme Baiseraele botlhe ba ba neng ba le mo tikologong ya bone ba tshaba fa ba goa, gonne ba ne ba simolola go re: “Re boifa gore lefatshe le ka nna la re kometsa!”
35  Mme molelo wa tswa kwa go Jehofa wa laila banna ba ba makgolo a mabedi le masome a matlhano ba ba isang maswalo.
36  Jaanong Jehofa a bua le Moshe a re:
37  “Raya Eliasare morwa moperesiti Arone o re a ntshe ditsholamolelo mo teng ga kgabo, ‘Mme o gasamise molelo moo; gonne di boitshepo,
38  le ditsholamolelo tsa banna bano ba ba leofetseng meya ya bone. Mme ba di dire dipapetla tse di tshesane tsa tshipi gore go manegwe motlaagana ka tsone, ka gonne ba ne ba di isa fa pele ga ga Jehofa, mo di neng tsa nna boitshepo; mme di nne sesupo mo go bomorwa Iseraele.’”
39  Ka gone moperesiti Eliasare a tsaya ditsholamolelo tsa kgotlho, tse di neng di tlisitswe ke ba ba neng ba fisitswe, mme ba di thula ba di dira tse go manegwang motlaagana ka tsone,
40  gore e nne segopotso mo go bomorwa Iseraele, gore go se ka ga nna le motho o sele yo e seng wa bana ba ga Arone yo o atamelang go tla go kuisa maswalo mosi fa pele ga ga Jehofa, le gore ope a se ka a nna jaaka Kora le phuthego ya gagwe, fela jaaka Jehofa a ne a buile le ene ka Moshe.
41  Mme fela mo letsatsing le le latelang phuthego yotlhe ya bomorwa Iseraele ya simolola go ngongorega kgatlhanong le Moshe le Arone, e re: “Lo bolaile batho ba ga Jehofa.”
42  Mme ga diragala ya re fa phuthego e phuthegetse Moshe le Arone, foo ba retologela kwa mogopeng wa bokopanelo; mme bona! leru la o bipa, mme kgalalelo ya ga Jehofa ya bonala.
43  Mme Moshe le Arone ba tla fa pele ga mogope wa bokopanelo.
44  Foo Jehofa a bua le Moshe a re:
45  “Nanogang lo tswe mo gare ga phuthego eno, gore ke e fedise ka ponyo ya leitlho.” Foo ba wa ka difatlhego.
46  Morago ga moo Moshe a raya Arone a re: “Tsaya setsholamolelo o tsenye mo go sone molelo o o tswang mo sebesong mme o beye maswalo mo go sone o bo o itlhaganelela kwa phuthegong o ye go e direla tetlanyo, ka gonne sefatlhego sa ga Jehofa se galefile. Petso e simologile!”
47  Arone a akofa a se tsaya, fela jaaka Moshe a ne a buile, mme a sianela mo gare ga phuthego; mme bona! petso e ne e simologile mo gare ga batho. Ka jalo a baya maswalo mme a simolola go direla batho tetlanyo.
48  Mme a nna a eme fa gare ga baswi le batshedi. Kgabagare petso ya emisiwa.
49  Mme ba ba bolailweng ke petso ba fitlha go dikete di le lesome le bonè le makgolo a le supa, kwantle ga ba ba suleng ka ntlha ya ga Kora.
50  Kgabagare, fa Arone a boela kwa go Moshe kwa kgorong ya mogope wa bokopanelo, petso e ne e emisitswe.
35  Mme Jehofa a tswelela go bua le Moshe mo mabaleng a a sekaka a Moabe gaufi le Joredane kwa Jeriko a re:
2  “Laela bomorwa Iseraele gore ba neye Balefi metse go tswa mo bosweng jwa thuo ya bone gore ba nne mo go yone, mme ba neye Balefi mafulo a metse e e mo tikologong yotlhe ya bone.
3  Mme metse e nne e ba nnang mo go yone, fa mafulo a bone e tla nna a diruiwa tsa bone le dithoto tsa bone le diphologolo tsotlhe tsa bone tsa naga.
4  Mme mafulo a metse, a lo tla a nayang Balefi, a tla simolola kwa loboteng lwa motse a ba a tswela mo tikologong yotlhe dikubita di le sekete.
5  Mme lo lekanye dikubita di le dikete tse pedi kwa ntle ga motse kafa botlhaba le dikubita di le dikete tse pedi kafa borwa le dikubita di le dikete tse pedi kafa bophirima le dikubita di le dikete tse pedi kafa bokone, motse o le fa gare. Ano e tla nna mafulo a bone a metse.
6  “Eno ke metse e lo tla e nayang Balefi: metse e le merataro ya botshabelo, e lo tla e nayang mmolai gore a tshabele kwa go yone, mme kwantle ga yone lo tla ba naya metse e mengwe e le masome a manè le bobedi.
7  Metse yotlhe e lo tla e nayang Balefi e tla nna metse e le masome a manè le borobedi, yone mmogo le mafulo a yone.
8  Metse e lo tla e ba nayang e tla bo e tswa mo thuong ya bomorwa Iseraele. Mo go ba bantsi, lo tla tsaya e le mentsi, mme mo go ba ba mmalwa lo tla tsaya e le mmalwa. Mongwe le mongwe o tla naya Balefi metse mengwe ya gagwe go lekana le boswa jo a tla bo tsayang e le thuo.”
9  Mme Jehofa a tswelela go bua le Moshe a re:
10  “Bua le bomorwa Iseraele, mme o ba reye o re, ‘Lo kgabaganya Joredane go ya kwa lefatsheng la Kanana.
11  Mme lo itlhophele metse e e lo siametseng. E tla nna metse ya lona ya botshabelo, mme mmolai yo o itayang moya gore o bo o swe, e se ka boomo, a tshabele kwa go yone.
12  Mme metse e tla nna e lo tshabelang mmusolosi wa madi kwa go yone, gore mmolai a se ka a swa go fitlha a ema fa pele ga phuthego gore a atlholwe.
13  Mme metse e lo tla e ntshang, metse e merataro ya botshabelo, lo tla e dirisa.
14  Lo tla ntsha metse e meraro kafa letlhakoreng leno la Joredane, gape lo tla ntsha metse e meraro mo lefatsheng la Kanana. E tla nna metse ya botshabelo.
15  Metse e merataro eno e tla nna ya botshabelo ya bomorwa Iseraele le ya moagi wa moeng le ya yo o thibeletseng mo gare ga bone, gore ope yo o itayang moya gore o bo o swe e se ka boomo, a tshabele kwa go yone.
16  “‘Jaanong fa e le gore o mo iteile ka sedirisiwa sa tshipi gore a bo a swe, ke mmolai. Mmolai yoo ruri a bolawe.
17  Mme fa e le gore o mo iteile gore a bo a swe ka leje le lennye le le neng le ka mmolaya, ke mmolai. Mmolai yoo ruri a bolawe.
18  Mme fa e le gore o mo iteile gore a bo a swe ka sedirisiwa se sennye sa logong se se neng se ka mmolaya, ke mmolai. Mmolai yoo ruri a bolawe.
19  “‘Mmusolosi wa madi ke ene yo o tla bolayang mmolai. Fa a ka tshogana a mmona, ene ka boene a mmolaye.
20  Mme fa e le gore o ne a mo kgorometsa ka letlhoo kgotsa a mo konopile ka sengwe fa a ne a mo laletse gore a swe,
21  kgotsa ka ntlha ya bobaba a mo iteile ka seatla gore a swe, ruri moitei yoo o tshwanetse go bolawa. Ke mmolai. Mmusolosi wa madi o tla bolaya mmolai fa a tshogana a mmona.
22  “‘Mme fa e le gore o mo kgoromeditse ka tshoganyetso e se ka ntlha ya bobaba kgotsa a mo konopile ka selwana le fa e le sefe a sa mo lalela,
23  kgotsa leje lepe le le neng le ka mmolaya a sa mmone kgotsa a dira gore le mo wele, gore a bo a swe, a ne a se na bobaba bope le ene e bile a sa batle go mo utlwisa botlhoko,
24  foo phuthego e atlhole fa gare ga mmolai le mmusolosi wa madi kafa dikatlholong tseno.
25  Mme phuthego e golole mmolai mo seatleng sa mmusolosi wa madi, mme phuthego e mmusetse kwa motseng wa gagabo wa botshabelo o a tshabetseng kwa go one, mme a nne kwa go one go fitlha moperesiti yo mogolo yo o neng a tloditswe ka leokwane le le boitshepo a swa.
26  “‘Mme fa go direga gore mmolai a tlole molelwane wa motse wa gagabo wa botshabelo o a ka tshabelang kwa go one,
27  mme mmusolosi wa madi a mo fitlhela ka kwa ntle ga molelwane wa motse wa gagabo wa botshabelo, mme mmusolosi wa madi a bo a bolaya mmolai, ga a na molato wa madi.
28  Gonne o tshwanetse go nna mo motseng wa gagabo wa botshabelo go fitlha loso lwa moperesiti yo mogolo, mme morago ga loso lwa moperesiti yo mogolo mmolai a ka nna a boela kwa lefatsheng la thuo ya gagwe.
29  Mme tseno e nne molao wa katlholo mo go lona go ya le dikokomana tsa lona mo mafelong otlhe a lona a bonno.
30  “‘Mongwe le mongwe yo o bolayang moya setlhogo o tshwanetse go bolawa setlhogo jaaka mmolai ka molomo wa basupi, mosupi a le mongwe ga a ka ke a ntsha bosupi kgatlhanong le moya gore o swe.
31  Mme lo se ka lwa tsaya thekololo epe ya moya wa mmolai yo o tshwanetseng go swa, gonne ruri o tshwanetse go bolawa.
32  Gape lo se ka lwa tsaya thekololo ya yo o tshabetseng kwa motseng wa gagabo wa botshabelo, gore a ye go simolola go nna mo lefatsheng pele ga loso lwa moperesiti yo mogolo.
33  “‘Gape lo se ka lwa kgotlela lefatshe le lo leng mo go lone; ka gonne madi ke one a kgotlelang lefatshe, mme lefatshe ga le kitla le nna le tetlanyo ka ga madi a a tshololetsweng mo go lone fa e se ka madi a yo o a tshololang.
34  Mme lo se ka lwa kgotlela lefatshe le lo nnang mo go lone, le ke agileng mo gare ga lone; gonne nna Jehofa ke agile mo gare ga bomorwa Iseraele.’”
18  Mme Jehofa a raya Arone a re: “Wena le bomorwao mmogo le ntlo ya ga rrago lo tla arabela tlolo e e diretsweng lefelo le le boitshepo, e bile wena mmogo le bomorwao lo tla arabela tlolo e e diretsweng boperesiti jwa lona.
2  Gape atametsa le bomorwarrago ba lotso lwa ga Lefi, lotso lwa ga rrago, lo lo nang le wena, gore ba golaganngwe le wena le gore ba go direle, wena mmogo le bomorwao, fa pele ga mogope wa Tshupo.
3  Mme ba boloke boikarabelo jwa bone mo go wena le boikarabelo jwa bone mo mogopeng otlhe. Ke dilwana tsa lefelo le le boitshepo fela le sebeso tse ba sa tshwanelang go di atamela gore ba se ka ba swa, bone kgotsa lona.
4  Mme ba golaganngwe le wena ba bo ba boloke boikarabelo jwa bone mo mogopeng wa bokopanelo ka ga tirelo yotlhe ya mogope, mme motswakwa ope a se ka a lo atamela.
5  Mme lo boloke boikarabelo jwa lona mo lefelong le le boitshepo le boikarabelo jwa lona mo sebesong, gore go se ka ga nna le kgalefo e nngwe gape kgatlhanong le bomorwa Iseraele.
6  Mme nna, bona! ke tsere bomorwarraalona, e bong Balefi, mo go bomorwa Iseraele, e le mpho ya lona, e le ba ba neetsweng Jehofa gore ba tsweledise tirelo ya mogope wa bokopanelo.
7  Mme wena mmogo le bomorwao lo dibele boperesiti jwa lona ka ga sengwe le sengwe se se amanang le sebeso le ka ga se se leng mo teng ga sesiro; mme lo dire tirelo. Ke tla naya boperesiti jwa lona jaaka tirelo e e leng mpho, mme motswakwa yo o atamelang a bolawe.”
8  Mme Jehofa a bua gape le Arone a re: “Fa e le nna, bona! Ke go tlhomile gore o boloke meneelo e ke e ntshediwang. Ke e neile wena le bomorwao mo dilong tsotlhe tse di boitshepo tsa bomorwa Iseraele e le seabe, e le kabelo ka bosakhutleng.
9  E nne ya gago mo dilong tse di boitshepotshepo, mo tshupelong e e dirwang ka molelo, tshupelo nngwe le nngwe ya bone mmogo le tshupelo nngwe le nngwe ya bone ya dijo tsa ditlhaka le tshupelo nngwe le nngwe ya bone ya boleo le tshupelo nngwe le nngwe ya bone ya molato, tse ba tla di mpusetsang. Ke selo se se boitshepotshepo mo go wena le bomorwao.
10  O e jele mo lefelong le le boitshepotshepo. E jewe ke motho mongwe le mongwe wa monna. E nne selo se se boitshepo mo go wena.
11  Mme seno ke sa gago: moneelo wa mpho ya bone mmogo le ditshupelo tsotlhe tse di fokwang tsa bomorwa Iseraele. Ke di neile wena le bomorwao mmogo le bomorwadio, go nna kabelo ka bosakhutleng. Mongwe le mongwe yo o phepa mo ntlong ya gago a ka e ja.
12  “Leokwane lotlhe le le a gaisang otlhe le beine yotlhe e ntšha e e di gaisang tsotlhe le dijo tsa ditlhaka, mabutswapele a tsone, a ba tla a nayang Jehofa, ke di go neile.
13  Mabutswapele a ntlha otlhe a tsotlhe tse di mo lefatsheng la bone, a ba tla a tlisang kwa go Jehofa, e nne a gago. Mongwe le mongwe yo o phepa mo ntlong ya gago a ka nna a a ja.
14  “Sengwe le sengwe se se neetsweng mo Iseraele e nne sa gago.
15  “Sengwe le sengwe se se bulang sebopelo, sa nama ya mofuta mongwe le mongwe, se ba tla se isetsang Jehofa, mo mothong le mo phologolong, e nne sa gago. Le fa go ntse jalo, ruri o golole leitibolo la batho;  le leitibolo la phologolo e e itshekologileng o le golole.
16  O le golole ka tlhwatlhwa ya lone ya kgololo go simolola ka le le nang le kgwedi go ya pele, ka tlhwatlhwa e e akanyeditsweng, dishekele di le tlhano tsa selefera ka shekele ya lefelo le le boitshepo. Ke digera di le masome a mabedi.
17  Ke poo ya leitibolo fela kgotsa kwanyana e tonanyana ya leitibolo kgotsa podi ya leitibolo e o se kitlang o e golola. Tsone ke dilo tse di boitshepo. O kgatšhe madi a tsone mo sebesong, mme o kuise mafura a tsone mosi jaaka tshupelo e e dirwang ka molelo ya lonko lo lo ritibatsang lo lo yang kwa go Jehofa.
18  Nama ya tsone e nne ya gago. Jaaka sehuba sa tshupelo e e fokwang le jaaka leoto la moja, e nne ya gago.
19  Meneelo yotlhe e e boitshepo, e bomorwa Iseraele ba tla e ntshetsang Jehofa, ke e neile wena le bomorwao mmogo le bomorwadio , go nna kabelo ka bosakhutleng. Ke kgolagano ya letswai ka bosakhutleng fa pele ga ga Jehofa e e diretsweng wena mmogo le bana ba gago.”
20  Mme Jehofa a tswelela a raya Arone a re: “Ga o na go nna le boswa mo lefatsheng la bone, e bile ga go na kabelo epe e e tla nnang ya gago mo gare ga bone. Ke nna kabelo ya gago le boswa jwa gago mo gare ga bomorwa Iseraele.
21  “Mme bona! ke neile bomorwa Lefi sa bosome sengwe le sengwe mo Iseraele go nna boswa e le tuelo ya tirelo ya bone e ba e dirang, tirelo ya mogope wa bokopanelo.
22  Mme bomorwa Iseraele ba se ka ba tlhola ba atamela mogope wa bokopanelo go ipakela boleo mme ba swa.
23  Mme Balefi ka bobone ba dire tirelo ya mogope wa bokopanelo, e bile ke bone ba tshwanetseng go arabela tlolo ya bone. Ke molao ka bosakhutleng mo nakong ya dikokomana tsa lona gore ba se ka ba bona thuo ya boswa mo gare ga bomorwa Iseraele.
24  Gonne sa bosome sa bomorwa Iseraele, se ba tla se ntshetsang Jehofa e le moneelo, ke se neile Balefi go nna boswa. Ke gone ka moo ke ba reileng ka re, ‘Ba se ka ba bona thuo ya boswa mo gare ga bomorwa Iseraele.’”
25  Morago ga moo Jehofa a bua le Moshe a re:
26  “Mme o bue le Balefi, o ba reye o re, ‘Lo tla amogela sa bosome mo go bomorwa Iseraele se ke se lo neileng se tswa mo go bone go nna boswa jwa lona, mme lo ntshe moneelo o o tswang mo go sone e le moneelo o o yang kwa go Jehofa wa sa bosome sa sa bosome.
27  Mme e tshwanetse ya tsewa e le moneelo wa lona, jaaka dijo tsa ditlhaka tsa seboana le jaaka kungo e e tletseng ya beine kgotsa segatisetso sa leokwane.
28  Ka tsela eno le lona lo tla ntshetsa Jehofa moneelo go tswa mo di tsa bosomeng tsotlhe tsa lona tse lo tla di amogelang mo go bomorwa Iseraele, mme moneelo o o yang kwa go Jehofa o o tswang mo go tsone lo o neye moperesiti Arone.
29  Go tswa mo dimphong tsotlhe tse di tlang mo go lona, lo tla ntshetsa Jehofa moneelo wa mofuta mongwe le mongwe, wa o o e gaisang yotlhe wa one, jaaka selo sengwe se se boitshepo se se tswang mo go tsone.’
30  “Mme o ba reye o re, ‘Fa lo ntsha moneelo o o e gaisang yotlhe, ruri o tla kaiwa e le kungo ya seboana mo Balefing le kungo ya beine kgotsa segatisetso sa leokwane.
31  Mme lo o je mo lefelong lengwe le lengwe, lona le ba ntlo ya lona, ka gonne ke tuelo ya lona ya tirelo ya lona ya mo mogopeng wa bokopanelo.
32  Mme lo se ka lwa ipakela boleo jwa one fa lo ntsha moneelo o o e gaisang yotlhe wa tsone, mme lo se ka lwa itshepolola dilo tse di boitshepo tsa bomorwa Iseraele, gore lo se ka lwa swa.’”
17  Jaanong Jehofa a bua le Moshe a re:
2  “Bua le bomorwa Iseraele mme o tseye thobane e le nngwe mo go bone ya ba ntlo nngwe le nngwe ya ga rre mo dikgosaneng tsotlhe tsa bone, ka ntlo ya borraabone, dithobane di le lesome le bobedi. O kwale leina la mongwe le mongwe wa bone mo thobaneng ya gagwe.
3  Mme o kwale leina la ga Arone mo thobaneng ya ga Lefi, ka gonne go na le thobane e le nngwe ya tlhogo ya ntlo ya borraabone.
4  Mme o di beye mo mogopeng wa bokopanelo fa pele ga Tshupo, kwa ke itlhagisang mo go lona gone ka metlha.
5  Mme se se tla diragalang ke gore motho yo ke tla mo tlhophang, thobane ya gagwe e tla kukunya, mme ruri ke tla dira gore dingongorego tsa bomorwa Iseraele kgatlhanong le nna di kokobele, tse ba di ngongoregang kgatlhanong le lona.”
6  Ka jalo Moshe a bua le bomorwa Iseraele, mme dikgosana tsotlhe tsa bone tsa mo naya thobane ya kgosana nngwe le nngwe, thobane ya kgosana nngwe le nngwe, ka ntlo ya borraabone, dithobane di le lesome le bobedi; mme thobane ya ga Arone e ne e le mo gare ga dithobane tsa bone.
7  Foo Moshe a baya dithobane fa pele ga ga Jehofa mo mogopeng wa Tshupo.
8  Mme ga diragala mo letsatsing le le latelang gore fa Moshe a tsena mo mogopeng wa Tshupo, bona! thobane ya ga Arone ya ntlo ya ga Lefi e ne e kukuntse, e ntsha makukunya le dithunya tse di thunyang e bile e ungwa dithamane tse di buduleng.
9  Foo Moshe a ntsha dithobane tsotlhe fa pele ga ga Jehofa a di isa kwa go bomorwa Iseraele botlhe, mme ba ya go leba, monna mongwe le mongwe a tsaya thobane ya gagwe.
10  Morago ga moo Jehofa a raya Moshe a re: “Busetsa thobane ya ga Arone fa pele ga Tshupo jaaka selo se se tshwanetseng go bewa gore e nne sesupo mo go bomorwa botsuolodi, gore dingongorego tsa bone di tle di fele kgatlhanong le nna, gore ba se ka ba swa.”
11  Moshe a akofa a dira fela jaaka Jehofa a ne a mo laetse. A dira fela jalo.
12  Mme bomorwa Iseraele ba raya Moshe ba re: “Jaanong ruri re tlile go swa, re tlile go nyelela, rotlhe re tlile go nyelela.
13  Ope yo o tlang gaufi, yo o atamelang motlaagana wa ga Jehofa, o tla swa! A re tshwanetse go feleletsa re fedile ka tsela eo?”
9  Mme Jehofa a bua le Moshe mo nageng ya Sinai mo ngwageng wa bobedi wa go tswa ga bone kwa lefatsheng la Egepeto, mo kgweding ya ntlha, a re:
2  “Jaanong bomorwa Iseraele ba tshwanetse go baakanya setlhabelo sa tlolaganyo mo nakong ya sone e e tlhomilweng.
3  Lo se baakanye mo nakong ya sone e e tlhomilweng mo letsatsing la bolesome le bonè mo kgweding eno fa gare ga maitseboa a mabedi. Lo se baakanye go ya ka melao yotlhe ya yone le mekgwa yotlhe ya yone ya gale le gale.”
4  Ka jalo Moshe a bua le bomorwa Iseraele gore ba baakanye setlhabelo sa tlolaganyo.
5  Foo ba baakanya setlhabelo sa tlolaganyo mo kgweding ya ntlha, mo letsatsing la bolesome le bonè la kgwedi fa gare ga maitseboa a mabedi, mo nageng ya Sinai. Bomorwa Iseraele ba dira kafa go sotlhe se Jehofa a neng a se laetse Moshe.
6  Jaanong ga bo go na le banna ba ba neng ba itshekolotswe ke moya wa motho mo ba neng ba sa kgone go baakanya setlhabelo sa tlolaganyo mo letsatsing leo. Ka gone ba itlhagisa fa pele ga ga Moshe le Arone mo letsatsing leo.
7  Foo banna bao ba mo raya ba re: “Re itshekolotswe ke moya wa motho. Ke ka ntlha yang fa re tshwanetse ra thibelwa go isetsa Jehofa tshupelo mo nakong ya yone e e tlhomilweng mo gare ga bomorwa Iseraele?”
8  Foo Moshe a ba raya a re: “Emang foo, mme mmang ke utlwe se Jehofa a tla se laelang ka ga lona.”
9  Foo Jehofa a bua le Moshe a re:
10  “Bua le bomorwa Iseraele o re, ‘Le fa go ka direga gore motho ope wa lona kgotsa wa dikokomana tsa lona a bo a itshekolotswe ke moya kgotsa a dule a tsere loeto lo loleele, le ene o tshwanetse go baakanyetsa Jehofa setlhabelo sa tlolaganyo.
11  Ba se baakanye mo kgweding ya bobedi, mo letsatsing la bolesome le bonè fa gare ga maitseboa a mabedi. Ba se je mmogo le dikuku tse di sa bedisiwang le merogo e e galakang.
12  Ba se ka ba letla ga sala sepe sa sone go fitlha mo mosong, mme ba se ka ba roba lerapo lepe mo go sone. Ba se baakanye go ya ka molao otlhe wa tlolaganyo.
13  Mme fa motho a ne a itshekile kgotsa go sa direga gore a bo a dule a tsere loeto a bo a tlhokomologa go baakanya setlhabelo sa tlolaganyo, moya oo o kgaolwe mo bathong ba one, ka gonne ga o a ka wa isa tshupelo ya ga Jehofa mo nakong ya yone e e tlhomilweng. Motho yoo o tla arabela boleo jwa gagwe.
14  “‘Mme fa go direga gore moagi wa moeng a bo a agile le lona e le moeng, le ene o tshwanetse go baakanyetsa Jehofa setlhabelo sa tlolaganyo. A dire go ya ka molao wa tlolaganyo le go ya ka mokgwa wa sone wa gale le gale. Go tshwanetse ga nna le molao o le mongwe fela mo go lona, mo moaging wa moeng le mo mothong wa lefatshe la lona.’”
15  Jaanong mo letsatsing la go tlhomiwa ga motlaagana leru le ne la bipa motlaagana wa mogope wa Tshupo, mme mo maitseboeng se se neng se bonala e le molelo se ne se nna mo godimo ga motlaagana go fitlha mo mosong.
16  Ke tsela e go neng ga tswelela ka yone ka metlha: Leru le ne le o bipa motshegare, le ponalo ya molelo bosigo.
17  Mme le fa e le leng fela fa leru le tlhatloga le tswa mo godimo ga mogope, bomorwa Iseraele ba ne ba bolola morago fela ga moo, mme lefelo le leru le neng le aga mo go lone, ke lone le bomorwa Iseraele ba neng ba thibelela mo go lone.
18  Bomorwa Iseraele ba ne ba bolola ka taelo ya ga Jehofa, gape ba ne ba thibelela ka taelo ya ga Jehofa. Ba ne ba nna ba thibeletse malatsi otlhe a leru le neng le ntse mo godimo ga motlaagana ka one.
19  Mme fa leru le ne le lelefatsa go nna ga lone mo godimo ga motlaagana malatsi a le mantsi, bomorwa Iseraele le bone ba ne ba boloka boikarabelo jwa bone mo go Jehofa gore ba se ka ba bolola.
20  Mme ka dinako tse dingwe leru le ne le nna malatsi a le mmalwa mo godimo ga motlaagana. Ba ne ba nna ba thibeletse ka taelo ya ga Jehofa, mme ba bolola ka taelo ya ga Jehofa.
21  Ka dinako tse dingwe leru le ne le nna go simolola maitseboa go fitlha mo mosong; mme leru le ne le itsholetsa mo mosong, ba bo ba bolola. Fa leru le ne le itsholetsa motshegare kgotsa bosigo, le bone ba ne ba bolola.
22  Fa leru le ne le lelefatsa go nna ga lone mo godimo ga motlaagana malatsi a le mabedi kgotsa kgwedi kgotsa malatsi a a oketsegileng ka go aga mo godimo ga one, bomorwa Iseraele ba ne ba nna ba thibeletse ba sa bolole, mme fa le itsholetsa, ba ne ba bolola.
23  Ba ne ba thibelela ka taelo ya ga Jehofa, gape ba ne ba bolola ka taelo ya ga Jehofa. Ba ne ba boloka boikarabelo jwa bone mo go Jehofa ka taelo ya ga Jehofa ka Moshe.
28  Mme Jehofa a bua gape le Moshe a re:
2  “Laela bomorwa Iseraele, o ba reye o re, ‘Lo tlhokomele gore lo ntlisetsa tshupelo ya me, senkgwe sa me, tsa ditshupelo tsa me tse di dirwang ka molelo e le lonko lo lo ritibatsang lo lo tlang kwa go nna, ka dinako tsa tsone tse di tlhomilweng.’
3  “Mme o ba reye o re, ‘Eno ke tshupelo e e dirwang ka molelo e lo tla e isetsang Jehofa: dikwanyana tse pedi ka letsatsi tse ditonanyana tse di itekanetseng sentle tse di nang le ngwaga o le mongwe e le tshupelo e e fisiwang ya ka metlha.
4  Lo ise kwanyana e nngwe e tonanyana mo mosong, mme kwanyana e nngwe e tonanyana lo e ise fa gare ga maitseboa a mabedi,
5  mmogo le nngwesomeng ya ifa ya bupi jo bo boleta jo bo kolobeditsweng ka nngwennèng ya hine ya leokwane la motlhware o o kgobilweng e le tshupelo ya dijo tsa ditlhaka;
6  tshupelo e e fisiwang ka metlha, e e neng ya isiwa kwa Thabeng ya Sinai jaaka lonko lo lo ritibatsang, tshupelo e e dirwang ka molelo e e yang kwa go Jehofa,
7  mmogo le tshupelo ya yone ya senō, nngwennèng ya hine go kwanyana nngwe le nngwe e tonanyana. Tshololelang Jehofa tshupelo ya senō ya bojalwa jo bo tagang mo lefelong le le boitshepo.
8  Mme lo ise kwanyana e nngwe e tonanyana fa gare ga maitseboa a mabedi. Lo e ise le tshupelo e e tshwanang ya dijo tsa ditlhaka jaaka ya mo mosong le tshupelo ya yone e e tshwanang ya senō jaaka tshupelo e e dirwang ka molelo, ya lonko lo lo ritibatsang lo lo yang kwa go Jehofa.
9  “‘Le fa go ntse jalo, mo letsatsing la sabata go tla bo go na le dikwanyana tse ditonanyana tse pedi tse di itekanetseng sentle tse di nang le ngwaga o le mongwe le dilekanyo di le pedi tsa selekanyo sa nngwesomeng sa bupi jo bo boleta jo bo kolobeditsweng ka leokwane e le tshupelo ya dijo tsa ditlhaka, mmogo le tshupelo ya yone ya senō,
10  jaaka tshupelo e e fisiwang ya sabata ka sabata wa yone, mmogo le tshupelo e e fisiwang ya ka metlha le tshupelo ya yone ya senō.
11  “‘Mme mo tshimologong ya dikgwedi tsa lona lo isetse Jehofa dipowana tse pedi le phelefu e le nngwe, dikwanyana tse ditonanyana di le supa tse di itekanetseng sentle nngwe le nngwe e na le ngwaga o le mongwe, e le tshupelo e e fisiwang,
12  le dilekanyo di le tharo tsa nngwesomeng ya bupi jo bo boleta jo bo kolobeditsweng ka leokwane jwa poo nngwe le nngwe e le tshupelo ya dijo tsa ditlhaka, le dilekanyo di le pedi tsa nngwesomeng ya bupi jo bo boleta e le tshupelo ya dijo tsa ditlhaka jo bo kolobeditsweng ka leokwane ya phelefu e le nngwe,
13  le selekanyo sa nngwesomeng ya bupi jo bo boleta jo bo kolobeditsweng ka leokwane e le tshupelo ya dijo tsa ditlhaka ya kwanyana nngwe le nngwe e tonanyana, e le tshupelo e e fisiwang, lonko lo lo ritibatsang, tshupelo e e dirwang ka molelo e e yang kwa go Jehofa.
14  Mme jaaka ditshupelo tsa tsone tsa senō, sephatlo sa hine ya beine e nne sa poo mme nngwetharong ya hine e nne ya phelefu mme nngwennèng ya hine e nne ya kwanyana e tonanyana. Eno ke tshupelo e e fisiwang ya kgwedi le kgwedi mo kgweding ya yone ya dikgwedi tsa ngwaga.
15  Gape, go isiwe potsane e le nngwe e le tshupelo ya boleo e e yang kwa go Jehofa mo godimo ga tshupelo e e fisiwang ya ka metlha mmogo le tshupelo ya yone ya senō.
16  “‘Mme mo kgweding ya ntlha, mo letsatsing la bolesome le bonè la kgwedi, e tla nna tlolaganyo ya ga Jehofa.
17  Mme mo letsatsing la bolesome le botlhano la kgwedi eno e tla nna moletlo. Dikuku tse di sa bedisiwang di tla jewa malatsi a le supa.
18  Mo letsatsing la ntlha go tla nna le kopano e e boitshepo. Lo se ka lwa dira tiro ya mofuta ope ya bonatla.
19  Mme jaaka tshupelo e e dirwang ka molelo, lo isetse Jehofa tshupelo e e fisiwang, dipowana di le pedi le phelefu e le nngwe le dikwanyana di le supa tse ditonanyana nngwe le nngwe e na le ngwaga o le mongwe. E nne tse di itekanetseng sentle tsa lona.
20  Mme jaaka ditshupelo tsa tsone tsa dijo tsa ditlhaka tsa bupi jo bo boleta jo bo kolobeditsweng ka leokwane lo isetse poo dilekanyo di le tharo tsa nngwesomeng le phelefu dilekanyo di le pedi tsa nngwesomeng.
21  Lo isetse kwanyana nngwe le nngwe e tonanyana ya dikwanyana tse ditonanyana di le supa selekanyo sa nngwesomeng;
22  le podi e le nngwe ya tshupelo ya boleo go lo direla tetlanyo.
23  Lo ise tseno kwantle ga tshupelo e e fisiwang ya mo mosong, e e leng ya tshupelo e e fisiwang ya ka metlha.
24  Lo ise tse di tshwanang le tseno letsatsi le letsatsi malatsi a le supa jaaka senkgwe, tshupelo e e dirwang ka molelo, ya lonko lo lo ritibatsang lo lo yang kwa go Jehofa. E isiwe mmogo le tshupelo e e fisiwang ya ka metlha, le tshupelo ya yone ya senō.
25  Mme mo letsatsing la bosupa lo tshware kopano e e boitshepo. Lo se ka lwa dira tiro ya mofuta ope ya bonatla.
26  “‘Mme mo letsatsing la maungo a ntlha a mabutswapele, fa lo isetsa Jehofa tshupelo e ntšha ya dijo tsa ditlhaka, lo tshware kopano e e boitshepo mo modirong wa lona wa dibeke. Lo se ka lwa dira tiro ya mofuta ope ya bonatla.
27  Mme lo ise dipowana di le pedi e le tshupelo e e fisiwang ya lonko lo lo ritibatsang lo lo yang kwa go Jehofa, phelefu e le nngwe, dikwanyana tse ditonanyana di le supa nngwe le nngwe e na le ngwaga o le mongwe;
28  mme jaaka tshupelo ya tsone ya dijo tsa ditlhaka ya bupi jo bo boleta jo bo kolobeditsweng ka leokwane dilekanyo di le tharo tsa nngwesomeng tsa poo nngwe le nngwe, dilekanyo di le pedi tsa nngwesomeng tsa phelefu e le nngwe,
29  selekanyo sa nngwesomeng sa kwanyana nngwe le nngwe e tonanyana ya dikwanyana tse ditonanyana di le supa;
30  potsane e le nngwe go lo direla tetlanyo.
31  Lo tla di isa kwantle ga tshupelo e e fisiwang ya ka metlha le tshupelo ya yone ya dijo tsa ditlhaka. E nne tse di itekanetseng sentle tsa lona, mmogo le ditshupelo tsa tsone tsa senō.
27  Foo bomorwadia Selofehade morwa Hefere morwa Gileade morwa Makire morwa Manase, ba malapa a ga Manase morwa Josefa, ba atamela. Mme ano e ne e le maina a bomorwadie: Mahela, Noa le Hogola le Mileka le Tiresa.
2  Mme ba ema fa pele ga ga Moshe le fa pele ga ga moperesiti Eliasare le fa pele ga dikgosana le phuthego yotlhe kwa kgorong ya mogope wa bokopanelo, ba re:
3  “Rraarona o swetse kwa nageng, mme le fa go ntse jalo o ne a se mo gare ga phuthego, ke gore, ba ba neng ba ipaya kgatlhanong le Jehofa mo phuthegong ya ga Kora, mme o swetse boleo jwa gagwe; mme o ne a se ka a nna le bana bape ba basimane.
4  Ke ka ntlha yang fa leina la ga rraarona le tshwanetse go tlosiwa mo gare ga lelapa la gagwe ka gonne a ne a se na ngwana wa mosimane? Tsweetswee re neye thuo mo gare ga bomorwarraagwe rraarona.”
5  Foo Moshe a isa kgang ya bone fa pele ga ga Jehofa.
6  Foo Jehofa a raya Moshe a re:
7  “Bomorwadia Selofehade ba bua sentle. Ba neye thuo ya boswa mo gare ga bomorwarraagwe rraabone, mme o dire gore boswa jwa ga rraabone bo fetele mo go bone.
8  Mme o bue le bomorwa Iseraele o re, ‘Fa go direga gore motho ope a swe a se na ngwana wa mosimane, foo lo dire gore boswa jwa gagwe bo fetele mo go morwadie.
9  Mme fa a se na ngwana wa mosetsana, foo lo neye bomorwarraagwe boswa jwa gagwe.
10  Mme fa a se na bomorwarraagwe, foo lo neye bomorwarraagwe rraagwe boswa jwa gagwe.
11  Mme fa rraagwe a se na bomorwarraagwe, foo lo neye yo a amanang le ene ka losika yo a leng gaufi thata le ene wa lelapa la gagabo boswa jwa gagwe, mme a bo rue. Mme e nne molao mo go bomorwa Iseraele ka tshwetso ya boatlhodi, fela jaaka Jehofa a laetse Moshe.’”
12  Morago ga moo Jehofa a raya Moshe a re: “Tlhatlogela mo thabeng eno ya Abarime mme o bone lefatshe le ke tla le nayang bomorwa Iseraele.
13  Fa o le bone, foo o tla phuthelwa kwa bathong ba gaeno, ee, wena, fela jaaka Arone morwarrago a ne a phuthwa,
14  e re ka lo tsuologetse taelo ya me mo nageng ya Tsine fa phuthego e ne e omana, ka ga go intshepisa fa metsing fa pele ga matlho a bone. Ano ke metsi a Meriba kwa Kadeshe kwa nageng ya Tsine.”
15  Foo Moshe a bua le Jehofa a re:
16  “A Jehofa Modimo wa meya ya nama ya mefuta yotlhe a tlhome motho gore a okamele phuthego
17  yo o tla tswang fa pele ga bone le yo o tla tsenang fa pele ga bone le yo o tla ba ntshang le yo o tla ba tsenyang, gore phuthego ya ga Jehofa e se ka ya nna jaaka dinku tse di se nang modisa.”
18  Ka jalo Jehofa a raya Moshe a re: “Tsaya Joshua morwa Nune, monna yo go nang le moya mo go ene, o mmeye seatla;
19  mme o mo emise fa pele ga moperesiti Eliasare le fa pele ga phuthego yotlhe, o mo tlhome fa pele ga matlho a bone.
20  Mme o beye sengwe sa seriti sa gago mo go ene, gore phuthego yotlhe ya bomorwa Iseraele e tle e mo reetse.
21  Mme o tla ema fa pele ga moperesiti Eliasare, mme a mmoletse ka katlholo ya Urime fa pele ga ga Jehofa. Ba tla tswa ka taolo ya gagwe e bile ba tla tsena ka taolo ya gagwe, ene mmogo le bomorwa Iseraele botlhe le phuthego yotlhe.”
22  Mme Moshe a dira fela jaaka Jehofa a ne a mo laetse. Ka jalo a tsaya Joshua a mo emisa fa pele ga ga moperesiti Eliasare le fa pele ga phuthego yotlhe
23  mme a mmaya diatla a ba a mo tlhoma, fela jaaka Jehofa a ne a buile ka Moshe.
7  Jaanong ga diragala mo letsatsing le Moshe a neng a fetsa go tlhoma motlaagana ka lone gore a o tlotse a ba a o itshepise le dithoto tsotlhe tsa one le sebeso le dilwana tsotlhe tsa sone. A di tlotsa jalo a ba a di itshepisa.
2  Morago ga moo dikgosana tsa Iseraele, ditlhogo tsa ntlo ya borraabone, tsa ntsha neo, bone e le dikgosana tsa ditso e bile ba okametse ba ba kwadisitsweng,
3  mme ba tlisa tshupelo ya bone fa pele ga ga Jehofa, dikoloi di le thataro tse di bipilweng le dikgomo di le lesome le bobedi, koloi e le nngwe e le ya dikgosana tse pedi le poo go mongwe le mongwe wa bone; mme ba di isa fa pele ga motlaagana.
4  Foo Jehofa a raya Moshe a re:
5  “Di tseye mo go bone, e re ka di tshwanetse go tsweledisa tirelo ya mogope wa bokopanelo, mme o di neye Balefi, mongwe le mongwe go lekana le tirelo ya gagwe.”
6  Ka jalo Moshe a tsaya dikoloi le dikgomo mme a di naya Balefi.
7  A naya bomorwa Gereshone dikoloi tse pedi le dikgomo di le nnè go lekana le tirelo ya bone,
8  mme a naya bomorwa Merari dikoloi di le nnè le dikgomo di le robedi go lekana le tirelo ya bone, kafa tlase ga taolo ya ga Ithamare morwa moperesiti Arone.
9  Mme a se ka a naya bomorwa Kohathe sepe, ka gonne ba ne ba dira tirelo ya mo lefelong le le boitshepo. Ba ne ba sikara ka legetla.
10  Jaanong dikgosana tsa ntsha neo ya tsone fa go ne go kgakolwa sebeso mo letsatsing la go tlodiwa ga sone, mme dikgosana tsa tswelela ka go isa tshupelo ya tsone fa pele ga sebeso.
11  Ka jalo Jehofa a raya Moshe a re: “Kgosana e le nngwe mo letsatsing le lengwe le kgosana e nngwe mo letsatsing le lengwe ke tsela e ba tla isang tshupelo ya bone ka yone ya go kgakolwa ga sebeso.”
12  Jaanong yo o neng a isa tshupelo ya gagwe mo letsatsing la ntlha e ne e le Nashone morwa Aminadabe wa lotso lwa Juda.
13  Mme tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
14  senwelo se le sengwe sa gouta sa dishekele di le lesome, se tletse maswalo;
15  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
16  potsane e le nngwe ya tshupelo ya boleo;
17  le dikgomo tse pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Nashone morwa Aminadade.
18  Mo letsatsing la bobedi Nethanele morwa Suare, kgosana ya ga Isakare, a isa neo.
19  E le tshupelo ya gagwe, o ne a isa sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
20  senwelo se le sengwe sa gouta sa dishekele di le lesome, se tletse maswalo;
21  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, ya tshupelo e e fisiwang;
22  potsane e le nngwe ya tshupelo ya boleo;
23  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Nethanele morwa Suare.
24  Mo letsatsing la boraro ga bo go na le kgosana ya bomorwa Sebulone, Eliabe morwa Helone.
25  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
26  senwelo se le sengwe sa gouta sa dishekele di le lesome, se tletse maswalo;
27  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
28  potsane e le nngwe ya tshupelo ya boleo;
29  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Eliabe morwa Helone.
30  Mo letsatsing la bonè ga bo go na le kgosana ya bomorwa Rubene, Elisure morwa Shedeure.
31  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
32  senwelo se le sengwe sa gouta sa dishekele di le lesome, se tletse maswalo;
33  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
34  potsane e le nngwe ya tshupelo ya boleo;
35  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Elisure morwa Shedeure.
36  Mo letsatsing la botlhano ga bo go na le kgosana ya bomorwa Simeone, Shelumiele morwa Surishadai.
37  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
38  senwelo se le sengwe sa gouta sa dishekele di le lesome, se tletse maswalo;
39  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
40  potsane e le nngwe ya tshupelo ya boleo;
41  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Shelumiele morwa Surishadai.
42  Mo letsatsing la borataro ga bo go na le kgosana ya bomorwa Gada, Eliasafe morwa Duele.
43  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
44  senwelo se le sengwe sa gouta sa dishekele di le lesome, se tletse maswalo;
45  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
46  potsane e le nngwe ya tshupelo ya boleo;
47  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Eliasafe morwa Duele.
48  Mo letsatsing la bosupa ga bo go na le kgosana ya bomorwa Eferaime, Elishama morwa Amihude.
49  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
50  senwelo se le sengwe sa gouta sa dishekele di le lesome, se tletse maswalo;
51  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
52  potsane e le nngwe ya tshupelo ya boleo;
53  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Elishama morwa Amihude.
54  Mo letsatsing la borobedi ga bo go na le kgosana ya bomorwa Manase, Gamaliele morwa Pedasure.
55  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
56  senwelo se le sengwe sa gouta sa dishekele di le lesome, se tletse maswalo;
57  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
58  potsane e le nngwe ya tshupelo ya boleo;
59  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Gamaliele morwa Pedasure.
60  Mo letsatsing la borobongwe ga bo go na le kgosana ya bomorwa Benjamine, Abidane morwa Gideoni.
61  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
62  senwelo se le sengwe sa gouta sa dishekele di le lesome, se tletse maswalo;
63  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
64  potsane e le nngwe ya tshupelo ya boleo;
65  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Abidane morwa Gideoni.
66  Mo letsatsing la bolesome ga bo go na le kgosana ya bomorwa Dana, Ahiesere morwa Amishadai.
67  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
68  senwelo se le sengwe sa gouta, se tletse maswalo;
69  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
70  potsane e le nngwe ya tshupelo ya boleo;
71  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Ahiesere morwa Amishadai.
72  Mo letsatsing la bolesome le bongwe ga bo go na le kgosana ya bomorwa Ashera, Pagiele morwa Okerane.
73  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
74  senwelo se le sengwe sa gouta sa dishekele di le lesome, se tletse maswalo;
75  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
76  potsane e le nngwe ya tshupelo ya boleo;
77  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Pagiele morwa Okerane.
78  Mo letsatsing la bolesome le bobedi ga bo go na le kgosana ya bomorwa Nafetali, Ahira morwa Enane.
79  Tshupelo ya gagwe e ne e le sejana se le sengwe sa selefera, selekanyo sa bokete jwa sone e le dishekele di le lekgolo le masome a mararo, mogopo o le mongwe wa selefera wa dishekele di le masome a supa ka shekele ya lefelo le le boitshepo, tsoopedi di tletse bupi jo bo boleta jo bo kolobeditsweng ka leokwane jwa tshupelo ya dijo tsa ditlhaka;
80  senwelo se le sengwe sa gouta sa dishekele di le lesome, se tletse maswalo;
81  powana e le nngwe, phelefu e le nngwe, kwanyana e le nngwe e tonanyana e e mo ngwageng wa yone wa ntlha, go nna tshupelo e e fisiwang;
82  potsane e le nngwe ya tshupelo ya boleo;
83  le dikgomo di le pedi tsa setlhabelo sa kabalano, diphelefu di le tlhano, diphoko di le tlhano, dikwanyana di le tlhano tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya ga Ahira morwa Enane.
84  Eno e ne e le tshupelo ya go kgakolwa ga sebeso mo letsatsing la go tlodiwa ga sone, ya dikgosana tsa Iseraele: dijana di le lesome le bobedi tsa selefera, megopo e le lesome le bobedi ya selefera, dinwelo di le lesome le bobedi tsa gouta;
85  dishekele di le lekgolo le masome a mararo go sejana sengwe le sengwe sa selefera, le di le masome a supa go mogopo mongwe le mongwe, selefera yotlhe ya dijana e le dishekele di le dikete tse pedi makgolo a le manè ka shekele ya lefelo le le boitshepo;
86  dinwelo di le lesome le bobedi tsa gouta di tletse maswalo sengwe le sengwe sa tsone e le dishekele di le lesome ka shekele ya lefelo le le boitshepo, gouta yotlhe ya dinwelo e le dishekele di le lekgolo le masome a mabedi;
87  diruiwa tsotlhe tsa tshupelo e e fisiwang e le dipoo di le lesome le bobedi, diphelefu di le lesome le bobedi, dikwanyana di le lesome le bobedi tse ditonanyana nngwe le nngwe ya tsone e na le ngwaga o le mongwe le ditshupelo tsa tsone tsa dijo tsa ditlhaka, le dipotsane di le lesome le bobedi tsa tshupelo ya boleo;
88  mme diruiwa tsotlhe tsa setlhabelo sa kabalano e le dipoo di le masome a mabedi le bonè, diphelefu di le masome a marataro, diphoko di le masome a marataro, dikwanyana di le masome a marataro tse ditonanyana nngwe le nngwe ya tsone e na le ngwaga o le mongwe. Eno e ne e le tshupelo ya go kgakolwa ga sebeso fa se sena go tlodiwa.
89  Jaanong le fa e le leng fela fa Moshe a tsena mo mogopeng wa bokopanelo go ya go bua le ene, o ne a utlwa lentswe le tlotla le ene le tswa mo godimo ga sekhurumelo se se neng se le mo godimo ga letlole la tshupo, le tswa mo gare ga ditšheruba tse pedi; mme a bue le ene.
34  Mme Jehofa a tswelela a bua le Moshe a re:
2  “Laela bomorwa Iseraele, o ba reye o re, ‘Lo tsena mo lefatsheng la Kanana. Leno ke lefatshe le le tla welang kafa go lona ka boswa, lefatshe la Kanana kafa melelwaneng ya lone.
3  “‘Mme letlhakore la lona la borwa le simolole kwa nageng ya Tsine go bapa le Edoma, mme molelwane wa lona wa borwa o simolole kwa ntlheng ya Lewatle la Letswai kafa botlhaba.
4  Mme molelwane wa lona o fetole tsela go tswa kwa borwa jwa botlhatlogo jwa Akarabime o kgabaganyetse kwa Tsine, mme o felele kwa borwa jwa Kadeshe-barenea; mme o tswele kwa Hasare-adare o bo o kgabaganyetsa kwa Asemone.
5  Mme molelwane o fetole tsela kwa Asemone o ye kwa mokgatšheng o o phothoselang wa Egepeto, mme o felele kwa Lewatleng.
6  “‘Mme molelwane wa lona o o kwa bophirima, e nne Lewatle le Legolo le losi. Ono e tla nna molelwane wa lona o o kwa bophirima.
7  “‘Jaanong ono e tla nna molelwane wa lona o o kwa bokone: Go tswa kwa Lewatleng le Legolo lo tla tshwaya go fitlha kwa Thabeng ya Hore jaaka molelwane wa lona.
8  Go tswa kwa Thabeng ya Hore lo tla tshwaya molelwane go fitlha kwa botsenong jwa Hamathe, mme molelwane o felele kwa Sedade.
9  Mme molelwane o tswele kwa Siferone, mme o felele kwa Hasare-enane. Ono e tla nna molelwane wa lona wa bokone.
10  “‘Morago ga moo lo itshwaele molelwane wa lona kafa botlhaba go simolola kwa Hasare-enane go fitlha kwa Shefame.
11  Mme molelwane o fologe go tswa kwa Shefame go fitlha kwa Ribela kafa botlhaba jwa Aine, mme molelwane o fologe o fitlhe fa mokgokoloseng o o kafa botlhaba wa lewatle la Kinerethe.
12  Mme molelwane o fologele kwa Joredane, mme o felele kwa Lewatleng la Letswai. Leno e tla nna lefatshe la lona kafa melelwaneng ya lone mo tikologong yotlhe.’”
13  Ka jalo Moshe a laola bomorwa Iseraele a re: “Leno ke lefatshe le lo tla le ikgaoganyetsang ka bola go nna thuo, fela jaaka Jehofa a laetse go le naya ditso di le robongwe le sephatlo.
14  Gonne lotso lwa bomorwa Barubene ka ntlo ya borraabone le lotso lwa bomorwa Bagada ka ntlo ya borraabone lo setse lo tsere, le sephatlo sa lotso lwa ga Manase se setse se tsere boswa jwa sone.
15  Ditso tse pedi le sephatlo di setse di tsere boswa jwa tsone go tswa kwa kgaolong ya Joredane fa thoko ga Jeriko kafa botlhaba go ela kafa botlhabatsatsi.”
16  Mme Jehofa a tswelela a bua le Moshe a re:
17  “Ano ke maina a banna ba ba tla lo arolelang lefatshe gore e nne thuo, moperesiti Eliasare le Joshua morwa Nune.
18  Mme lo tseye kgosana e le nngwe mo lotsong longwe le longwe gore e arole lefatshe go nna thuo.
19  Mme ano ke maina a banna bao: Wa lotso lwa ga Juda, Kalebe morwa Jefune;
20  le wa lotso lwa bomorwa Simeone, Shemuele morwa Amihude;
21  wa lotso lwa ga Benjamine, Elidade morwa Kiselone;
22  le wa lotso lwa bomorwa Dana, kgosana e bong Buki morwa Jogeli;
23  wa bomorwa Josefa, wa lotso lwa bomorwa Manase, kgosana e bong Haniele morwa Efode;
24  le wa lotso lwa bomorwa Eferaime, kgosana e bong Kemuele morwa Shifetane;
25  le wa lotso lwa bomorwa Sebulone, kgosana e bong Elisafane morwa Paranake;
26  le wa lotso lwa bomorwa Isakare, kgosana e bong Palatiele morwa Asane;
27  le wa lotso lwa bomorwa Ashera, kgosana e bong Ahihude morwa Shelomi;
28  le wa lotso lwa bomorwa Nafetali, kgosana e bong Pedahele morwa Amihude.”
29  Bano ke bone ba Jehofa a neng a ba laela gore ba dire bomorwa Iseraele beng ba naga mo lefatsheng la Kanana.
23  Foo Balaame a raya Balake a re: “Nkagela dibeso di le supa mo lefelong leno o bo o mpaakanyetse dipoo di le supa mo lefelong leno le diphelefu di le supa.”
2  Balake a akofa a dira fela jaaka Balaame a ne a buile. Morago ga moo Balake le Balaame ba isa poo le phelefu tshupelo mo sebesong sengwe le sengwe.
3  Mme Balaame a tswelela go raya Balake a re: “Ema fa tshupelong ya gago e e fisiwang, mme mma ke tsamaye. Gongwe Jehofa o tla ikgolaganya le go kopana le nna. Fa go le jalo, le fa e le eng se a tla se mpontshang, ke tla se go bolelela.” Ka jalo a ya kwa thoteng e e se nang sepe.
4  E rile Modimo a ikgolaganya le Balaame, foo a Mo raya a re: “Ke tlhomagantse dibeso di le supa ka mela, mme ka isa poo le phelefu tshupelo mo sebesong sengwe le sengwe.”
5  Ka gone Jehofa a tsenya lefoko mo molomong wa ga Balaame a re: “Boela kwa go Balake, mme seno ke se o tla se buang.”
6  Ka jalo a boela kwa go ene, mme bona! ene le dikgosana tsotlhe tsa Moabe ba bo ba eme fa tshupelong ya gagwe e e fisiwang.
7  Foo a bua puo ya gagwe ya seane a re:“Go tswa kwa Arame Balake kgosi ya Moabe o ne a leka go ntsamaisa,Go tswa kwa dithabeng tsa botlhaba:‘A ko o tle, a ko o mphutsetse Jakobe.Ee, a ko o tle, a ko o atlhole Iseraele.’
8  Ke ka hutsa jang ba Modimo a sa ba hutsang?E bile ke ka atlhola jang ba Modimo a sa ba atlholang?
9  Gonne ke ba bona ke le mo godimo ga mafika,E bile ke ba bona ke le mo dithoteng.Ke bale ba ntse mo metlaaganeng ba le bosi jaaka setšhaba,E bile ga ba ipalele mo gare ga ditšhaba.
10  Ke mang yo o badileng lorole lwa ga Jakobe,E bile ke mang yo o badileng karolo ya bonè ya Iseraele?A moya wa me o swe loso lwa ba ba thokgameng,Mme a bokhutlo jwa me morago ga moo bo nne jaaka jwa bone.”
11  Foo Balake a raya Balaame a re: “O ntirileng? Ke ne ke go tseetse go tla go hutsa baba ba me, mme bona, o ba segofaditse ka botlalo.”
12  Foo a araba a re: “A ga ke a tshwanela go tlhokomela go bua le fa e le eng se Jehofa a se tsenyang mo molomong wa me?”
13  Foo Balake a mo raya a re: “Tsweetswee, a ko o tle le nna re ye kwa lefelong le lengwe le o ka ba bonang o le kwa go lone. O tla bona fela ba ba kwa bofelelong, ga o kitla o ba bona botlhe. Mme o ba mphutsetse o le koo.”
14  Ka jalo a mo isa kwa nageng ya Sofime, kwa godimo ga Pisega, mme a aga dibeso di le supa le go isa poo le phelefu tshupelo mo sebesong sengwe le sengwe.
15  Morago ga moo a raya Balake a re: “Ema fano fa tshupelong ya gago e e fisiwang, mme nna, mma ke golagane le ene fale.”
16  Morago ga moo Jehofa a golagana le Balaame mme a tsenya lefoko mo molomong wa gagwe a re: “Boela kwa go Balake, mme seno ke se o tla se buang.”
17  Ka jalo a tla kwa go ene, mme bona! o ne a eme fa tshupelong ya gagwe e e fisiwang, le dikgosana tsa Moabe di na le ene. Foo Balake a mo raya a re: “Jehofa o buile eng?”
18  Foo a bua puo ya gagwe ya seane a re:“Nanoga Balake, o reetse.A ko o ntlhwaele tsebe, wena morwa Sipore.
19  Modimo ga se motho gore a ka bua maaka,E bile ga se morwa motho gore a ka ikwatlhaya.A ene ka boene o go boletse mme a ga a kitla a go diragatsa,A o buile mme a ga a kitla a go diragatsa?
20  Bona! Ke tseetswe go tla go segofatsa,Mme O segofaditse, mme ga nkitla ke busetsa seno morago.
21  Ga a a leba maatla ape a masaitseweng kgatlhanong le Jakobe,E bile ga a bona matshwenyego ape kgatlhanong le Iseraele.Jehofa Modimo wa gagwe o na le ene,E bile go baka kgosi ka lentswe le le kwa godimo go mo gare ga gagwe.
22  Modimo o ba ntsha kwa Egepeto.Mokgwa wa gagwe o bofefo jaaka wa poo ya naga.
23  Gonne ga go na lefoko lepe la maselamose la bomadimabe kgatlhanong le Jakobe,Le fa e le boitseanape bope kgatlhanong le Iseraele.Mo nakong eno go ka buiwa ka ga Jakobe le Iseraele ga twe,‘Se Modimo a se dirileng!’
24  Bona, setšhaba se tla tsoga jaaka tau,Se tla itsholetsa jaaka tau.Ga se kitla se rapama go fitlha se ja seo se se tsomileng,Mme se tla nwa madi a ba ba bolailweng.”
25  Foo Balake a raya Balaame a re: “Fa e le gore, kafa letlhakoreng le lengwe ga o kgone go mo hutsa gotlhelele, he kafa letlhakoreng le lengwe, o se ka wa mo segofatsa gotlhelele.”
26  Balaame ene a araba a raya Balake a re: “A ga ke a bua le wena ka re, ‘Sotlhe se Jehofa a tla se buang ke sone se ke tla se dirang’?”
27  Foo Balake a raya Balaame a re: “A ko o tle tsweetswee. Mma ke go ise kwa lefelong le lengwe gape. Gongwe go tla siama mo matlhong a Modimo wa boammaaruri gore ruri o mo mphutsetse o le koo.”
28  Foo Balake a tlhatlosetsa Balaame kwa godimo ga Peore, e e lebileng kwa Jeshimone.
29  Foo Balaame a raya Balake a re: “Nkagela dibeso di le supa mo lefelong leno o bo o mpaakanyetse dipoo di le supa le diphelefu di le supa mo lefelong leno.”
30  Ka jalo Balake a dira fela jaaka Balaame a ne a buile, mme a isa poo le phelefu tshupelo mo sebesong sengwe le sengwe.
22  Bomorwa Iseraele ba bolola mme ba thibelela mo mabaleng a a sekaka a Moabe go kgabaganya Joredane go tswa Jeriko.
2  Mme Balake morwa Sipore a bona sotlhe se Iseraele e neng e se dirile Baamore.
3  Mme Moabe a boifa batho bano thata, ka gonne ba ne ba le bantsi; mme Moabe a simolola go nna le poifo e e mmobodisang ka ntlha ya bomorwa Iseraele.
4  Mme Moabe a raya banna ba bagolwane ba Midiana a re: “Jaanong phuthego eno e tla latswa tikologo yotlhe ya rona jaaka poo e latswa bojang jo botala jwa naga.” Mme Balake morwa Sipore e ne e le kgosi ya Moabe ka nako eo.
5  Jaanong a romela barongwa kwa go Balaame morwa Beore kwa Pethore, o o fa Nokeng ya lefatshe la bomorwa batho ba gagabo, go ya go mmitsa a re: “Bona! Setšhaba se dule kwa Egepeto. Bona! Se bipile lefatshe go fitlha kwa motho a kgonang go bona gone, mme se nna fela fa pele ga me.
6  Jaanong a ko o tle tsweetswee; a ko o mphutsetse batho bano, gonne ba thata go mpheta. Gongwe nka kgona go ba kgemetha e bile nka kgona go ba leleka mo lefatsheng; gonne ke itse sentle gore yo o mo segofatsang ke yo o segofetseng mme yo o mo hutsang o hutsegile.”
7  Ka jalo banna ba bagolwane ba Moabe le banna ba bagolwane ba Midiana ba tsamaya ba tshotse dituelo tsa boitseanape mo diatleng ba ya kwa go Balaame mme ba bua le ene mafoko a ga Balake.
8  Foo a ba raya a re: “Lalang fano bosigong jono, mme ruri ke tla lo busetsa lefoko fela jaaka Jehofa a tla bua le nna.” Ka jalo dikgosana tsa Moabe tsa nna le Balaame.
9  Foo Modimo a tla kwa go Balaame a re: “Banna ba ba nang le wena bano ke bomang?”
10  Ka jalo Balaame a raya Modimo wa boammaaruri a re: “Balake morwa Sipore, kgosi ya Moabe, o romile kwa go nna, a re,
11  ‘Bona! Batho ba ba tswang kwa Egepeto, mme ba bipa lefatshe go fitlha kwa leitlho le kgonang go bona gone. Jaanong a ko o tle, a ko o ba mphutsetse. Gongwe nka kgona go tlhabana le bone mme ruri ke tla ba leleka.’”
12  Mme Modimo a raya Balaame a re: “O se ka wa tsamaya le bone. O se ka wa hutsa batho bao, gonne ba segofetse.”
13  Morago ga moo Balaame a tsoga mo mosong mme a raya dikgosana tsa ga Balake a re: “Yang kwa nageng ya lona, ka gonne Jehofa o ganne gore ke tsamaye le lona.”
14  Ka jalo dikgosana tsa Moabe tsa nanoga tsa tla kwa go Balake tsa re: “Balaame o ganne go tla le rona.”
15  Le fa go ntse jalo, Balake a romela barongwa ba bangwe gape ba palo e kgolwane ba ba tlotlegang go gaisa ba pele.
16  Le bone ba tla mo go Balaame ba mo raya ba re: “Balake morwa Sipore o buile jaana, ‘O se ka wa kganelwa go tla kwa go nna tsweetswee.
17  Gonne ruri ke tla go tlotla thata, mme sengwe le sengwe se o tla se mpolelelang ke tla se dira. Ka jalo a ko o tle tsweetswee. Mphutsetse batho bano.’”
18  Mme Balaame a araba batlhanka ba ga Balake a re: “Fa Balake a ne a ka nnaya ntlo ya gagwe e tletse selefera le gouta, nka se kgone go tlola taelo ya ga Jehofa Modimo wa me, gore ke dire selo se sennye kgotsa se segolo.
19  Mme jaanong le lona banna nnang fano tsweetswee, mo bosigong jono gore ke tle ke itse se Jehofa a tla se buang le nna gape.”
20  Foo Modimo a tla mo go Balaame bosigo a mo raya a re: “Fa e le gore banna bano ba tlile go go bitsa, nanoga o tsamaye le bone. Mme o bue fela lefoko le ke tla le buang le wena.”
21  Morago ga moo Balaame a nanoga mo mosong a belesa esele ya gagwe e namagadi a tsamaya le dikgosana tsa Moabe.
22  Mme bogale jwa Modimo jwa tuka ka gonne o ne a tsamaya; mme moengele wa ga Jehofa a ema mo tseleng go mo kganela. O ne a palame esele ya gagwe e namagadi, mme batlhokomedi ba gagwe ba babedi ba ne ba na le ene.
23  Mme esele ya bona moengele wa ga Jehofa a eme mo tseleng tšhaka ya gagwe e somotswe e le mo seatleng; esele ya leka go fapoga mo tseleng gore e ye mo nageng, mme Balaame a simolola go itaya esele gore a e faposetse mo tseleng.
24  Moengele wa ga Jehofa a nna a eme mo tseleng e tshesane fa gare ga masimo a mofine, go na le lobota lwa maje kafa letlhakoreng leno le lobota lwa maje kafa letlhakoreng lele.
25  Esele e namagadi ya nna ya bona moengele wa ga Jehofa mme ya simolola go ipitlelela mo loboteng mme ka jalo ya pitlelela lonao lwa ga Balaame mo loboteng; mme a nna a e itaya gape.
26  Jaanong moengele wa ga Jehofa a feta gape mme a ema mo lefelong le le sesane, moo go neng go se na tsela gone ya go fapogela kafa mojeng kgotsa kafa molemeng.
27  E rile esele e bona moengele wa ga Jehofa, jaanong ya rapama fa fatshe kafa tlase ga ga Balaame; mo bogale jwa ga Balaame bo neng jwa tuka, mme a nna a itaya esele ka lore lwa gagwe.
28  La bofelo Jehofa a bula molomo wa esele mme ya raya Balaame ya re: “Ke go dirileng go bo o ntiteile makgetlo ano a mararo?”
29  Foo Balaame a raya esele a re: “Ke ka gonne o ntiretse ka bosetlhogo. Fa go ka bo go na le tšhaka mo seatleng sa me, ke ka bo jaanong ke go bolaile!”
30  Foo esele e namagadi ya raya Balaame ya re: “A ga ke esele ya gago e namagadi e o e palameng botshelo jotlhe jwa gago go fitlha mo letsatsing leno? A nkile ka nna ka go direla ka tsela eno?” Foo a re: “Nnyaa!”
31  Mme Jehofa a bipolola matlho a ga Balaame, mo a neng a bona moengele wa ga Jehofa a eme mo tseleng tšhaka ya gagwe e somotswe e le mo seatleng sa gagwe. A akofa a ikoba a obama sefatlhego sa gagwe se lebile fa fatshe.
32  Foo moengele wa ga Jehofa a mo raya a re: “Ke ka ntlha yang fa o iteile esele ya gago e namagadi makgetlo ano a mararo? Bona! Nna—ke dule go tla go go kganela, gonne tsela ya gago e ntse e ganetsana ka tlhamalalo le thato ya me.
33  Mme esele e namagadi e ne ya mpona mme ya leka go fapoga fa pele ga me makgetlo ano a mararo. A re tseye gore e ne e sa fapoga fa pele ga me! Gone jaanong jaana ke ka bo ke go bolaile, mme yone ke ka bo ke e bolokile e tshela.”
34  Foo Balaame a raya moengele wa ga Jehofa a re: “Ke leofile, ka gonne ke ne ke sa itse gore e ne e le wena yo o emeng mo tseleng go nkgatlhantsha. Mme jaanong, fa e le gore go bosula mo matlhong a gago, mma ke boele morago.”
35  Mme moengele wa ga Jehofa a raya Balaame a re: “Tsamaya le banna bano; mme o se ka wa bua sepe fela fa e se lefoko le ke tla le buang le wena.” Mme Balaame a tswelela go tsamaya le dikgosana tsa ga Balake.
36  E rile Balake a utlwa gore Balaame o ne a tlile, a akofa a tswa a ya go mo kgatlhantsha kwa motseng wa Moabe, o o fa losing lwa Arenone, o o kwa ntlheng ya karolo ya naga.
37  Foo Balake a raya Balaame a re: “A ruri ke ne ke sa roma gore o bidiwe? Ke ka ntlha yang fa o ne o sa tle kwa go nna? A tota ruri ga ke kgone go go tlotla?”
38  Foo Balaame a raya Balake a re: “Bona, ke tlile kwa go wena jaanong. A tota ke tla kgona go bua sengwe? Ke tla bua lefoko le Modimo o tla le tsenyang mo molomong wa me.”
39  Ka jalo Balaame a tsamaya le Balake mme ba tla mo Kiriathe-husothe.
40  Mme Balake a ntsha dikgomo le dinku setlhabelo a ba a romela dingwe kwa go Balaame le dikgosana tse di neng di na le ene.
41  Me ga diragala mo mosong gore Balake a tseye Balaame a mo tlhatlosetse mo Bamothe-baale, gore a tle a bone batho botlhe a le koo.
32  Jaanong bomorwa Rubene le bomorwa Gada ba ne ba na le diruiwa di le dintsi, e bile tota, di le dintsi thata. Mme ba bona lefatshe la Jasere le lefatshe la Gileade, mme bona! lefelo leo e ne e le lefelo la diruiwa.
2  Ka gone bomorwa Gada le bomorwa Rubene ba tla ba raya Moshe le moperesiti Eliasare le dikgosana tsa phuthego ba re:
3  “Atarothe le Dibone le Jasere le Nimera le Heshebone le Eleale le Sebame le Nebo le Beone,
4  lefatshe le Jehofa a neng a le fenya fa pele ga phuthego ya Iseraele, ke lefatshe la diruiwa, mme batlhanka ba lona ba na le diruiwa.”
5  Mme ba tswelela ba re: “Fa re bone kamogelo mo matlhong a lona, mma lefatshe leno le newe batlhanka ba lona gore ba le rue. Lo se ka lwa re kgabagantsha Joredane.”
6  Foo Moshe a raya bomorwa Gada le bomorwa Rubene a re: “A bomorwarraalona ba tshwanetse go ya ntweng fa lona lo ntse fano?
7  Ke ka ntlha yang fa lo nyemisa bomorwa Iseraele mooko gore ba se ka ba kgabaganyetsa kwa lefatsheng le Jehofa a tla le ba nayang?
8  Eo ke tsela e borraalona ba neng ba dira ka yone fa ke ne ke ba roma go tswa kwa Kadeshe-barenea go ya go bona lefatshe.
9  E rile ba tlhatlogela kwa mokgatšheng o o phothoselang wa Eshekole mme ba bona lefatshe, foo ba nyemisa bomorwa Iseraele mooko, gore ba se ka ba tsena mo lefatsheng le Jehofa a neng a tlile go le ba naya.
10  Ka gone bogale jwa ga Jehofa jwa tuka mo letsatsing leo mo a neng a ikana a re,
11  ‘Banna ba ba duleng kwa Egepeto go simolola ka ba ba nang le dingwaga di le masome a mabedi go ya kwa godimo ga ba kitla ba bona lefatshe le ke neng ka le ikanela Aborahame, Isake le Jakobe, ka gonne ga ba a ntshala morago ka botlalo,
12  kwantle ga Kalebe morwa Jefune wa Mokenise le Joshua morwa Nune, ka gonne ba setse Jehofa morago ka botlalo.’
13  Ka jalo bogale jwa ga Jehofa jwa tukela Iseraele mme a dira gore ba kgarakgatshege mo nageng dingwaga di le masome a manè, go fitlha kokomana yotlhe e e neng e dira bosula mo matlhong a ga Jehofa e tla mo bokhutlong jwa yone.
14  Mme bonang, lo tsogile mo boemong jwa borraalona jaaka bana ba setlhopha sa batho ba ba nang le boleo gore lo oketse bogale jwa ga Jehofa jo bo tukelang Iseraele.
15  Fa go ka direga gore lo boe mo go mo saleng morago, le ene o tla boa gape a dira gore ba nne lobaka lo loleele go feta mo nageng, mme lo tla bo lo diretse batho bano botlhe bosula.”
16  Moragonyana ba mo atamela ba re: “Mma re agele diruiwa tsa rona masaka a maje a letsomane fano le bana ba rona metse.
17  Mme rona ka borona re tla ya kwa thulaganyong ya tlhabano re tlhomeletse fa pele ga bomorwa Iseraele go fitlha le fa e le leng fela fa re tla bo re ba tlisitse mo lefelong la bone, fa bana ba rona bone ba tla nna mo metseng e e nang le dithako tsa tshireletso kgakala le sefatlhego sa banni ba lefatshe.
18  Ga re kitla re boela kwa matlong a rona go fitlha bomorwa Iseraele ba ineile sebata sa naga, mongwe le mongwe le boswa jwa gagwe.
19  Gonne ga re kitla re nna le boswa le bone ka kwa letlhakoreng le lengwe la Joredane le ka kwa ga yone, ka gonne boswa jwa rona bo tlile kwa go rona go tswa ka fa letlhakoreng leno la Joredane go ela kwa botlhabatsatsi.”
20  Foo Moshe a ba raya a re: “Fa e le gore lo tla dira selo seno, fa e le gore lo tla itlhomelela ntwa fa pele ga ga Jehofa,
21  mme mongwe le mongwe wa lona yo o tlhomeletseng a ba a kgabaganya Joredane fa pele ga ga Jehofa, go fitlha a leleka baba ba gagwe fa pele ga gagwe,
22  mme lefatshe le bo le fenngwa fa pele ga ga Jehofa, mme morago ga moo lo bo lo boa, ruri lo tla itshupa lo sa direla Jehofa le Iseraele molato; mme lefatshe leno e tla nna la lona jaaka thuo fa pele ga ga Jehofa.
23  Fa e le gore ga lo kitla lo dira ka tsela eno, lo tla leofela Jehofa. Mo kgannyeng eo, itseng gore boleo jwa lona bo tla lo tshwara.
24  Ikageleng metse ya bana ba lona le masaka a maje a matsomane a lona, mme lo dire se se duleng mo melomong ya lona.”
25  Foo bomorwa Gada le bomorwa Rubene ba raya Moshe ba re: “Batlhanka ba gago ba tla dira fela jaaka morena wa me a laela.
26  Bana ba rona, basadi ba rona, diruiwa tsa rona le diphologolo tsotlhe tsa rona tsa mo gae di tla nna gone kwa metseng ya Gileade,
27  mme batlhanka ba gago ba tla kgabaganya, mongwe le mongwe yo o tlhomeletseng go ya bosoleng, ba ba tlhomeletseng ntwa fa pele ga ga Jehofa, fela jaaka morena wa me a bua.”
28  Ka jalo Moshe a naya moperesiti Eliasare le Joshua morwa Nune le ditlhogo tsa borra ditso tsa bomorwa Iseraele taelo ka ga bone.
29  Ka jalo Moshe a ba raya a re: “Fa bomorwa Gada le bomorwa Rubene ba kgabaganya Joredane le lona, mongwe le mongwe yo o tlhomeletseng ntwa, fa pele ga ga Jehofa, mme lefatshe le bo le fenngwa fa pele ga lona, foo lo ba neye lefatshe la Gileade go nna thuo.
30  Mme fa ba sa kgabaganye le lona ba tlhomeletse, foo ba nnisiwe mo gare ga lona mo lefatsheng la Kanana.”
31  Foo bomorwa Gada le bomorwa Rubene ba araba ba re: “Re tla dira ka tsela e Jehofa a buileng le batlhanka ba gago ka yone.
32  Re tla kgabaganyetsa kwa lefatsheng la Kanana re tlhomeletse fa pele ga ga Jehofa, mme thuo ya boswa jwa rona e tla nna le rona kafa letlhakoreng leno la Joredane.”
33  Foo, Moshe a ba naya, ke gore, bomorwa Gada le bomorwa Rubene le sephatlo sa lotso lwa ga Manase morwa Josefa, bogosi jwa ga Sihone kgosi ya Baamore le bogosi jwa ga Oge kgosi ya Bashana, lefatshe la metse ya lone mo dikarolong tsa naga, le metse ya lefatshe le le mo tikologong.
34  Mme bomorwa Gada ba aga Dibone le Atarothe le Aroere,
35  le Aterothe-shofane le Jasere le Jogebeha,
36  le Bethe-nimera le Bethe-harana, metse e e nang le dithako tsa tshireletso, le masaka a maje a matsomane.
37  Mme bomorwa Rubene ba aga Heshebone le Eleale le Kiriathaima,
38  le Nebo le Baale-meone—maina a yone a fetotswe—le Sibema; mme ba simolola go bitsa maina a metse e ba neng ba e agile ka maina a bone.
39  Mme bomorwa Makire morwa Manase ba gwantela kwa Gileade ba e thopa ba bo ba leleka Baamore ba ba neng ba le mo go yone.
40  Ka jalo Moshe a naya Makire morwa Manase Gileade, mme a nna mo go yone.
41  Mme Jaire morwa Manase a gwanta a thopa metse ya bone ya megope, mme a e bitsa Hafotha-jaire.
42  Mme Noba a gwanta a thopa Kenathe le metse e e kafa tlase ga gagwe; mme a e bitsa Noba ka leina la gagwe.
6  Mme Jehofa a tswelela a bua le Moshe a re:
2  “Bua le bomorwa Iseraele o ba reye o re, ‘Fa go direga gore monna kgotsa mosadi a dire maikano a a kgethegileng a go tshela jaaka Monasirite wa ga Jehofa,
3  a a ithibe mo beineng le mo bojalweng jo bo tagang. A se ka a nwa botšarara jwa beine kgotsa botšarara jwa bojalwa jo bo tagang, le fa e le go nwa seedi sepe se se dirilweng ka morara, le fa e le go ja morara o le mosha kgotsa o omile.
4  Malatsi otlhe a a leng Monasirite ka one, a se ka a ja sepe gotlhelele se se dirilweng ka mofine wa beine, go simolola ka morara o o sa butswang go fitlha ka makape.
5  “‘Malatsi otlhe a maikano a Bonasirite jwa gagwe go se ka ga feta legare lepe mo tlhogong ya gagwe; go fitlha malatsi a a lomololetsweng Jehofa ka one a wela, a itshupe a le boitshepo ka go letla gore makaodi a moriri wa tlhogo ya gagwe a gole.
6  Mo malatsing otlhe a a nnang a lomololetswe Jehofa ka one a se ka a tla gaufi le moya ope o o suleng.
7  A se ka a iteswafaletsa le eleng rraagwe kgotsa mmaagwe kgotsa morwarraagwe kgotsa kgaitsadie fa ba swa, ka gonne sesupo sa Bonasirite jwa gagwe mo Modimong wa gagwe se mo tlhogong ya gagwe.
8  “‘O boitshepo mo go Jehofa malatsi otlhe a Bonasirite jwa gagwe.
9  Mme fa go direga gore ope yo o swang a swe ka tshoganyetso fa thoko ga gagwe mo e leng gore o itshepolotse tlhogo ya Bonasirite jwa gagwe, foo a a beole tlhogo ya gagwe mo letsatsing la go tlhomamisa go itsheka ga gagwe. A e beole mo letsatsing la bosupa.
10  Mme mo letsatsing la borobedi a tlise maeba a mabedi kgotsa maphoi a mannye a mabedi kwa moperesiting kwa kgorong ya mogope wa bokopanelo.
11  Mme moperesiti a ise le le lengwe jaaka tshupelo ya boleo mme le lengwe jaaka tshupelo e e fisiwang a ba a mo direla tetlanyo, e re ka a leofile ka ntlha ya moya o o suleng. Foo a itshepise tlhogo ya gagwe mo letsatsing leo.
12  Mme a tshele jaaka Monasirite wa ga Jehofa ka malatsi a Bonasirite jwa gagwe, mme a tlise phelefu e potlana e e mo ngwageng wa yone wa ntlha jaaka tshupelo ya molato; mme malatsi a pele ga a kitla a balwa ka gonne a leswafaditse Bonasirite jwa gagwe.
13  “‘Jaanong ono ke molao ka ga Monasirite: Mo letsatsing la fa malatsi a Bonasirite jwa gagwe a wela, a tlisiwe kwa kgorong ya mogope wa bokopanelo.
14  Mme a ise jaaka tshupelo ya gagwe e e yang kwa go Jehofa, phelefu e potlana e le nngwe e e itekanetseng sentle e e mo ngwageng wa yone wa ntlha e le tshupelo e e fisiwang le kwanyana e namagadi e le nngwe e e itekanetseng sentle e e mo ngwageng wa yone wa ntlha e le tshupelo ya boleo le phelefu e le nngwe e e itekanetseng sentle e le setlhabelo sa kabalano,
15  le seroto sa dikuku tse di sa bedisiwang tsa bupi jo bo boleta tse di bopegileng jaaka maseka, tse di kolobeditsweng ka leokwane, le dipapetla tsa senkgwe tse di sa bedisiwang tse di tshasitsweng leokwane, le tshupelo ya tsone ya dijo tsa ditlhaka le ditshupelo tsa tsone tsa senō.
16  Moperesiti a di ise fa pele ga ga Jehofa a bo a isa tshupelo ya gagwe ya boleo le tshupelo ya gagwe e e fisiwang.
17  Mme a isetse Jehofa phelefu jaaka setlhabelo sa kabalano mmogo le seroto sa dikuku tse di sa bedisiwang; mme moperesiti a ise tshupelo ya yone ya dijo tsa ditlhaka le tshupelo ya yone ya senō.
18  “‘Mme Monasirite a beole tlhogo ya Bonasirite jwa gagwe kwa kgorong ya mogope wa bokopanelo, a tseye moriri wa tlhogo ya Bonasirite jwa gagwe a o tsenye mo molelong o o kafa tlase ga setlhabelo sa kabalano.
19  Mme moperesiti a tseye legetla le le bedisitsweng mo phelefung le kuku e le nngwe e e sa bedisiwang e e bopegileng jaaka leseka mo serotong, le papetlana e le nngwe ya senkgwe se se sa bedisiwang, a di tsenye mo legofing la Monasirite fa sesupo sa Bonasirite jwa gagwe se sena go beolwa.
20  Mme moperesiti a di fokisetse kwa le kwa jaaka tshupelo e e fokwang fa pele ga ga Jehofa. Ke selo se se boitshepo mo moperesiting, mmogo le sehuba sa tshupelo e e fokwang le leoto la moneelo. Morago ga moo Monasirite a ka nwa beine.
21  “‘Ono ke molao kaga Monasirite yo o dirang maikano—kaga tshupelo ya gagwe e e yang kwa go Jehofa kaga Bonasirite jwa gagwe, kwantle ga se a ka se kgonang. A dire go ya ka maikano a gagwe a a ka a dirang ka ntlha ya molao wa Bonasirite jwa gagwe.’”
22  Foo Jehofa a bua le Moshe a re:
23  “Bua le Arone le bomorwawe o re, ‘Eno ke tsela e lo tshwanetseng go segofatsa bomorwa Iseraele ka yone, lo ba raya lo re:
24  “E kete Jehofa a ka lo segofatsa a bo a lo boloke.
25  E kete Jehofa a ka dira gore sefatlhego sa gagwe se lo phatsimele, mme e kete a ka lo amogela.
26  E kete Jehofa a ka tsholeletsa sefatlhego sa gagwe kwa go lona mme a lo abele kagiso.”’
27  Mme ba beye leina la me mo go bomorwa Iseraele, gore ke tle ke ba segofatse.”
31  Foo Jehofa a bua le Moshe a re:
2  “Busolosetsa bomorwa Iseraele mo Bamidianeng. Morago ga moo o tla phuthelwa kwa bathong ba gaeno.”
3  Ka jalo Moshe a bua le batho a re: “Tlhomelelang banna ba ba mo go lona gore ba ye bosoleng, gore ba tsogologele Bamidiana ba diragatse pusoloso ya ga Jehofa mo Bamidianeng.
4  Lo romele sekete sa lotso longwe le longwe lwa ditso tsotlhe tsa Iseraele bosoleng.”
5  Ka jalo ga ntshiwa sekete sa lotso mo diketeng tsa Iseraele, dikete di le lesome le bobedi di tlhomeletse go ya bosoleng.
6  Foo Moshe a ba romela, sekete sa lotso longwe le longwe, kwa bosoleng, bone le Finease morwa moperesiti Eliasare go ya bosoleng, mme dilwana tse di boitshepo le diterompeta tsa go tlhaba mekgosi di ne di le mo seatleng sa gagwe.
7  Ba tlhabana le Midiana, fela jaaka Jehofa a ne a laetse Moshe, ba bolaya monna mongwe le mongwe.
8  Ba bolaya dikgosi tsa Midiana mmogo le ba bangwe ba ba bolailweng, e bong, Efi le Rekeme le Sure le Hure le Reba, dikgosi di le tlhano tsa Midiana; ba bolaya Balaame morwa Beore ka tšhaka.
9  Mme bomorwa Iseraele ba isa basadi ba Bamidiana le bana ba bone botshwarwa; mme ba gapa diphologolo tsotlhe tsa bone tsa mo gae le diruiwa tsotlhe tsa bone le dilo tsotlhe tsa bone tse ba itshedisang ka tsone ba di gapa.
10  Mme ba fisa metse yotlhe ya bone e ba neng ba nna mo go yone mme mathibelelo otlhe a bone a a dikanyeditsweng ka dipota ba a fisa ka molelo.
11  Mme ba tsaya thopo yotlhe le kgapo yotlhe e e leng batho le diruiwa.
12  Mme ba tlisa kwa go Moshe le moperesiti Eliasare le phuthego ya bomorwa Iseraele batshwarwa le kgapo le thopo, kwa bothibelelong, kwa mabaleng a a sekaka a Moabe, a a leng fa thoko ga Joredane kwa Jeriko.
13  Foo Moshe le moperesiti Eliasare le dikgosana tsotlhe tsa phuthego ba tswa ba ya go ba kgatlhantsha kwa ntle ga bothibelelo.
14  Mme Moshe a galefela banna ba ba tlhomilweng ba mephato ya ntwa, balaodi ba dikete le balaodi ba makgolo ba ba neng ba tsena ba tswa kwa letsholong la sesole.
15  Ka jalo Moshe a ba raya a re: “A lo bolokile mosadi mongwe le mongwe a tshela?
16  Bonang! Ke bone ba ka lefoko la ga Balaame ba neng ba tlhotlheletsa bomorwa Iseraele gore ba direle Jehofa ka go tlhoka boikanyegi ka tiragalo ya ga Peore, mo petso e neng ya wela phuthego ya ga Jehofa.
17  Jaanong bolayang motho mongwe le mongwe wa monna mo go ba bannye, lo bo lo bolaye mosadi mongwe le mongwe yo o kileng a tlhakanela dikobo le monna ka go lala le motho wa monna.
18  Mme lo ipolokele botlhe ba bannye mo basading ba tshela ba ba iseng ba itse go lala le monna.
19  Fa e le lona, thibelelang kwa ntle ga bothibelelo malatsi a le supa. Mongwe le mongwe yo o bolaileng moya le mongwe le mongwe yo o amileng mongwe yo o bolailweng, lo iitshekise mo letsatsing la boraro le mo letsatsing la bosupa, lona le batshwarwa ba lona.
20  Mme seaparo sengwe le sengwe le selwana sengwe le sengwe sa letlalo le sengwe le sengwe se se dirilweng ka maodi a podi le selwana sengwe le sengwe sa logong, lo se iitshepisetse mo boleong.”
21  Foo moperesiti Eliasare a raya banna ba masole ba ba neng ba ile tlhabanong a re: “Ono ke molao o Jehofa a neng a o laolela Moshe,
22  ‘Gouta fela le selefera, kgotlho, tshipi, thini le lloto,
23  sengwe le sengwe se se dirwang ka molelo, lo se fetise mo molelong, mme se tla nna phepa. Se itshekisiwe fela ka metsi a a phepafatsang. Mme sengwe le sengwe se se sa dirweng ka molelo lo se fetise mo metsing.
24  Mme lo tlhatswe diaparo tsa lona mo letsatsing la bosupa lo nne phepa, mme morago ga moo lo ka nna lwa tsena mo bothibelelong.’”
25  Mme Jehofa a raya Moshe a re:
26  “Tsaya palo ya kgapo, batshwarwa ba batho le diruiwa, wena le moperesiti Eliasare le ditlhogo tsa borre ba phuthego.
27  Mme o kgaoganye kgapo sebedi fa gare ga ba ba nnang le seabe mo tlhabanong ba ba neng ba dule letsholo le phuthego yotlhe.
28  Mme mo banneng ba ntwa ba ba neng ba dule letsholo o tseye moya o le mongwe mo go e le makgolo a matlhano, wa batho le wa motlhape le wa diesele le wa letsomane go nna lekgetho la ga Jehofa.
29  Lo o tseye mo sephatlong sa tsone mme lo o neye moperesiti Eliasare e le moneelo wa ga Jehofa.
30  Lo tseye o le mongwe mo go e le masome a matlhano mo sephatlong sa bomorwa Iseraele, wa batho, wa motlhape, wa diesele le wa letsomane, wa seruiwa sa mofuta mongwe le mongwe, mme lo e neye Balefi, ba ba bolokang boikarabelo jwa bone mo motlaaganeng wa ga Jehofa.”
31  Mme Moshe le moperesiti Eliasare ba dira fela jaaka Jehofa a ne a laetse Moshe.
32  Mme kgapo, e leng thopo yotlhe e batho ba ba neng ba dule letsholo ba neng ba e tsere jaaka thopo, ya fitlha go dikete di le makgolo a le marataro le masome a le supa le botlhano tsa letsomane,
33  le dikete di le masome a supa le bobedi tsa motlhape,
34  le diesele di le dikete di le masome a marataro le bongwe.
35  Fa e le meya ya batho e leng basadi ba ba neng ba sa itse go lala le monna, meya yotlhe e ne e le dikete di le masome a mararo le bobedi.
36  Mme sephatlo se e neng e le kabelo ya ba ba neng ba dule letsholo palo ya sone e ne ya fitlha go letsomane la dikete di le makgolo a le mararo le masome a mararo le bosupa le makgolo a le matlhano.
37  Mme lekgetho la ga Jehofa le le tswang mo letsomaneng la fitlha go makgolo a le marataro le masome a le supa le botlhano.
38  Mme ya motlhape e ne e le dikete di le masome a mararo le borataro, mme lekgetho le le mo go tsone la ga Jehofa e ne e le di le masome a supa le bobedi.
39  Mme diesele di ne di le dikete di le masome a mararo le makgolo a le matlhano, mme lekgetho le le mo go tsone la ga Jehofa e ne e le di le masome a marataro le bongwe.
40  Mme meya ya batho e ne e le dikete di le lesome le borataro, mme lekgetho le le mo go yone la ga Jehofa e ne e le meya e e masome a mararo le bobedi.
41  Foo Moshe a naya moperesiti Eliasare lekgetho e le moneelo wa ga Jehofa, fela jaaka Jehofa a ne a laetse Moshe.
42  Mme mo sephatlong sa bomorwa Iseraele, se Moshe a neng a se kgaoganya se tswa mo go se e leng sa banna ba ba neng ba lwa mo ntweng:
43  Jaanong sephatlo sa phuthego go simolola ka letsomane se ne sa fitlha go dikete di le makgolo a le mararo le masome a le mararo le bosupa le makgolo a le matlhano,
44  mme sa motlhape, dikete di le masome a mararo le borataro,
45  mme diesele, dikete di le masome a mararo le makgolo a le matlhano,
46  mme meya ya batho, dikete di le lesome le borataro.
47  Foo Moshe a tsaya mo sephatlong sa bomorwa Iseraele o o tshwanetseng go tsewa mo go e le masome a matlhano, wa batho le wa diruiwa, a e naya Balefi, ba ba bolokang boikarabelo jwa bone mo motlaaganeng wa ga Jehofa, fela jaaka Jehofa a ne a laetse Moshe.
48  Mme banna ba ba tlhomilweng ba e neng e le ba dikete tsa mophato wa sesole, balaodi ba dikete le balaodi ba makgolo, ba atamela Moshe,
49  ba raya Moshe ba re: “Batlhanka ba gago ba tsere palo ya banna ba ntwa ba ba mo tlhokomelong ya rona mme ga go na le fa e le a le mongwe yo o begilweng a seyo mo go rona.
50  Ka jalo mma mongwe le mongwe wa rona a ise se a se boneng e le tshupelo ya ga Jehofa, dilwana tsa gouta, dikeetanenyana tsa magwejana, le maseka, dipalamonwana tse di tshwayang, manyena, le mekgabisa ya basadi, gore re direle meya ya rona tetlanyo fa pele ga ga Jehofa.”
51  Ka jalo Moshe le moperesiti Eliasare ba amogela gouta mo go bone, mekgabo yotlhe.
52  Mme gouta yotlhe ya moneelo e ba neng ba e ntshetsa Jehofa e le moneelo ya fitlha go dishekele di le dikete di le lesome le borataro makgolo a le supa le masome a le matlhano, e tswa mo balaoding ba dikete le mo balaoding ba makgolo.
53  Mongwe le mongwe wa banna ba mophato wa sesole o ne a itseetse kgapo.
54  Ka jalo Moshe le moperesiti Eliasare ba amogela gouta e tswa mo balaoding ba dikete le ba makgolo mme ba e tlisa mo teng ga mogope wa bokopanelo go nna segopotso sa bomorwa Iseraele fa pele ga ga Jehofa.
21  Jaanong Mokanana mongwe e bong kgosi ya Arada, yo o neng a nna kwa Negebe, a utlwa gore Iseraele e ne e tlile ka tsela ya Atharime, mme a simolola go lwa le Iseraele a ba a gapa bangwe ba yone jaaka batshwarwa.
2  Ka gone Iseraele ya ikanela Jehofa ya re: “Ruri fa o ka tsenya batho bano mo seatleng sa me, ruri  le nna ke tla senya metse ya bone.”
3  Ka jalo Jehofa a reetsa lentswe la Iseraele mme a e neela Bakanana; mme ya ba senya mmogo le metse ya bone. Ke gone ka moo ba neng ba raya lefelo leo leina ba re Horema.
4  Fa ba ne ba tswelela go sepela go tswa kwa Thabeng ya Hore ka tsela ya Lewatle le Lehibidu gore ba tsamaye go dikologa lefatshe la Edoma, moya wa batho wa simolola go lapa ka ntlha ya tsela.
5  Mme batho ba nna ba bua kgatlhanong le Modimo le Moshe ba re: “Ke ka ntlha yang fa lo re ntshitse kwa Egepeto gore re tle go swela mo nageng? Gonne ga go na senkgwe e bile ga go na metsi, mme moya wa rona o ila senkgwe seno se se nyatsegang.”
6  Ka jalo Jehofa a romela dinoga tse di nang le botlhole mo bathong, mme tsa nna tsa loma batho, mo go neng ga swa batho ba le bantsi ba Iseraele.
7  La bofelo batho ba tla kwa go Moshe ba re: “Re leofile, ka gonne re buile kgatlhanong le Jehofa le wena. Re buelele mo go Jehofa gore a tlose dinoga mo go rona.” Mme Moshe a buelela batho.
8  Foo Jehofa a raya Moshe a re: “Itirele noga e e botlhole jo e keteng molelo o bo o e baya mo koteng ya sesupo. Mme go tla diragala gore fa ope a lomilwe, a lebe kwa go yone mme a nne a ntse a tshela.”
9  Moshe a akofa a dira noga ya kgotlho a bo a e baya mo koteng ya sesupo; mme go ne go diragala gore fa noga e ne e lomile motho a bo a tlhoma noga ya kgotlho matlho, foo o ne a nna a ntse a tshela.
10  Morago ga moo bomorwa Iseraele ba bolola mme ba thibelela mo Obothe.
11  Morago ga moo ba bolola mo Obothe mme ba thibelela mo Aye-abarime, mo nageng e e elang kwa pele ga Moabe, go ela kwa botlhabatsatsi.
12  Go tswa koo ba bolola mme ba thibelela fa mokgatšheng o o phothoselang wa Serada.
13  Go tswa koo ba bolola mme ba thibelela mo kgaolong ya Arenone, e e mo nageng e e simololang mo molelwaneng wa Baamore; gonne Arenone ke molelwane wa Moabe, fa gare ga Moabe le Baamore.
14  Ke gone ka moo go buiwang jaana mo bukeng ya Dintwa tsa ga Jehofa: “Fahebe mo Sufahe le mekgatšha e e phothoselang ya Arenone,
15  le bokgwelo jwa mekgatšha e e phothoselang, jo bo obegetseng kafa bonnong jwa Ara e bile bo ikaegile ka molelwane wa Moabe.”
16  Go tswa koo ba ya kwa Bere. Seno ke sediba se Jehofa a neng a raya Moshe kaga sone a re: “Phutha batho, mme mma ke ba neye metsi.”
17  Ka nako eo Iseraele ya opela pina eno:“Biloga wena sediba! Se arabeng ka pina lona batho!
18  Sediba, dikgosana di ne tsa se epa. Se ne sa epiwa ke batlotlegi ba batho,Ka lore lwa molaodi, ka dinthe tsa bone.” Morago ga moo ba tswa mo nageng ba ya kwa Matana.
19  Go tswa Matana ba ya kwa Nahaliele, go tswa Nahaliele ba ya kwa Bamothe.
20  Mme go tswa Bamothe ba ya kwa mokgatšheng o o mo nageng ya Moabe, kwa tlhogong ya Pisega, mme e ntsha tlhogo go okama Jeshimone.
21  Jaanong Iseraele ya romela barongwa kwa go Sihone kgosi ya Baamore, e re:
22  “Mma ke ralale lefatshe la gago. Ga re kitla re fapogela mo tshimong kgotsa mo tshimong ya mofine. Ga re kitla re nwa metsi a sediba sepe. Re tla gwanta mo tseleng ya kgosi go fitlha re ralala karolo ya gago ya naga.”
23  Mme Sihone a se ka a letlelela Iseraele go ralala karolo ya gagwe ya naga, mme Sihone a phutha batho botlhe ba gagwe mme a tswa a ya go kgatlhantsha Iseraele kwa nageng, a goroga mo Jahase mme a simolola go tlhabana le Iseraele.
24  Foo Iseraele ya mo kgemetha ka bogale jwa tšhaka ya rua lefatshe la gagwe go tswa Arenone go fitlha kwa Jaboke, gaufi le bomorwa Amona; ka gonne Jasere ke molelwane wa bomorwa Amona.
25  Ka jalo Iseraele ya tsaya metse eno yotlhe, mme Iseraele ya simolola go nna mo metseng yotlhe ya Baamore, kwa Heshebone le metse yotlhe e e kafa tlase ga gagwe.
26  Gonne Heshebone e ne e le motse wa ga Sihone. E ne e le kgosi ya Baamore, e bile e ne e le ene yo o neng a tlhabana le kgosi ya Moabe pele a ba a tsaya lefatshe lotlhe la yone mo seatleng sa yone go fitlha kwa Arenone.
27  Ke gone ka moo babui ba dipuo tsa tshotlo ba neng ba tle ba re:“Tla mo Heshebone.A motse wa Sihone o agiwe o bo o supege o tlhomilwe ka nitamo.
28  Gonne molelo o dule kwa Heshebone, kgabo ya molelo kwa motseng wa Sihone.O laitse Ara wa Moabe, beng ba mafelo a a kwa godimo a Arenone.
29  A bo go latlhega wena Moabe! Ruri lo tla nyelela, lona batho ba Kemoshe!Ruri o tla naya kgosi ya Baamore e bong Sihone bomorwawe jaaka bafalodi le bomorwadie kwa botshwarwa.
30  Ka jalo a re ba huleng.Ruri Heshebone o tla nyelela go fitlha kwa Dibone,Le basadi go fitlha kwa Nofa, banna go fitlha kwa Medeba.”
31  Mme Iseraele ya simolola go nna mo lefatsheng la Baamore.
32  Foo Moshe a roma bangwe go ya go tlhola Jasere. Ka jalo ba thopa metse e e kafa tlase ga gagwe ba bo ba gapela Baamore ba ba neng ba le koo thuo ya bone.
33  Morago ga moo ba retologa ba tlhatloga ka tsela ya Bashana. Foo Oge kgosi ya Bashana a tswa a tla go ba kgatlhantsha, ene le batho botlhe ba gagwe, kwa tlhabanong ya Ederei.
34  Jaanong Jehofa a raya Moshe a re: “O se ka wa mmoifa, gonne ruri ke tla mo tsenya mo seatleng sa gago le batho botlhe ba gagwe le lefatshe la gagwe; mme o mo dire fela jaaka o dirile Sihone, kgosi ya Baamore, yo o neng a nna kwa Heshebone.”
35  Ka jalo ba mo kgemetha le bomorwawe le batho botlhe ba gagwe, go fitlha a se na mofalodi ope yo o setseng; mme ba rua lefatshe la gagwe.
25  Jaanong Iseraele e ne e nna kwa Shitime. Foo batho ba simolola go nna le kamano ya boitsholo jo bo maswe le bomorwadia Moabe.
2  Mme basadi ba tla ba biletsa batho kwa ditlhabelong tsa medimo ya bone, mme batho ba simolola go ja le go ikobela medimo ya bone.
3  Ka jalo Iseraele ya ikgolaganya le Baale wa Peore; mme bogale jwa ga Jehofa jwa simolola go tukela Iseraele.
4  Ka gone Jehofa a raya Moshe a re: “Tsaya botlhe ba e leng ditlhogo tsa batho mme o ba beye mo pontsheng fa go Jehofa ntlheng ya letsatsi, gore bogale jo bo tukang jwa ga Jehofa bo boe mo go Iseraele.”
5  Foo Moshe a raya baatlhodi ba Iseraele a re: “A mongwe le mongwe wa lona a bolaye banna ba gagwe ba ba nang le kgolagano le Baale wa Peore.”
6  Mme bona! monna wa bomorwa Iseraele a tla, o ne a tlisa mosadi wa Momidiana gaufi le bomorwarraagwe fa pele ga matlho a ga Moshe le fa pele ga matlho a phuthego yotlhe ya bomorwa Iseraele, fa ba ne ba lela kwa kgorong ya mogope wa bokopanelo.
7  E rile Finease morwa Eliasare morwa moperesiti Arone a bona seno, a akofa a nanoga mo gare ga phuthego mme a tsaya lerumo ka seatla.
8  Foo a sala monna wa Iseraele morago a tsena mo mogopeng o o nang le phaposana mme a ba tlhaba boobabedi, monna wa Iseraele le mosadi mo dirweng tsa gagwe tsa tsalo. Mme petso ya emisiwa mo go bomorwa Iseraele.
9  Mme ba ba neng ba bolawa ke petso ba fitlha go dikete di le masome a mabedi le bonè.
10  Foo Jehofa a bua le Moshe a re:
11  “Finease morwa Eliasare morwa moperesiti Arone o busitse tšhakgalo ya me mo go bomorwa Iseraele ka go sa letle gotlhelele gore ke pataganngwe le ope mo gare ga bone, mo e leng gore ga ke a fedisa bomorwa Iseraele mo go batleng ga me boineelo jo bo feletseng.
12  Ka lebaka leo bua o re, ‘Bona, ke mo naya kgolagano ya me ya kagiso.
13  Mme e nne kgolagano ya boperesiti ka bosakhutleng mo go ene le bana ba gagwe morago ga gagwe, ka lebaka la gore o ne a se ka a letla gore Modimo wa gagwe a pataganngwe le ope mme a direla bomorwa Iseraele tetlanyo.’”
14  Mme leina la monna wa Moiseraele yo o neng a tlhabilwe gore a bo a swe, yo o neng a tlhabilwe le mosadi wa Momidiana e ne e le Simeri morwa Salu, kgosana ya ba ntlo ya ga rre ya Basimeone.
15  Mme leina la mosadi wa Momidiana yo o neng a tlhabilwe gore a bo a swe e ne e le Kosebi morwadia Sure; Sure e ne e le tlhogo ya longwe lwa ditso tsa ba ntlo ya ga rre mo Midiana.
16  Moragonyana Jehofa a bua le Moshe a re:
17  “A Bamidiana ba tshwenngwe, mme lo ba kgemethe,
18  ka gonne ba lo tshwenya ka ditiro tsa bone tsa boferefere tse ba neng ba di lo direla ka boferefere mo tiragalong ya ga Peore le mo tiragalong ya ga Kosebi morwadia kgosana ya Midiana, kgaitsadiabone yo o neng a tlhabiwa gore a bo a swe mo letsatsing la petso mo tiragalong ya ga Peore.”
13  Jaanong Jehofa a bua le Moshe a re:
2  “Ithomele banna gore ba ye go tlhola lefatshe la Kanana, le ke le nayang bomorwa Iseraele. Lo romele monna a le mongwe wa lotso longwe le longwe lwa borraagwe, mongwe le mongwe e le kgosana ya bone.”
3  Ka jalo Moshe a ba romela go tswa mo nageng ya Parana ka taelo ya ga Jehofa. Banna bano botlhe e ne e le ditlhogo tsa bomorwa Iseraele.
4  Mme ano ke maina a bone: Wa lotso lwa ga Rubene, Shammua morwa Sakure;
5  wa lotso lwa ga Simeone, Shafate morwa Hori;
6  wa lotso lwa ga Juda, Kalebe morwa Jefune;
7  wa lotso lwa ga Isakare, Igale morwa Josefa;
8  wa lotso lwa ga Eferaime, Hoshea morwa Nune;
9  wa lotso lwa ga Benjamine, Palati morwa Rafu;
10  wa lotso lwa ga Sebulone, Gadiele morwa Sodi;
11  wa lotso lwa ga Josefa, e bong wa lotso lwa ga Manase, Gadi morwa Susi;
12  wa lotso lwa ga Dana, Amiele morwa Gemali;
13  wa lotso lwa ga Ashera, Sethure morwa Mikaele;
14  wa lotso lwa ga Nafetali, Nabi morwa Fofesi;
15  wa lotso lwa ga Gada, Guele morwa Maki.
16  Ano ke maina a banna ba Moshe a neng a ba roma go ya go tlhola lefatshe. Mme Moshe a bitsa Hoshea morwa Nune Jehoshua.
17  Fa Moshe a ne a ba roma go ya go tlhola lefatshe la Kanana, o ne a ba raya a re: “Tlhatlogang fano lo tsene mo Negebe, mme lo tlhatlogele kwa kgaolong e e dithaba.
18  Mme lo bone gore lefatshe le ntse jang le batho ba ba nnang mo go lone, gore a ba nonofile kgotsa ba bokoa, gore a ba mmalwa kgotsa ba bantsi;
19  le gore lefatshe le ba nnang mo go lone le ntse jang, gore a le molemo kgotsa le bosula, le gore metse e ba nnang mo go yone e ntse jang, gore a ke mo mathibelelong kgotsa mo dithakong tsa tshireletso;
20  le gore lefatshe le ntse jang, gore a le nonne kgotsa le bopame, gore a go na le ditlhare mo go lone kgotsa nnyaa. Lo itshupe lo le pelokgale mme lo tseye mangwe a maungo a lefatshe leo.” Jaanong malatsi ao e ne e le malatsi a maungo a mabutswapele a morara.
21  Ka jalo ba tlhatloga mme ba tlhola lefatshe go tswa kwa nageng ya Tsine go ya kwa Rehobe e e kafa botsenong jwa Hamathe.
22  E rile ba tlhatlogela kwa Negebe, foo ba goroga mo Heberone. Jaanong Ahimane, Sheshai le Talemai, ba ba belegweng ke Anake ba ne ba le koo. Mme Heberone e ne e agilwe dingwaga di le supa pele ga Soane wa Egepeto.
23  E rile ba tla mo mokgatšheng o o phothoselang wa Eshekole, ba kgaola letlhogela moo le le nang le lesitlha le le lengwe la morara. Mme ba tsamaya banna ba le babedi ba bone ba le sikere ka kota, mmogo le dingwe tsa digaranata le dingwe tsa difeige.
24  Ba bitsa lefelo leo mokgatšha o o phothoselang wa Eshekole, ka ntlha ya lesitlha le bomorwa Iseraele ba le kgaotseng koo.
25  La bofelo kwa bokhutlong jwa malatsi a le masome a manè ba boa kwa go tlholeng lefatshe.
26  Ka jalo ba tsamaya ba tla kwa go Moshe le Arone le phuthego yotlhe ya bomorwa Iseraele mo nageng ya Parana, kwa Kadeshe. Mme ba tla ba busetsa lefoko mo go bone le mo phuthegong yotlhe e bile ba ba bontsha maungo a lefatshe.
27  Ba mmegela ba re: “Re ne ra tsena mo lefatsheng le o neng o re rometse kwa go lone, mme ruri le elela mashi le tswina ya dinotshe, mme ano ke maungo a lone.
28  Le fa go ntse jalo, boammaaruri ke gore batho ba ba nnang mo lefatsheng leo ba nonofile, mme metse e e sireletsegileng e megolo thata; mme gape, re bone ba ba belegweng ke Anake gone.
29  Baamaleke ba nna mo lefatsheng la Negebe, mme Bahite le Bajebuse le Baamore ba nna mo kgaolong e e dithaba, mme Bakanana ba nna fa thoko ga lewatle le fa thoko ga Joredane.”
30  Foo Kalebe a leka go didimatsa batho a le fa pele ga ga Moshe, a re: “A re tlhatlogeng fela, mme ruri re tla le rua, gonne ruri re ka le fenya.”
31  Mme banna ba ba neng ba tsamaile le ene ba re: “Ga re kgone go tlhatloga re ya go tlhasela batho bano, ka gonne ba nonofile go re feta.”
32  Mme ba nna ba tlisa pego e e bosula mo go bomorwa Iseraele ya lefatshe le ba neng ba le tlhodile, ba re: “Lefatshe le re neng ra le kgabaganya re ya go le tlhola, ke lefatshe le le jang banni ba lone; mme batho botlhe ba re ba boneng mo gare ga lone ke banna ba bogolo jo bo boitshegang.
33  Mme re bone Banefilime gone, bomorwa Anake, ba ba tswang mo Banefilimeng; mo re neng ra nna jaaka ditsiakgope fela mo matlhong a rona, e bile re ne ra nna ka yone tsela eo mo matlhong a bone.”
14  Jaanong phuthego yotlhe ya tsholetsa lentswe la yone, mme batho ba tswelela go ntsha lentswe la bone ba lela bosigo joo jotlhe.
2  Mme bomorwa Iseraele botlhe ba simolola go ngongoregela Moshe le Arone, phuthego yotlhe ya simolola go bua jaana kgatlhanong le bone: “Re ka bo bogolo re ne ra swela kwa lefatsheng la Egepeto, kgotsa re ka bo bogolo re ne ra swela mo nageng eno!
3  Mme ke ka ntlha yang fa Jehofa a re tlisa mo lefatsheng leno go tla go wa ka tšhaka? Basadi ba rona le bana ba rona ba tla nna kgapo. A ga go botoka gore re boele Egepeto?”
4  Ba ne ba raana ba re: “A re tlhomeng moeteledipele, mme re boeleng Egepeto!”
5  Foo Moshe le Arone ba wa ka difatlhego fa pele ga phuthego yotlhe ya kopano ya bomorwa Iseraele.
6  Mme Joshua morwa Nune le Kalebe morwa Jefune, ba e neng e le bangwe ba bao ba neng ba tlhola lefatshe, ba gagoganya diaparo tsa bone,
7  mme ba raya phuthego yotlhe ya bomorwa Iseraele ba re: “Lefatshe le re neng ra le kgabaganya re ya go le tlhola ke lefatshe le le molemo thatathata.
8  Fa Jehofa a re kgatlhegela, he ruri o tla re tsenya mo lefatsheng leno a bo a le re naya, lefatshe le le elang mashi le tswina ya dinotshe.
9  Fela lo se ka lwa tsuologela Jehofa; e bile lona, lo se ka lwa boifa batho ba lefatshe leo, gonne ke senkgwe mo go rona. Boitshireletso jwa bone bo fapogile mo godimo ga bone, mme Jehofa o na le rona. Lo se ka lwa ba boifa.”
10  Le fa go ntse jalo, phuthego yotlhe ya bua kaga go ba kgobotletsa ka maje. Mme kgalalelo ya ga Jehofa ya bonala mo mogopeng wa bokopanelo mo go bomorwa Iseraele botlhe.
11  La bofelo Jehofa a raya Moshe a re: “Batho bano ba tla ntshwara ka go tlhoka tlotlo ka lobaka lo lo kae, mme ga ba kitla ba dumela mo go nna ka lobaka lo lo kae ka ntlha ya ditshupo tsotlhe tse ke neng ka di dira mo go bone?
12  Mma ke ba iteye ka bolwetse jwa leroborobo ke bo ke ba leleke, mme mma ke go dire setšhaba se segolo go ba feta le se se thata go ba feta.”
13  Mme Moshe a raya Jehofa a re: “Foo Baegepeto ba tla utlwa gore wena ka maatla a gago, o ntshitse batho bano mo gare ga bone.
14  Mme ba tla bolelela banni ba lefatshe leno seo. Ba utlwile gore o Jehofa mo gare ga batho bano, yo o bonetseng difatlhego di lebane. O Jehofa, mme leru la gago le eme mo godimo ga bone, mme o tsamaya fa pele ga bone ka pilara ya leru motshegare le ka pilara ya molelo bosigo.
15  Fa o ne o ka bolaya batho bano jaaka motho a le mongwe, foo ditšhaba tse di utlwileng ka go tuma ga gago ruri di ne di tla bua di re,
16  ‘Ka ntlha ya go bo Jehofa a sa kgone go tlisa batho bano mo lefatsheng le a neng a le ba ikanela o ne a ba bolaela mo nageng.’
17  Mme jaanong, tsweetswee, a maatla a gago a nne magolo, tlhe Jehofa, fela jaaka o buile, o re,
18  ‘Jehofa, yo o bonya go galefa le yo o nang le bopelonomi jo bogolo jwa lorato, yo o itshwarelang phoso le tlolo, mme a se kitla a golola mo kotlhaong ka gope, yo o tlisang kotlhao ya tlolo ya borre mo go bomorwabone, mo kokomaneng ya boraro le mo kokomaneng ya bonè.’
19  Tsweetswee, itshwarele tlolo ya batho bano kafa bogolong jwa bopelonomi jwa gago jwa lorato, fela jaaka o itshwaretse batho bano go tswa kwa Egepeto go ya pele le go tla go fitlha jaanong.”
20  Foo Jehofa a re: “Ke a itshwarela kafa lefokong la gago.
21  Mme, kafa letlhakoreng le lengwe, jaaka ke tshedile, lefatshe lotlhe le tla tlala kgalalelo ya ga Jehofa.
22  Mme banna botlhe ba ba ntseng ba bona kgalalelo ya me le ditshupo tsa me tse ke di dirileng kwa Egepeto le mo nageng mme le fa go ntse jalo ba nna ba nteka makgetlo ano a le lesome, ba sa reetsa lentswe la me,
23  ga ba kitla ba bona lefatshe le ke neng ka ikanela borraabone kaga lone, ee, botlhe ba ba ntshwarang ka go tlhoka tlotlo ga ba kitla ba le bona.
24  Fa e le motlhanka wa me Kalebe, ka gonne moya o o farologaneng o itshupile o na le ene mme a nna a ntshala morago ka botlalo, ruri ke tla mo tlisa mo lefatsheng le a ileng kwa go lone, mme bana ba gagwe ba tla le rua.
25  E re ka Baamaleke le Bakanana ba nna mo lebaleng le le kwa tlase, lo retologe ka moso mme lo bolole lo gwantele kwa nageng ka tsela ya Lewatle le Lehibidu.”
26  Mme Jehofa a tswelela go bua le Moshe le Arone a re:
27  “Phuthego e e bosula eno e tla nna le ngongorego eno eo e e dirang kgatlhanong le nna ka lobaka lo lo kae? Ke utlwile dingongorego tsa bomorwa Iseraele tse ba di nngongoregelang.
28  Ba reyeng lo re, ‘“Jaaka ke tshedile,” go bua Jehofa, “fa e le gore ga nkitla ke lo dira ka yone fela tsela eo jaaka lo buile mo ditsebeng tsa me!
29  Ditopo tsa lona di tla wela mo nageng eno, ee, botlhe ba lona ba ba kwadisitsweng ba palo yotlhe ya lona go simolola ka ba ba nang le dingwaga di le masome a mabedi go ya kwa godimo, lona ba lo ngongoregileng kgatlhanong le nna.
30  Fa e le lona, ga lo kitla lo tsena mo lefatsheng le ke neng ka tsholetsa seatla sa me ka ikano mo go lone gore ke age le lona, kwantle ga ga Kalebe morwa Jefune le Joshua morwa Nune.
31  “‘“Mme bana ba lona ba lo neng lo re ba tla nna kgapo, bano le bone ke tla ba tsenya, mme ruri ba tla itse lefatshe le lo le ganneng.
32  Mme ditopo tsa lona ka bolona di tla wela mo nageng eno.
33  Mme bomorwaalona ba tla nna badisa mo nageng dingwaga di le masome a manè, ba tla tshwanelwa ke go arabela ditiro tsa lona tsa kgokafalo, go fitlha ditopo tsa lona di fela mo nageng.
34  Lo tla arabela ditlolo tsa lona dingwaga di le masome a manè, ka palo ya malatsi a lo neng lwa tlhola lefatshe ka one, malatsi a le masome a manè, letsatsi le emelwa ke ngwaga, letsatsi le emelwa ke ngwaga, e re ka lo tshwanetse go itse se go ntlhanogela go se kayang.
35  “‘“Nna Jehofa ke buile fa e le gore seno ga se se ke tla se dirang phuthego eno yotlhe e e bosula, ba ba mphuthegetseng mmogo: Ba tla fela mo nageng eno, mme ba tla swela gone.
36  Mme banna ba Moshe a neng a ba roma go ya go tlhola lefatshe mme ba e rileng fa ba boa, ba dira gore phuthego yotlhe e mo ngongoregele, ka go tlisa pego e e bosula kaga lefatshe leo,
37  ee, banna ba ba tlisang pego e e bosula kaga lefatshe ba tla swa ka petso fa pele ga ga Jehofa.
38  Mme mo banneng ba ba neng ba ya go tlhola lefatshe, Joshua morwa Nune le Kalebe morwa Jefune ruri ba tla tswelela ba tshela.”’”
39  E rile Moshe a bua mafoko ano le bomorwa Iseraele botlhe, foo batho ba hutsafala fela thata.
40  Mo godimo ga moo, ba ne ba tsoga go sa le phakela ba leka go tlhatlogela kwa godimo ga thaba ba re: “Ke rona bano, mme re tshwanetse go ya kwa lefelong le Jehofa a le umakileng. Gonne re leofile.”
41  Mme Moshe a re: “Ke ka ntlha yang fa lo tlola taelo ya ga Jehofa? Mme seo ga se kitla se atlega.
42  Lo se ka lwa tlhatloga, ka gonne Jehofa ga a mo gare ga lona, gore lo se ka lwa fenngwa fa pele ga baba ba lona.
43  Gonne Baamaleke le Bakanana ba foo fa pele ga lona; mme ruri lo tla wa ka tšhaka, ka gonne, ka lebaka la gore lo ne lwa boa mo go saleng Jehofa morago, Jehofa ga a kitla a tswelela a na le lona.”
44  Le fa go ntse jalo, ba italetsa ba tlhatlogela kwa godimo ga thaba, mme letlole la kgolagano ya ga Jehofa le Moshe ba se ka ba tswa mo gare ga bothibelelo.
45  Foo Baamaleke le Bakanana ba ba neng ba nna mo thabeng eo ba fologa mme ba simolola go ba kgemetha ba bo ba ba gasamisa go ya go fitlha kwa Horema.
29  “‘Mme mo kgweding ya bosupa, mo letsatsing la ntlha la kgwedi, lo tshware kopano e e boitshepo. Lo se ka lwa dira tiro ya mofuta ope ya bonatla. E nne letsatsi la lona la go gelebetega ga terompeta.
2  Mme jaaka tshupelo e e fisiwang ya lonko lo lo ritibatsang lo lo yang kwa go Jehofa, lo ise powana, phelefu e le nngwe, dikwanyana di le supa tse ditonanyana nngwe le nngwe ya tsone e na le ngwaga o le mongwe, tse di itekanetseng sentle;
3  le tshupelo ya tsone ya dijo tsa ditlhaka ya bupi jo bo boleta jo bo kolobeditsweng ka leokwane, dilekanyo di le tharo tsa nngwesomeng tsa poo, dilekanyo di le pedi tsa nngwesomeng tsa phelefu,
4  le selekanyo se le sengwe sa nngwesomeng sa kwanyana nngwe le nngwe e tonanyana ya dikwanyana tse ditonanyana di le supa;
5  le potsane e le nngwe e le tshupelo ya boleo go lo direla tetlanyo;
6  kwantle ga tshupelo e e fisiwang ya kgwedi le kgwedi le tshupelo ya yone ya dijo tsa ditlhaka le tshupelo e e fisiwang ya ka metlha le tshupelo ya yone ya dijo tsa ditlhaka, mmogo le ditshupelo tsa tsone tsa senō, kafa mokgweng wa tsone wa gale le gale, e le lonko lo lo ritibatsang, tshupelo e e dirwang ka molelo e e yang kwa go Jehofa.
7  “‘Mme mo letsatsing la bolesome la kgwedi eno ya bosupa lo tshware kopano e e boitshepo, mme lo bogise meya ya lona. Lo se ka lwa dira tiro ya mofuta ope.
8  Mme lo isetse Jehofa powana e le nngwe, phelefu e le nngwe, dikwanyana tse ditonanyana di le supa nngwe le nngwe ya tsone e na le ngwaga o le mongwe, e le tshupelo e e fisiwang, lonko lo lo ritibatsang. E nne tse di itekanetseng sentle tsa lona.
9  Mme tshupelo ya tsone ya dijo tsa ditlhaka ya bupi jo bo boleta jo bo kolobeditsweng ka leokwane, ya poo, e nne dilekanyo di le tharo tsa nngwesomeng, ya phelefu e le nngwe, dilekanyo di le pedi tsa nngwesomeng,
10  selekanyo sa nngwesomeng sa kwanyana nngwe le nngwe e tonanyana ya dikwanyana di le supa tse ditonanyana;
11  potsane e le nngwe e le tshupelo ya boleo, kwantle ga tshupelo ya boleo ya tetlanyo le tshupelo e e fisiwang ya ka metlha le tshupelo ya yone ya dijo tsa ditlhaka, mmogo le ditshupelo tsa tsone tsa senō.
12  “‘Mme mo letsatsing la bolesome le botlhano la kgwedi ya bosupa lo tshware kopano e e boitshepo. Lo se ka lwa dira tiro ya mofuta ope ya bonatla, mme lo ketekele Jehofa moletlo malatsi a le supa.
13  Mme jaaka tshupelo e e fisiwang, lo ise tshupelo e e dirwang ka molelo, ya lonko lo lo ritibatsang lo lo yang kwa go Jehofa, dipowana di le lesome le boraro, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe. E nne tse di itekanetseng sentle.
14  Mme jaaka tshupelo ya tsone ya dijo tsa ditlhaka ya bupi jo bo boleta jo bo kolobeditsweng ka leokwane, dilekanyo di le tharo tsa poo nngwe le nngwe ya dipoo di le lesome le boraro, dilekanyo di le pedi tsa nngwesomeng tsa phelefu nngwe le nngwe ya diphelefu tse pedi,
15  le selekanyo sa nngwesomeng sa kwanyana nngwe le nngwe e tonanyana ya dikwanyana tse ditonanyana di le lesome le bonè;
16  le potsane e le nngwe e le tshupelo ya boleo, kwantle ga tshupelo e e fisiwang ya ka metlha, tshupelo ya yone ya dijo tsa ditlhaka le tshupelo ya yone ya senō.
17  “‘Mme mo letsatsing la bobedi dipowana di le lesome le bobedi, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
18  le tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
19  le potsane e le nngwe e le tshupelo ya boleo, kwantle ga tshupelo e e fisiwang ya ka metlha le tshupelo ya yone ya dijo tsa ditlhaka, mmogo le ditshupelo tsa tsone tsa senō.
20  “‘Mme mo letsatsing la boraro dipoo di le lesome le bongwe, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
21  le tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
22  le podi e le nngwe e le tshupelo ya boleo, kwantle ga tshupelo e e fisiwang ya ka metlha le tshupelo ya yone ya dijo tsa ditlhaka le tshupelo ya yone ya senō.
23  “‘Mme mo letsatsing la bonè dipoo di le lesome, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
24  tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
25  le potsane e le nngwe e le tshupelo ya boleo, kwantle ga tshupelo e e fisiwang ya ka metlha, tshupelo ya yone ya dijo tsa ditlhaka le tshupelo ya yone ya senō.
26  “‘Mme mo letsatsing la botlhano dipoo di le robongwe, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
27  le tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
28  le podi e le nngwe e le tshupelo ya boleo, kwantle ga tshupelo e e fisiwang ya ka metlha le tshupelo ya yone ya dijo tsa ditlhaka le tshupelo ya yone ya senō.
29  “‘Mme mo letsatsing la borataro dipoo di le robedi, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
30  le tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
31  le podi e le nngwe e le tshupelo ya boleo, kwantle ga tshupelo e e fisiwang ya ka metlha, tshupelo ya yone ya dijo tsa ditlhaka le ditshupelo tsa yone tsa senō.
32  “‘Mme mo letsatsing la bosupa dipoo di le supa, diphelefu di le pedi, dikwanyana tse ditonanyana di le lesome le bonè nngwe le nngwe ya tsone e na le ngwaga o le mongwe, tse di itekanetseng sentle;
33  le tshupelo ya tsone ya dijo tsa ditlhaka le ditshupelo tsa tsone tsa senō tsa dipoo, diphelefu le dikwanyana tse ditonanyana ka palo ya tsone kafa mokgweng wa gale le gale;
34  le podi e le nngwe e le tshupelo ya boleo, kwantle ga tshupelo e e fisiwang ya ka metlha, tshupelo ya yone ya dijo tsa ditlhaka le tshupelo ya yone ya senō.
35  “‘Mme mo letsatsing la borobedi lo tshware kopano e e masisi. Lo se ka lwa dira tiro ya mofuta ope ya bonatla.
36  Mme jaaka tshupelo e e fisiwang, tshupelo e e dirwang ka molelo, ya lonko lo lo ritibatsang lo lo yang kwa go Jehofa, lo ise poo e le nngwe, phelefu e le nngwe, dikwanyana tse ditonanyana di le supa nngwe le nngwe ya tsone e na le ngwaga o le mongwe, tse di itekanetseng sentle;
37  le tshupelo ya tsone ya dijo tsa ditlhaka le ditshupelo tsa tsone tsa senō tsa poo, phelefu le dikwanyana tse ditonanyana ka palo ya tsone kafa mokgweng wa gale le gale;
38  le podi e le nngwe e le tshupelo ya boleo, kwantle ga tshupelo e e fisiwang ya ka metlha le tshupelo ya yone ya dijo tsa ditlhaka le tshupelo ya yone ya senō.
39  “‘Lo isetse Jehofa tseno kwa meletlong ya lona ya dipaka, kwantle ga ditshupelo tsa lona tsa maikano le ditshupelo tse di dirwang ka go rata jaaka ditshupelo tsa lona tse di fisiwang le ditshupelo tsa lona tsa dijo tsa ditlhaka le ditshupelo tsa lona tsa senō le ditlhabelo tsa lona tsa kabalano.’”
40  Mme Moshe a bua le bomorwa Iseraele kafa go sotlhe se Jehofa a neng a se laoletse Moshe.
19  Mme Jehofa a bua le Moshe le Arone a re:
2  “Ono ke molao o Jehofa a o laoletseng, a re, ‘Bua le bomorwa Iseraele gore ba go tseele kgomo e khunou e e itekanetseng sentle e go se nang bogole bope mo go yone le e go sa bewang jokwe epe mo go yone.
3  Mme o e neye moperesiti Eliasare, mme a e ise kwa ntle ga bothibelelo, mme e tlhabiwe fa pele ga gagwe.
4  Foo moperesiti Eliasare a tseye mangwe a madi a yone ka monwana a bo a kgatšha mangwe a madi a yone go ela fela kwa pele ga mogope wa bokopanelo makgetlo a le supa.
5  Mme kgomo e fisiwe fa pele ga matlho a gagwe. Letlalo la yone le nama ya yone le madi a yone mmogo le boloko jwa yone di fisiwe.
6  Mme moperesiti a tseye logong lwa mosedara le mosiama le letsela le le bohibidu jo bo letlhololo jwa khokhase a di latlhele mo gare ga kgomo e e tukang.
7  Mme moperesiti a tlhatswe diaparo tsa gagwe a bo a tlhape nama ya gagwe mo metsing, morago ga moo a ka nna a tsena mo bothibelelong; mme moperesiti a itshekologe go fitlha maitseboa.
8  “‘Yo o e fisitseng a tlhatswe diaparo tsa gagwe mo metsing a bo a tlhape nama ya gagwe mo metsing, mme a itshekologe go fitlha maitseboa.
9  “‘Motho yo o itshekileng a kokoanye melora ya kgomo a e beye kwa ntle ga bothibelelo kwa lefelong le le phepa; mme e nne selo se se tla bolokelwang metsi a a phepafatsang mo phuthegong ya bomorwa Iseraele. Ke tshupelo ya boleo.
10  Mme yo o kokoanyang melora ya kgomo a tlhatswe diaparo tsa gagwe a bo a itshekologe go fitlha maitseboa. “‘Mme e nne molao ka bosakhutleng mo go bomorwa Iseraele le moagi wa moeng yo o agileng e le moeng mo gare ga bone.
11  Ope yo o amang setopo sa moya ope wa motho le ene a itshekologe malatsi a le supa.
12  Motho yoo a iitshekise ka yone mo letsatsing la boraro, mme mo letsatsing la bosupa o tla itsheka. Mme fa a sa iitshekise mo letsatsing la boraro, foo o tla bo a sa itsheka mo letsatsing la bosupa.
13  Mongwe le mongwe yo o amang setopo, moya wa le fa e le motho ofe yo o ka swang, e bile a se kitla a iitshekisa, o leswafaditse motlaagana wa ga Jehofa, mme moya oo o kgaolwe mo Iseraele. Ka gonne a sa kgatšhiwa ka metsi a a phepafatsang, o tswelela a itshekologile. Boitshekologo jwa gagwe bo sa ntse bo le mo go ene.
14  “‘Ono ke molao wa fa go direga gore motho a swele mo mogopeng: Mongwe le mongwe yo o tsenang mo mogopeng, le mongwe le mongwe yo o mo mogopeng, o tla itshekologa malatsi a le supa.
15  Mme sejana sengwe le sengwe se se butsweng se se se nang sekhurumelo se se bofeletsweng mo go sone se itshekologile.
16  Mme mongwe le mongwe yo o ka amang mongwe yo o bolailweng setlhogo ka tšhaka mo nageng e e bulegileng kgotsa setopo kgotsa lerapo la motho kgotsa lefelo la go fitlhela o tla itshekologa malatsi a le supa.
17  Mme ba tseele yo o itshekologileng longwe lwa lorole lwa go tuka ga tshupelo ya boleo ba bo ba lo tshela metsi a a phepa mo sejaneng.
18  Foo monna yo o itshekileng a tseye mosiama a o ine mo metsing a bo a kgatšha mogope ka one le dijana tsotlhe le meya e e neng e le gone moo le yo o neng a ama lerapo kgotsa yo o bolailweng setlhogo kgotsa setopo kgotsa lefelo la go fitlhela.
19  Yo o itshekileng a a kgatšhe mo go yo o itshekologileng mo letsatsing la boraro le mo letsatsing la bosupa mme a mo itshekise mo boleong mo letsatsing la bosupa; mme a tlhatswe diaparo tsa gagwe a tlhape mo metsing, mme a itsheke mo maitseboeng.
20  “‘Mme motho yo o ka tswang a itshekologile le yo o se kitlang a iitshekisa, moya oo o kgaolwe mo gare ga phuthego, ka gonne o leswafaditse lefelo le le boitshepo la ga Jehofa. O ne a sa kgatšhiwa ka metsi a a ntlafatsang. O itshekologile.
21  “‘Mme e nne molao ka bosakhutleng mo go bone, gore yo o kgatšhang metsi a a ntlafatsang a tlhatswe diaparo tsa gagwe, le yo o amang metsi a a ntlafatsang. O tla itshekologa go fitlha maitseboa.
22  Mme sepe fela se yo o itshekologileng a ka se amang se tla itshekologa, le moya o o se amang o tla itshekologa go fitlha maitseboa.’”
24  E rile Balaame a bona gore go ne go le molemo mo matlhong a ga Jehofa go segofatsa Iseraele, a se ka a tsamaya jaaka ka dinako tse dingwe go tla mo sesupong sepe sa bomadimabe, mme a lebisa sefatlhego sa gagwe kwa nageng.
2  E rile Balaame a tsholetsa matlho mme a bona Iseraele e ntse mo metlaaganeng ka ditso tsa yone, foo moya wa Modimo wa nna mo go ene.
3  Ka gone a bua puo ya gagwe ya seane a re: “Go bua ga ga Balaame morwa Beore,Le go bua ga monna yo o nonofileng yo leitlho la gagwe le sa tswalwang,
4  Go bua ga yo o utlwang mafoko a Modimo,Yo o neng a bona ponatshegelo ya MothatayotlheFa a ne a wa matlho a gagwe a sa bipiwa:
5  A bo megope ya gago e le mentle jang ne, wena Jakobe, metlaagana ya gago, wena Iseraele!
6  E anametse kgakala jaaka mekgatšha e e phothoselang,Jaaka ditshingwana tse di fa nokeng.Jaaka dimela tsa mokgwapha tse Jehofa a di jadileng,Jaaka masedara a a fa metsing.
7  Metsi a nna a rotha mo dikgamelong tsa gagwe tse pedi tsa letlalo,Mme peo ya gagwe e fa metsing a mantsi.Kgosi ya gagwe le yone e tla nna kwa godimo go feta Agage,Le bogosi jwa gagwe bo tla tsholediwa.
8  Modimo o mo ntsha kwa Egepeto;Mokgwa wa gagwe o bofefo jaaka wa poo ya naga.O tla ja ditšhaba, bagateledi ba gagwe,O tla phura marapo a bone, mme o tla a thubaganya ka metswi ya gagwe.
9  O ne a obega, a namalala jaaka tau,Mme, jaaka tau, ke mang yo o pelokgale go mo tsosa?Ba ba go segofatsang ke ba ba segofetseng,Mme ba ba go hutsang ke ba ba hutsegileng.”
10  Foo bogale jwa ga Balake jwa tukela Balaame mme a opa diatla, mme Balake a tswelela a raya Balaame a re: “Ke ne ke go bileditse go tla go hutsa baba ba me, mme bona! o ba segofaditse ka botlalo makgetlo ano a mararo.
11  Mme jaanong tshabela kwa lefelong la gaeno. Ke ne ke ipoleletse gore ruri ke ne ke tlile go go tlotla, mme bona! Jehofa o go thibetse gore o se ka wa tlotlwa.”
12  Mme Balaame a raya Balake a re: “A gape ke ne ke sa bua le barongwa ba gago ba o neng wa ba romela kwa go nna ka re,
13  ‘Fa Balake a ne a ka nnaya ntlo ya gagwe e tletse selefera le gouta, nka se kgone go tlola taelo ya ga Jehofa gore ke dire sengwe se se molemo kgotsa se se bosula go tswa mo pelong ya me. Ke tla bua le fa e le eng se Jehofa a tla se buang’?
14  Mme jaanong bona, ke ya kwa bathong ba gaetsho. A ko o tle, mma ke go itsise se setšhaba seno se tla se dirang batho ba gago morago ga moo mo bokhutlong jwa metlha.”
15  Ka jalo a bua puo ya gagwe ya seane a re:“Go bua ga ga Balaame morwa Beore,Le go bua ga monna yo o nonofileng yo leitlho la gagwe le sa tswalwang,
16  Go bua ga yo o utlwang mafoko a Modimo,Le yo o itseng kitso ya Mogodimodimo—O ne a bona ponatshegelo ya MothatayotlheFa a ne a wela fa fatshe matlho a gagwe a sa bipiwa:
17  Ke tla mmona, mme e seng gone jaanong;Ke tla mo leba, mme e seng gaufi.Ruri naledi e tla tswa mo go Jakobe,Le lore lwa segosi lo tla tsoga mo go Iseraele.O tla thubaganya ditlhakore tsa tlhogo ya ga MoabeLe magata a bomorwa khuduego ya ntwa botlhe.
18  Mme Edoma o tla nna thuo,Ee, Seire o tla nna thuo ya baba ba gagwe,Fa Iseraele e bontsha bopelokgale jwa yone.
19  Mme motho o tla fenya a tswa mo go Jakobe,Mme o tla senya mofalodi ope mo motseng.”
20  E rile a bona Amaleke, a tsweletsa puo ya gagwe ya seane a re:“Amaleke e ne e le wa ntlha wa ditšhaba,Mme bokhutlo jwa gagwe morago ga moo e tla nna go nyelela ga gagwe.”
21  E rile a bona Bakene, a tsweletsa puo ya gagwe ya seane a re:“Bonno jwa gago bo nnela ruri, mme bonno jwa gago bo tlhomilwe mo lefikeng le legolo.
22  Mme go tla nna le yo o tla fisang Kaine.E tla nna lobaka lo lo kae go fitlha Asiria a go isa botshwarwa?”
23  Mme a tsweletsa puo ya gagwe ya seane a re:“Tatlhego! Ke mang yo o tla falolang fa Modimo a baka seno?
24  Mme go tla nna le dikepe go tswa kwa losing lwa Kitime,Di tla bogisa Asiria,Di tla bogisa Ebere.Mme le ene o tla nyelela kgabagare.”
25  Morago ga moo Balaame a nanoga a tsamaya a boela kwa lefelong la gagabo. Mme Balake le ene a tsamaya.
5  Mme Jehofa a tswelela a bua le Moshe a re:
2  “Laola bomorwa Iseraele gore ba ntshetse kwa ntle ga bothibelelo motho mongwe le mongwe yo o lepero le mongwe le mongwe yo o nang le keleketlo le mongwe le mongwe yo o itshekolotsweng ke moya o o suleng.
3  Lo ba ntshetse kwa ntle e ka ne e le monna kgotsa mosadi. Lo ba ntshetse kwa ntle ga bothibelelo, gore ba se ka ba leswafatsa mathibelelo a ba ke nnang mo gare ga bone mo motlaaganeng.”
4  Mme bomorwa Iseraele ba dira jalo, ba ba ntshetsa kwa ntle ga bothibelelo. Fela jaaka Jehofa a ne a buile le Moshe, bomorwa Iseraele ba dira jalo.
5  Mme Jehofa a tswelela go bua le Moshe a re:
6  “Bua le bomorwa Iseraele o re, ‘Fa e le monna kgotsa mosadi, fa go direga gore ba dire bope jwa maleo otlhe a batho ka go direla Jehofa tiro ya go sa ikanyege, moya oo le one o molato.
7  Mme ba ipolele boleo jwa bone jo ba bo dirileng, a tlise tefo ya selekanyo sa molato wa gagwe e feletse, gape a se oketse ka nngwetlhanong ya yone, mme a e neye yo a mo foseditseng.
8  Mme fa a se na wa losika yo a leng gaufi le ene yo a ka lefang selekanyo sa molato mo go ene, selekanyo sa molato se se lefiwang mo go Jehofa ke sa moperesiti, kwantle ga phelefu ya tetlanyo e a tla mo direlang tetlanyo ka yone.
9  “‘Mme moneelo mongwe le mongwe wa dilo tsotlhe tse di boitshepo tsa bomorwa Iseraele, tse ba tla di isang kwa moperesiting, e nne tsa gagwe.
10  Mme dilo tse di boitshepo tsa mongwe le mongwe e tla nna e le tsa gagwe. Le fa e le eng se mongwe le mongwe a tla se nayang moperesiti, e tla nna sa gagwe.’”
11  Jehofa a tswelela go bua le Moshe a re:
12  “Bua le bomorwa Iseraele, o ba reye o re, ‘Fa go direga gore mosadi wa monna ope a fapoge ka go direla monna wa gagwe tiro ya go sa ikanyege,
13  mme monna yo mongwe a lala le ene go bo go tswa peo mo go ene, mme seno se fitlhegetse matlho a monna wa gagwe se nna fela se sa lemogiwa, mme mosadi ene, a iteswafaditse mme go se na mosupi ope kgatlhanong le ene, e bile a sa tshwarwa;
14  mme moya wa lefufa o fetetse mo monneng, a belaela go ikanyega ga mosadi wa gagwe, mme mosadi ene a iteswafaditse, kgotsa moya wa lefufa o fetetse mo monneng, a belaela go ikanyega ga mosadi wa gagwe, mme tota mosadi ene a sa iteswafatsa;
15  foo monna a tlise mosadi wa gagwe mo moperesiting a ba a tlise tshupelo ya mosadi mmogo le ene, nngwesomeng ya ifa ya bupi jwa barele. A se ka a e tshela leokwane kgotsa a e tshela lebano, ka gonne ke tshupelo ya dijo tsa ditlhaka ya lefufa, tshupelo ya dijo tsa ditlhaka ya segopotso e e dirang gore tlolo e gakologelwe.
16  “‘Moperesiti a mo tlise a mo emise fa pele ga ga Jehofa.
17  Mme moperesiti a tseye metsi a a boitshepo ka sejana sa letsopa, mme moperesiti a tseye longwe lwa lorole lo lo mo bodilong jwa motlaagana, a lo tsenye mo metsing.
18  Moperesiti a emise mosadi fa pele ga ga Jehofa a bo a bofolola moriri wa tlhogo ya mosadi a bo a tsenya tshupelo ya dijo tsa ditlhaka ya segopotso mo magofing a gagwe, ke gore, tshupelo ya dijo tsa ditlhaka ya lefufa, mme mo seatleng sa moperesiti go nne le metsi a a galakang a a tlisang phutso.
19  “‘Moperesiti a mo ikanise, a reye mosadi a re: “Fa go se na monna ope yo o letseng le wena mme fa e le gore fa o ne o sa ntse o le kafa tlase ga monna wa gago ga o a fapoga ka boitshekologo bope, gololesega mo diphelelong tsa metsi a a galakang ano a a tlisang phutso.
20  Mme wena, fa e le gore o fapogile o sa ntse o le kafa tlase ga monna wa gago mme fa e le gore o iteswafaditse mme monna mongwe a tsentse mo go wena peo ya gagwe e e duleng mo go ene, kwantle ga monna wa gago,—”
21  Jaanong moperesiti a ikanise mosadi ka ikano e e akaretsang phutso, mme moperesiti a reye mosadi a re: “E kete Jehofa a ka go tlhoma go nna phutso le ikano mo gare ga batho ba gaeno ka go letla ga ga Jehofa gore serope sa gago se we le mpa ya gago e ruruge.
22  Mme metsi ano a a tlisang phutso a tsene mo maleng a gago go dira gore mpa ya gago e ruruge le serope sa gago se we.” Foo mosadi a bue a re: “Amen! Amen!”
23  “‘Mme moperesiti a kwale diphutso tseno mo bukeng a bo a di phimolela mo teng ga metsi a a galakang.
24  Mme a dire gore mosadi a nwe metsi a a galakang a a tlisang phutso, mme metsi a a tlisang phutso a tsene mo go ene jaaka selo se se galakang.
25  Mme moperesiti a tseye tshupelo ya dijo tsa ditlhaka ya lefufa mo seatleng sa mosadi a bo a fokisetsa tshupelo ya dijo tsa ditlhaka kwa le kwa fa pele ga ga Jehofa, mme a e atametse fa sebesong.
26  Mme moperesiti a tabole mo tshupelong ya dijo tsa ditlhaka jaaka segopotso sa yone a ba a e kuisa mosi mo sebesong, morago ga moo a nose mosadi metsi.
27  Fa a sena go mo nosa metsi, go tla diragala gore fa a iteswafaditse ka go bo a diretse monna wa gagwe tiro ya go sa ikanyege, metsi a a tlisang phutso a tla tsena mo go ene jaaka selo se se galakang, mme mpa ya gagwe e tla ruruga, le serope sa gagwe se tla wa, mme mosadi o tla nna phutso mo bathong ba gagabo.
28  Le fa go ntse jalo, fa mosadi a sa iteswafatsa mme a le phepa, foo a a gololesege mo kotlhaong e e ntseng jalo; mme a imisiwe ka peo.
29  “‘Ono ke molao kaga lefufa, wa fa mosadi a fapoga a sa ntse a le kafa tlase ga monna wa gagwe, mme a iteswafatsa,
30  kgotsa fa go direga gore moya wa lefufa o fetele mo monneng, mme a belaela go sa ikanyege ga mosadi wa gagwe; a ba a emisa mosadi fa pele ga ga Jehofa, mme moperesiti a diragatse molao ono otlhe mo go ene.
31  Mme monna a nne a se na molato wa tlolo, mme mosadi yoo o tla arabela tlolo ya gagwe.’”
36  Mme ditlhogo tsa borre ba lelapa la bomorwa Gileade morwa Makire morwa Manase wa malapa a bomorwa Josefa tsa atamela mme tsa bua fa pele ga ga Moshe le dikgosana, ditlhogo tsa borre ba bomorwa Iseraele,
2  tsa re: “Jehofa o ne a laola morena wa me go naya bomorwa Iseraele lefatshe e le boswa ka bola; mme morena wa me o ne a laelwa ke Jehofa gore a neye bomorwadia Selofehade morwarraarona boswa.
3  Fa go direga gore bape ba bomorwa ditso tse dingwe tsa bomorwa Iseraele ba ba tseye go nna basadi, boswa jwa basadi bo ntshiwe mo bosweng jwa borraarona mme bo tsenngwe mo bosweng jwa lotso lo ba tla nnang ba lone, gore bo tle bo ntshiwe mo boleng jwa boswa jwa rona.
4  Jaanong fa bomorwa Iseraele ba nna le Jubile, boswa jwa basadi bo tsenngwe mo bosweng jwa lotso lo ba tla nnang ba lone; gore boswa jwa bone bo tle bo ntshiwe mo bosweng jwa lotso lwa borraarona.”
5  Foo Moshe a laela bomorwa Iseraele ka taelo ya ga Jehofa, a re: “Lotso lwa bomorwa Josefa lo bua sentle.
6  Jehofa o laoletse bomorwadia Selofehade lefoko leno, a re, ‘Ba ka nna ba nna basadi ba bao go leng molemo mo matlhong a bone go dira jalo. Mme ba nne basadi ba lelapa la lotso lwa borraabone fela.
7  Mme go se ka ga nna le boswa bope jwa bomorwa Iseraele jo bo fetang go tswa lotsong lo longwe go ya lotsong lo longwe, ka gonne mongwe le mongwe wa bomorwa Iseraele o tshwanetse go ngaparela boswa jwa lotso lwa borraagwemogologolwane.
8  Mme ngwana mongwe le mongwe wa mosetsana yo o bonang thuo ya boswa e e tswang mo ditsong tsa bomorwa Iseraele, a nne mosadi wa mongwe wa lelapa la lotso lwa ga rraagwe, gore mongwe le mongwe wa bomorwa Iseraele a tle a bone thuo ya boswa jwa borraagwemogologolwane.
9  Mme go se ka ga nna le boswa bope jo bo fetang go tswa lotsong lo longwe go ya lotsong lo longwe, ka gonne longwe le longwe lwa ditso tsa bomorwa Iseraele lo tshwanetse go ngaparela boswa jwa lone.’”
10  Bomorwadia Selofehade ba ne ba dira fela jalo, jaaka Jehofa a ne a laetse Moshe.
11  Ka jalo Mahela, Tiresa le Hogola le Mileka le Noa, bomorwadia Selofehade, ba nna basadi ba bana ba bomorwarraagwe rraabone.
12  Ba ne ba nna basadi ba malapa mangwe a bomorwa Manase morwa Josefa, gore boswa jwa bone bo tle bo tswelele mmogo le lotso lwa lelapa la ga rraabone.
13  Tseno ke ditaelo le ditshwetso tsa boatlhodi tse Jehofa a neng a di laolela bomorwa Iseraele ka Moshe mo mabaleng a a sekaka a Moabe gaufi le Joredane kwa Jeriko.
15  Mme Jehofa a bua gape le Moshe a re:
2  “Bua le bomorwa Iseraele, o ba reye o re, ‘Fa kgabagare lo tla mo lefatsheng la mafelo a lona a bonno, le ke le lo nayang,
3  mme lo tshwanelwa ke go isetsa Jehofa tshupelo e e dirwang ka molelo, tshupelo e e fisiwang kgotsa setlhabelo go dira maikano a a kgethegileng kgotsa ka go rata kgotsa mo nakong ya meletlo ya lona ya dipaka, go dira lonko lo lo ritibatsang lo lo yang kwa go Jehofa, go tswa mo motlhapeng kgotsa mo letsomaneng;
4  yo o isang tshupelo ya gagwe gape a isetse Jehofa tshupelo ya dijo tsa ditlhaka ya bupi jo bo boleta, nngwesomeng ya ifa, e e kolobeditsweng ka nngwennèng ya hine ya leokwane.
5  Mme o ise beine e le tshupelo ya senō, nngwennèng ya hine, mmogo le tshupelo e e fisiwang kgotsa setlhabelo sa kwanyana nngwe le nngwe e tonanyana.
6  Kgotsa o isetse phelefu tshupelo ya dijo tsa ditlhaka ya nngwesomeng tse pedi ya bupi jo bo boleta, jo bo kolobeditsweng ka nngwetharong ya hine ya leokwane.
7  Mme o ise beine jaaka tshupelo ya senō, nngwetharong ya hine, e le lonko lo lo ritibatsang lo lo yang kwa go Jehofa.
8  “‘Mme fa go direga gore o isetse Jehofa mo go tonanyana ga motlhape e le tshupelo e e fisiwang kgotsa setlhabelo sa go dira maikano a a kgethegileng kgotsa ditlhabelo tsa kabalano,
9  motho o tshwanetse gore mmogo le mo go tonanyana ga motlhape a ise le tshupelo ya dijo tsa ditlhaka ya nngwesomeng tse tharo ya bupi jo bo boleta, jo bo kolobeditsweng ka sephatlo sa hine sa leokwane.
10  Mme o ise beine jaaka tshupelo ya senō, sephatlo sa hine, e le tshupelo e e dirwang ka molelo, ya lonko lo lo ritibatsang lo lo yang kwa go Jehofa.
11  Eno ke tsela e go tshwanetseng ga dirwa ka yone ka poo nngwe le nngwe kgotsa ka phelefu nngwe le nngwe kgotsa ka tlhogo e le nngwe mo dikwanyaneng tse ditonanyana kgotsa mo dipoding.
12  Le fa palo e ka nna efe e lo e isang, eo ke tsela e lo tshwanetseng go dira nngwe le nngwe ka yone kafa palong ya tsone.
13  Motho mongwe le mongwe wa mo lefelong la lona a di ise ka tsela eno fa a isa tshupelo e e dirwang ka molelo, ya lonko lo lo ritibatsang lo lo yang kwa go Jehofa.
14  “‘Mme fa go direga gore moagi mongwe wa moeng a bo a agile le lona e le moeng kgotsa mongwe yo o mo gare ga lona mo dikokomaneng tsa lona, mme a tshwanetse go isa tshupelo e e dirwang ka molelo, ya lonko lo lo ritibatsang lo lo yang kwa go Jehofa, a e dire ka tsela e lo tshwanetseng go e dira ka yone.
15  Lona ba lo leng ba phuthego le moagi wa moeng yo o agileng e le moeng lo tla nna le molao o le mongwe fela. E tla nna molao ka bosakhutleng mo dikokomaneng tsa lona. Moagi wa moeng a itshupe a tshwana le lona fa pele ga ga Jehofa.
16  Go tshwanetse ga nna le molao o le mongwe le tshwetso e le nngwe ya boatlhodi mo go lona le mo moaging wa moeng yo o agileng le lona e le moeng.’”
17  Mme Jehofa a tswelela go bua le Moshe a re:
18  “Bua le bomorwa Iseraele, o ba reye o re, ‘Fa lo tla mo lefatsheng le ke lo tlisang mo go lone,
19  go tla diragala gore fa lo ja sepe sa senkgwe sa lefatshe, lo ntshetse Jehofa moneelo.
20  Lo ntshe moneelo wa mabutswapele a bupi jwa lona jo bo seng boleta e le dikuku tse di bopegileng jaaka maseka. Lo o ntshe jaaka fa lo ntsha moneelo wa seboana.
21  Lo ntshe mangwe a mabutswapele a bupi jwa lona jo bo seng boleta e le moneelo o o yang kwa go Jehofa go ya le dikokomana tsa lona.
22  “‘Jaanong fa go direga gore lo dire phoso mme lo sa dire ditaelo tseno tsotlhe, tse Jehofa a di buileng le Moshe,
23  sotlhe se Jehofa a se lo laetseng ka Moshe go simolola ka letsatsi le Jehofa a neng a se laolela dikokomana tsa lona ka lone le go ya pele,
24  go tla diragala gore fa go dirilwe ka phoso kgakala le matlho a phuthego, foo phuthego yotlhe e ise powana e le nngwe e le tshupelo e e fisiwang ya lonko lo lo ritibatsang lo lo yang kwa go Jehofa, le tshupelo ya yone ya dijo tsa ditlhaka le tshupelo ya yone ya senō kafa mokgweng wa gale le gale, le potsane e le nngwe e le tshupelo ya boleo.
25  Mme moperesiti a direle phuthego yotlhe ya bomorwa Iseraele tetlanyo, mme e e itshwarelwe; ka gonne e ne e le phoso, mme bone, ba ne ba tlisa fa pele ga ga Jehofa jaaka tshupelo ya bone, tshupelo e e dirwang ka molelo le tshupelo ya bone ya boleo ka ntlha ya phoso ya bone.
26  Mme e itshwarelwe phuthego yotlhe ya bomorwa Iseraele le moagi wa moeng yo o agileng e le moeng mo gare ga bone, ka gonne e ne e le phoso ya batho botlhe.
27  “‘Mme fa moya ope o ka leofa ka phoso, foo a o ise podi e namagadi e e mo ngwageng wa yone wa ntlha tshupelo ya boleo.
28  Mme moperesiti a direle moya o o dirileng phoso ka go dira boleo e se ka boomo tetlanyo fa pele ga ga Jehofa, gore a o direle tetlanyo, mme o e itshwarelwe.
29  Fa e le motho wa mo lefatsheng la lona mo go bomorwa Iseraele le moagi wa moeng yo o agileng e le moeng mo gare ga bone, go nne le molao o le mongwe mo go lona ka ga go dira sengwe e se ka boomo.
30  “‘Mme moya o o dirang sengwe ka boomo, e ka ne ke motho wa mo lefelong la lona kgotsa moagi wa moeng, a bua ka go kgoba Jehofa, mo kgannyeng eo moya oo o kgaolwe mo bathong ba ga one.
31  Ka gonne o nyaditse lefoko la ga Jehofa gape o tlodile taolo ya ga Jehofa, ruri moya oo o kgaolwe. Tlolo ya one ka osi e mo go one.’”
32  Fa bomorwa Iseraele ba ne ba ntse mo nageng, nako nngwe ba ne ba fitlhela motho a rwalela dikgong ka letsatsi la sabata.
33  Foo ba ba neng ba mo fitlhela a rwalela dikgong ba mo tlisa kwa go Moshe le Arone le phuthego yotlhe.
34  Ka jalo ba mo tsenya mo kgolegong, ka gonne go ne go ise go bolelwe ka phepafalo gore go dirwe eng ka ene.
35  Fa nako e ntse e tsamaya Jehofa a raya Moshe a re: “Ruri monna yoo o tshwanetse go bolawa, phuthego yotlhe e mo kgobotletse ka maje kwa ntle ga bothibelelo.”
36  Ka jalo phuthego yotlhe ya mo ntshetsa kwa ntle ga bothibelelo mme ya mo kgobotletsa ka maje mme a swa, fela jaaka Jehofa a ne a laetse Moshe.
37  Jehofa a tswelela a bolelela Moshe seno a re:
38  “Bua le bomorwa Iseraele, o ba bolelele gore ba itirele makantsa mo dintlheng tsa diaparo tsa bone go ya le dikokomana tsa bone, mme ba tsenye thapo e e bobududu mo godimo ga makantsa a seaparo,
39  ‘Mme e nne makantsa a lona a a mo dintlheng, lo a bone mme lo gakologelwe ditaolo tsotlhe tsa ga Jehofa lo bo lo di dire, mme lo se ka lwa sala dipelo tsa lona le matlho a lona morago, tse lo di salang morago mo go akafaleng.
40  Boikaelelo ke gore lo gakologelwe lo bo lo dire ditaolo tsotlhe tsa me mme ruri lo itshupe lo le boitshepo mo Modimong wa lona.
41  Ke nna Jehofa Modimo wa lona, yo o lo ntshitseng kwa lefatsheng la Egepeto gore ke itshupe ke le Modimo wa lona. Ke nna Jehofa Modimo wa lona.’”
20  Mme bomorwa Iseraele, phuthego yotlhe, ya tla mo nageng ya Tsine mo kgweding ya ntlha, mme batho ba nna mo Kadeshe. Ke kwa Miriame a neng a swela gone e bile ke kwa a neng a fitlhwa gone.
2  Jaanong phuthego ya bo e se na metsi, mme ba simolola go phuthegela Moshe le Arone.
3  Mme batho ba omana le Moshe ba re: “Re ka bo bogolo re ne ra swa fa bomorwarraarona ba ne ba swa fa pele ga ga Jehofa!
4  Ke ka ntlha yang fa lo tlisitse phuthego ya ga Jehofa mo nageng eno gore rona le dipelesa tsa rona re tle go swela mo go yone?
5  Le gone ke ka ntlha yang fa lo re ntshitse kwa Egepeto lo re tlisa mo lefelong le le bosula leno? Ga se lefelo la peo le difeige le mefine le digaranata, e bile ga go na metsi a go nwa.”
6  Foo Moshe le Arone ba tswa fa pele ga phuthego ba ya kwa kgorong ya mogope wa bokopanelo mme ba wa ka difatlhego, mme kgalalelo ya ga Jehofa ya ba bonalela.
7  Foo Jehofa a bua le Moshe a re:
8  “Tsaya thobane mme o phuthe phuthego, wena le Arone morwarrago, mme o bue le lefika le legolo fa pele ga matlho a bone gore le ntshe metsi a lone; mme o ba ntshetse metsi mo lefikeng le legolo mme o nose phuthego le dipelesa tsa bone.”
9  Ka jalo Moshe a tsaya thobane fa pele ga ga Jehofa, fela jaaka a ne a mo laetse.
10  Morago ga moo Moshe le Arone ba phuthela phuthego fa pele ga lefika le legolo, mme a ba raya a re: “Utlwang jaanong, batsuolodi ke lona! A re tla lo ntshetsa metsi mo lefikeng le legolo le?”
11  Foo Moshe a tsholetsa seatla a itaya lefika le legolo ka thobane gabedi; mme metsi a mantsi a simolola go tswa, mme phuthego le dipelesa tsa yone tsa simolola go nwa.
12  Moragonyana Jehofa a raya Moshe le Arone a re: “E re ka lo se kile lwa bontsha tumelo mo go nna gore lo intshepise fa pele ga matlho a bomorwa Iseraele, ga lo kitla lo tsenya phuthego eno mo lefatsheng le ke tla e le nayang.”
13  Ano ke metsi a Meriba, ka gonne bomorwa Iseraele ba ne ba omana le Jehofa, mo a neng a itshepisiwa mo gare ga bone.
14  Morago ga moo Moshe a roma barongwa kwa kgosing ya Edoma ba tswa kwa Kadeshe a re: “Morwarrago Iseraele o buile jaana, ‘Wena ka bowena o itse mathata otlhe a a re wetseng ka tshoganyetso.
15  Borraarona ba ne ba fologela kwa Egepeto, mme ra nna kwa Egepeto malatsi a le mantsi; mme Baegepeto ba simolola go re gobatsa ba bo ba gobatsa le borraarona.
16  La bofelo re ne ra lelela kwa go Jehofa mme a utlwa lentswe la rona mme a roma moengele a re ntsha kwa Egepeto; mme bona, re mo Kadeshe, motse o o kwa ntlheng ya karolo ya gago ya naga.
17  Tsweetswee, mma re ralale lefatshe la gago. Ga re kitla re ralala tshimo kgotsa tshimo ya mofine, e bile ga re kitla re nwa metsi a sediba. Re tla gwanta mo tseleng ya kgosi. Ga re kitla re fapogela kafa mojeng kgotsa kafa molemeng, go fitlha re ralala karolo ya gago ya naga.’”
18  Le fa go ntse jalo, Edoma a mo raya a re: “O se ka wa nthalala, e se re kgotsa ka tswa ke tla go go kgatlhantsha ka tšhaka.”
19  Mme bomorwa Iseraele ba mo raya ba re: “Re tla tlhatloga ka tsela e kgolo; mme fa nna le diruiwa tsa me re ka nwa metsi a gago, ke tla ntsha le tlhwatlhwa ya one. Ga ke batle sepe fa e se go ralala ka dinao tsa me.”
20  A nna a re: “O se ka wa ralala.” Foo Edoma a tswa a tla go kopana le ene ka batho ba bantsi thata le ka seatla se se nonofileng.
21  Ka jalo Edoma a gana gore Iseraele a ralale karolo ya gagwe ya naga. Ka gone Iseraele a mo furalela.
22  Mme bomorwa Iseraele, phuthego yotlhe, ya bolola mo Kadeshe ya tla mo Thabeng ya Hore.
23  Foo Jehofa a raya Moshe le Arone mo Thabeng ya Hore fa molelwaneng wa lefatshe la Edoma a re:
24  “Arone o tla phuthelwa kwa bathong ba gagabo, gonne ga a kitla a tsena mo lefatsheng le ke tla le nayang bomorwa Iseraele, mo lefatsheng le lo tsuologetseng taelo ya me mo go lone ka ga metsi a Meriba.
25  Tsaya Arone le Eliasare morwawe mme o ba tlhatlosetse mo Thabeng ya Hore.
26  O apole Arone diaparo tsa gagwe, mme o di apese Eliasare morwawe; Arone o tla phuthwa mme a swele gone.
27  Ka jalo Moshe a dira fela jaaka Jehofa a ne a laetse; mme ba palama Thaba ya Hore fa pele ga matlho a phuthego yotlhe.
28  Foo Moshe a apola Arone diaparo tsa gagwe a di apesa Eliasare morwawe, morago ga moo Arone a swela koo kwa godimo ga thaba. Mme Moshe le Eliasare ba fologa thaba
29  Mme phuthego yotlhe ya bona gore Arone o ne a sule, mme ntlo yotlhe ya Iseraele ya tswelela e lelela Arone malatsi a le masome a mararo.
1  Mme Jehofa a bua le Moshe mo nageng ya Sinai, mo mogopeng wa bokopanelo, mo letsatsing la ntlha la kgwedi ya bobedi mo ngwageng wa bobedi wa go tswa ga bone kwa lefatsheng la Egepeto, a re:
2  “Tsayang palo ya phuthego yotlhe ya bomorwa Iseraele kafa malapeng a bone, kafa ntlong ya borraabone, ka palo ya maina, banna botlhe, tlhogo nngwe le nngwe ya bone,
3  go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng mo Iseraele. Lo ba kwadise kafa mephatong ya bone ya sesole, wena le Arone.
4  “Mme banna bangwe ba tshwanetse ba bo ba na le lona, lotso longwe le longwe monna a le mongwe; mongwe le mongwe wa bone ke tlhogo ya ntlo ya borraagwe.
5  Mme ano ke maina a banna ba ba tla emang le lona: Ba ga Rubene, Elisure morwa Shedeure;
6  ba ga Simeone, Shelumiele morwa Surishadai;
7  ba ga Juda, Nashone morwa Aminadabe;
8  ba ga Isakare, Nethanele morwa Suare;
9  ba ga Sebulone, Eliabe morwa Helone;
10  ba bomorwa Josefa: ba ga Eferaime, Elishama morwa Amihude; ba ga Manase, Gamaliele morwa Pedasure;
11  ba ga Benjamine, Abidane morwa Gideoni;
12  ba ga Dana, Ahiesere morwa Amishadai;
13  ba ga Ashera, Pagiele morwa Okerane;
14  ba ga Gada, Eliasafe morwa Duele;
15  ba ga Nafetali, Ahira morwa Enane.
16  Bano ke ba ba biditsweng ba phuthego, dikgosana tsa ditso tsa borraabone. Ke ditlhogo tsa dikete tsa Iseraele.”
17  Ka jalo Moshe le Arone ba tsaya banna bano ba ba neng ba tlhaotswe ka maina.
18  Mme ba phutha phuthego yotlhe mo letsatsing la ntlha la kgwedi ya bobedi, gore lotso lwa bone lo tlhomamisiwe ka ga malapa a bone mo ntlong ya borraabone, ka palo ya maina, go simolola ka ba ba nang le dingwaga di le masome a mabedi go ya kwa godimo, tlhogo nngwe le nngwe ya bone,
19  fela jaaka Jehofa a ne a laotse Moshe; mme a ba kwadisa mo nageng ya Sinai.
20  Mme bomorwa Rubene, leitibolo la ga Iseraele, matsalo a bone kafa malapeng a bone mo ntlong ya borraabone, a nna kafa palong ya maina, tlhogo nngwe le nngwe ya bone, banna botlhe go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
21  ba ba kwadisitsweng ba bone ba lotso lwa ga Rubene, dikete di le masome a manè le borataro le makgolo a le matlhano.
22  Ba bomorwa Simeone, matsalo a bone kafa malapeng a bone mo ntlong ya borraabone, ba gagwe ba ba kwadisitsweng ka palo ya maina, tlhogo nngwe le nngwe ya bone, banna botlhe go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
23  ba ba kwadisitsweng ba bone ba lotso lwa ga Simeone ba ne ba le dikete di le masome a matlhano le borobongwe le makgolo a le mararo.
24  Ba bomorwa Gada, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
25  ba ba kwadisitsweng ba bone ba lotso lwa ga Gada ba ne ba le dikete di le masome a manè le botlhano makgolo a le marataro le masome a matlhano.
26  Ba bomorwa Juda, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
27  ba ba kwadisitsweng ba bone ba lotso lwa Juda ba ne ba le dikete di le masome a supa le bonè le makgolo a le marataro.
28  Ba bomorwa Isakare, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
29  ba ba kwadisitsweng ba bone ba lotso lwa ga Isakare ba ne ba le dikete di le masome a matlhano le bonè le makgolo a le manè.
30  Ba bomorwa Sebulone, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
31  ba ba kwadisitsweng ba bone ba lotso lwa ga Sebulone ba ne ba le dikete di le masome a matlhano le bosupa le makgolo a le manè.
32  Ba bomorwa Josefa: ba bomorwa Eferaime, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
33  ba ba kwadisitsweng ba bone ba lotso lwa ga Eferaime ba ne ba le dikete di le masome a manè le makgolo a le matlhano.
34  Ba bomorwa Manase, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
35  ba ba kwadisitsweng ba bone ba lotso lwa ga Manase ba ne ba le dikete di le masome a mararo le bobedi le makgolo a mabedi.
36  Ba bomorwa Benjamine, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
37  ba ba kwadisitsweng ba bone ba lotso lwa ga Benjamine ba ne ba le dikete di le masome a mararo le botlhano le makgolo a le manè.
38  Ba bomorwa Dana, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
39  ba ba kwadisitsweng ba bone ba lotso lwa ga Dana ba ne ba le dikete di le masome a marataro le bobedi le makgolo a le supa.
40  Ba bomorwa Ashera, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
41  ba ba kwadisitsweng ba bone ba lotso lwa ga Ashera ba ne ba le dikete di le masome a manè le bongwe le makgolo a le matlhano.
42  Ba bomorwa Nafetali, matsalo a bone kafa malapeng a bone mo ntlong ya borraabone ka palo ya maina go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng,
43  ba ba kwadisitsweng ba bone ba lotso lwa ga Nafetali ba ne ba le dikete di le masome a matlhano le boraro le makgolo a le manè.
44  Bano ke ba ba kwadisitsweng, ba Moshe a neng a ba kwadisa, mmogo le Arone le dikgosana tsa Iseraele, banna ba le lesome le bobedi. Mongwe le mongwe wa bone o ne a emela ntlo ya borraagwe.
45  Mme botlhe ba ba kwadisitsweng ba bomorwa Iseraele kafa ntlong ya borraabone go simolola ka ba ba nang le dingwaga di le masome a mabedi go ya kwa godimo, mongwe le mongwe yo o yang bosoleng mo Iseraele, ba ne ba nna,
46  ee, botlhe ba ba kwadisitsweng ba ne ba nna dikete di le makgolo a le marataro le boraro le makgolo a le matlhano le masome a matlhano.
47  Le fa go ntse jalo, Balefi kafa lotsong lwa borraabone ba ne ba se ka ba kwadisiwa mo gare ga bone.
48  Ka jalo Jehofa a bua le Moshe a re:
49  “Lotso lo o se kitlang o lo kwadisa ke lwa ga Lefi fela, le palo ya bone o se ka wa e tsenya mo go bomorwa Iseraele.
50  Mme o tlhome Balefi gore ba okamele motlaagana wa Tshupo le dilwana tsotlhe tsa one le sengwe le sengwe sa one. Bone ka bobone ba tla sikara motlaagana le dilwana tsotlhe tsa one, mme ba tla direla mo go one; mme ba thibelele go dikologa motlaagana.
51  Le fa e le leng fela fa motlaagana o bolola, Balefi ba o rutlolole; mme fa motlaagana o thibelela, Balefi ba o tlhome; mme motswakwa ope fela yo o atamelang a bolawe.
52  “Mongwe le mongwe wa bomorwa Iseraele a thibelele kafa bothibelelong jwa gagwe, le motho mongwe le mongwe fa lekgamung la gagwe la ditso tse tharo ka masomo a bone.
53  Mme Balefi ba thibelele go dikologa motlaagana wa Tshupo, gore kgalefo epe e se ka ya tsogela phuthego ya bomorwa Iseraele; mme Balefi ba dire tirelo e e tshwanelang motlaagana wa Tshupo.”
54  Bomorwa Iseraele ba dira kafa go sotlhe se Jehofa a neng a se laetse Moshe. Ba dira fela jalo.
2  Jaanong Jehofa a bua le Moshe le Arone a re:
2  “Bomorwa Iseraele ba thibelele, motho mongwe le mongwe fa lekgamung la gagwe la ditso tse tharo, fa matshwaong a ntlo ya borraabone. Ba thibelele go dikologa fa pele ga mogope wa bokopanelo.
3  “Mme ba ba thibelelang ntlheng ya botlhaba go ela kwa botlhabatsatsi e tla nna lekgamu la ditso tse tharo la bothibelelo jwa ga Juda ka masomo a bone, mme kgosana ya bomorwa Juda ke Nashone morwa Aminadabe.
4  Mme lesomo la gagwe la ba ba kwadisitsweng ba lone ba dikete di le masome a supa le bonè le makgolo a le marataro.
5  Mme ba ba thibelelang fa thoko ga gagwe e tla nna lotso lwa ga Isakare, mme kgosana ya bomorwa Isakare ke Nethanele morwa Suare.
6  Lesomo la gagwe le ba gagwe ba ba kwadisitsweng ba dikete di le masome a matlhano le bonè le makgolo a le manè.
7  Le lotso lwa ga Sebulone; mme kgosana ya bomorwa Sebulone ke Eliabe morwa Helone.
8  Lesomo la gagwe le ba ba kwadisitsweng ba gagwe ba dikete di le masome a matlhano le bosupa le makgolo a le manè.
9  “Botlhe ba ba kwadisitsweng ba bothibelelo jwa Juda ba dikete di le lekgolo masome a le robedi le borataro le makgolo a le manè mo masomong a bone. E nne ba ntlha go bolola.
10  “Lekgamu la ditso tse tharo la bothibelelo jwa ga Rubene le tla bo le le ntlheng ya borwa ka masomo a lone, mme kgosana ya bomorwa Rubene ke Elisure morwa Shedeure.
11  Lesomo la gagwe le ba ba kwadisitsweng ba gagwe ke ba le dikete di le masome a manè le borataro le makgolo a le matlhano.
12  Mme ba ba thibelelang fa thoko ga gagwe e tla nna lotso lwa ga Simeone, mme kgosana ya bomorwa Simeone ke Shelumiele morwa Surishadai.
13  Lesomo la gagwe le ba ba kwadisitsweng ba bone ba dikete di le masome a matlhano le borobongwe le makgolo a le mararo.
14  Le lotso lwa ga Gada; mme kgosana ya bomorwa Gada ke Eliasafe morwa Reuele.
15  Lesomo la gagwe le ba ba kwadisitsweng ba bone ba dikete di le masome a manè le botlhano le makgolo a le marataro le masome a matlhano.
16  “Botlhe ba ba kwadisitsweng ba bothibelelo jwa ga Rubene ba dikete di le lekgolo le masome a matlhano le bongwe makgolo a le manè le masome a matlhano ka masomo a bone, mme e nne ba bobedi go bolola.
17  “Fa mogope wa bokopanelo o tshwanetse gore o bolole, bothibelelo jwa Balefi bo tla bo bo le fa gare ga mathibelelo. “Tsela e ba tshwanetseng go thibelela ka yone, ba bolole ka yone, mongwe le mongwe kwa lefelong la gagwe, kafa makgamung a bone a ditso tse tharo.
18  “Lekgamu la ditso tse tharo la bothibelelo jwa ga Eferaime ka masomo a lone le tla bo le le ntlheng ya bophirima, mme kgosana ya bomorwa Eferaime ke Elishama morwa Amihude.
19  Lesomo la gagwe le ba ba kwadisitsweng ba bone ba dikete di le masome a le manè le makgolo a le matlhano.
20  Mme fa thoko ga gagwe e tla nna lotso lwa ga Manase, mme kgosana ya bomorwa Manase ke Gamaliele morwa Pedasure.
21  Lesomo la gagwe le ba ba kwadisitsweng ba bone ba dikete di le masome a mararo le bobedi le makgolo a mabedi.
22  Le lotso lwa ga Benjamine; mme kgosana ya bomorwa Benjamine ke Abidane morwa Gideoni.
23  Lesomo la gagwe le ba ba kwadisitsweng ba bone ba dikete di le masome a mararo le botlhano le makgolo a le manè.
24  “Botlhe ba ba kwadisitsweng ba bothibelelo jwa ga Eferaime ba dikete di le lekgolo le borobedi le lekgolo ka masomo a bone, mme e nne ba boraro go bolola.
25  “Lekgamu la ditso tse tharo la bothibelelo jwa ga Dana le tla bo le le ntlheng ya bokone ka masomo a lone, mme kgosana ya bomorwa Dana ke Ahiesere morwa Amishadai.
26  Lesomo la gagwe le ba ba kwadisitsweng ba bone ba dikete di le masome a marataro le bobedi le makgolo a le supa.
27  Mme ba ba thibelelang fa thoko ga gagwe e tla nna lotso lwa ga Ashera, mme kgosana ya bomorwa Ashera ke Pagiele morwa Okerane.
28  Lesomo la gagwe le ba ba kwadisitsweng ba bone ba dikete di le masome a manè le bongwe le makgolo a le matlhano.
29  Le lotso lwa ga Nafetali; mme kgosana ya bomorwa Nafetali ke Ahira morwa Enane.
30  Lesomo la gagwe le ba ba kwadisitsweng ba bone ba dikete di le masome a matlhano le boraro le makgolo a le manè.
31  “Botlhe ba ba kwadisitsweng ba bothibelelo jwa ga Dana ba dikete di le lekgolo masome a matlhano le bosupa le makgolo a le marataro. E nne ba bofelo go bolola—kafa makgamung a bone a ditso tse tharo.”
32  Bano e ne e le ba ba kwadisitsweng ba bomorwa Iseraele kafa ntlong ya borraabone; botlhe ba ba kwadisitsweng ba mathibelelo ka masomo a bone ba ne ba le dikete di le makgolo a le marataro le boraro le makgolo a le matlhano le masome a matlhano.
33  Mme Balefi ba ne ba se ka ba kwadisiwa mo gare ga bomorwa Iseraele, fela jaaka Jehofa a ne a laetse Moshe.
34  Bomorwa Iseraele ba dira kafa go sotlhe se Jehofa a neng a se laetse Moshe. Ke tsela e ba neng ba thibelela ka yone ka makgamu a bone a ditso tse tharo, e bile ke tsela e ba neng ba bolola ka yone, mongwe le mongwe mo malapeng a gagabo malebana le ntlo ya borraagwe.
3  Jaanong tseno e ne e le dikokomana tsa ga Arone le Moshe mo letsatsing le Jehofa a neng a bua le Moshe ka lone mo Thabeng ya Sinai.
2  Mme ano e ne e le maina a bomorwa Arone: leitibolo e bong Nadabe le Abihu, Eliasare le Ithamare.
3  Ano e ne e le maina a bomorwa Arone, baperesiti ba ba tloditsweng ba diatla tsa bone di neng di tsentswe maatla gore ba dire e le baperesiti.
4  Le fa go ntse jalo, Nadabe le Abihu ba ne ba swela fa pele ga ga Jehofa fa ba ne ba isa molelo o o seng kafa molaong fa pele ga ga Jehofa mo nageng ya Sinai; mme ba se ka ba nna le bana bape ba basimane. Mme Eliasare le Ithamare ba tswelela go dira e le baperesiti mmogo le Arone rraabone.
5  Mme Jehofa a bua le Moshe a re:
6  “Atametsa lotso lwa ga Lefi, o ba emise fa pele ga moperesiti Arone, mme ba mo direle.
7  Mme ba boloke boikarabelo jwa bone mo go ene le boikarabelo jwa bone mo phuthegong yotlhe fa pele ga mogope wa bokopanelo ka go dira tirelo ya mo motlaaganeng.
8  Ba tlhokomele dilwana tsotlhe tsa mogope wa bokopanelo, le boikarabelo jwa bomorwa Iseraele ka go dira tirelo ya mo motlaaganeng.
9  O ise Balefi kwa go Arone le bomorwawe. Ke ba ba neilweng, ba a ba neilweng go tswa mo go bomorwa Iseraele.
10  O tlhome Arone le bomorwawe, mme ba tlhokomele boperesiti jwa bone; mme motswakwa ope fela yo o atamelang a bolawe.”
11  Mme Jehofa a tswelela go bua le Moshe a re:
12  “Fa e le nna, bona! ke tsaya Balefi mo go bomorwa Iseraele mo boemong jwa maitibolo otlhe a a bulang sebopelo sa bomorwa Iseraele; mme Balefi e tla nna ba me.
13  Gonne leitibolo lengwe le lengwe ke la me. Mo letsatsing la fa ke ne ke itaya leitibolo lengwe le lengwe kwa lefatsheng la Egepeto ke ne ka iitshepisetsa leitibolo lengwe le lengwe mo Iseraele go simolola ka motho go fitlha ka phologolo. A tshwanetse go nna a me. Ke nna Jehofa.”
14  Jehofa a bua gape le Moshe mo nageng ya Sinai a re:
15  “Kwadisa bomorwa Lefi kafa ntlong ya borraabone ka malapa a bone. O kwadise motho mongwe le mongwe wa monna go simolola ka yo o nang le kgwedi go ya kwa godimo.”
16  Mme Moshe a simolola go ba kwadisa ka taelo ya ga Jehofa, fela jaaka a ne a laetswe.
17  Mme bano e ne ya nna bomorwa Lefi ka maina a bone: Gereshone le Kohathe le Merari.
18  Jaanong ano e ne e le maina a bomorwa Gereshone ka malapa a bone: Libeni le Shimei.
19  Mme bomorwa Kohathe ka malapa a bone e ne e le Amerame le Isehare, Heberone le Usiele.
20  Mme bomorwa Merari ka malapa a bone e ne e le Maheli le Mushi. Ano e ne e le malapa a Balefi kafa ntlong ya borraabone.
21  Mo go a ga Gereshone go ne go na le lelapa la Balibeni le lelapa la Bashimei. Ano e ne e le malapa a Bagereshone.
22  Ba ba kwadisitsweng ba one e ne e le palo ya batho botlhe ba banna go simolola ka ba ba nang le kgwedi go ya kwa godimo. Ba ba kwadisitsweng ba one ba ne ba le dikete di le supa le makgolo a matlhano.
23  Malapa a Bagereshone a ne a le kafa morago ga motlaagana. A ne a thibeletse kafa bophirima.
24  Mme kgosana ya ba ntlo ya ga rre ya Bagereshone e ne e le Eliasafe morwa Laele.
25  Mme boikarabelo jwa bomorwa Gereshone mo mogopeng wa bokopanelo e ne e le motlaagana le mogope, sebipo sa one le sesiro sa kgoro ya mogope wa bokopanelo,
26  le matsela a a lepeletseng a lolwapa le sesiro sa kgoro ya lolwapa se se dikologileng motlaagana le sebeso, le megala ya one ya mogope, tsotlhe tse di amanang le tirelo yotlhe ya one.
27  Mme mo go a ga Kohathe go ne go na le lelapa la Baamerame le lelapa la Baisehare le lelapa la Baheberone le lelapa la Bausiele. Ano e ne e le malapa a Bakohathe.
28  Mo palong ya batho botlhe ba banna go simolola ka ba ba nang le kgwedi go ya kwa godimo go ne go na le ba ba dikete di le robedi le makgolo a le marataro, ba ba tlhokometseng boikarabelo jwa lefelo le le boitshepo.
29  Malapa a bomorwa Kohathe a ne a thibeletse kafa letlhakoreng la motlaagana kafa borwa.
30  Mme kgosana ya ba ntlo ya ga rre ya malapa a Bakohathe e ne e le Elisafane morwa Usiele.
31  Mme boikarabelo jwa bone e ne e le Letlole le tafole le setlhomo sa lobone le dibeso le dilwana tsa lefelo le le boitshepo tse ba neng ba direla ka tsone le sesiro, le tirelo yotlhe ya sone.
32  Mme kgosana ya dikgosana tsa Balefi e ne e le Eliasare morwa moperesiti Arone, yo o neng e le molebedi wa ba ba tlhokomelang boikarabelo jo ba nang le jone mo lefelong le le boitshepo.
33  Mo go a ga Merari go ne go na le lelapa la Bamaheli le lelapa la Bamushi. Ano e ne e le malapa a ga Merari.
34  Mme ba ba kwadisitsweng ba one kafa palong ya batho botlhe ba banna go simolola ka ba ba nang le kgwedi go ya kwa godimo ba ne ba le dikete di le thataro le makgolo a mabedi.
35  Mme kgosana ya ba ntlo ya ga rre ya malapa a ga Merari e ne e le Suriele morwa Abihaile. Ba ne ba thibeletse kafa letlhakoreng la motlaagana ntlheng ya bokone.
36  Bolebedi jo bomorwa Merari ba neng ba bo abetswe e ne e le go okamela dimati tsa motlaagana le mephakalego ya one le dipilara tsa one le metheo ya one e e khuti le dilwana tsotlhe tsa one le tirelo yotlhe ya one,
37  le dipilara tsa lolwapa go dikologa le metheo ya tsone e e khuti le dimapo tsa tsone tsa mogope le megala ya tsone ya mogope.
38  Mme ba ba thibelelang fa pele ga motlaagana ntlheng ya botlhaba, fa pele ga mogope wa bokopanelo ntlheng ya botlhabatsatsi, e ne e le Moshe le Arone le bomorwawe, ba ba tlhokomelang boikarabelo jwa lefelo le le boitshepo, jaaka boikarabelo jwa bomorwa Iseraele. Mme motswakwa ope fela yo o atamelang o ne a bolawa.
39  Botlhe ba ba kwadisitsweng ba Balefi ba Moshe le Arone ba neng ba ba kwadisa ka taelo ya ga Jehofa ka malapa a bone, batho botlhe ba banna go simolola ka ba ba nang le kgwedi go ya kwa godimo, ba ne ba le dikete di le masome a mabedi le bobedi.
40  Foo Jehofa a raya Moshe a re: “Kwadisa maitibolo otlhe a bomorwa Iseraele a e leng batho ba banna go simolola ka ba ba nang le kgwedi go ya kwa godimo, mme o tseye palo ya maina a bone.
41  Mme o ntseele Balefi—ke nna Jehofa—mo boemong jwa maitibolo otlhe mo go bomorwa Iseraele, le diruiwa tsa Balefi mo boemong jwa maitibolo otlhe mo diruiweng tsa bomorwa Iseraele.”
42  Mme Moshe, fela jaaka Jehofa a ne a mo laetse, a kwadisa maitibolo otlhe mo go bomorwa Iseraele.
43  Mme maitibolo otlhe a batho ba banna ka palo ya maina go simolola ka ba ba nang le kgwedi go ya kwa godimo ba bone ba ba kwadisitsweng ba nna dikete di le masome a mabedi le bobedi le makgolo a mabedi le masome a supa le boraro.
44  Jehofa a tswelela go bua le Moshe a re:
45  “Tsaya Balefi mo boemong jwa maitibolo otlhe mo go bomorwa Iseraele, le diruiwa tsa Balefi mo boemong jwa diruiwa tsa bone; mme Balefi e nne ba me. Ke nna Jehofa.
46  Mme jaaka tlhwatlhwa ya thekololo ya ba ba makgolo a mabedi le masome a supa le boraro ba ba tswang mo maitibolong a bomorwa Iseraele, ba ba fetang Balefi,
47  o tseele mongwe le mongwe dishekele di le tlhano. O di tseye mo shekeleng ya lefelo le le boitshepo. Shekele ke digera di le masome a mabedi.
48  Mme o neye Arone le bomorwawe madi e le tlhwatlhwa ya thekololo ya bao ba ba fetang.”
49  Ka jalo Moshe a tsaya madi a tlhwatlhwa ya kgololo mo go ba ba neng ba feta tlhwatlhwa ya thekololo ya Balefi.
50  A tsaya madi mo maitibolong a bomorwa Iseraele, dishekele di le sekete makgolo a le mararo le masome a le marataro le botlhano, ka shekele ya lefelo le le boitshepo.
51  Morago ga moo Moshe a naya Arone le bomorwawe madi a tlhwatlhwa ya thekololo kafa taelong ya ga Jehofa, fela jaaka Jehofa a ne a laetse Moshe.
33  Tseno e ne e le dikgato tsa bomorwa Iseraele ba ba neng ba tswa kwa lefatsheng la Egepeto ka masomosomo a bone ka seatla sa ga Moshe le Arone.
2  Mme Moshe a nna a kwala mafelo a go bolola ka dikgato tsa bone ka taelo ya ga Jehofa; mme tseno e ne e le dikgato tsa bone go tswa lefelong le lengwe la go bolola go ya kwa go le lengwe:
3  Mme ba bolola mo Ramesese mo kgweding ya ntlha, mo letsatsing la bolesome le botlhano la kgwedi ya ntlha. Letsatsi fela morago ga tlolaganyo bomorwa Iseraele ba tswa ka seatla se se tsholetsegileng fa pele ga matlho a Baegepeto botlhe.
4  Mo nakong eno yotlhe Baegepeto ba ne ba fitlha ba Jehofa a neng a ba bolaile mo gare ga bone, ke gore, maitibolo otlhe; e bile Jehofa o ne a atlhotse medimo ya bone.
5  Ka jalo bomorwa Iseraele ba bolola mo Ramesese mme ba thibelela kwa Sukothe.
6  Go tswa foo ba bolola kwa Sukothe mme ba thibelela kwa Ethame, o o fa dintlheng tsa naga.
7  Morago ga moo ba bolola kwa Ethame mme ba boela kwa Pihahirothe, o o lebaganeng le Baale-sefone; mme ba thibelela fa pele ga Migedole.
8  Morago ga moo ba bolola kwa Pihahirothe ba kgabaganya fa gare ga lewatle ba ya kwa nageng mme ba nna ba gwanta loeto lwa malatsi a le mararo mo nageng ya Ethame mme ba thibelela kwa Mara.
9  Go tswa foo ba bolola kwa Mara mme ba tla mo Elime. Jaanong go ne go na le metswedi e le lesome le bobedi ya metsi kwa Elime le ditlhare di le masome a supa tsa mokolane. Ka jalo ba thibelela gone koo.
10  Morago ga moo ba bolola kwa Elime mme ba thibelela fa Lewatleng le Lehibidu.
11  Morago ga moo ba bolola mo Lewatleng le Lehibidu mme ba thibelela mo nageng ya Sine.
12  Morago ga moo ba bolola mo nageng ya Sine mme ba thibelela kwa Dofeka.
13  Moragonyana ba bolola kwa Dofeka mme ba thibelela kwa Alushe.
14  Morago ga moo ba bolola kwa Alushe mme ba thibelela kwa Refidime. Mme go ne go se na metsi koo gore batho ba nwe.
15  Morago ga moo ba bolola kwa Refidime mme ba thibelela mo nageng ya Sinai.
16  Morago ga moo ba bolola mo nageng ya Sinai mme ba thibelela kwa Kiberothe-hataafa.
17  Morago ga moo ba bolola kwa Kiberothe-hataafa mme ba thibelela kwa Haserothe.
18  Morago ga moo ba bolola kwa Haserothe mme ba thibelela kwa Rithema.
19  Morago ga moo ba bolola kwa Rithema mme ba thibelela kwa Rimone-perese.
20  Morago ga moo ba bolola kwa Rimone-perese mme ba thibelela kwa Libena.
21  Moragonyana ba bolola kwa Libena mme ba thibelela kwa Risa.
22  Morago ga moo ba bolola kwa Risa mme ba thibelela kwa Kehelatha.
23  Morago ga moo ba bolola kwa Kehelatha mme ba thibelela kwa Thabeng ya Shefere.
24  Morago ga moo ba bolola kwa Thabeng ya Shefere mme ba thibelela kwa Harada.
25  Morago ga moo ba bolola kwa Harada mme ba thibelela kwa Makhelothe.
26  Morago ga moo ba bolola kwa Makhelothe mme ba thibelela kwa Tahathe.
27  Morago ga moo ba bolola kwa Tahathe mme ba thibelela kwa Tera.
28  Morago ga moo ba bolola kwa Tera mme ba thibelela kwa Mitheka.
29  Moragonyana ba bolola kwa Mitheka mme ba thibelela kwa Hashemona.
30  Morago ga moo ba bolola kwa Hashemona mme ba thibelela kwa Moserothe.
31  Morago ga moo ba bolola kwa Moserothe mme ba thibelela kwa Bene-jaakane.
32  Morago ga moo ba bolola kwa Bene-jaakane mme ba thibelela kwa Horo-hagidegade.
33  Morago ga moo ba bolola kwa Horo-hagidegade mme ba thibelela kwa Jotebatha.
34  Moragonyana ba bolola kwa Jotebatha mme ba thibelela kwa Aberona.
35  Morago ga moo ba bolola kwa Aberona mme ba thibelela kwa Esione-gebere.
36  Morago ga moo ba bolola kwa Esione-gebere mme ba thibelela kwa nageng ya Tsine, ke go re, Kadeshe.
37  Moragonyana ba bolola kwa Kadeshe mme ba thibelela kwa Thabeng ya Hore, mo kgaolong e e leng molelwane wa lefatshe la Edoma.
38  Mme moperesiti Arone a tlhatlogela mo Thabeng ya Hore ka taelo ya ga Jehofa mme a swela gone mo ngwageng wa bomasome a manè wa go tswa ga bomorwa Iseraele kwa lefatsheng la Egepeto, mo kgweding ya botlhano, mo letsatsing la ntlha la kgwedi.
39  Arone o ne a na le dingwaga di le lekgolo le masome a mabedi le boraro fa a ne a swa mo Thabeng ya Hore.
40  Jaanong Mokanana mongwe, e bong kgosi ya Arada, e re ka a ne a nna mo Negebe, mo lefatsheng la Kanana, a utlwa kaga go tla ga bomorwa Iseraele.
41  Fa nako e ntse e tsamaya ba bolola mo Thabeng ya Hore mme ba thibelela kwa Salemona.
42  Morago ga moo ba bolola kwa Salemona mme ba thibelela kwa Punone.
43  Morago ga moo ba bolola kwa Punone mme ba thibelela kwa Obothe.
44  Morago ga moo ba bolola kwa Obothe mme ba thibelela kwa Aye-abarime fa molelwaneng wa Moabe.
45  Moragonyana ba bolola kwa Aime mme ba thibelela kwa Dibone-gade.
46  Morago ga moo ba bolola kwa Dibone-gade mme ba thibelela kwa Alemona-dibelathaime.
47  Morago ga moo ba bolola kwa Alemona-dibelathaime mme ba thibelela kwa dithabeng tsa Abarime fa pele ga Nebo.
48  La bofelo ba bolola kwa dithabeng tsa Abarime mme ba thibelela mo mabaleng a a sekaka a Moabe fa thoko ga Joredane kwa Jeriko.
49  Mme ba tswelela ba thibeletse fa thoko ga Joredane go simolola kwa Bethe-jeshimothe go fitlha kwa Abele-shitime mo mabaleng a a sekaka a Moabe.
50  Mme Jehofa a bua le Moshe mo mabaleng a a sekaka a Moabe fa thoko ga Joredane kwa Jeriko a re:
51  “Bua le bomorwa Iseraele o ba reye o re, ‘Lo kgabaganya Joredane lo tsena mo lefatsheng la Kanana.
52  Mme lo leleke banni botlhe ba lefatshe fa pele ga lona lo bo lo senye ditshwantsho tsotlhe tsa bone tsa maje, gape lo senye ditshwantsho tsotlhe tsa bone tsa tshipi e e thetsweng, lo bo lo nyeletse mafelo otlhe a bone a a kwa godimo a a boitshepo.
53  Mme lo rue lefatshe lo nne mo go lone, ka gonne ruri ke tla lo naya lefatshe gore lo le rue.
54  Mme lo ikgaoganyetse lefatshe ka bola go nna thuo kafa malapeng a lona. Yo o nang le batho ba le bantsi lo mo okeletse boswa, mme wa ba ba seng bantsi lo fokotse boswa jwa gagwe. Koo bola bo tla mo tswelang gone, e tla nna jwa gagwe gone koo. Lo ineye sebata sa naga ka ditso tsa borraalona.
55  “‘Le fa go ntse jalo, fa e le gore ga lo kitla lo leleka banni ba lefatshe fa pele ga lona, foo ba lo ba tlogelang ba bone ba tla nna jaaka ditlhabo mo matlhong a lona le jaaka mmitlwa mo matlhakoreng a lona, mme ba tla lo tshwenya mo lefatsheng le lo tla bong lo nna mo go lone.
56  Mme go tla diragala gore ke lo dire fela jaaka ke ne ke rulagantse go ba dira.’”
12  Jaanong Miriame le Arone ba simolola go bua kgatlhanong le Moshe ka ntlha ya mosadi wa Mokushe yo a neng a mo tsere, ka gonne o ne a tsere mosadi wa Mokushe.
2  Mme ba nna ba re: “A Jehofa o buile ka Moshe a le nosi fela? A ga a bua le ka rona?” Mme Jehofa o ne a reeditse.
3  Mme monna yono Moshe e ne e le motho yo o boikokobetso thata go gaisa batho botlhe ba ba neng ba le mo godimo ga lefatshe.
4  Foo Jehofa a raya Moshe le Arone le Miriame ka tshoganyetso a re: “Tswelang kwa mogopeng wa bokopanelo, ka boraro jwa lona.” Ka jalo ba tswa ka boraro jwa bone.
5  Morago ga moo Jehofa a fologa a le mo pilareng ya leru mme a ema fa kgorong ya mogope mme a bitsa Arone le Miriame. Foo ba tswa boobabedi.
6  Mme a tswelela a re: “Tsweetswee, utlwang mafoko a me. Fa go ne go ka nna le moporofeti wa ga Jehofa mo go lona, ke ne ke tla mo ikitsise mo ponatshegelong. Ke ne ke tla bua le ene mo torong.
7  Ga go a nna jalo ka motlhanka wa me Moshe! O neetswe go tlhokomela ntlo ya me yotlhe.
8  Ke bua le ene molomo le molomo, ka gone ke a mmontsha, e seng ka dithamalakane; mme o bona ponalo ya ga Jehofa. Ke ka ntlha yang, he, fa lo ne lwa se ka lwa boifa go bua kgatlhanong le motlhanka wa me, kgatlhanong le Moshe?”
9  Mme bogale jwa ga Jehofa jwa ba tukela, mme a tsamaya.
10  Mme leru la tswa mo godimo ga mogope, mme bona! Miriame a bo a iteilwe ka lepero a le mosweu jaaka kapoko. Foo Arone a retologela kwa go Miriame, mme bona! o ne a iteilwe ka lepero.
11  Ka yone nako eo Arone a raya Moshe a re: “Tshwarelo morena wa me! Tsweetswee, o se ka wa re balela boleo jo ka jone re dirileng ka boeleele le jo re bo dirileng!
12  Tsweetswee, o se ka wa mo tlogela a nna jaaka mongwe yo o suleng, yo go jegileng sephatlo sa nama ya gagwe ka nako ya fa a ne a tswa mo sebopelong sa ga mmaagwe!”
13  Mme Moshe a simolola go goela kwa go Jehofa a re: “Ao tlhe Modimo, tsweetswee! Mo fodise, tsweetswee!”
14  Foo Jehofa a raya Moshe a re: “Fa rraagwe a ne a ka mo kgwela mathe mo sefatlhegong, a o ne a se kitla a kokobediwa malatsi a le supa? A a tlhaolelwe kwa ntle ga bothibelelo malatsi a le supa, mme morago ga moo a a letlwe go tsena.”
15  Ka gone Miriame a tlhaolelwa kwa ntle ga bothibelelo malatsi a le supa, mme batho ba se ka ba bolola go fitlha Miriame a letlwa go tsena.
16  Morago ga moo batho ba bolola go tswa mo Haserothe mme ba thibelela mo nageng ya Parana.
