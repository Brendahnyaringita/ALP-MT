10  Jalo a bitsa barutwa ba gagwe ba ba lesome le bobedi mme a ba naya taolo godimo ga meya e e seng phepa, gore ba e leleke le gore ba alafe bolwetse jwa mofuta mongwe le mongwe le bokoa jwa mofuta mongwe le mongwe.
2  Maina a baaposetoloi ba ba lesome le bobedi ke ano: Wa ntlha, Simone, yo o bidiwang Petere le Anderea morwarraagwe; le Jakobe morwa Sebede le Johane morwarraagwe;
3  Filipo le Barotholomeo; Thomase le Mathaio wa mokgethisi; Jakobe morwa Alefaeo, le Thadaeo;
4  Simone wa Mokanana, le Judase Isekariota, yo moragonyana a neng a mo oka.
5  Ba ba lesome le bobedi bano Jesu o ne a ba romela, a ba naya ditaelo tseno: “Lo se ka lwa tswa lwa ya go tsena mo tseleng ya ditšhaba, gape lo se ka lwa tsena mo motseng wa Samarea;
6  mme, boemong jwa moo, yang lo sa kgaotse kwa dinkung tse di latlhegileng tsa ntlo ya Iseraele.
7  Fa lo ntse lo tsamaya, lo rere, lo re, ‘Bogosi jwa magodimo bo atametse.’
8  Alafang batho ba ba bobolang, tsosang batho ba ba suleng, ntlafatsang balepero, lelekang madimona. Lo amogetse mahala, nayang mahala.
9  Lo se ka lwa tseela dikgwama tsa lona tsa moitlamo gouta kgotsa selefera kgotsa kgotlho,
10  kgotsa lwa tseela loeto kgetsana ya dijo, kgotsa diaparo tse pedi tsa kafa teng, kgotsa bompaatšhane kgotsa lore; gonne modiri o tshwanelwa ke dijo tsa gagwe.
11  “Mo motseng le fa e le ofe o lo tsenang mo go one kgotsa motsana, batlisisang gore ke mang mo go one yo o tshwanetseng, mme lo nne koo go fitlha lo tsamaya.
12  Fa lo tsena mo ntlong, dumedisang ba ntlo eo;
13  mme fa ntlo eo e tshwanetse, a kagiso e lo e e eleletsang e nne mo go yone; mme fa e sa tshwanela, a kagiso e e tswang mo go lona e boele mo go lona.
14  Gongwe le gongwe fela koo ope a sa lo tsholeng gone kgotsa a sa reetseng mafoko a lona, e re lo tswa mo ntlong eo kgotsa mo motseng oo lo tlhotlhoreng lorole mo dinaong tsa lona.
15  Ammaaruri ke a lo raya, Lefatshe la Sodoma le Gomora le tla itshoka segolo ka Letsatsi la Katlholo go na le motse oo.
16  “Bonang! Ke lo romela jaaka dinku mo gare ga diphiri; jalo itshupeng lo le botlhajana jaaka dinoga mme le fa go ntse jalo lo le ba ba se nang molato jaaka maphoi.
17  Nnang lo itisitse mo bathong; gonne ba tla lo isa kwa dikgotlatshekelong tsa mafelo a lo leng mo go one, e bile ba tla lo kgwathisa mo disinagogeng tsa bone.
18  Ee, lo tla gogelwa fa pele ga balaodi le dikgosi ka ntlha ya me, gore e nne bosupi mo go bone le mo ditšhabeng.
19  Le fa go ntse jalo, fa ba lo isa, lo se ka lwa tlhobaela kaga gore lo tla bua jang kgotsa eng; gonne se lo tla se buang lo tla se newa ka nako eo;
20  gonne ba ba buang ga se lona fela, mme ke moya wa ga Rraalona o o buang ka lona.
21  Mo godimo ga moo, motho o tla isa morwarraagwe kwa losong, le rre a ise ngwana wa gagwe, le bana ba tla tsogologela batsadi mme ba tla dira gore ba bolawe.
22  Mme lo tla nna ba ba tlhoilweng ke batho botlhe ka ntlha ya leina la me; mme yo o itshokileng go ya bokhutlong ke ene yo o tla bolokwang.
23  Fa ba lo bogisa mo motseng o mongwe, tshabelang kwa go o mongwe; gonne ammaaruri ke a lo raya, ga lo na go digela potologo ya metse ya Iseraele ka gope go fitlha Morwa motho a goroga.
24  “Morutwa ga a kwa godimo ga morutisi wa gagwe, le gone motlhanka ga a kwa godimo ga morena wa gagwe.
25  Go lekane gore morutwa a nne jaaka morutisi wa gagwe, le motlhanka jaaka morena wa gagwe. Fa batho ba biditse mong wa ntlo ba re Belesebube, a ba ka se bitse ba ntlo ya gagwe jalo bogolo jang?
26  Jalo lo se ka lwa ba boifa; ka gonne ga go na sepe se se bipilweng se se se kitlang se bipololwa, le se eleng sephiri se se se kitlang se itsiwe.
27  Se ke se lo bolelelang mo lefifing, se bueng mo leseding; le se lo utlwang se sebasebiwa, se rereng kwa godimo ga matlo.
28  Mme lo se ka lwa boifa ba ba bolayang mmele mme ba sa ka ke ba bolaya moya; mme go na le moo boifang yo o ka senyang moya le mmele mo Gehena.
29  A dithaga tse pedi ga di rekisiwe ka ledi la tshipi la tlhwatlhwa e e kwa tlase? Le fa go ntse jalo ga go le fa e le nngwe ya tsone e e tla welang fa fatshe kwantle ga kitso ya ga Rraalona.
30  Mme meriri ya ditlhogo tsa lona e badilwe yotlhe.
31  Jalo se boifeng: lo botlhokwa go feta dithaga tse dintsi.
32  “Mongwe le mongwe, he, yo o ipolelang gore o seoposengwe le nna fa pele ga batho, ruri le nna ke tla ipolela ke le seoposengwe le ene fa pele ga ga Rre yo o kwa magodimong;
33  mme le fa e le mang yo o intatolang fa pele ga batho, ruri le nna ke tla mo itatola fa pele ga ga Rre yo o kwa magodimong.
34  Lo se ka lwa akanya gore ke tlile go tlisa kagiso mo lefatsheng; ke tlile go tlisa, e seng kagiso, mme tšhaka.
35  Gonne ke tlile go baka kgaogano, monna kgatlhanong le rraagwe, le morwadi kgatlhanong le mmaagwe, le mosadi yo mmotlana kgatlhanong le matsalaagwe.
36  Eleruri, baba ba motho e tla nna batho ba ntlo ya gagabo.
37  Yo o ratang rraagwe kgotsa mmaagwe thata go na le nna ga a ntshwanela; le yo o ratang morwawe kgotsa morwadie thata go na le nna ga a ntshwanela.
38  Mme le fa e le mang yo o sa amogeleng kota ya gagwe ya tlhokofatso a ba a ntshala morago ga a ntshwanele.
39  Yo o bonang moya wa gagwe o tla mo latlhegela, mme yo o latlhegelwang ke moya wa gagwe ka ntlha ya me o tla o bona.
40  “Yo o lo amogelang o amogela le nna, mme yo o nkamogelang o amogela le yo o nthometseng.
41  Yo o amogelang moporofeti ka go bo e le moporofeti o tla bona maduo a moporofeti, le yo o amogelang motho yo o siameng ka gonne e le motho yo o siameng o tla bona maduo a motho yo o siameng.
42  Mme le fa e le mang yo o nayang mongwe wa ba bannye bano metsi a a tsididi fela a le mo senwelong gore a nwe ka go bo e le morutwa, ammaaruri ke a lo bolelela, ga a na go latlhegelwa ke maduo a gagwe ka gope.”
4  Foo Jesu a gogelwa ke moya kwa nageng go ya go raelwa ke Diabolo.
2  Fa a sena go itima dijo malatsi a le masome a manè le masigo a le masome a manè, a utlwa a tshwerwe ke tlala.
3  Gape, Moraedi a tla mme a mo raya a re: “Fa e le gore o morwa Modimo, raya maje ano o re a fetoge dinkgwe.”
4  E rile a fetola a re: “Go kwadilwe ga twe, ‘Motho o tshwanetse go tshela, e seng ka senkgwe se le sosi, fa e se ka lefoko lengwe le lengwe le le tswang ka molomo wa ga Jehofa.’”
5  Foo Diabolo a mo tsaya a ya le ene kwa motseng o o boitshepo, a mo emisa mo setlhoeng sa tempele
6  a mo raya a re: “Fa e le gore o morwa Modimo, ipiriganyetse kwa tlase; gonne go kwadilwe ga twe, ‘O tla naya baengele ba gagwe taelo kaga gago, mme ba tla go tshwara ka diatla, gore le fa e le ka nako epe o se ka wa itaaganya lonao lwa gago le leje lepe.’”
7  Jesu a mo raya a re: “Gape go kwadilwe ga twe, ‘O se ka wa leka Jehofa Modimo wa gago.’”
8  Gape Diabolo a mo tsaya a ya le ene kwa thabeng e e kwa godimo ka tsela e e sa tlwaelegang, a mmontsha magosi otlhe a lefatshe le kgalalelo ya one,
9  mme a mo raya a re: “Dilo tseno tsotlhe ke tla di go naya fa o ka wela fa fatshe mme wa nkobamela.”
10  Foo Jesu a mo raya a re: “Tsamaya, Satane! Gonne go kwadilwe ga twe, ‘Jehofa Modimo wa gago ke ene yo o tshwanetseng go mo obamela, e bile ke ene a le esi yo o tshwanetseng go mo direla tirelo e e boitshepo.’”
11  Foo Diabolo a mo tlogela, mme, bona! baengele ba tla mme ba simolola go mo direla.
12  Jaanong e rile a utlwa gore Johane o ne a tshwerwe, a tswa a ya kwa Galalea.
13  Gape, fa a sena go tloga kwa Nasaretha, a tla mme a aga mo Kaperenama go bapa le lewatle mo dikgaolong tsa Sebulone le Nafetali,
14  gore go tle go diragadiwe se se neng sa buiwa ka Isaia moporofeti, a re:
15  “Wena lefatshe la Sebulone le lefatshe la Nafetali, go bapa le tsela ya lewatle, kwa moseja ga Joredane, Galalea wa ditšhaba!
16  batho ba ba ntseng mo lefifing ba ne ba bona lesedi le legolo, mme fa e le ka ba ba ntseng mo lefatsheng la moriti wa loso, lesedi le ne la ba tlhabela.”
17  Go tloga ka nako eo go ya pele Jesu a simolola go rera a re: “Ikwatlhayeng, gonne bogosi jwa magodimo bo atametse.”
18  Ya re a tsamaya go bapa le lewatle la Galalea a bona bana ba motho ba babedi, Simone yo o bidiwang Petere le Anderea morwarraagwe, ba digela letlowa la go tshwara ditlhapi kwa tlase mo lewatleng, gonne e ne e le batshwara ditlhapi.
19  A ba raya a re: “Ntshalang morago, mme ke tla lo dira batshwari ba batho.”
20  Ba tlogela matlowa ka yone nako eo, ba mo sala morago.
21  Ya re a tswelela gape a tswa koo a bona ba bangwe ba babedi ba e neng e le bana ba motho, Jakobe morwa Sebede le Johane morwarraagwe, ba le mo mokorong le Sebede rraabone, ba rokaganya matlowa a bone, mme a ba bitsa.
22  Ba tlogela mokoro le rraabone ka yone nako eo, ba mo sala morago.
23  Go tswa foo a tsamayatsamaya mo Galalea yotlhe, a ruta mo disinagogeng tsa bone a rera dikgang tse di molemo tsa bogosi e bile a alafa bolwetse jwa mofuta mongwe le mongwe le bokoa jwa mofuta mongwe le mongwe mo bathong.
24  Mme pego kaga gagwe ya tswela kwa Siria yotlhe; mme ba mo tlisetsa botlhe ba ba mo seemong se se maswe, ba ba neng ba tshwenngwa ke malwetse a a farologaneng le ditlhokofatso, batho ba ba laolwang ke madimona le ba ba nang le bolwetse jwa go karalala le ba ba suleng ditokololo, mme a ba alafa.
25  Ka gone boidiidi jo bogolo jwa mo sala morago go tswa kwa Galalea le Dekapolise le Jerusalema le Judea le go tswa kwa moseja ga Joredane.
26  Jaanong e rile Jesu a sena go fetsa mafoko ano otlhe, a raya barutwa ba gagwe a re:
2  “Lo a itse gore malatsi a le mabedi go tloga jaanong ke tlolaganyo, mme Morwa motho o tla neelwa gore a bapolwe.”
3  Foo baperesiti ba bagolo le banna ba bagolwane ba batho ba phuthega mmogo mo lolwapeng lwa moperesiti yo mogolo yo o neng a bidiwa Kaiafase,
4  mme ba gakololana mmogo gore ba tshware Jesu ka maano a boferefere mme ba mmolaye.
5  Le fa go ntse jalo, ba nna ba re: “E seng kwa moletlong, gore go se ka ga tsoga pheretlhego epe mo bathong.”
6  E rile go direga gore Jesu a bo a le kwa Bethani mo ntlong ya ga Simone wa molepero,
7  mosadi mongwe yo o neng a tshotse kurwana ya alabasetere ya leokwane le le nkgang monate le le jang madi a mantsi a mo atamela, mme a le tshela mo tlhogong ya gagwe fa a ne a ntse ka go sekama fa tafoleng.
8  Ya re barutwa ba bona seno ba galefa ba re: “Ke ka ntlha yang fa go dirwa tshenyo e e kana kana?
9  Gonne seno se ka bo se rekisitswe ka madi a le mantsi mme a newa batho ba ba humanegileng.”
10  E re ka Jesu a lemoga seno, a ba raya a re: “Ke ka ntlha yang fa lo leka go tshwenya mosadi yono? Gonne o ntiretse tiro e e molemo.
11  Gonne lona lo na le bahumanegi ka metlha, mme ga lo na lo nna le nna ka metlha.
12  Gonne fa mosadi yono a tshela leokwane le le nkgang monate leno mo mmeleng wa me, o ne a dira seno go mpaakanyetsa phitlho.
13  Ammaaruri ke a lo raya, Gongwe le gongwe fela kwa dikgang tse di molemo di rerwang gone mo lefatsheng lotlhe, se mosadi yono a se dirileng le sone se tla bolelwa e le go mo gopola.”
14  Foo mongwe wa ba ba lesome le bobedi, yo o bidiwang Judase Isekariota, a ya kwa baperesiting ba bagolo
15  mme a re: “Lo tla nnaya eng gore ke mo okele mo go lona?” Ba mo tlhomamisetsa dipapetlana tsa selefera di le masome a mararo.
16  Jalo go tloga ka nako eo go ya pele a nna a batla sebaka se se molemo sa go mo oka.
17  Mo letsatsing la ntlha la dikuku tse di sa bedisiwang barutwa ba tla kwa go Jesu, ba re: “O batla re baakanye kae gore o jele tlolaganyo gone?”
18  A re: “Tsenang mo motseng kwa go Mokètè mme lo mo reye lo re, Moruti a re, ‘Nako ya me e e tlhomilweng e gaufi; ke tla ketekela tlolaganyo le barutwa ba me kwa legaeng la gago.’”
19  Mme barutwa ba dira jaaka Jesu a ne a ba laetse, ba baakanya dilo ba di baakanyetsa tlolaganyo.
20  Jaanong, e rile go sena go nna maitseboa, a bo a ntse ka go sekama fa tafoleng le barutwa ba ba lesome le bobedi.
21  Ya re ba ntse baa ja, a re: “Ammaaruri ke a lo raya, Mongwe wa lona o tla nkoka.”
22  Ka ba ne ba hutsafaditswe fela thata ke seno, ba simolola mongwe le mongwe go mo raya ba re: “Morena, ga se nna, ga ke re?”
23  Fa a fetola a re: “Yo o inang seatla sa gagwe le nna mo mogopong ke ene yo o tla nkokang.
24  Ke boammaaruri, Morwa motho o a tsamaya, fela jaaka go kwadilwe ka ga gagwe, mme a bo go latlhega monna yoo yo Morwa motho a okwang ke ene! Go ka bo go nnile molemo fa monna yoo a ka bo a se kile a tsalwa.”
25  Fa Judase yo o neng a tloga a mo oka, a fetola, a re: “Ga se nna, ga ke re, Rabi?” A mo raya a re: “Wena ka bowena o go buile.”
26  Ya re ba ntse ba tsweletse baa ja, Jesu a tsaya senkgwe mme, morago ga go rapela, a se ngathoganya mme, ya re a se naya barutwa ba gagwe, a re: “Tsayang, jang. Seno se kaya mmele wa me.”
27  Gape, a tsaya senwelo mme, ya re a sena go leboga, a se ba naya, a re: “Nwang mo go sone, lotlhe;
28  gonne seno se kaya ‘madi a kgolagano’ a me, a a tla tshololelwang ba le bantsi gore ba itshwarelwe maleo.
29  Mme ke a lo bolelela, Go tloga jaanong ga ke na go nwa sepe sa kungwa eno ya mofine ka gope go fitlha ka letsatsi leo fa ke e nwa e le ntšha le lona mo bogosing jwa ga Rre.”
30  La bofelo, fa ba sena go opela dipako, ba tswa ba ya kwa Thabeng ya Lotlhware.
31  Foo Jesu a ba raya a re: “Lona lotlhe lo tla kgotšwa ka ga me mo bosigong jono, gonne go kwadilwe ga twe, ‘Ke tla itaya modisa, mme dinku tsa letsomane di tla falala.’
32  Mme fa ke sena go tsosiwa, ke tla lo eta pele ke ya Galalea.”
33  Mme Petere, fa a araba, a mo raya a re: “Le mororo ba bangwe botlhe ba kgotšwa ka ga gago, nna ga nkitla ke kgotšwa!”
34  Jesu a mo raya a re: “Ammaaruri ke a go raya, Mo bosigong jono, pele ga mokoko o lela, o tla intatola makgetlo a le mararo.”
35  Petere a mo raya a re: “Le e leng fa nka tshwanela go swa le wena, ga ke na go go itatola ka gope.” Barutwa ba bangwe botlhe le bone ba bua fela jalo.
36  Go tswa foo Jesu a tla le bone kwa lefelong le le bidiwang Gethesemane, mme a raya barutwa a re: “Nnang fa fatshe fano fa nna ke ya fale go ya go rapela.”
37  Mme ya re a tsaya Petere le bomorwa Sebede ba babedi, a simolola go hutsafala le go tshwenyega mo go botlhoko.
38  Foo a ba raya a re: “Moya wa me o hutsafetse thata, le eleng go ya losong. Nnang fano mme lo nne lo disitse le nna.”
39  Mme ya re a tsamaela kwa pele sekgalanyana, a wa ka sefatlhego, a rapela a re: “Rra, fa go kgonega, a senwelo seno se mphete. Le fa go ntse jalo, e seng jaaka go rata nna, mme jaaka go rata wena.”
40  Mme a tla kwa barutweng a ba fitlhela ba robetse, a raya Petere a re: “A lo ne lo ka se lebelele le nna le fa e le ka ura e le nngwe fela?
41  Nnang lo disitse mme lo rapele lo sa kgaotse, gore lo tle lo se ka lwa tsena mo thaelong. Gone, moya o tlhaga, mme nama yone e bokoa.”
42  Gape, lekgetlo la bobedi, a tswa mme a rapela, a re: “Rra, fa go sa kgonege gore seno se fete kwantle ga gore ke se nwe, a thato ya gago e diragale.”
43  Mme a tla gape a ba fitlhela ba robetse, gonne matlho a bone a ne a le boima.
44  Jalo ya re a ba tlogela, a tswa gape mme a rapela lekgetlo la boraro, a bua gape one mafoko a a tshwanang.
45  Go tswa foo a tla kwa barutweng mme a ba raya a re: “Mo nakong e e tshwanang le eno lo robetse e bile lo ikhuditse! Bonang! Ura e atametse ya gore Morwa motho a okelwe mo diatleng tsa baleofi.
46  Nanogang, a re tsamayeng. Bonang! Yo o nkokang o atametse.”
47  Mme ya re a sa ntse a bua, bona! Judase, mongwe wa ba ba lesome le bobedi, a tla a na le boidiidi jo bogolo ka ditšhaka le melamu ba tswa kwa baperesiting ba bagolo le banna ba bagolwane ba batho.
48  Jaanong yo o mo okang o ne a ba neile sesupo, a re: “Le fa e le mang yo ke mo atlang, ke ene; lo mo tshware.”
49  Mme a ya ka tlhamalalo kwa go Jesu a re: “Dumela, Rabi!” mme a mo atla ka bonolo tota.
50  Mme Jesu a mo raya a re: “Mogaetsho, o fano ka boikaelelo bofe?” Foo ba tla mme ba tsenya Jesu diatla ba mo tshwara.
51  Mme, bona! mongwe wa ba ba nang le Jesu a ntsha seatla sa gagwe a somola tšhaka ya gagwe a ba a itaya motlhanka wa moperesiti yo mogolo mme a kgaola tsebe ya gagwe.
52  Foo Jesu a mo raya a re: “Busetsa tšhaka ya gago mo lefelong la yone, gonne botlhe ba ba tsayang tšhaka ba tla nyelela ka tšhaka.
53  Kgotsa a o akanya gore ga ke ka ke ka ikuela kwa go Rre gore a nneye mo go yone nako eno mephato e feta e le lesome le bobedi ya baengele?
54  Mo kgannyeng eo, Dikwalo di ne di tla diragadiwa jang gore go tshwanetse ga diragala ka tsela eno?”
55  Ka nako eo Jesu a raya boidiidi a re: “A lo tlile ka ditšhaka le melamu jaaka e kete lo tsogologetse senokwane go tla go ntshwara? Ke ne ke tle ke nne mo tempeleng malatsi ka go latelana ke ruta, mme le fa go ntse jalo lo ne lwa se ka lwa ntshwara.
56  Mme seno sotlhe se diragetse gore dikwalo tsa baporofeti di diragadiwe.” Foo barutwa botlhe ba mo tlogela ba tshaba.
57  Ba ba neng ba tshwara Jesu ba mo isa kwa go Kaiafase moperesiti yo mogolo, kwa bakwadi le banna ba bagolwane ba neng ba phuthegetse gone.
58  Mme Petere a nna a mo sala morago a le kgakajana, go ya go fitlha kwa lolwapeng lwa moperesiti yo mogolo, mme, fa a sena go tsena mo teng, o ne a ntse le batlhokomedi ba ntlo go bona gore go tla felela jang.
59  Fa go sa ntse go ntse jalo baperesiti ba bagolo le Sanehederine yotlhe ba ne ba batla bosupi jwa maaka ka Jesu gore ba mmolaye,
60  mme ba ne ba sa bone bope, le mororo basupi ba le bantsi ba maaka ba ne ba tla. Moragonyana ba le babedi ba tla
61  mme ba re: “Monna yono o ne a re, ‘Ke kgona go digela tempele ya Modimo fa fatshe ke bo ke e aga mo malatsing a le mararo.’”
62  Foo moperesiti yo mogolo a ema ka dinao mme a mo raya a re: “A ga o na karabo? Ke eng se bano ba se supang ka wena?”
63  Mme Jesu a didimala fela. Jalo moperesiti yo mogolo a mo raya a re: “Ka Modimo yo o tshelang ke a go ikanisa gore o re bolelele gore a o Keresete Morwa Modimo!”
64  Jesu a mo raya a re: “Wena ka bowena o go buile. Le fa go ntse jalo ke a lo raya, Go tloga jaanong lo tla bona Morwa motho a ntse ka fa seatleng sa moja sa maatla mme a tla ka maru a legodimo.”
65  Go tswa foo moperesiti yo mogolo a gagola diaparo tsa gagwe tsa ka fa ntle, a re: “O tlhapaditse! Re sa ntse re tlhokelang basupi? Bonang! Jaanong lo utlwile tlhapatso.
66  Kgopolo ya lona ke eng?” Ba busa karabo ba re: “O lebanwe ke loso.”
67  Go tswa foo ba kgwela sefatlhego sa gagwe mathe ba bo ba mo itaya ka mabole. Ba bangwe ba mo faphola mo sefatlhegong,
68  ba re: “Re porofetele, Keresete ke wena. Ke mang yo o go iteileng?”
69  Jaanong Petere o ne a ntse kwa ntle mo lolwapeng; mme lelata lengwe la tla fa go ene, la re: “Le wena o ne o na le Jesu wa Mogalalea!”
70  Mme a latola fa pele ga bone botlhe, a re: “Ga ke itse se o buang ka sone.”
71  Fa a sena go tswela kwa ntlwaneng ya kwa kgorong, mosetsana yo mongwe a mo lemoga mme a raya ba ba leng koo a re: “Monna yono o ne a na le Jesu wa Monasaretha.”
72  Mme a latola gape, a ikana a re: “Ga ke itse monna yono!”
73  Morago ga lobakanyana ba ba emaemeng foo ba tla mme ba raya Petere ba re: “Eleruri le wena o mongwe wa bone, gonne, tota e bile, loleme lwa gago lo a go senola.”
74  Foo a simolola go tlhapatsa a ba a ikana a re: “Ga ke itse monna yono!” Mme ka yone nako eo mokoko wa lela.
75  Petere a gakologelwa lefoko le Jesu a neng a le bua, e leng: “Pele ga mokoko o lela, o tla intatola makgetlo a le mararo.” Mme a tswela kwa ntle a lela mo go botlhoko.
11  Jaanong e rile Jesu a sena go naya barutwa ba gagwe ba ba lesome le bobedi ditao, a bolola go tswa koo a ya go ruta le go rera kwa metseng ya bone.
2  Mme Johane, ka a ne a utlwile a le mo kgolegelong kaga ditiro tsa ga Keresete, a romela ka barutwa ba gagwe
3  mme a mo raya a re: “A o Yo O Tlang, kgotsa a re tshwanetse go lebelela o sele?”
4  Fa Jesu a araba a ba raya a re: “Tsenang mo tseleng mme lo begele Johane se lo se utlwang le se lo se bonang:
5  Difofu di bona gape, le ditlhotsa di a tsamayatsamaya, balepero ba a ntlafadiwa le bosusu ba a utlwa, mme baswi ba a tsosiwa, le bahumanegi ba bolelelwa dikgang tse di molemo;
6  mme go itumela yo o sa boneng sepe mo go nna se se dirang gore motho a kgotšwe.”
7  Fa bano ba ne ba le mo tseleng, Jesu a raya boidiidi mabapi le Johane a re: “Ke eng se lo neng lo tswetse kwa nageng go ya go se bona? Lotlhaka lo lo heheutlwang ke phefo?
8  Ke eng, he, se lo neng lo tswetse go ya go se bona? Motho yo o apereng diaparo tse di boleta? Ee, ba ba apereng diaparo tse di boleta ba mo matlong a dikgosi.
9  Mme tota, ke ka ntlha yang fa lo ne lo tswa? Go bona moporofeti? Ee, ke a lo bolelela, yono e bile o gaisa moporofeti thata.
10  Yono ke ene yo go kwadilweng kaga gagwe go twe, ‘Bona! Nna ka bonna ke romela morongwa wa me fa pele ga sefatlhego sa gago, yo o tla baakanyang tsela ya gago kwa pele ga gago!’
11  Ammaaruri ke a lo raya, Mo go ba ba tsetsweng ke basadi ga go ise go tsosiwe yo mogolo go feta Johane Mokolobetsi; mme motho yo mmotlanyana mo bogosing jwa magodimo o mogolo go mo feta.
12  Mme go tswa malatsing a ga Johane Mokolobetsi go fitlha jaanong bogosi jwa magodimo ke mokgele o batho ba gagamalelang kwa go one, mme ba ba gagamalelang pele ba a bo gapa.
13  Gonne botlhe, Baporofeti le Molao, ba ne ba porofeta go fitlha ka Johane;
14  mme fa lo batla go go amogela, Ene ka boene ke ‘Elija yo o laoletsweng go tla.’
15  A yo o nang le ditsebe a reetse.
16  “Ke tla bapisa kokomana eno le mang? E tshwana le bana ba babotlana ba ba ntseng mo marekisetsong ba ba goang dithaka tsa bone,
17  ba re, ‘Re ne ra lo leletsa folutu, mme lo ne lwa se ka lwa bina; re ne ra lela, mme lo ne lwa se ka lwa ititaya ka go hutsafala.’
18  Ka tsela e e tshwanang, Johane o ne a tla a sa je le fa e le go nwa, le fa go ntse jalo batho ba re, ‘O na le ledimona’;
19  Morwa motho ruri o ne a tla a ja e bile a nwa, le fa go ntse jalo batho ba re, ‘Bonang! Monna yo o jang bobe le yo o lemaletseng go nwa beine, tsala ya bakgethisi le baleofi.’ Le fa go ntse jalo, botlhale bo supiwa bo siame ke ditiro tsa jone.”
20  Go tswa foo a simolola go kgoba metse e bontsi jwa ditiro tsa gagwe tsa maatla di neng di diragaletse mo go yone, ka gonne e ne ya se ka ya ikwatlhaya:
21  “A bo go latlhega wena, Korasina! A bo go latlhega wena, Bethesaida! ka gonne fa ditiro tsa maatla tse di neng tsa diragala mo go lona di ka bo di diragetse kwa Ture le Sidona, ba ka bo ba ikwatlhaile bogologolo tala ba le mo letseleng la kgetsi le mo meloreng.
22  Ka gone ke a lo raya, Ture le Sidona ba tla itshoka segolo ka Letsatsi la Katlholo go na le lona.
23  Mme wena, Kaperenama, a gongwe o tla godisediwa kwa legodimong? O tla fologela kwa Hadese; ka gonne fa ditiro tsa maatla tse di neng tsa diragala mo go wena di ne di diragetse kwa Sodoma, e ka bo e le teng go fitlha mo go lone letsatsi leno.
24  Ka gone ke a lo raya, Lefatshe la Sodoma le tla itshoka segolo ka Letsatsi la Katlholo go na le lona.”
25  Ka nako eo Jesu a bua jaana fa a araba: “Ke go baka phatlalatsa, Rara, Morena wa legodimo le lefatshe, ka gonne o fitlhetse ba ba botlhale le ba ba bonokopela dilo tseno mme o di senoletse masea.
26  Ee, Wena Rara, ka gonne go dira jalo e ne ya nna tsela e e amogelwang ke wena.
27  Dilo tsotlhe ke di neilwe ke Rre, mme ga go ope yo o itseng Morwa ka botlalo fa e se Rara, le gone ga go ope yo o itseng Rara ka botlalo fa e se Morwa le ope yo Morwa a ratang go mo mo senolela.
28  Tlang mo go nna, lona lotlhe ba lo dirang ka natla le ba lo imelwang, mme ke tla lo lapolosa.
29  Rwalang jokwe ya me mme lo ithute mo go nna, gonne ke bonolo e bile ke boikokobetso mo pelong, mme lo tla bonela meya ya lona tapologo.
30  Gonne jokwe ya me e bopelonomi le morwalo wa me o motlhofo.”
8  Fa a sena go fologa kwa thabeng boidiidi jo bogolo jwa mo sala morago.
2  Mme, bona! monna yo o nang le lepero a tla mme a obama fa pele ga gagwe, a re: “Morena, fa fela o batla, o ka mphepafatsa.”
3  Ka jalo, ya re a otlolola seatla sa gagwe, a mo ama, a re: “Ke a batla. Phepafadiwa.” Mme ka yone nako eo lepero la gagwe la tlosiwa.
4  Go tswa foo Jesu a mo raya a re: “Tlhokomela gore o se bolelele ope, mme tsamaya, o ye go ipontsha moperesiti, o bo o ise tshupelo ya mpho e Moshe a e laoletseng, ka boikaelelo jwa gore e nne bosupi mo go bone.”
5  E rile a tsena mo Kaperenama, modiredi wa masole a tla kwa go ene, a mo rapela
6  a re: “Rra, motlhanka wa me o laditswe mo ntlong ke go swa ditokololo, o tlhokofadiwa mo go botlhoko.”
7  A mo raya a re: “Fa ke fitlha koo ke tla mo alafa.”
8  Fa modiredi wa masole a araba a re: “Rra, ga ke monna yo o tshwanelwang ke gore wena o tsene kafa tlase ga borulelo jwa me, bua lefoko fela mme motlhanka wa me o tla fola.
9  Gonne le nna ke motho yo o tlhomilweng kafa tlase ga taolo, yo ke nang le masole kafa tlase ga me, mme ke raya leno ke re, ‘Tsena mo tseleng!’ mme le tsena mo tseleng, mme le lengwe ke re, ‘Tla!’ mme le a tla, le motlhanka wa me ke re, ‘Dira seno!’ mme a se dire.”
10  Ya re Jesu a utlwa seo, a gakgamala mme a raya ba ba mo setseng morago a re: “Ke lo bolelela boammaaruri, Ga ke ise ke bone tumelo e kgolo jaana mo go ope mo Iseraele.
11  Mme ke a lo bolelela ka re ba le bantsi go tswa kwa dikarolong tsa botlhaba le kwa dikarolong tsa bophirima ba tla tla mme ba nne ka go sekama fa tafoleng le Aborahame le Isake le Jakobe mo bogosing jwa magodimo;
12  fa bana ba bogosi bone ba tla latlhelwa kwa lefifing kwa ntle. Ke gone koo selelo sa bone le phuranyo ya meno a bone di tla nnang gone.”
13  Foo Jesu a raya modiredi wa masole a re: “Tsamaya. Fela jaaka e ntse e le tumelo ya gago, a go go diragalele jalo.” Mme motlhanka wa monna a fola ka yone nako eo.
14  Mme Jesu, e rile a tla mo ntlong ya ga Petere, a bona mogogwadie a letse fa fatshe a tshwerwe ke letshoroma.
15  Jalo a ama seatla sa gagwe, mme letshoroma la mo tlogela, mme a nanoga a simolola go mo direla.
16  Fa go sena go nna maitseboa, batho ba mo tlisetsa batho ba le bantsi ba ba laolwang ke madimona; mme a leleka meya ka lefoko, a ba a alafa botlhe ba ba neng ba le mo seemong se se maswe;
17  gore go tle go diragadiwe se se neng sa buiwa ka Isaia moporofeti, go twe: “Ene ka boene o ne a tsaya dipobolo tsa rona a ba a rwala malwetse a rona.”
18  E rile Jesu a bona boidiidi go mo dikologa, a ntsha taelo ya gore ba tloge ba ye kwa moseja.
19  Mme mokwadi mongwe a tla mme a mo raya a re: “Moruti, ke tla go sala morago gongwe le gongwe fela kwa o tla tlogang o ya gone.”
20  Mme Jesu a mo raya a re: “Diphokoje di na le mengobo le dinonyane tsa legodimo di na le dintlhaga, mme Morwa motho ga a na gope kwa a ka latsang tlhogo ya gagwe gone.”
21  Foo yo mongwe wa barutwa a mo raya a re: “Morena, ntetla pele ke tsamaye ke ye go fitlha rre.”
22  Jesu a mo raya a re: “Nna o ntshale morago, mme o lese baswi ba fitlhe baswi ba bone.”
23  E rile a palama mokoro, barutwa ba gagwe ba mo sala morago.
24  Jaanong, bona! ga tsoga khuduego e kgolo mo lewatleng, mo mokoro o neng o apesiwa ke makhubu; le fa go ntse jalo, ene o ne a robetse.
25  Mme ba tla ba mo tsosa, ba re: “Morena, re boloke, re tloga re nyelela!”
26  Mme a ba raya a re: “Ke ka ntlha yang lo le boboi, lona ba lo nang le tumelo e potlana?” Go tswa foo, ya re a nanoga, a kgalema diphefo le lewatle, mme ga nna tshisibalo e kgolo.
27  Jalo banna bano ba gakgamala mme ba re: “Ke motho wa mofuta ofe yono, yo le eleng diphefo le lewatle di mo utlwang?”
28  E rile a fitlha kwa moseja, mo nageng ya Bagadara, a kgatlhantshiwa ke banna ba babedi ba ba laolwang ke madimona ba tswa mo mabitleng a kgakologelo, ba le bogale bo sa tlwaelegang, mo go neng go se na ope yo o nang le bopelokgale jwa go feta ka tsela eo.
29  Mme, bona! ba goa thata, ba re: “Re dirang ka wena, Morwa Modimo? A o tlile fano go tla go re tlhokofatsa pele ga nako e e tlhomilweng?”
30  Mme sekgala se seleele go tswa mo go bone go ne go na le serapa sa dikolobe tse dintsi di fula.
31  Jalo madimona a simolola go mo rapela, a re: “Fa o re leleka, re romele mo serapeng sa dikolobe.”
32  Jalo a a raya a re: “Tsamayang!” A tswa mme a ya mo dikolobeng; mme, bona! serapa sotlhe sa thelesegela ka lepawa sa wela mo lewatleng, sa swela mo metsing.
33  Mme badisa ba tshaba mme, ya re ba tsena mo motseng, ba bega sengwe le sengwe, go akaretsa le tiragalo ya banna ba ba laolwang ke madimona.
34  Mme, bona! motse otlhe wa phuthega go kgatlhantsha Jesu; mme fa ba sena go mmona, ba mo emelela ka tlhoafalo gore a tswe mo dikgaolong tsa bone.
16  Fano Bafarasai le Basadukae ba mo atamela, gore ba mo raele, ba mo kopa gore a ba bontshe sesupo se se tswang legodimong.
2  Fa a fetola a ba raya a re: “[[Lo tlwaetse gore fa go nna maabanyane lo bo lo re, ‘Go tla nna bosa jo bontle, gonne loapi lo bohibidu jwa molelo’;
3  mme mo mosong, ‘Gompieno bosa bo tla nna tsiditsana, go le pula, gonne loapi lo bohibidu jwa molelo, mme lo lebega lo le letobo.’ Lo itse go phutholola ponalo ya loapi, mme ditshupo tsa metlha ga lo kgone go di phutholola.]]
4  Kokomana e e boikepo le e e akafalang e nna e batla sesupo, mme ga go na sesupo se e tla se newang fa e se sesupo sa ga Jona.” Foo a tsamaya, a ba tlogela kwa morago.
5  Jaanong barutwa ba kgabaganyetsa ka kwa moseja mme ba lebala go tsamaya ba tshotse dinkgwe.
6  Jesu a ba raya a re: “Nnang lo butse matlho a lona lo bo lo dise sebediso sa Bafarasai le Basadukae.”
7  Jalo ba simolola go akanya mo gare ga bone, ba re: “Ga re a ka ra tla ka dinkgwe dipe.”
8  E re ka Jesu a itse seno, a re: “Ke ka ntlha yang fa lo akanya jalo mo gare ga lona, ka gonne lo se na dinkgwe dipe, lona ba lo nang le tumelo e nnye?
9  A ga lo ise lo bone ntlha, kgotsa a ga lo gakologelwe dinkgwe tse tlhano mo kgannyeng ya ba le dikete di le tlhano le gore lo ne lwa tsaya diroto di le kae?
10  Kgotsa dinkgwe di le supa mo kgannyeng ya ba le dikete di le nnè le gore lo ne lwa tsaya diroto tsa mofago di le kae?
11  Go tla jang gore lo bo lo sa lemoge gore ke ne ke sa bue le lona ka dinkgwe? Mme disang sebediso sa Bafarasai le Basadukae.”
12  Foo ba tlhaloganya gore o ne a re ba dise, e seng sebediso sa dinkgwe, mme thuto ya Bafarasai le Basadukae.
13  Jaanong e rile Jesu a sena go tla mo dikarolong tsa Kaesarea Filipi, a botsa barutwa ba gagwe a re: “Batho ba re Morwa motho ke mang?”
14  Ba re: “Bangwe ba re ke Johane Mokolobetsi, ba bangwe ba re Elija, gape ba bangwe ba re Jeremia kgotsa mongwe wa baporofeti.”
15  A ba raya a re: “Mme, lona lwa re ke mang?”
16  Fa Simone Petere a araba a re: “O Keresete, Morwa Modimo yo o tshedileng.”
17  Fa Jesu a arabela a mo raya a re: “Go itumela wena, Simone morwa Jona, ka gonne ga o a go senolelwa ke nama le madi, mme o go senoletswe ke Rre yo o kwa magodimong.
18  Gape, ke go raya ke re, O Petere, mme mo lefikeng leno ke tla aga phuthego ya me, mme dikgoro tsa Hadese ga di na go e fekeetsa.
19  Ruri ke tla go naya dilotlolo tsa bogosi jwa magodimo, mme le fa e le eng se o ka se bofang mo lefatsheng e tla nna selo se se bofilweng kwa magodimong, mme le fa e le eng se o ka se bofololang mo lefatsheng e tla nna selo se se bofolotsweng kwa magodimong.”
20  Go tswa foo a laela barutwa ba gagwe a gagamaditse gore ba se ka ba bolelela ope gore ke Keresete.
21  Go tswa ka nako eo go ya pele Jesu Keresete a simolola go bontsha barutwa ba gagwe gore o tshwanetse go ya Jerusalema mme a boge dilo di le dintsi go tswa mo banneng ba bagolwane le baperesiti ba bagolo le bakwadi, a ba a bolawe, mme a tsosiwe mo letsatsing la boraro.
22  Foo Petere a mo tseela kwa thoko mme a simolola go mo kgalema, a re: “Ikutlwele botlhoko, Morena; ga o na go nna le phelelo eno ka gope.”
23  Mme, ya re a hulara, a raya Petere a re: “Mpota kafa morago, Satane! O sekgopi mo go nna, ka gonne ga o akanye dikakanyo tsa Modimo, mme tsa batho.”
24  Go tswa foo Jesu a raya barutwa ba gagwe a re: “Fa mongwe a batla go ntshala morago, a a iitatole mme a tseye kota ya gagwe ya tlhokofatso mme a ntshale morago a sa kgaotse.
25  Gonne le fa e le mang yo o batlang go boloka moya wa gagwe o tla mo latlhegela; mme le fa e le mang yo o latlhegelwang ke moya wa gagwe ka ntlha ya me o tla o bona.
26  Gonne motho o tla solegelwa molemo ke eng fa a ka gapa lefatshe lotlhe mme a latlha moya wa gagwe? kgotsa ke eng se motho o ka se ntshang a se ananya ka moya wa gagwe?
27  Gonne Morwa motho o laoletswe go tla ka kgalalelo ya ga Rraagwe a na le baengele ba gagwe, mme go tswa foo o tla lefetsa mongwe le mongwe go ya ka boitshwaro jwa gagwe.
28  Ammaaruri ke a lo raya ka re go na le bangwe ba bao ba emeng fano ba ba se kitlang ba utlwa loso ka gope go fitlha ba bona Morwa motho pele a tla a le mo bogosing jwa gagwe.”
18  Mo nakong eo barutwa ba atamela Jesu ba re: “Ke mang tota yo mogolo thata mo bogosing jwa magodimo?”
2  Jalo, ya re a biletsa ngwana yo mmotlana kwa go ene, a mo tlhoma fa gare ga bone
3  a re: “Ammaaruri ke a lo raya, Fa lo sa sokologe lo bo lo nna jaaka bana ba babotlana, ga lo na go tsena mo bogosing jwa magodimo ka gope.
4  Jalo, le fa e le mang yo o tla ikokobetsang jaaka ngwana yo mmotlana yono ke ene yo mogolo thata mo bogosing jwa magodimo;
5  mme le fa e le mang yo o amogelang ngwana yo mmotlana yo o ntseng jalo mo motheong wa leina la me o amogela le nna.
6  Mme le fa e le mang yo o kgopisang mongwe wa ba bannye bano ba ba dumelang mo go nna, go molemo segolo gore a gokelelwe lelwala mo molaleng wa gagwe le le tshwanang le leo le pitikololwang ke esele mme a nwediwe mo lewatleng le le atlhameng, le le bulegileng.
7  “A bo go latlhega lefatshe ka ntlha ya dikgopi! Ee, ke tshwanelo gore dikgopi di tle, mme a bo go latlhega motho yo sekgopi se tlang ka ene!
8  Jaanong, fa seatla sa gago kgotsa lonao lwa gago lo dira gore o kgotšwe, lo kgaole mme o le latlhele kgakala le wena; go molemo segolo gore o tsene mo botshelong o golafetse kgotsa o tlhotsa go na le gore o latlhelwe mo molelong wa bosakhutleng o na le diatla tsoopedi kgotsa dinao tsoopedi.
9  Gape, fa leitlho la gago le dira gore o kgotšwe, le gonye mme o le latlhele kgakala le wena; go molemo segolo gore o tsene mo botshelong o le moitlho go na le gore o latlhelwe mo Gehena e e tukang o na le matlho a mabedi.
10  Tlhokomelang gore lo se ka lwa nyatsa mongwe wa ba bannye bano; gonne ke a lo bolelela ka re baengele ba bone kwa legodimong ba bona sefatlhego sa ga Rre yo o kwa legodimong ka metlha.
11  ——
12  “Lo akanyang? Fa motho mongwe a ka nna le dinku di le lekgolo mme e le nngwe ya tsone e timela, a ga a na go tlogela tse di masome a robongwe le borobongwe mo dithabeng a ba a bolola a ya go batla e e timetseng?
13  Mme fa go diragala gore a e bone, eleruri ke a lo bolelela, o ipelela yone thata go na le tse di masome a robongwe le borobongwe tse di sa timelang.
14  Ka tsela e e tshwanang ga se selo se se eletsegang mo go Rre yo o kwa legodimong gore mongwe wa ba bannye bano a nyelele.
15  “Mo godimo ga moo, fa morwarrago a leofa, tsamaya o ye go baya molato wa gagwe mo pepeneneng fa gare ga gago le ene lo le losi. Fa a go reetsa, o gapile morwarrago.
16  Mme fa a sa reetse, tsaya a le mongwe kgotsa ba le babedi ba bangwe o tsamaye le bone, gore ka molomo wa basupi ba le babedi kgotsa ba le bararo kgang nngwe le nngwe e tle e tlhomamisiwe.
17  Fa a sa ba reetse, bua le phuthego. Fa a sa reetse le yone phuthego, a a nne mo go wena fela jaaka motho wa ditšhaba le jaaka mokgethisi.
18  “Ammaaruri ke a lo raya, Dilo le fa e le dife tse lo ka di bofang mo lefatsheng e tla nna dilo tse di bofilweng kwa legodimong, mme dilo le fa e le dife tse lo ka di bofololang mo lefatsheng e tla nna dilo tse di bofolotsweng kwa legodimong.
19  Gape ammaaruri ke a lo raya, Fa ba babedi ba lona mo lefatsheng ba dumalana kaga sepe fela sa botlhokwa se ba tshwanetseng go se lopa, se tla ba diragalela ka ntlha ya ga Rre yo o kwa legodimong.
20  Gonne koo go nang le ba le babedi kgotsa ba le bararo gone ba phuthegile ka leina la me, ke gone koo mo gare ga bone.”
21  Foo Petere a tla mme a mo raya a re: “Morena, morwarre o tshwanetse go nteofela makgetlo a le kae gore ke mo itshwarele? Go fitlha go makgetlo a le supa?”
22  Jesu a mo raya a re: “Ke a go raya ka re, e seng, Go fitlha go makgetlo a le supa, mme, Go fitlha go makgetlo a le masome a supa le bosupa.
23  “Ke gone ka moo bogosi jwa magodimo bo tshwanang le motho, kgosi, e e neng e batla go baakanya melato le batlhanka ba yone.
24  E rile e simolola go e baakanya, go ne ga tlisiwa monna yo o neng a mo kolota ditalenta di le dikete di le lesome [=didenario di le 60  000  000 ].
25  Mme ka gonne a ne a se na se a ka di duelang ka sone, mong wa gagwe a laela gore ene le mosadi wa gagwe le bana ba gagwe le dilo tsotlhe tse a neng a na le tsone di rekisiwe mme go duelwe.
26  Jalo motlhanka yono a wela fa fatshe mme a simolola go obama fa pele ga gagwe, a re, ‘Nna pelotelele le nna mme ke tla go duela sengwe le sengwe.’
27  Ka a ne a tlhotlheletsega go tlhomoga pelo ka ntlha ya seno, mong wa motlhanka yoo a mo golola mme a phimola molato otlhe wa gagwe.
28  Motlhanka yoo a tswa mme a bona mongwe wa batlhankammogo le ene yo o neng a mo kolota didenario di le lekgolo; mme, a mo phamola, a mo kgama, a re, ‘Duela le fa e le eng se o se kolotang.’
29  Jalo motlhankammogo le ene a wela fa fatshe mme a simolola go mo rapela, a re, ‘Nna pelotelele le nna mme ke tla go duela.’
30  Le fa go ntse jalo, o ne a sa rate, mme a tswa a dira gore a latlhelwe mo kgolegelong go fitlha a duela se a neng a se kolota.
31  Jalo, e rile batlhankammogo le ene ba bona dilo tse di neng di diragetse, ba hutsafala fela thata, mme ba ya ba tlhalosetsa mong wa bone ka phepafalo dilo tsotlhe tse di neng di diragetse.
32  Go tswa foo mong wa gagwe a mmitsa mme a mo raya a re, ‘Motlhanka yo o boikepo ke wena, ke ne ka go phimolela molato ole otlhe, fa o ne o nthapela.
33  A le wena o ne o sa tshwanela go utlwela motlhankammogo le wena botlhoko, jaaka le nna ke ne ka go utlwela botlhoko?’
34  Foo mong wa gagwe, ka a shakgetse thata, a mo naya bagolegi, go fitlha a duela gotlhe mo a neng a go kolota.
35  Rre wa selegodimo o tla dirisana le lona ka mokgwa o o tshwanang fa lo sa itshwarele mongwe le mongwe morwarraagwe go tswa mo dipelong tsa lona.”
17  Malatsi a le marataro moragonyana Jesu a tsaya Petere le Jakobe le Johane morwarraagwe mme a tlhatlogela le bone kwa thabeng e e kwa godimo ba le bosi.
2  Mme a fetolwa ponalo fa pele ga bone, sefatlhego sa gagwe sa phatsima jaaka letsatsi, le diaparo tsa gagwe tsa kafa ntle tsa tsabakela jaaka lesedi.
3  Mme, bona! ga bonala kwa go bone Moshe le Elija, ba tlotla le ene.
4  Foo Petere a raya Jesu a re: “Morena, go molemo go bo re le fano. Fa o eletsa, ke tla tlhoma megope e le meraro fano, o mongwe e le wa gago mme o mongwe e le wa ga Moshe mme o mongwe e le wa ga Elija.”
5  Ya re a sa ntse a bua, bona! leru le le phatsimang la ba okama, mme, bona! lentswe la tswa mo lerung, le re: “Yono ke Morwaake, moratwa, yo ke mo amogetseng; mo reetseng.”
6  Ya re barutwa ba utlwa seno ba wa ka difatlhego mme ba boifa fela thata.
7  Go tswa foo Jesu a atamela, mme, ya re a ba ama, a re: “Nanogang mme lo se boife.”
8  E rile ba tlhatlosa matlho, ba se ka ba bona ope fa e se Jesu ka boene fela.
9  Ya re ba fologa mo thabeng, Jesu a ba laya a re: “Lo se bolelele ope ponatshegelo eno go fitlha Morwa motho a tsosiwa mo baswing.”
10  Le fa go ntse jalo, barutwa ba mo tlhoma potso ba re: “Ke ka ntlha yang, he, bakwadi ba re Elija o tshwanetse go tla pele?”
11  Fa a araba a re: “Elija, eleruri, o etla e bile o tla busetsa dilo tsotlhe.
12  Le fa go ntse jalo, ke a lo raya ka re Elija o setse a tlile mme ba ne ba se ka ba mo lemoga mme ba ne ba mo dira dilo tse ba neng ba batla go di mo dira. Ka tsela eno gape Morwa motho o laoletswe go boga mo diatleng tsa bone.”
13  Foo barutwa ba lemoga gore o ne a bua le bone ka Johane Mokolobetsi.
14  E rile ba tla kwa boidiiding, monna mongwe a mo atamela, a khubama fa pele ga gagwe a re:
15  “Morena, utlwela morwaake botlhoko, ka gonne o na le bolwetse jwa go karalala e bile o a lwala, gonne o wela mo molelong gantsi le mo metsing gantsi;
16  mme ke ne ka mo tlisa mo barutweng ba gago, mme ba ne ba se ka ba kgona go mo alafa.”
17  Fa Jesu a fetola a re: “Lona kokomana e e se nang tumelo le e e sokameng, ke tshwanetse go tswelela le lona ka lobaka lo lo kae? Ke tshwanetse ka lo itshokela ka lobaka lo lo kae? Mo tliseng kwano go nna.”
18  Go tswa foo Jesu a kgalema ledimona, mme la tswa mo go ene; mosimane yono a alafega go tloga ka nako eo.
19  Morago ga moo barutwa ba tla mo go Jesu kwa thoko ba re: “Ke ka ntlha yang fa re ne re sa kgone go le leleka?”
20  A ba raya a re: “Ke ka ntlha ya tumelo ya lona e potlana. Gonne ammaaruri ke a lo raya, Fa lo na le tumelo ya bogolo jwa tlhaka ya mosetara, lo tla raya thaba eno lo re, ‘Fuduga fano o ye fale,’ mme e tla fuduga, ga go na sepe se se tla nnang se sa kgonege mo go lona.”
21  ——
22  E ne e le fa ba ne ba phuthegile mmogo kwa Galalea fa Jesu a ne a ba raya a re: “Morwa motho o laoletswe go okelwa mo diatleng tsa batho,
23  mme ba tla mmolaya, mme ka letsatsi la boraro o tla tsosiwa.” Ka gone ba ne ba hutsafala fela thata.
24  Fa ba sena go goroga kwa Kaperenama banna ba ba phuthang [lekgetho] la diderakema tse pedi ba atamela Petere ba re: “A moruti wa lona ga a duele [lekgetho] la diderakema tse pedi?”
25  A re: “Ee.” Le fa go ntse jalo, e rile a tsena mo ntlong Jesu a mo raka ka go re: “O akanyang, Simone? Dikgosi tsa lefatshe di amogela ditshwanelo kgotsa lekgetho la tlhogo mo go bomang? Mo go bomorwaatsone kgotsa mo go ba e leng batswakwa?”
26  E rile a re: “Mo go ba e leng batswakwa,” Jesu a mo raya a re: “Ruri, he, bomorwaatsone ba gololesegile mo lekgethong.
27  Mme gore re se ka ra ba kgopisa, ya kwa lewatleng, o latlhele sekgoge sa ditlhapi, o bo o tseye tlhapi ya ntlha e e tswang mme, fa o bula molomo wa yone, o tla fitlhela ledi la tshipi la selefera. Le tseye mme o le ba neye e le la me le wena.”
9  Jalo, ya re a palama mokoro, a kgabaganya a ba a tsena mo motseng wa gagabo.
2  Mme, bona! ba ne ba mo tlisetsa monna yo o suleng ditokololo a letse mo bolaong. Fa Jesu a bona tumelo ya bone a raya motho yo o suleng ditokololo a re: “Nna pelokgale, ngwanaka; maleo a gago a itshwaretswe.”
3  Mme, bona! bangwe ba bakwadi ba ithaya ba re: “Motho yono o a tlhapatsa.”
4  Mme Jesu, ka a itse dikakanyo tsa bone, a re: “Ke ka ntlha yang fa lo akanya dilo tse di boikepo mo dipelong tsa lona?
5  Ka sekai, ke eng se se motlhofo segolo, go re, Maleo a gago a itshwaretswe, kgotsa go re, Nanoga o tsamaye?
6  Le fa go ntse jalo, e le gore lo itse gore Morwa motho o na le taolo mo lefatsheng ya go itshwarela maleo—” foo a raya yo o suleng ditokololo a re: “Nanoga, tsaya bolao jwa gago, mme o ye kwa legaeng la gago.”
7  Mme a tswa a ya kwa legaeng la gagwe.
8  Fa boidiidi bo bona seno jwa welwa ke poifo, mme jwa galaletsa Modimo, yo o neileng batho taolo e e ntseng jalo.
9  Morago ga moo, ya re Jesu a feta a tswa koo, a tshogana ka a bona monna mongwe yo o bidiwang Mathaio a ntse fa ofising ya lekgetho, mme a mo raya a re: “Nna molatedi wa me.” Foo a ema mme a mo sala morago.
10  Moragonyana, ya re a ntse ka go sekama fa tafoleng mo ntlong, bona! bakgethisi ba le bantsi le baleofi ba tla mme ba simolola go nna ka go sekama le Jesu le barutwa ba gagwe.
11  E rile Bafarasai ba bona seno ba raya barutwa ba gagwe ba re: “Ke ka ntlha yang fa moruti wa lona aa ja le bakgethisi le baleofi?”
12  Ya re a ba utlwa, a re: “Batho ba ba tsogileng sentle ga ba tlhoke ngaka, mme ba ba bobolang ba a e tlhoka.
13  Tsamayang, mme lo ithute gore seno se rayang, ‘Ke batla kutlwelobotlhoko, e seng setlhabelo.’ Gonne ke tletse go bitsa, e seng batho ba ba siameng, fa e se baleofi.”
14  Foo barutwa ba ga Johane ba tla kwa go ene ba mmotsa ba re: “Ke ka ntlha yang fa rona le Bafarasai re tlwaetse go itima dijo mme barutwa ba gago bone ba sa itime dijo?”
15  Foo Jesu a ba raya a re: “Ditsala tsa monyadi ga di na lebaka la go hutsafala fa fela monyadi a sa ntse a na le tsone, ga ke re? Mme malatsi a tla tla a monyadi o tla tlosiwang mo go tsone, mme ke gone di tla itimang dijo.
16  Ga go na ope yo o rokelelang sebata sa letsela le le sa gonegang mo seaparong sa kafa ntle se segologolo; gonne nonofo ya sone e e tletseng e ne e tla gagola seaparo sa kafa ntle mme fa go gagogileng teng go ne go tla nna maswe le go feta.
17  Le gone batho ga ba tshele beine e ntšha mo mehalong ya beine e megologolo; mme fa ba ka dira jalo, foo mehalo ya beine e a phanyega mme beine e bo e tshologa le mehalo ya beine e senyege. Mme batho ba tshela beine e ntšha mo mehalong e mesha ya beine, mme dilo tseo ka bobedi di a bolokiwa.”
18  Ya re a ntse a ba bolelela dilo tseno, bona! mmusi mongwe yo o neng a atametse a simolola go obama fa pele ga gagwe, a re: “Mo nakong eno morwadiake o tshwanetse a bo a sule; mme tla o mmeye seatla mme o tla tshela.”
19  Mme Jesu, ya re a nanoga, a mo sala morago; le barutwa ba gagwe ba dira jalo.
20  Mme, bona! mosadi mongwe yo o nang le dingwaga di le lesome le bobedi a ntse a tshwenngwa ke kelelo ya madi a tla kafa morago mme a ama lekantsa la seaparo sa gagwe sa kafa ntle;
21  gonne o ne a nna a ipolelela a re: “Fa nka ama seaparo sa gagwe sa kafa ntle fela ke tla fola.”
22  Jesu a retologa mme, ya re a mmona, a re: “Nna pelokgale, morwadiaka; tumelo ya gago e go fodisitse.” Mme go tloga ka nako eo mosadi yono a fola.
23  Jaanong, e rile Jesu a tla mo ntlong ya mmusi yono mme a tshogana ka a bona baletsi ba folutu le boidiidi bo tsositse tlhakatlhakano le modumo,
24  a re: “Tlogang fano, gonne mosetsanyana ga aa swa, mme o robetse.” Foo ba simolola go mo tshega ka tshotlo.
25  Ka bonako fela fa boidiidi bo sena go ntshediwa kwa ntle, a tsena, a tshwara seatla sa gagwe, mme mosetsanyana a tsoga.
26  Ee, puo kaga seno ya anama mo kgaolong eo yotlhe.
27  Ya re Jesu a feta a tswa koo, banna ba babedi ba ba foufetseng ba mo sala morago, ba goa ba re: “Re utlwele botlhoko, Morwa Dafide.”
28  Fa a sena go tsena mo ntlong, banna ba ba foufetseng ba tla mo go ene, mme Jesu a ba botsa a re: “A lo na le tumelo gore ke ka dira seno?” Ba mo araba ba re: “Ee, Morena.”
29  Foo a ama matlho a bone, a re: “Go ya ka tumelo ya lona a go lo diragalele jalo.”
30  Mme matlho a bone a kgona go bona. Mo godimo ga moo, Jesu a ba laela a gagamaditse, a re: “Tlhokomelang gore ope a se ka a itse ka gone.”
31  Mme bone, fa ba sena go tswela kwa ntle, ba itsise phatlalatsa kaga gagwe mo kgaolong eo yotlhe.
32  Jaanong e rile ba tloga, bona! batho ba mo tlisetsa monna yo o semumu a laolwa ke ledimona;
33  mme fa ledimona le sena go lelekwa monna yo o semumu a bua. Ebu, boidiidi jwa gakgamala mme jwa re: “Ga go ise go ke go bonwe sepe se se tshwanang le seno mo Iseraele.”
34  Mme Bafarasai ba re: “O leleka madimona ka mmusi wa madimona.”
35  Mme Jesu a bolola a etela metse yotlhe le metsana, a ruta mo disinagogeng tsa bone e bile a rera dikgang tse di molemo tsa bogosi e bile a alafa bolwetse jwa mofuta mongwe le mongwe le bokoa jwa mofuta mongwe le mongwe.
36  Fa a bona boidiidi a utlwa a ba tlhomogela pelo, ka gonne ba ne ba sotlegile e bile ba gasame jaaka dinku tse di se nang modisa.
37  Foo a raya barutwa ba gagwe a re: “Ee, thobo e kgolo, mme badiri ba babotlana.
38  Jalo, kopang Mong wa thobo gore a romele badiri mo thobong ya gagwe.”
28  Morago ga sabata, fa bosa bo sa ka letsatsi la ntlha la beke, Marea Magadalena le Marea yo mongwe ba tla go bona phupu.
2  Mme, bona! thoromo e kgolo ya lefatshe e ne e diragetse; gonne moengele wa ga Jehofa o ne a fologile kwa legodimong a atametse e bile a pitikolotse leje, mme a ntse mo go lone.
3  Ponalo ya gagwe ya kafa ntle e ne e tshwana le logadima, le diaparo tsa gagwe di le ditshweu jaaka kapoko.
4  Ee, ka ntlha ya go mmoifa balebeledi ba roroma mme ba nna jaaka batho ba ba suleng.
5  Moengele a raya basadi bano a re: “Lona lo se ka lwa boifa, gonne ke a itse gore lo batla Jesu yo o neng a bapotswe.
6  Ga a yo fano, gonne o tsositswe, jaaka a ne a bolela. Tlang, bonang lefelo le a neng a letse mo go lone.
7  Mme tsamayang ka bofefo lo bolelele barutwa ba gagwe gore o ne a tsosiwa mo baswing, mme, bonang! o lo etile pele go ya kwa Galalea; lo tla mmona koo. Bonang! Ke lo boleletse.”
8  Jalo, ya re ba tswa mo lebitleng la kgakologelo ka bofefo, ka poifo le boipelo jo bogolo, ba taboga ba ya go begela barutwa ba gagwe.
9  Mme, bona! Jesu a ba kgatlhantsha a ba a re: “Dumelang!” Ba atamela mme ba mo tshwara mo dinaong ba bo ba obama fa pele ga gagwe.
10  Go tswa foo Jesu a ba raya a re: “Se boifeng! Tsamayang, begelang bomorwarre, gore ba tle ba tswe ba ye kwa Galalea; mme ba tla mpona gone.”
11  Ya re ba ntse ba le mo tseleng, bona! bangwe ba badisa ba tsena mo motseng mme ba begela baperesiti ba bagolo dilo tsotlhe tse di neng di diragetse.
12  Mme fa bano ba sena go phuthega mmogo le banna ba bagolwane mme ba gakololane, ba naya masole ano dipapetlana tsa selefera tsa palo e e lekaneng
13  mme ba re: “Lo re, ‘Barutwa ba gagwe ba ne ba tla go le bosigo mme ba mo utswa fa re ntse re robetse.’
14  Mme fa seno se fitlha mo ditsebeng tsa molaodi, re tla mo tlhotlheletsa mme re tla lo golola mo matshwenyegong.”
15  Jalo ba tsaya dipapetlana tsa selefera mme ba dira jaaka ba lailwe; mme lefoko leno le anamiseditswe kgakala mo Bajudeng go fitlha mo go lone letsatsi leno.
16  Le fa go ntse jalo, barutwa ba ba lesome le bongwe ba ya kwa Galalea kwa thabeng koo Jesu a neng a ba rulaganyeditse gone,
17  mme e rile ba mmona ba obama, mme bangwe ba ne ba belaela.
18  Mme Jesu a atamela a ba a bua le bone, a re: “Taolo yotlhe ke e neilwe kwa legodimong le mo lefatsheng.
19  Jalo tsamayang mme lo dire batho ba ditšhaba tsotlhe barutwa, lo ba kolobetse mo leineng la Rara le la Morwa le la moya o o boitshepo,
20  lo ba rute go boloka dilo tsotlhe tse ke di lo laetseng. Mme, bonang! ke na le lona malatsi otlhe go fitlha bokhutlong jwa tsamaiso eno ya dilo.”
27  E rile go sena go nna moso, baperesiti ba bagolo botlhe le banna ba bagolwane ba batho ba tshwara puisano kaga Jesu gore ba mmolaye.
2  Mme, fa ba sena go mmofa, ba tsamaya ka ene mme ba mo neela Pilato molaodi.
3  Go tswa foo Judase, yo o neng a mo oka, ya re a bona gore o bonwe molato, a ikwatlhaya mo go botlhoko mme a busetsa dipapetlana tsa selefera di le masome a mararo kwa baperesiting ba bagolo le banna ba bagolwane,
4  a re: “Ke leofile fa ke ne ke oka madi a a siameng.” Ba re: “Re direng ka gone? Bona gore o tswa jang ka gone!”
5  Jalo a latlhela dipapetlana tsa selefera mo tempeleng mme a tswa, a ya go ikaletsa.
6  Baperesiti ba bagolo ba tsaya dipapetlana tsa selefera ba re: “Ga go kafa molaong gore di latlhelwe mo bobolokelamatlotlong jo bo boitshepo, ka gonne ke se se rekileng madi.”
7  Fa ba sena go buisana mmogo, ba reka ka tsone tshimo ya mmopi wa letsopa gore ba fitlhe batswakwa mo go yone.
8  Jalo tshimo eo e ntse e bidiwa “Tshimo ya Madi” go fitlha mo go lone letsatsi leno.
9  Jaanong se se neng sa buiwa ka Jeremia moporofeti se ne sa diragadiwa, go twe: “Mme ba ne ba tsaya dipapetlana tsa selefera di le masome a mararo, tlhwatlhwa ya monna yo o neng a beelwa tlhwatlhwa ya go bolawa, ene yo bangwe ba bomorwa Iseraele ba neng ba mo tlhoma tlhwatlhwa,
10  mme ba di ntshetsa tshimo ya mmopi wa letsopa, go ya ka se Jehofa a se ntaetseng.”
11  Jesu jaanong a ema fa pele ga molaodi; mme molaodi a mo tlhoma potso a re: “A o kgosi ya Bajuda?” Jesu a fetola a re: “Wena ka bowena wa rialo.”
12  Mme, ya re a ntse a latofadiwa ke baperesiti ba bagolo le banna ba bagolwane, a se ka a araba.
13  Foo Pilato a mo raya a re: “A ga o utlwe gore ke dilo di le dintsi jang tse ba di supang ka wena?”
14  Le fa go ntse jalo o ne a se ka a mo araba, nnyaa, le fa e le ka lefoko, mo molaodi a neng a gakgamala fela thata.
15  Jaanong moletlo le moletlo e ne e le mokgwa wa molaodi go gololela boidiidi legolegwa, le ba neng ba le batla.
16  Ka yone fela nako eo ba ne ba tshwere legolegwa lengwe le le itsegeng ka bosula le le neng le bidiwa Barabase.
17  Ka gone e rile ba phuthegile mmogo Pilato a ba raya a re: “Ke ofe yo lo batlang gore ke lo mo gololele, Barabase kgotsa Jesu yo go tweng ke Keresete?”
18  Gonne o ne a lemoga gore ba ne ba mo mo neetse ka ntlha ya lefufa.
19  Mo godimo ga moo, ya re a ntse mo setulong sa katlholo, mosadi wa gagwe a romela kwa go ene, a re: “Tlogela monna yo o siameng yoo, gonne ke ne ka boga thata gompieno mo torong ka ntlha ya gagwe.”
20  Mme baperesiti ba bagolo le banna ba bagolwane ba tlhotlheletsa boidiidi gore bo kope Barabase, mme ba dire gore Jesu a bolawe.
21  Jaanong ya re molaodi a arabela a ba raya a re: “Ke ofe wa ba babedi bano yo lo batlang ke lo mo gololela?” Ba re: “Barabase.”
22  Pilato a ba raya a re: “Jaanong ke tla dirang ka Jesu yo go tweng ke Keresete?” Botlhe ba re: “A a bapolwe!”
23  A re: “Ka ntlha yang, ke selo sefe se se bosula se a se dirileng?” Le fa go ntse jalo ba nna ba goa le go feta ba re: “A a bapolwe!”
24  Ya re a bona gore go ne go sa thuse sepe, mme go na le moo, pheretlhego e ne e tsoga, Pilato a tsaya metsi mme a tlhapa diatla fa pele ga boidiidi, a re: “Ga ke na molato wa madi a monna yono. Lona ka bolona bonang gore lo tswa jang ka gone.”
25  Fa a rialo batho botlhe fa ba araba ba re: “A madi a gagwe a tle mo go rona le mo baneng ba rona.”
26  Foo a ba gololela Barabase, mme a dira gore Jesu a itewe ka seme mme a ba mo neela gore a bapolwe.
27  Go tswa foo masole a molaodi a tseela Jesu mo ntlong ya segosi ya molaodi mme a phuthela setlhopha sotlhe sa mephato ya masole kwa go ene.
28  Ba mo apola, ba mmipa ka kobo e e bohibidu jo bo letlhololo,
29  mme ba loga serwalo ka mitlwa ba se mo rwesa mo tlhogong ba bo ba mo naya lotlhaka mo seatleng sa gagwe sa moja. Mme, ba khubama fa pele ga gagwe, ba sotla ka ene, ba re: “Dumela, wena Kgosi ya Bajuda!”
30  Mme ba mo kgwela mathe ba bo ba tsaya lotlhaka ba mo itaya mo tlhogong.
31  La bofelo, e rile ba sena go sotla ka ene, ba mo apola kobo mme ba mo apesa diaparo tsa gagwe tsa kafa ntle ba mo isa gore a ye go bapolwa.
32  Fa ba tswa ba bona motho mongwe wa kwa Kurene yo o neng a bidiwa Simone. Ba patelela monna yono go rwala kota ya gagwe ya tlhokofatso.
33  E rile ba tla kwa lefelong le le bidiwang Gologotha, ke gore, Felo ga Logata,
34  ba mo naya beine e tlhakantswe le santlhoko gore a nwe; mme, fa a sena go e latswa, a gana go nwa.
35  E rile ba sena go mmapola ba aba diaparo tsa gagwe tsa ka fa ntle ka go tshela bola,
36  mme, ya re ba ntse foo, ba nna ba mo lebeletse.
37  Gape, ba pega fa godimo ga tlhogo ya gagwe tatofatso kaga gagwe, ya mokwalo o o reng: “Yono ke Jesu Kgosi ya Bajuda.”
38  Foo dinokwane tse pedi di ne di bapotswe le ene, se sengwe ka fa mojeng wa gagwe mme se sengwe ka fa molemeng wa gagwe.
39  Jalo bafeti ka tsela ba simolola go bua ka ene ba mo kgoba, ba thukutha ditlhogo
40  ba re: “Wai wena yo o reng o ka digela tempele fa fatshe mme o e age mo malatsing a le mararo, ipoloke! Fa e le gore o morwa Modimo, fologa mo koteng ya tlhokofatso!”
41  Ka mokgwa o o tshwanang baperesiti ba bagolo ba na le bakwadi le banna ba bagolwane le bone ba simolola go sotla ka ene ba re:
42  “Ba bangwe o ne a ba boloka; ene ga a kgone go ipoloka! Ke Kgosi ya Iseraele; a jaanong a fologe mo koteng ya tlhokofatso mme re tla dumela mo go ene.
43  O ikantse Modimo; a jaanong A mo namole fa e le gore Wa mmatla, gonne o ne a re, ‘Ke Morwa Modimo.’”
44  Ka yone tsela eo le tsone dinokwane tse di neng di bapotswe le ene tsa simolola go mo kgoba.
45  Go tloga ka ura ya borataro go ya pele ga nna lefifi mo lefatsheng leo lotlhe, go fitlha ka ura ya borobongwe.
46  Mo e ka nnang ka ura ya borobongwe Jesu a goa ka lentswe le le kwa godimo, a re: “Eli, Eli, lama sabakathani?” ke gore, “Modimo wa me, Modimo wa me, o ntatlhetseng?”
47  Ya re bangwe ba bao ba emeng foo ba utlwa seno, ba re: “Monna yono o bitsa Elija.”
48  Mme ka yone nako eo mongwe wa bone a siana a tsaya ngami a e ina mo beineng e e botšarara a e tlhomela mo lotlhakeng mme a mo nosa.
49  Mme ba bangwe botlhe ba re: “Mo leseng! A re boneng gore a Elija o tla tla go mmoloka.” [[Monna yo mongwe a tsaya lerumo mme a tlhaba letlhakore la gagwe, mme madi le metsi tsa tswa.]]
50  Jesu a goa ka lentswe le le kwa godimo gape, mme a lesa moya wa gagwe.
51  Mme, bona! sesiro sa lefelo le le boitshepo sa gagogana ka bogare, go tswa kwa godimo go ya kwa tlase, mme lefatshe la roroma, le mafika a phatloga.
52  Mme mabitla a kgakologelo a ne a bulega le mebele e le mentsi ya baitshepi ba ba neng ba robetse ya tswela kwa ntle,
53  (mme batho, ya re ba tswa mo mabitleng a kgakologelo fa a sena go tsosiwa, ba tsena mo motseng o o boitshepo,) mme ya bonwa ke batho ba le bantsi.
54  Mme modiredi wa masole mmogo le ba ba lebeletseng Jesu, e rile ba bona thoromo ya lefatshe le dilo tse di diragalang, ba tlelwa ke poifo fela thata, ba re: “Eleruri yono e ne e le Morwa Modimo.”
55  Mo godimo ga moo, basadi ba le bantsi, ba ba neng ba patile Jesu go tswa kwa Galalea go mo direla, ba ne ba le gone koo ba lebile ba le kgakajana;
56  ba mo go bone go neng go na le Marea Magadalena, le Marea mmaagwe Jakobe le Josese, le mmaagwe bomorwa Sebede.
57  Jaanong ka go ne go le thapama, ga tla monna yo o humileng wa Arimathea, yo o bidiwang Josefa, yo jaanong le ene a neng a le morutwa wa ga Jesu.
58  Monna yono o ne a ya kwa go Pilato mme a kopa mmele wa ga Jesu. Foo Pilato a laela gore a o neelwe.
59  Josefa a tsaya mmele ono, a o phuthela ka leloba le le boleta le le phepa,
60  mme a o latsa mo lebitleng la gagwe le lesha la kgakologelo, le a neng a le gabile mo lefikeng. Mme, fa a sena go pitikololela leje le legolo kwa kgorong ya lebitla la kgakologelo, a tsamaya.
61  Marea Magadalena le Marea yo mongwe ba nna ba ntse ba le foo, ba ntse fa pele ga phupu.
62  Ka letsatsi le le latelang, le e neng e le morago ga Paakanyo, baperesiti ba bagolo le Bafarasai ba phuthega mmogo fa pele ga ga Pilato,
63  ba re: “Rra, re gakologetswe gore leferefere lele fa le ne le sa ntse le tshela le ne la re, ‘Ke tla tsosiwa morago ga malatsi a le mararo.’
64  Jalo laela gore phupu e disiwe go fitlha ka letsatsi la boraro, gore barutwa ba gagwe ba se ka ba tla ka gope ba mo utswa mme ba raya batho ba re, ‘O ne a tsosiwa mo baswing!’ mme boferefere jono jwa bofelo bo tla nna maswe go gaisa jwa ntlha.”
65  Pilato a ba raya a re: “Lo na le badisa. Tsamayang lo ye go e disa kafa lo itseng ka gone.”
66  Jalo ba ya go disa phupu ka go kana leje le go baya badisa.
7  “Tlogelang go atlhola gore lo tle lo se ka lwa atlholwa;
2  gonne katlholo e lo atlholang ka yone, lo tla atlholwa ka yone; le selekanyo se lo lekanyang ka sone, ba tla lo lekanyetsa ka sone.
3  Ka jalo, ke ka ntlha yang fa o leba lotlhaka lo lo mo leitlhong la mokaulengwe wa gago, mme o sa akanyetse tlhomeso e e mo leitlhong la gago?
4  Kgotsa o ka raya jang mokaulengwe wa gago wa re, ‘Ntetlelela gore ke ntshe lotlhaka mo leitlhong la gago’; fa, bona! tlhomeso e le mo leitlhong la gago?
5  Moitimokanyi! Santlha ntsha tlhomeso e e mo leitlhong la gago, mme ke gone o tla bonang sentle kafa o ka ntshang ka gone lotlhaka mo leitlhong la mokaulengwe wa gago.
6  “Lo se ka lwa naya dintša se se boitshepo, le gone lo se ka lwa latlhela diperela tsa lona fa pele ga dikolobe, gore di tle di se ka le ka motlha tsa di gataka kafa tlase ga dinao tsa tsone mme tsa retologa tsa lo gagolaka.
7  “Nnang lo kope, mme lo tla newa; nnang lo senke, mme lo tla bona; nnang lo kokote, mme lo tla bulelwa.
8  Gonne mongwe le mongwe yo o kopang o a amogela, le mongwe le mongwe yo o senkang o a bona, le mongwe le mongwe yo o kokotang o tla bulelwa.
9  Eleruri, motho ke mang mo go lona yo fa morwawe a mo kopa senkgwe—ga a na go mo naya leje, ga ke re?
10  Kgotsa, gongwe, o tla kopa tlhapi—ga a na go mo naya noga, ga ke re?
11  Jalo, fa lona, le mororo lo le boikepo, lo itse kafa lo ka nayang bana ba lona dimpho tse di molemo ka gone, a bo Rraalona yo o kwa magodimong a tla naya bogolo jang ne dilo tse di molemo ba ba mo kopang!
12  “Jalo, dilo tsotlhe tse lo batlang batho ba di lo direla, le lona lo tshwanetse go di ba direla ka tsela e e tshwanang; tota e bile, seno, ke se se kaiwang ke Molao le Baporofeti.
13  “Tsenang ka kgoro e tshesane; ka gonne tsela e e isang tshenyegong e atlhame e bile e bulegile, mme ba ba tsenang ka yone ba bantsi;
14  fa kgoro e e isang botshelong yone e le tshesane le tsela e pitlagane, mme ba ba e bonang ba le mmalwa.
15  “Itiseng mo baporofeting ba maaka ba ba tlang mo go lona ba le mo diaparong tsa dinku, mme mo teng e le diphiri tse di garolakang.
16  Lo tla ba lemoga ka maungo a bone. Le ka motlha batho ga ba ke ba kgetla morara mo mitlweng kgotsa difeige mo mesitlwasitlwaneng, ga ke re?
17  Ka tsela e e tshwanang setlhare sengwe le sengwe se se molemo se ungwa leungo le le molemo, mme setlhare sengwe le sengwe se se bodileng se ungwa leungo le le se nang mosola;
18  setlhare se se molemo ga se ka ke sa ungwa leungo le le se nang mosola, le gone setlhare se se bodileng ga se ka ke sa ungwa leungo le le molemo.
19  Setlhare sengwe le sengwe se se sa ungweng leungo le le molemo se a rengwa mme se latlhelwa mo molelong.
20  Ka jalo, ruri lo tla lemoga batho bao ka maungo a bone.
21  “Ga se mongwe le mongwe yo o nthayang a re, ‘Morena, Morena,’ yo o tla tsenang mo bogosing jwa magodimo, mme yo o dirang thato ya ga Rre yo o kwa magodimong o tla tsena.
22  Ba le bantsi ba tla nthaya mo letsatsing leo ba re, ‘Morena, Morena, a re ne ra se ka ra porofeta ka leina la gago, ra ba ra leleka madimona ka leina la gago, ra ba ra dira ditiro di le dintsi tse di maatla ka leina la gago?’
23  Mme le fa go ntse jalo foo ke tla ba bolelela ke re: Ga ke ise nke ke lo itse! Tlogang fa go nna, lona ba lo dirang ka go tlhoka molao.
24  “Jalo mongwe le mongwe yo o utlwang mafoko ano a me a ba a a dira o tla tshwantshanngwa le monna yo o botlhale, yo o neng a aga ntlo ya gagwe mo lefikeng.
25  Mme pula ya tshologa le merwalela ya tla le diphefo tsa foka tsa itaaka ntlo eo, mme ya se ka ya wela, gonne e ne e thailwe mo lefikeng.
26  Go feta moo, mongwe le mongwe yo o utlwang mafoko ano a me mme a sa a dire o tla tshwantshanngwa le monna yo o seeleele, yo o neng a aga ntlo ya gagwe mo motlhabeng.
27  Mme pula ya tshologa le merwalela ya tla le diphefo tsa foka tsa itaaka ntlo eo mme ya wela, mme go gosomana ga yone go ne go le go golo.”
28  Jaanong e rile Jesu a fetsa mafoko ano, phelelo ya nna gore boidiidi bo ne jwa tshwarwa ke kgakge ka ntlha ya tsela ya gagwe ya go ruta;
29  gonne o ne a ba ruta jaaka motho a na le taolo, e seng jaaka bakwadi ba bone.
23  Go tswa foo Jesu a bua le boidiidi le barutwa ba gagwe, a re:
2  “Bakwadi le Bafarasai ba ipeile mo setulong sa ga Moshe.
3  Jalo dilo tsotlhe tse ba di lo bolelelang, lo di dire lo bo lo di boloke, mme lo se ka lwa dira kafa ditirong tsa bone, gonne ba a bua mme ba bo ba sa dire.
4  Ba bofa merwalo e e boima ba bo ba e pega mo magetleng a batho, mme bone ka bobone ga ba rate le go e sutisa ka monwana wa bone.
5  Ditiro tsotlhe tse ba di dirang ba di dira gore ba bonwe ke batho; gonne ba atolosa dikgetsinyana [tse di nang le dikwalo] tse ba di rwalang e le tshireletso, e bile ba lelefatsa makantsa a diaparo tsa bone.
6  Ba rata mafelo a a tlhomologileng thata mo dijong tsa maitseboa le ditulo tse di kwa pele mo disinagogeng,
7  le ditumediso mo marekisetsong le go bidiwa Rabi ke batho.
8  Mme lona, lo se ka lwa bidiwa Rabi, gonne moruti wa lona o mongwe, mme lona lotlhe lo bakaulengwe.
9  Mo godimo ga moo, lo se ka lwa bitsa ope rraalona mo lefatsheng, gonne Rraalona o mongwe, Wa selegodimo.
10  Le gone lo se ka lwa bidiwa ‘baeteledipele,’ gonne Moeteledipele wa lona o mongwe, e bong Keresete.
11  Mme yo mogolo thata mo go lona o tshwanetse go nna modiredi wa lona.
12  Le fa e le mang yo o ikgodisang o tla kokobediwa, mme le fa e le mang yo o ikokobetsang o tla godisiwa.
13  “A bo go latlhega lona, bakwadi le Bafarasai, baitimokanyi! ka gonne lo tswalela batho bogosi jwa magodimo; gonne lona ka bolona ga lo tsene, le gone ga lo letle ba ba tsenang go tsena.
14  ——
15  “A bo go latlhega lona, bakwadi le Bafarasai, baitimokanyi! ka gonne lo ralala lewatle le lefatshe le le omeletseng go sokolola motho a le mongwe, mme fa a sokologa lo mo dira yo o lebanweng ke Gehena go menagane gabedi go feta lona.
16  “A bo go latlhega lona, bagogi ba ba foufetseng, ba lo reng, ‘Fa ope a ikana ka tempele, ga se sepe; mme fa ope a ikana ka gouta ya tempele, o molato.’
17  Dieleele le difofu! Totatota, ke eng se segolwane, a ke gouta kgotsa ke tempele e e itshepisitseng gouta?
18  Gape, ‘Fa ope a ikana ka sebeso, ga se sepe; mme fa ope a ikana ka mpho e e mo go yone, o molato.’
19  Difofu! Totatota, ke eng se segolwane, a ke mpho kgotsa ke sebeso se se itshepisang mpho?
20  Jalo yo o ikanang ka sebeso o ikana ka sone le ka dilo tsotlhe tse di mo go sone;
21  le yo o ikanang ka tempele o ikana ka yone le ka ene yo o nnang mo go yone;
22  le yo o ikanang ka legodimo o ikana ka setulo sa bogosi sa Modimo le ka ene yo o ntseng mo go sone.
23  “A bo go latlhega lona, bakwadi le Bafarasai, baitimokanyi! ka gonne lo ntsha nngwesomeng ya minte le dile le kumina, mme lo itlhokomolositse dilo tse di bokete segolo tsa Molao, e leng, tshiamiso le kutlwelobotlhoko le boikanyegi. Dilo tseno go ne go patelesega gore di dirwe, le fa go ntse jalo go sa tlhokomologiwe dilo tse dingwe.
24  Bagogi ba ba foufetseng, ba lo tlhotlhang montsana mme lo kodumetsa kamela!
25  “A bo go latlhega lona, bakwadi le Bafarasai, baitimokanyi! ka gonne lo ntlafatsa bokafantle jwa senwelo le jwa sejana, mme mo teng di tletse kgapo le go tlhoka tekatekano.
26  Mofarasai ke wena yo o foufetseng, ntlafatsa pele bokafateng jwa senwelo le jwa sejana, gore bokafantle jwa sone le jone bo tle bo nne phepa.
27  “A bo go latlhega lona, bakwadi le Bafarasai, baitimokanyi! ka gonne lo tshwana le diphupu tse di tshasitsweng kalaka, tse kafa ntle eleruri di bonalang di le dintle mme mo teng di tletse marapo a batho ba ba suleng le boitshekologo jwa mofuta mongwe le mongwe.
28  Ka tsela eo le lona, eleruri ka fa ntle, lo bonala lo siame mo bathong, mme mo teng lo tletse boitimokanyo le go tlhoka molao.
29  “A bo go latlhega lona, bakwadi le Bafarasai, baitimokanyi! ka gonne lo aga diphupu tsa baporofeti e bile lo kgabisa mabitla a kgakologelo a basiami,
30  lo bo lo re, ‘Fa re ne re le mo malatsing a borraaronamogologolwane, re ka bo re sa nna batlhakanedi le bone mo mading a baporofeti.’
31  Jalo lo naya bosupi ka lona gore lo bana ba bao ba neng ba bolaya baporofeti.
32  Ka gone, he, tlatsang selekanyo sa borraalonamogologolwane.
33  “Dinoga, bana ba dinoga tse di botlhole, lo tla tshaba jang katlholo ya Gehena?
34  Ka lebaka leno, jaanong ke lo romelela baporofeti le batho ba ba botlhale le batlhatlheledi ba batho. Bangwe ba bone lo tla ba bolaya lo bo lo ba bapola, mme bangwe ba bone lo tla ba kgwathisa mo disinagogeng tsa lona lo bo lo ba bogisa go tswa motseng go ya motseng o mongwe;
35  gore madi otlhe a a siameng a a tsholotsweng mo lefatsheng a tle mo go lona, go tloga ka madi a ga Abele yo o siameng go fitlha ka madi a ga Sekarea morwa Barakia, yo lo neng lwa mmolaela fa gare ga lefelo le le boitshepo le sebeso.
36  Ammaaruri ke a lo raya, Dilo tseno tsotlhe di tla tlela kokomana eno.
37  “Jerusalema wee, Jerusalema wee, mmolai wa baporofeti le mokgobotletsi wa ba ba rometsweng kwa go ene,—a bo ke ne ka batla gantsi jang ne go phutha bana ba gago mmogo, ka tsela e koko e namagadi e phuthelang dikokwana tsa yone mmogo ka fa tlase ga diphuka tsa yone! Mme lo ne lwa se ka lwa go batla.
38  Bonang! Ntlo ya lona e tlogeletswe lona.
39  Gonne ke a lo raya ka re, Ga lo na go mpona ka gope go tloga jaanong go fitlha lo re, ‘Go sego yo o tlang ka leina la ga Jehofa!’”
22  Fa Jesu a fetola gape a bua le bone gape ka ditshwantsho, a re:
2  “Bogosi jwa magodimo bo tshwana le motho, kgosi, e e neng ya direla morwayone mokete wa lenyalo.
3  Ya romela batlhanka ba yone go ya go bitsa ba ba neng ba laleditswe kwa moketeng wa lenyalo, mme ba se ka ba batla go tla.
4  Gape ya romela batlhanka ba bangwe, ya re, ‘Bolelelang ba ba laleditsweng lo re: “Bonang! Ke baakantse dijo tsa me tsa motshegare, dipoo tsa me le diphologolo tse di nontshitsweng di tlhabilwe, mme dilo tsotlhe di siame. Tlang moketeng wa lenyalo.”’
5  Mme ba sa kgathale ba tsamaya, yo mongwe a ya tshimong ya gagwe, yo mongwe a ya kwa tirong ya gagwe ya kgwebo;
6  mme ba bangwe botlhe, ya re ba tshwara batlhanka ba yone, ba ba tshwara ka go tlhoka maitseo ba bo ba ba bolaya.
7  “Mme kgosi eno ya shakgala, ya roma masole a yone mme ya senya babolai bao ya ba ya ja motse wa bone ka molelo.
8  Go tswa foo ya raya batlhanka ba yone ya re, ‘Mokete wa lenyalo eleruri o siame, mme ba ba laleditsweng ba ne ba sa tshwanele.
9  Jalo yang kwa ditseleng tse di tswelang kwa ntle ga motse, mme ope yo lo mmonang lo mo laletse go tla moketeng wa lenyalo.’
10  Jalo batlhanka bao ba tswa ba ya kwa ditseleng mme ba phutha botlhe ba ba neng ba ba bona, ba ba boikepo mmogo le ba ba molemo; mme phaposi ya meletlo ya lenyalo ya tlala ba ba ntseng ka go sekama fa tafoleng.
11  “E rile kgosi e tsena e tla go tlhatlhoba balalediwa ya tshogana ka e bona moo monna yo o sa aparang seaparo sa lenyalo.
12  Jalo ya mo raya ya re, ‘Mogaetsho, o ne wa tsena jang fano o sa apara seaparo sa lenyalo?’ A sala a se na puo.
13  Go tswa foo kgosi ya raya batlhanka ba yone ya re, ‘Mmofeng diatla le dinao mme lo mo latlhele kwa ntle kwa lefifing le le kwa ntle. Ke gone koo selelo sa gagwe le phuranyo ya meno a gagwe di tla nnang gone.’
14  “Gonne go na le ba le bantsi ba ba laleditsweng, mme go tlhophilwe ba le mmalwa.”
15  Go tswa foo Bafarasai ba tsena mo tseleng mme ba gakololana mmogo gore ba mo tshware mo puong ya gagwe.
16  Jalo ba romela barutwa ba bone kwa go ene, mmogo le lekoko la balatedi ba ga Herode, ba re: “Moruti, re a itse gore o na le boammaaruri e bile o ruta tsela ya Modimo ka boammaaruri, mme ga o kgathalele ope, gonne ga o lebe ponalo ya kafa ntle ya batho.
17  Jalo, re bolelele, O akanyang? A go kafa molaong go duela Kaesara lekgetho la tlhogo kgotsa nnyaa?”
18  Mme Jesu, ka a itse boikepo jwa bone, a re: “Ke ka ntlha yang fa lo nteka, baitimokanyi ke lona?
19  Mpontshang ledi la tshipi la lekgetho la tlhogo.” Ba mo tlisetsa denario.
20  Mme a ba raya a re: “Setshwantsho seno le mokwalo ke tsa ga mang?”
21  Ba re: “Ke tsa ga Kaesara.” Foo a ba raya a re: “Jalo, duelang Kaesara dilo tsa ga Kaesara, mme Modimo dilo tsa Modimo.”
22  Ebu, e rile ba utlwa seo, ba gakgamala, mme ba tsamaya ba mo tlogela.
23  Ka letsatsi leo Basadukae, ba ba reng ga go na tsogo ya baswi, ba tla kwa go ene mme ba mmotsa ba re:
24  “Moruti, Moshe o ne a re, ‘Fa motho a swa a se na bana, morwarraagwe o tshwanetse go nyala mosadi wa gagwe mme a tsosetse morwarraagwe losika.’
25  Jaanong go ne go na le bana a motho ba le supa ba na le rona; wa ntlha a nyala mme a swa, mme, ka a ne a se na bana, a tlogelela morwarraagwe mosadi wa gagwe.
26  Ga diragala ka yone tsela eo le ka wa bobedi le wa boraro, go fitlha ka bone botlhe ba le supa.
27  La bofelofelo mosadi yono a swa.
28  Ka gone, mo tsogong ya baswi, o tla nna mosadi wa ofe wa ba ba supa bano? Gonne botlhe ba ne ba mo tsere.”
29  Fa Jesu a ba fetola a ba raya a re: “Lo fositse, ka gonne ga lo itse Dikwalo le fa e le maatla a Modimo;
30  gonne mo tsogong ya baswi banna ga ba nyale le gone basadi ga ba neelwe mo nyalong, mme ba tshwana le baengele kwa legodimong.
31  Ka ga tsogo ya baswi, a lo ne lwa se ka lwa bala se se neng sa buiwa le lona ke Modimo, a re,
32  ‘Ke nna Modimo wa ga Aborahame le Modimo wa ga Isake le Modimo wa ga Jakobe’? Ke Modimo, e seng wa baswi, mme wa batshedi.”
33  Ya re boidiidi bo utlwa seo, jwa tshwarwa ke kgakge ka ntlha ya go ruta ga gagwe.
34  Fa Bafarasai ba sena go utlwa gore o ne a didimaditse Basadukae, ba phuthega ba le setlhopha se le sengwe.
35  Mme mongwe wa bone, yo o itseng Molao fela thata, a botsa, a mo leka a re:
36  “Moruti, taelo e kgolo thata mo Molaong ke efe?”
37  A mo raya a re: “‘O rate Jehofa Modimo wa gago ka pelo yotlhe ya gago le ka moya otlhe wa gago le ka mogopolo otlhe wa gago.’
38  Eno ke taelo e kgolo thata e bile e le ya ntlha.
39  Ya bobedi, e e tshwanang le yone, ke eno, ‘O rate moagelani wa gago jaaka o ithata.’
40  Molao otlhe le Baporofeti, di ikaegile ka ditaelo tse pedi tseno.”
41  Jaanong ya re Bafarasai ba ntse ba phuthegile mmogo Jesu a ba botsa a re:
42  “Lo akanyang ka Keresete? Ke morwa mang?” Ba mo raya ba re: “Wa ga Dafide.”
43  A ba raya a re: “Go tla jang, he, go bo Dafide ka tlhotlheletso a mmitsa ‘Morena,’ a re,
44  ‘Jehofa o ne a raya Morena wa me a re: “Nna ka fa seatleng sa me sa moja go fitlha ke baya baba ba gago ka fa tlase ga dinao tsa gago”’?
45  Jalo, fa Dafide a mmitsa ‘Morena,’ go tla jang gore a bo a le morwawe?”
46  Mme go ne go se na ope yo o neng a kgona go bua lefoko a mo fetola, le gone ga se ka ga nna ope yo o neng a nna pelokgale go tloga ka letsatsi leo go ya pele go tlhola a mmotsa dipotso gape.
6  “Elang tlhoko thata gore lo se ka lwa nna le mokgwa wa go dira tshiamo fa pele ga batho gore ba lo bone; go seng jalo ga lo na go bona maduo mo go Rraalona yo o kwa magodimong.
2  Ka gone fa o simolola go aba dimpho tsa kutlwelobotlhoko, o se ka wa letsa terompeta kwa pele ga gago, fela jaaka baitimokanyi ba dira mo disinagogeng le mo mebileng, gore ba tle ba galalediwe ke batho. Ammaaruri ke a lo raya, Ba bona maduo a bone ka botlalo.
3  Mme wena, fa o aba dimpho tsa kutlwelobotlhoko, a seatla sa gago sa molema se se ka sa itse se sa moja se se dirang,
4  gore dimpho tsa gago tsa kutlwelobotlhoko di tle di nne mo sephiring; mme Rrago yo o lebileng mo sephiring o tla go duela.
5  “Gape, fa lo rapela, ga lo a tshwanela go nna jaaka baitimokanyi; ka gonne ba rata go rapela ba eme mo disinagogeng le mo dikhutlong tsa ditsela tse di atlhameng gore ba bonwe ke batho. Ammaaruri ke a lo raya, Ba bona maduo a bone ka botlalo.
6  Le fa go ntse jalo, wena, fa o rapela, tsena mo phaposing ya gago mme, fa o sena go tswala setswalo sa gago, rapela Rrago yo o mo sephiring; mme Rrago yo o lebang mo sephiring o tla go duela.
7  Fa o rapela, o se ka wa boaboeletsa dilo di le dingwe, fela jaaka batho ba ditšhaba ba dira, gonne ba ithaya ba re ba tla utlwiwa ka ntlha ya go dirisa ga bone mafoko a le mantsi.
8  Jalo, lo se ka lwa nna jaaka bone, gonne Modimo Rraalona o itse dilo le fa e le dife tse lo di tlhokang le pele ga lo mo kopa.
9  “Ka jalo, lo rapele ka tsela eno: “‘Rraarona yo o kwa magodimong, a leina la gago le itshepisiwe.
10  A bogosi jwa gago bo tle. A thato ya gago e diragale le mo lefatsheng, jaaka kwa legodimong.
11  Re fe gompieno senkgwe sa rona sa letsatsi leno;
12  mme o re itshwarele melato ya rona, jaaka le rona re itshwaretse ba ba molato le rona.
13  Mme o se ka wa re tsenya mo thaelong, o re golole mo go yo o boikepo.’
14  “Gonne fa lo itshwarela batho ditlolo tsa bone, Rraalona wa selegodimo le ene o tla lo itshwarela;
15  mme fa lo sa itshwarele batho ditlolo tsa bone, le Rraalona ga a na go itshwarela ditlolo tsa lona.
16  “Fa lo itima dijo, tlogelang go tlhonya difatlhego jaaka baitimokanyi, gonne ba se-nya difatlhego tsa bone gore ba tle ba bonale mo bathong gore ba itima dijo. Ammaaruri ke a lo raya, Ba bona maduo a bone ka botlalo.
17  Mme wena, fa o itima dijo, tlotsa tlhogo ya gago o bo o tlhape sefatlhego sa gago,
18  gore o tle o bonale o itima dijo, e seng mo bathong, fa e se mo go Rrago yo o mo sephiring; mme Rrago yo o lebang mo sephiring o tla go duela.
19  “Tlogelang go ipolokela matlotlo mo lefatsheng, mo motoutwane le ruse di jang gone, le mo magodu a thubang gone a ba a utswa.
20  Go na le moo, ipolokeleng matlotlo kwa legodimong, kwa motoutwane le fa e le ruse di sa jeng gone, le kwa magodu a sa thubeng gone a ba a utswa.
21  Gonne kwa letlotlo la gago le leng gone, le pelo ya gago e tla nna gone koo.
22  “Lobone lwa mmele ke leitlho. Ka jalo, fa leitlho la gago le sa raraana, mmele otlhe wa gago o tla tlala lesedi;
23  mme fa leitlho la gago le le boikepo, mmele otlhe wa gago o tla nna lefifi. Fa totatota lesedi le le leng mo go wena e le lefifi, a bo lefifi leo le le legolo jang ne!
24  “Ga go ope yo o ka nnang motlhanka wa beng ba babedi; gonne o tla tlhoa yo mongwe mme a rate yo mongwe, kgotsa o tla ngaparela yo mongwe mme a nyatse yo mongwe. Ga lo ka ke lwa nna batlhanka ba Modimo le ba Dikhumo.
25  “Ka lebaka leno ke lo raya ke re: Tlogelang go tlhobaela ka meya ya lona ka ga gore lo tla ja eng kgotsa lo tla nwa eng, kgotsa kaga mebele ya lona gore lo tla apara eng. A moya ga o botlhokwa go feta dijo le mmele go feta diaparo?
26  Lepang ka kelotlhoko dinonyane tsa legodimo, ka gonne ga di jale peo le gone ga di robe le gone ga di phuthele mo matlong a polokelo; le fa go ntse jalo Rraalona wa selegodimo o a di fepa. A ga lo botlhokwa go feta tsone?
27  Ke mang wa lona yo ka go tlhobaela a ka oketsang lobaka lwa botshelo jwa gagwe ka kubita e le nngwe?
28  Gape, mo kgannyeng ya diaparo, ke ka ntlha yang fa lo tlhobaela? Ithuteng mo dithunyeng tsa masoma tsa legola, kafa di golang ka gone; ga di dire ka natla, le gone ga di otlhe;
29  mme ke lo raya ke re le eleng Solomone mo kgalalelong yotlhe ya gagwe o ne a sa kgabe jaaka sengwe sa tseno.
30  Jaanong, fa Modimo a apesa dimela tsa naga jalo, tse di leng gone gompieno mme ka moso di latlhelwa mo pesetsong, a go na le moo ga a na a apesa lona bogolo, lona ba lo nang le tumelo e potlana?
31  Jalo lo se ka le ka motlha lwa tlhobaela mme lwa re, ‘Re tla ja eng?’ kgotsa, ‘Re tla nwa eng?’ kgotsa, ‘Re tla apara eng?’
32  Gonne dilo tseno tsotlhe ke dilo tse ditšhaba di di gwalalelang. Gonne Rraalona wa selegodimo o a itse gore lo tlhoka dilo tseno tsotlhe.
33  “Jalo, nnang lo batle pele bogosi le tshiamo ya gagwe, mme dilo tse dingwe tseno tsotlhe lo tla di okelediwa.
34  Jalo, lo se ka le ka motlha lwa tlhobaela kaga letsatsi le le latelang, gonne letsatsi le le latelang le tla nna le ditlhobaelo tsa lone. Letsatsi lengwe le lengwe le lekanwe ke bosula jwa lone.
21  Ebu, e rile ba le gaufi le Jerusalema mme ba goroga kwa Bethefage kwa Thabeng ya Lotlhware, foo Jesu a romela barutwa ba babedi,
2  a ba raya a re: “Tsenang mo tseleng lo ye kwa motsaneng o lo o lebileng ole, mme lo tla fitlhela esele e golegilwe, le eselana e na le yone; di gololeng lo di tlise kwa go nna.
3  Mme fa mongwe a lo raya sengwe, lo re, ‘Morena o a di tlhoka.’ Foo o tla di romela ka yone nako eo.”
4  Seno tota se ne sa diragala gore go tle go diragadiwe se se neng sa buiwa ka moporofeti, go twe:
5  “Bolelelang morwadia Siona, ‘Bona! Kgosi ya gago e tla kwa go wena, e le bonolo, e bile e palame esele, ee, eselana, ngwana wa pelesa.’”
6  Jalo barutwa ba tsena mo tseleng mme ba dira fela jaaka Jesu a ne a ba laela.
7  Mme ba tlisa esele le eselana ya yone, mme ba pega mo go tsone diaparo tsa bone tsa kafa ntle, mme a nna mo godimo ga tsone.
8  Bontsi jwa boidiidi jwa ala diaparo tsa bone tsa kafa ntle mo tseleng, fa ba bangwe ba ne ba simolola go kgaola dikala mo ditlhareng ba bo ba di ala mo tseleng.
9  Mme boidiidi, ba ba tsamayang kwa pele ga gagwe le ba ba tlang kwa morago ba nna ba goa ba re: “Boloka Morwa Dafide, re a rapela! A go bakwe yo o tlang ka leina la ga Jehofa! Mmoloke, re a rapela, kwa bogodimong jo bo kwa godimo!”
10  Jaanong e rile a tsena mo Jerusalema, motse otlhe wa fuduega, ba re: “Yono ke mang?”
11  Boidiidi jwa nna jwa bolela jwa re: “Yono ke moporofeti Jesu, yo o tswang kwa Nasaretha wa Galalea!”
12  Jesu a tsena mo tempeleng mme a lelekela kwa ntle botlhe ba ba rekisang le ba ba rekang mo tempeleng, mme a pitikolola ditafole tsa baananyi ba madi le dibanka tsa ba ba rekisang maphoi.
13  A ba raya a re: “Go kwadilwe ga twe, ‘Ntlo ya me e tla bidiwa ntlo ya thapelo,’ mme lona lo e dira logaga lwa dinokwane.”
14  Gape, batho ba ba foufetseng le ba ba tlhotsang ba tla kwa go ene mo tempeleng, mme a ba alafa.
15  E rile baperesiti ba bagolo le bakwadi ba bona dilo tse di gakgamatsang tse a neng a di dira le basimane ba ba neng ba goa mo tempeleng ba re: “Boloka Morwa Dafide, re a rapela!” ba galefa
16  mme ba mo raya ba re: “A o a utlwa gore bano ba reng?” Jesu a ba raya a re: “Ee. A lo ne lo ise lo ke lo bale fa go tweng, ‘O lerile pako ka se se tswang mo molomong wa masea le ba ba anyang’?”
17  Ya re a ba tlogela kwa morago a tswela kwa ntle ga motse a ya kwa Bethani mme a lala bosigo koo.
18  Ya re a boela kwa motseng go sa le phakela, a tshwarwa ke tlala.
19  Mme a tshogana ka a bona setlhare sa mofeige fa gaufi le tsela mme a ya kwa go sone, a fitlhela go se na sepe mo go sone fa e se matlhare fela, a se raya a re: “A go se tlhole go tswa leungo lepe mo go wena ka bosaengkae.” Mme setlhare sa mofeige sa swaba ka ponyo ya leitlho.
20  E rile barutwa ba bona seno, ba gakgamala, ba re: “Go tla jang gore setlhare sa mofeige se swabe ka ponyo ya leitlho?”
21  Fa Jesu a araba a ba raya a re: “Ammaaruri ke a lo raya ka re, Fa fela lo na le tumelo mme lo sa belaele, ga lo na go dira fela se ke neng ka se dira setlhare seno sa mofeige, mme gape fa lo raya thaba eno lo re, ‘Tsholetsega o bo o latlhelwe mo lewatleng,’ go tla diragala jalo.
22  Mme dilo tsotlhe tse lo di kopang ka thapelo, lo na le tumelo, lo tla di amogela.”
23  Jaanong fa a sena go tsena mo tempeleng, baperesiti ba bagolo le banna ba bagolwane ba batho ba tla kwa go ene fa a ne a ntse a ruta ba re: “O dira dilo tseno ka taolo efe? Mme ke mang yo o neng a go naya taolo eno?”
24  Fa Jesu a fetola a ba raya a re: “Le nna, ke tla lo botsa selo se le sengwe. Fa lo ka se mpolelela, le nna ke tla lo bolelela gore ke dira dilo tseno ka taolo efe:
25  Kolobetso ya ga Johane, e ne e tswa motsweding ofe? A e ne e tswa legodimong kgotsa e ne e tswa mo bathong?” Mme ba simolola go akanya gareng ga bone, ba re: “Fa re ka re, ‘E ne e tswa legodimong,’ o tla re raya a re, ‘Ke ka ntlha yang, he, lo ne lwa se ka lwa mo dumela?’
26  Mme, fa re ka re, ‘E ne e tswa mo bathong,’ re boifa boidiidi, gonne botlhe ba dumela fa Johane e le moporofeti.”
27  Jalo fa ba araba Jesu ba re: “Ga re itse.” Le ene, a ba raya a re: “Le nna ga ke lo bolelele gore ke dira dilo tseno ka taolo efe.
28  “Lo akanyang? Monna mongwe o ne a na le bana ba babedi. Ya re a ya kwa go wa ntlha, a re, ‘Ngwanaka, tsamaya o ye go dira kwa tshimong ya mofine gompieno.’
29  Fa yono a araba a re, ‘Ke tla dira jalo, rra,’ mme a se ka a dira jalo.
30  Ya re a atamela wa bobedi, a mo raya se se tshwanang. Fa yono a fetola a re, ‘Ga ke na go dira jalo.’ Morago ga moo a ikwatlhaya mme a ya.
31  Ke ofe wa ba babedi bano yo o neng a dira thato ya ga rraagwe?” Ba re: “Wa bobedi.” Jesu a ba raya a re: “Ammaaruri ke a lo raya ka re bakgethisi le diaka ba tsena pele ga lona mo bogosing jwa Modimo.
32  Gonne Johane o tlile kwa go lona ka tsela ya tshiamo, mme lo ne lwa se ka lwa mo dumela. Le fa go ntse jalo, bakgethisi le diaka ba ne ba mo dumela, mme lona, le mororo lo ne lwa bona seno, lo ne lwa se ka lwa ikwatlhaya morago ga moo e le gore lo mo dumele.
33  “Utlwang setshwantsho se sengwe: Go ne go na le monna mongwe, mong wa ntlo, yo o neng a jala tshimo ya mofine a ba a e agelela ka legora mme a epa segatisetso sa beine mo go yone a ba a tlhoma tora, mme a e hirisetsa badiri ba mo tshimong, mme a tsaya loeto a ya kwa nageng e e kgakala.
34  E rile paka ya maungo e fitlha, a romela batlhanka ba gagwe kwa badiring ba mo tshimong go ya go tsaya maungo a gagwe.
35  Le fa go ntse jalo, badiri ba mo tshimong ba tsaya batlhanka ba gagwe, mme yo mongwe ba mo itaya, yo mongwe ba mmolaya, yo mongwe ba mo kgobotletsa.
36  A romela batlhanka ba bangwe gape, ba ba fetang ba ntlha, le bano ba ba dira fela jalo.
37  La bofelo a romela morwawe kwa go bone, a re, ‘Ba tla tlotla morwaake.’
38  Ya re badiri ba mo tshimong ba bona morwa ba raana ba re, ‘Yono ke moruaboswa; tlang, a re mmolayeng mme re tseye boswa jwa gagwe!’
39  Jalo ba mo tsaya ba mo latlhela kwa ntle ga tshimo ya mofine ba bo ba mmolaya.
40  Jalo, fa mong wa tshimo ya mofine a tla, o tla dirang ka badiri bao ba mo tshimong?”
41  Ba mo raya ba re: “Ka gonne ba le bosula, o tla tlisa tshenyo e e bosula mo go bone mme o tla hirisetsa badiri ba bangwe ba mo tshimong tshimo ya mofine, ba ba tla mo nayang maungo fa e nna paka ya one.”
42  Jesu a ba raya a re: “A lo ne lo ise lo ke lo bale mo Dikwalong, ‘Leje le baagi ba neng ba le gana ke lone le jaanong e leng leje la sekhutlo le legolo. Seno se nnile gone se tswa kwa go Jehofa, mme se molemo thata mo matlhong a rona’?
43  Ke gone ka moo ke lo rayang ke re, Bogosi jwa Modimo bo tla tsewa mo go lona bo bo bo newa setšhaba se se ungwang maungo a jone.
44  Gape, motho yo o welang mo lejeng leno o tla tshwetlakanngwa. Mme motho yo le welang mo go ene, le tla mo sila.”
45  Jaanong e rile baperesiti ba bagolo le Bafarasai ba sena go utlwa ditshwantsho tsa gagwe, ba lemoga gore o ne a bua ka bone.
46  Mme, le mororo ba ne ba senka go mo tshwara, ba ne ba boifa boidiidi, ka gonne bano ba ne ba dumela gore ke moporofeti.
25  “Ka nako eo bogosi jwa magodimo bo tla tshwana le makgarebane a le lesome a a neng a tsaya dipone tsa one mme a tswa a ya go kgatlhantsha monyadi.
2  A le matlhano a one a ne a le dieleele, mme a le matlhano a ne a le botlhale.
3  Gonne a a dieleele a ne a tsere dipone tsa one mme a sa tsaya leokwane,
4  mme a a botlhale one a ne a tsere leokwane ka dielo tsa one le dipone tsa one.
5  Ya re monyadi a ntse a diegile, otlhe a otsela mme a robala.
6  Gare ga mpa ya bosigo ga goelediwa go twe, ‘Monyadi ke yoo! Tswang lo ye go mo kgatlhantsha.’
7  Foo makgarebane ao otlhe a tsoga mme a baakanya dipone tsa one.
8  A a dieleele a raya a a botlhale a re, ‘Re neyeng lengwe la leokwane la lona, ka gonne dipone tsa rona di tloga di tima.’
9  A a botlhale a araba ka mafoko a a reng, ‘Gongwe go ka nna ga se ka ga nna le le le lekaneng rona le lona. Mo boemong jwa moo, yang kwa go ba ba le rekisang mme lo ithekele.’
10  Ya re ba ntse ba tswa ba ya go reka, monyadi a goroga, mme makgarebane a a neng a iketleeditse a tsena le ene mo moketeng wa lenyalo; mme setswalo sa tswalwa.
11  Morago ga moo makgarebane a mangwe otlhe le one a tla, a re, ‘Rra, rra, re bulele!’
12  Fa a araba a re, ‘Ke lo bolelela boammaaruri, ga ke lo itse.’
13  “Jalo, nnang lo disitse, ka gonne ga lo itse letsatsi le fa e le ura.
14  “Gonne go ntse fela jaaka fa monna, yo o tlogang a tsaya loeto a ya nageng e e kgakala, a ne a bitsa batlhanka ba gagwe a ba a ba naya dilo tsa gagwe.
15  Mme yo mongwe o ne a mo naya ditalenta di le tlhano, yo mongwe di le pedi, yo mongwe gape e le nngwe, mongwe le mongwe go ya ka bokgoni jwa gagwe, mme a ya nageng e e kgakala.
16  Ka yone nako eo yo o neng a amogela ditalenta di le tlhano a tsena mo tseleng mme a dira kgwebo ka tsone a ba a bona di le tlhano mo godimo ga tseo.
17  Ka tsela e e tshwanang yo o neng a amogela di le pedi a bona di le pedi mo godimo ga tseo.
18  Mme yo o neng a amogela e le nngwe fela a tswa, a epa mo mmung a bo a fitlha madi a selefera a mong wa gagwe.
19  “Morago ga nako e telele mong wa batlhanka bao a tla mme a baakanya melato le bone.
20  Jalo yo o neng a amogetse ditalenta di le tlhano a tla mme a tlisa ditalenta tse dingwe di le tlhano, a re, ‘Mong wa me, o ne wa nnaya ditalenta di le tlhano; bona, ke bone ditalenta di le tlhano mo godimo ga tseno.’
21  Mong wa gagwe a mo raya a re, ‘O dirile sentle, motlhanka yo o molemo le yo o ikanyegang! O ne o ikanyega mo dilong di le mmalwa. Ke tla go tlhoma go okamela dilo di le dintsi. Tsena mo boipelong jwa mong wa gago.’
22  Morago ga moo yo o neng a amogetse ditalenta di le pedi a tla mme a re, ‘Mong wa me, o ne wa nnaya ditalenta di le pedi; bona, ke bone ditalenta di le pedi mo godimo ga tseno.’
23  Mong wa gagwe a mo raya a re, ‘O dirile sentle, motlhanka yo o molemo le yo o ikanyegang! O ne o ikanyega mo dilong di le mmalwa. Ke tla go tlhoma go okamela dilo di le dintsi. Tsena mo boipelong jwa mong wa gago.’
24  “La bofelo yo o neng a amogetse talenta e le nngwe a tla mme a re, ‘Mong wa me, ke ne ke go itse o le motho yo o batlang ka kgang, yo o robang koo o sa jalang gone le yo o phuthang koo o sa olosang gone.
25  Jalo ke ne ka tlelwa ke poifo mme ka tswa ka fitlha talenta ya gago mo mmung. Bona o na le se e leng sa gago.’
26  Fa mong wa gagwe a fetola a mo raya a re, ‘Motlhanka yo o boikepo le yo o bobodu, o ne o itse, ga ke re, gore ke roba koo ke sa jalang gone e bile ke phutha koo ke sa olosang gone?
27  Mme jaanong, o ne o tshwanetse wa bo o bolokile madi a me a selefera mo baboloking ba madi, mme fa ke goroga ke ne ke tla amogela se e leng sa me se na le morokotso.
28  “‘Jalo tsayang talenta eno mo go ene mme lo e neyeng yo o nang le ditalenta di le lesome.
29  Gonne mongwe le mongwe yo o nang le sengwe, o tla newa mo go oketsegileng mme o tla nna le letlotlo; mme yo o se nang sepe, le e leng se a nang le sone se tla tsewa mo go ene.
30  Mme latlhelang motlhanka yono yo o se nang molemo wa sepe kwa ntle kwa lefifing le le kwa ntle. Ke gone koo selelo sa gagwe le phuranyo ya meno a gagwe di tla nnang gone.’
31  “Fa Morwa motho a goroga a le mo kgalalelong ya gagwe, le baengele botlhe ba na le ene, ka nako eo o tla nna mo setulong sa gagwe sa bogosi se se galalelang.
32  Mme ditšhaba tsotlhe di tla phuthelwa fa pele ga gagwe, mme o tla kgaoganya batho mongwe mo go yo mongwe, fela jaaka modisa a kgaoganya dinku le dipodi.
33  Mme o tla baya dinku ka fa seatleng sa gagwe sa moja, mme dipodi ka fa molemeng wa gagwe.
34  “Go tswa foo kgosi e tla raya ba ba ka fa mojeng wa yone e re, ‘Tlang, lona ba lo segofaditsweng ke Rre, ruang bogosi jo lo bo baakanyeditsweng go tloga fa e sa le lefatshe le thaiwa.
35  Gonne ke ne ka tshwarwa ke tlala mme lo ne lwa nnaya sengwe gore ke je; ke ne ka nyorwa mme lo ne lwa nnaya sengwe gore ke nwe. Ke ne ke le motswakwa mme lo ne lwa nkamogela sentle;
36  ke sa ikatega, mme lwa nkapesa. Ke ne ka bobola mme lo ne lwa ntlhokomela. Ke ne ke le kwa kgolegelong mme lo ne lwa tla kwa go nna.’
37  Foo basiami ba tla mo araba ka mafoko a a reng, ‘Morena, re ne ra go bona leng o tshwerwe ke tlala mme ra go fepa, kgotsa o nyorilwe, mme ra go naya sengwe gore o nwe?
38  Re ne ra go bona leng o le motswakwa mme ra go amogela sentle, kgotsa o sa ikatega, mme ra go apesa?
39  Re ne ra go bona leng o bobola kgotsa o le kwa kgolegelong mme ra ya kwa go wena?’
40  Mme fa kgosi e fetola e tla ba raya e re, ‘Ammaaruri ke a lo raya, Go ya bokgakaleng jo lo neng lwa go dira mo go mongwe wa ba babotlana thata wa bomorwarre bano, lo ne lwa go dira mo go nna.’
41  “Go tswa foo e tla raya le ba ba ka fa molemeng wa yone e re, ‘Tswang fa go nna, lona ba lo hutsitsweng, lo ye kwa molelong o o sa khutleng o o baakanyeditsweng Diabolo le baengele ba gagwe.
42  Gonne ke ne ka tshwarwa ke tlala, mme lwa se ka lwa nnaya sepe gore ke je, ke ne ka nyorwa, mme lwa se ka lwa nnaya sepe gore ke nwe.
43  Ke ne ke le motswakwa, mme lo ne lwa se ka lwa nkamogela sentle; ke sa ikatega, mme lwa se ka lwa nkapesa; ke bobola e bile ke le kwa kgolegelong, mme lo ne lwa se ka lwa ntlhokomela.’
44  Go tswa foo le bone ba tla araba ka mafoko a a reng, ‘Morena, re ne ra go bona leng o tshwerwe ke tlala kgotsa o nyorilwe kgotsa o le motswakwa kgotsa o sa ikatega kgotsa o bobola kgotsa o le kwa kgolegelong mme ra se ka ra go direla?’
45  Foo e tla ba araba ka mafoko a a reng, ‘Ammaaruri ke a lo raya, Go ya bokgakaleng jo lo neng lwa se ka lwa go dira mo go mongwe wa ba babotlana thata bano, lo ne lwa se ka lwa go dira le mo go nna.’
46  Mme bano ba tla ya kwa go kgaolweng ga bosakhutleng, mme basiami kwa botshelong jo bo sa khutleng.”
13  Mo letsatsing leo Jesu, fa a sena go tswa mo ntlong, a bo a ntse go bapa le lewatle;
2  mme boidiidi jo bogolo jwa phuthegela kwa go ene, mo a neng a ba a palama mokoro, a nna fa fatshe, mme boidiidi jotlhe bo ne bo eme mo lotshitshing.
3  Go tswa foo a ba bolelela dilo di le dintsi ka ditshwantsho, a re: “Bonang! Mojadi o ne a tswa a ya go jala;
4  mme ya re a ntse a jala, dipeo dingwe tsa wela go bapa le tsela, mme dinonyane tsa tla tsa di ja tsa di fetsa.
5  Tse dingwe tsa wela mo mafelong a a matlapa koo di neng di se na mmu o montsi gone, mme tsa akofa tsa mela ka ntlha ya go bo di se mo mmung o o boteng.
6  E rile letsatsi le tlhaba tsa sha, mme ka go bo di se na modi tsa swaba.
7  Tse dingwe, le tsone, tsa wela mo mitlweng, mme mitlwa ya gola ya di hupetsa.
8  Tse dingwe gape tsa wela mo mmung o o molemo mme tsa simolola go ungwa maungo, eno go menagane ga lekgolo, ele masome a marataro, e nngwe masome a mararo.
9  A yo o nang le ditsebe a reetse.”
10  Jalo barutwa ba tla mme ba mo raya ba re: “Ke ka ntlha yang fa o bua le bone o dirisa ditshwantsho?”
11  Fa a fetola a re: “Lona lo neilwe go tlhaloganya diphiri tse di boitshepo tsa bogosi jwa magodimo, mme batho bale ga baa go newa.
12  Gonne le fa e le mang yo o nang le sengwe, o tla newa mo go oketsegileng a ba a totisiwe; mme le fa e le mang yo o se nang sepe, le se a nang le sone se tla tsewa mo go ene.
13  Ke gone ka moo ke buang le bone ke dirisa ditshwantsho, ka gonne, go leba, ba lebela lefela, le go utlwa, ba utlwela lefela, le gone ga ba tlhaloganye;
14  mme mo go bone boporofeti jwa ga Isaia bo a diragala, jo bo reng, ‘Go utlwa, lo tla utlwa mme lo sa tlhaloganye ka gope; mme, go leba, lo tla leba mme lo sa bone ka gope.
15  Gonne pelo ya batho bano ga e tlhole e amogela sepe, mme ka ditsebe tsa bone ba utlwile mme ga ba arabele, ba tswetse matlho a bone; gore le ka motlha ba tle ba se ka ba bona ka matlho a bone mme ba utlwa ka ditsebe tsa bone mme ba go tlhaloganya ka dipelo tsa bone mme ba boele morago, mme ke ba fodise.’
16  “Le fa go ntse jalo, go itumela matlho a lona ka gonne a a bona, le ditsebe tsa lona ka gonne di a utlwa.
17  Gonne ammaaruri ke a lo raya, Baporofeti ba le bantsi le banna ba ba siameng ba ne ba eletsa go bona dilo tse lo di bonang mme ba ne ba se ka ba di bona, le go utlwa dilo tse lo di utlwang mme ba ne ba se ka ba di utlwa.
18  “Lona, he, reetsang setshwantsho sa monna yo o neng a jala.
19  Koo mongwe a utlwang lefoko la bogosi mme a sa le tlhaloganye, yo o boikepo o a tla mme o tsubula se se jetsweng mo pelong ya gagwe; eno ke e e jetsweng go bapa le tsela.
20  Mme e e jetsweng mo mafelong a a matlapa, eno ke yo o utlwang lefoko mme a akofe a le amogele ka boipelo.
21  Le fa go ntse jalo ga a na modi mo go ene mme o tswelela nakonyana, mme fa pitlagano kgotsa pogiso e sena go tsoga ka ntlha ya lefoko o akofa a kgotšwe.
22  Mme e e jetsweng mo mitlweng, eno ke yo o utlwang lefoko, mme tlhobaelo ya tsamaiso eno ya dilo le maatla a a tsietsang a dikhumo a hupetse lefoko, mme a nne yo o sa ungweng.
23  Mme e e jetsweng mo mmung o o molemo, eno ke yo o utlwang lefoko a ba a le tlhaloganya, yo tota o ntshang maungo e bile a ungwa, yono go menagane ga lekgolo, yole masome a marataro, yo mongwe masome a mararo.”
24  A ba beela setshwantsho se sengwe, a re: “Bogosi jwa magodimo jaanong bo tshwana le motho yo o neng a jala peo e e molemo mo tshimong ya gagwe.
25  Ya re batho ba ntse ba robetse, mmaba wa gagwe a tla mme le ene a jala mefero mo gare ga korong, a ba a tsamaya.
26  E rile mogwang o tlhoga o bo o ungwa maungo, foo mefero ya bonala le yone.
27  Jalo batlhanka ba mong wa ntlo ba tla mme ba mo raya ba re, ‘Mong wa rona, a o ne o sa jala peo e e molemo mo tshimong ya gago? Go tla jang, he, gore e bo e na le mefero?’
28  A ba raya a re, ‘Mmaba, motho mongwe, o dirile seno.’ Ba mo raya ba re, ‘A mme o batla gore re tswe re ye go e phutha?’
29  A re, ‘Nnyaa; e se ka ya tloga ya re, fa lo ntse lo phutha mefero, lwa kumola korong le yone.
30  Di leseng di gole mmogo go fitlha ka nako ya thobo; mme mo pakeng ya thobo ke tla bolelela barobi ke re, Phuthang pele mefero lo bo lo e bofe ka dingata gore lo e je ka molelo, go tswa foo lo ye go phuthela korong mo ntlong ya me ya polokelo.’”
31  A ba beela setshwantsho se sengwe, a re: “Bogosi jwa magodimo bo tshwana le tlhaka ya mosetara, e motho o neng a e tsaya a e jala mo tshimong ya gagwe;
32  e totatota, e leng e nnye thata mo dipeong tsotlhe, mme fa e godile e kgolo thata mo merogong e bile e nna setlhare, mo dinonyane tsa legodimo di tlang di bo di bona bonno mo dikaleng tsa sone.”
33  A bua le bone setshwantsho se sengwe a re: “Bogosi jwa magodimo bo tshwana le sebediso, se mosadi mongwe a neng a se tsaya mme a se fitlha mo dilekanyetsong tse tharo tse dikgolo tsa bupi, go fitlha leribi lotlhe le bela.”
34  Dilo tseno tsotlhe Jesu o ne a di bua le boidiidi ka ditshwantsho. Eleruri, o ne a sa bue le bone sepe fa e se ka setshwantsho;
35  gore go tle go diragadiwe se se neng sa buiwa ka moporofeti yo o neng a re: “Ke tla bula molomo wa me ka ditshwantsho, ke tla itsise phatlalatsa dilo tse di fitlhilweng fa e sale go thaiwa.”
36  Go tswa foo fa a sena go phatlalatsa boidiidi a tsena mo ntlong. Mme barutwa ba gagwe ba tla kwa go ene ba re: “Re tlhalosetse setshwantsho sa mefero ya mo tshimong.”
37  Fa a arabela a re: “Mojadi wa peo e e molemo ke Morwa motho;
38  tshimo ke lefatshe; mme peo e e molemo, bano ke bana ba bogosi; mme mefero ke bana ba yo o boikepo,
39  mme mmaba yo o e jadileng ke Diabolo. Thobo ke bokhutlo jwa tsamaiso ya dilo, mme barobi ke baengele.
40  Jalo, fela jaaka mefero e kokoanngwa e bo e jewa ka molelo, go tla nna jalo mo bokhutlong jwa tsamaiso ya dilo.
41  Morwa motho o tla romela baengele ba gagwe, mme ba tla phutha go tswa mo bogosing jwa gagwe dilo tsotlhe tse di kgopang le batho ba ba sa direng kafa molaong,
42  mme ba tlaa ba latlhela mo bokepisong jo bo tukang. Ke gone koo selelo sa bone le phuranyo ya meno a bone di tla nnang gone.
43  Ka nako eo basiami ba tla phatsima thata fela jaaka letsatsi mo bogosing jwa ga Rraabone. A yo o nang le ditsebe a reetse.
44  “Bogosi jwa magodimo bo tshwana le letlotlo le le fitlhilweng mo tshimong, le monna mongwe a neng a le bona mme a le fitlha; mme ka ntlha ya boipelo jo a nang le jone o a tsamaya a bo a rekisa dilo le fa e le dife tse a nang le tsone mme a reke tshimo eo.
45  “Gape bogosi jwa magodimo bo tshwana le mogwebi yo o tsamayang a batla diperela tse dintle.
46  Ya re a bona perela e le nngwe ya tlhwatlhwa e e kwa godimo, a ya a rekisa dilo tsotlhe tse a neng a na le tsone kwantle ga go diega mme a e reka.
47  “Gape bogosi jwa magodimo bo tshwana le letlowa le le gogwang le le digetsweng kwa tlase mo lewatleng mme le gogoba ditlhapi tsa mofuta mongwe le mongwe.
48  E rile le tlala ba le gogela mo lotshitshing mme, ba ntse fa fatshe, ba phuthela tse di siameng mo dijaneng, mme tse di sa tshwanelang ba di latlha.
49  Ke kafa go tla nnang ka gone mo bokhutlong jwa tsamaiso ya dilo: baengele ba tla tswa mme ba ntshe ba ba boikepo mo go ba ba siameng
50  ba tla ba latlhela mo bokepisong jo bo tukang. Ke gone koo selelo sa bone le phuranyo ya meno a bone di tla nnang gone.
51  “A lo tlhalogantse dilo tseno tsotlhe?” Ba mo raya ba re: “Ee.”
52  Foo a ba raya a re: “E re ka go ntse jalo, motlhatlheledi mongwe le mongwe wa batho, fa a rutilwe ka bogosi jwa magodimo, o tshwana le monna, mong wa ntlo, yo o ntshang mo bobolokelong jwa gagwe jwa matlotlo dilo tse disha le tse dikgologolo.”
53  Jaanong e rile Jesu a sena go fetsa ditshwantsho tseno a kgabaganya naga go tswa koo.
54  Mme fa a sena go tla mo karolong ya naga ya gagabo a simolola go ba ruta mo sinagogeng ya bone, mo ba neng ba tshwarwa ke kgakge mme ba re: “Monna yono o tsere kae botlhale jono le ditiro tseno tsa maatla?
55  A yono ga se morwa mmetli wa dikgong? A mmaagwe ga a bidiwe Marea, le bomorwarraagwe a ga se Jakobe le Josefa le Simone le Judase?
56  Le bokgaitsadie, a botlhe ga ba na le rona? Jaanong, monna yono o bone kae dilo tseno tsotlhe?”
57  Jalo ba mo kgotšwela. Mme Jesu a ba raya a re: “Moporofeti ga a ke a tlhoka tlotlo fa e se kwa karolong ya naga ya gagabo le mo ntlong ya gagwe.”
58  Mme o ne a se ka a dira ditiro di le dintsi tsa maatla koo ka ntlha ya go tlhoka tumelo ga bone.
14  Ka yone nako eo Herode, mmusi wa kgaolo, a utlwa pego kaga Jesu
2  mme a raya batlhanka ba gagwe a re: “Yono ke Johane Mokolobetsi. O tsositswe mo baswing, mme ke gone ka moo ditiro tse di maatla di dirang mo go ene.”
3  Gonne Herode o ne a ile a tshwara Johane mme a mo golega a ba a mo latlhela mo kgolegelong ka ntlha ya ga Herodiase mosadi wa ga Filipo morwarraagwe.
4  Gonne Johane o ne a ntse a mo raya a re: “Ga go kafa molaong gore o bo o mo tsere.”
5  Le fa go ntse jalo, le mororo a ne a batla go mmolaya, o ne a boifa boidiidi, ka gonne ba ne ba tsaya gore ke moporofeti.
6  Mme e rile letsatsi la go tsalwa ga ga Herode le ketekwa morwadia Herodiase a le binela mme a itumedisa Herode fela thata
7  mo a neng a mo solofetsa ka ikano gore o tla mo naya le fa e le eng se a se kopang.
8  Mme ene, a laetswe ke mmaagwe, a re: “Mpha fano mo mogopong tlhogo ya ga Johane Mokolobetsi.”
9  Le fa kgosi e ne e hutsafetse, ka ntlha ya maikano a yone le ka ntlha ya ba ba ntseng ka go sekama le ene ya laela gore a e newe;
10  mme ya roma gore Johane a kgaolwe tlhogo kwa kgolegelong.
11  Mme tlhogo ya gagwe e ne ya tlisiwa ka mogopo ya newa morweetsana, mme a e tlisa kwa go mmaagwe.
12  Labofelo barutwa ba gagwe ba tla mme ba tlosa setopo ba mo fitlha mme ba tla ba begela Jesu.
13  Fa Jesu a utlwa seno a tswa koo ka mokoro a ya kwa lefelong le le se nang batho gore a nne a le nosi; mme boidiidi, ya re bo utlwa ka gone, jwa mo sala morago ka dinao bo tswa kwa metseng.
14  Jaanong e rile a tswa a bona boidiidi jo bogolo; mme a utlwa a ba tlhomogela pelo, mme a alafa babobodi ba bone.
15  E rile go nna maitseboa barutwa ba gagwe ba tla mo go ene ba re: “Lefelo leno ga le na batho mme nako e setse e ile; naya boidiidi jono tsela, gore ba tsene mo metsaneng ba ithekele dilo tse ba tla di jang.”
16  Le fa go ntse jalo, Jesu a ba raya a re: “Ga ba tlhoke go tsamaya: ba neyeng sengwe se ba ka se jang.”
17  Ba mo raya ba re: “Ga re na sepe fano fa e se dinkgwe tse tlhano le ditlhapi tse pedi.”
18  A re: “Di tliseng kwano mo go nna.”
19  Morago ga moo a laela boidiidi gore bo nne ka go sekama mo bojannyeng mme a tsaya dinkgwe tse tlhano le ditlhapi tse pedi, mme, ya re a lelalela kwa legodimong, a di segofatsa mme, fa a sena go ngathoganya dinkgwe, a di abela barutwa, barutwa le bone ba di abela boidiidi.
20  Jalo botlhe ba ja ba bo ba kgora, mme ba sela mo go setseng ga manathwana, a tlala diroto di le lesome le bobedi.
21  Le fa go ntse jalo ba ba jang e ne e ka nna banna ba le dikete di le tlhano, kwantle ga basadi le bana ba babotlana.
22  Go tswa foo, kwantle ga tiego, a patelela barutwa ba gagwe gore ba palame mokoro ba tsamaye pele ga gagwe go ya ka kwa moseja, fa a ntse a naya boidiidi tsela.
23  Kgabagare, ya re a sena go naya boidiidi tsela, a tlhatlogela kwa thabeng a le nosi go ya go rapela. Le fa go ne go nna lotlatlana, o ne a le koo a le nosi.
24  Mo nakong eno mokoro o ne o le bokgakala jwa makgolokgolo a dimitara go tswa fa lefatsheng, o tshwarisitswe bothata ke makhubu, ka gonne phefo e ne e tlhabagana le bone.
25  Mme ka lobaka lwa tebelo ya bonè ya bosigo a tla kwa go bone, a tsamaya mo godimo ga lewatle.
26  E rile barutwa ba tshogana ka ba mmona a tsamaya mo lewatleng, ba tshwenyega, ba re: “Ke sedimo!” Mme ba goa ka poifo.
27  Mme Jesu a akofa a bua le bone mafoko a a reng: “Nnang pelokgale, ke nna; se boifeng.”
28  Fa Petere a fetola a mo raya a re: “Morena, fa e le gore ke wena, ntaele gore ke tle kwa go wena mo godimo ga metsi.”
29  A re: “Tla!” Foo Petere, ya re a fologa mo mokorong, a tsamaya mo godimo ga metsi mme a ela kwa go Jesu.
30  Ya re a leba phefo ya matsubutsubu, a boifa mme, fa a sena go simolola go nwela, a goa a re: “Morena, mpoloka!”
31  Ka yone nako eo ya re Jesu a otlolola seatla sa gagwe a mo tshwara mme a mo raya a re: “Wena yo o nang le tumelo e potlana, ke ka ntlha yang fa o ne o fenngwa ke pelaelo?”
32  Mme fa ba sena go palama mo mokorong, phefo ya matsubutsubu ya kokobela.
33  Foo ba ba mo mokorong ba obama fa pele ga gagwe, ba re: “Ruri o Morwa Modimo.”
34  Mme ba kgabaganya ba tla fa lefatsheng mo Genesareta.
35  Fa batho ba mo lefelong leo ba mo lemoga ba romela kwa nageng eo yotlhe e e mo tikologong, mme batho ba mo tlisetsa botlhe ba ba neng ba lwala.
36  Mme ba simolola go mo rapela gore ba ame fela lekantsa la seaparo sa gagwe sa kafa ntle; mme botlhe ba ba neng ba le ama ba ne ba fodisiwa ka botlalo.
19  Jaanong e rile Jesu a sena go fetsa mafoko ano, a tloga kwa Galalea mme a tla mo dikgaolong tse e leng molelwane wa Judea ka kwa ga Joredane.
2  Gape, boidiidi jo bogolo jwa mo sala morago, mme a ba alafela koo.
3  Bafarasai ba tla kwa go ene, ba ikaeletse go mo raela mme ba re: “A go kafa molaong gore monna a tlhale mosadi wa gagwe ka lebaka le fa e ka nna la mofuta ofe?”
4  Fa a fetola a re: “A lo ne lwa se ka lwa bala gore yo o neng a ba bopa go tswa kwa tshimologong o ne a ba dira monna le mosadi
5  a ba a re, ‘Ka lebaka leno monna o tla tlogela rraagwe le mmaagwe mme o tla ngaparela mosadi wa gagwe, mme bobedi jono bo tla nna nama e le nngwe’?
6  Mo e leng gore ga ba tlhole ba le babedi, mme ke nama e le nngwe. Jalo, se Modimo a se kopantseng mmogo a motho ope a se se kgaoganye.”
7  Ba mo raya ba re: “Ke ka ntlha yang, he, Moshe a ne a laela gore go ntshiwe lekwalo la go mo naya tsela le go mo tlhala?”
8  A ba raya a re: “Moshe, a akanyetsa dipelo tsa lona tse di logwadi, o ne a lo dumelela gore lo tlhale basadi ba lona, mme go ne go sa nna jalo go tswa kwa tshimologong.
9  Ke a lo raya ka re le fa e le mang yo o tlhalang mosadi wa gagwe, fa e se ka lebaka la kgokafalo, mme a nyala yo mongwe o dira boaka.”
10  Barutwa ba mo raya ba re: “Fa e le gore boemo bo ntse jalo ka monna le mosadi wa gagwe, ga go botlhale go nyala.”
11  A ba raya a re: “Ga se batho botlhe ba ba tsholang lefoko leno, mme ke fela ba ba nang le mpho eo.
12  Gonne go na le baopafadiwa ba ba neng ba tsalwa ba ntse jalo go tswa mo sebopelong sa bommaabone, e bile go na le baopafadiwa ba ba neng ba dirwa baopafadiwa ke batho, mme go na le baopafadiwa ba ba itirileng baopafadiwa ka ntlha ya bogosi jwa magodimo. A yo o ka go tsholang a go tshole.”
13  Go tswa foo bana ba babotlana ba ne ba tlisiwa kwa go ene, gore a ba beye diatla mme a ba rapelele; mme barutwa ba ba kgalema.
14  Le fa go ntse jalo, Jesu a re: “Lesang bana ba babotlana bano, lo tlogele go ba thibela go tla mo go nna, gonne bogosi jwa magodimo ke jwa ba ba ntseng jalo.”
15  A ba baya diatla mme a tsamaya a tswa koo.
16  Jaanong, bona! mongwe a tla kwa go ene a re: “Moruti, ke molemo ofe o ke tshwanetseng go o dira gore ke bone botshelo jo bo sa khutleng?”
17  A mo raya a re: “Ke ka ntlha yang fa o mpotsa kaga se se molemo? Go na le a le Mongwe yo o molemo. Mme, fa o batla go tsena mo botshelong, boloka ditaelo ka metlha.”
18  A mo raya a re: “Dife?” Jesu a re: “Ee, O se ka wa bolaya motho, O se ka wa dira boaka, O se ka wa utswa, O se ka wa ntsha bosupi jwa maaka,
19  Tlotla rrago le mmago, gape, O rate moagelani wa gago jaaka o ithata.”
20  Lekau leno la mo raya la re: “Ke bolokile tsotlhe tseno; ke sa ntse ke tlhaela eng?”
21  Jesu a mo raya a re: “Fa o batla go itekanela, tsamaya o ye go rekisa dilo tsa gago o bo o abele bahumanegi mme o tla nna le letlotlo kwa legodimong, mme o tle o nne molatedi wa me.”
22  E rile lekau leno le utlwa lefoko leno, la tsamaya le hutsafetse, gonne le ne le na le dithuo di le dintsi.
23  Mme Jesu a raya barutwa ba gagwe a re: “Ammaaruri ke a lo raya ka re e tla nna selo se se thata gore monna yo o humileng a tsene mo bogosing jwa magodimo
24  Gape ke a lo raya, Go motlhofo gore kamela e tsene ka letshoba la nnale go na le gore monna yo o humileng a tsene mo bogosing jwa Modimo.”
25  E rile barutwa ba utlwa seo, ba gakgamala thata, ba re: “Tota ke mang yo o ka bolokwang?”
26  Ya re Jesu a ba lebile mo matlhong, a ba raya a re: “Mo bathong seno ga se kgonege, mme mo Modimong dilo tsotlhe di a kgonega.”
27  Go tswa foo Petere fa a fetola a mo raya a re: “Bona! Re tlogetse dilo tsotlhe ra go sala morago; tota re tla bona eng?”
28  Jesu a ba raya a re: “Ammaaruri ke a lo raya, Mo popong e ntšha, fa Morwa motho a nna mo setulong sa gagwe sa bogosi se se galalelang, lona ba lo ntshetseng morago le lona ka bolona lo tla nna mo ditulong tse di lesome le bobedi tsa bogosi, lo atlhola ditso tse di lesome le bobedi tsa Iseraele.
29  Mme mongwe le mongwe yo o tlogetseng matlo kgotsa bomorwarraagwe kgotsa bomorwadiarraagwe kgotsa rraagwe kgotsa mmaagwe kgotsa bana kgotsa masimo ka ntlha ya leina la me o tla amogela go menagane gantsi e bile o tla rua botshelo jo bo sa khutleng.
30  “Mme ba le bantsi ba e leng ba ntlha e tla nna ba bofelo mme ba bofelo e tla nna ba ntlha.
24  Ya re jaanong Jesu a tloga, a tsena mo tseleng a tswa mo tempeleng, mme barutwa ba gagwe ba atamela go mmontsha dikago tsa tempele.
2  Fa a arabela a ba raya a re: “A ga lo bone dilo tseno tsotlhe? Ammaaruri ke a lo raya ka re, Leje ga le kitla le tlogelwa ka gope fano le le mo godimo ga leje le lengwe mme le sa digelwa fa fatshe.”
3  Ya re a ntse mo Thabeng ya Lotlhware, barutwa ba mo atamela kwa thoko, ba re: “Re bolelele, Dilo tseno di tla nna leng, mme sesupo e tla nna eng sa go nna gone ga gago le sa bokhutlo jwa tsamaiso eno ya dilo?”
4  Fa Jesu a araba a ba raya a re: “Disang gore ope a se ka a lo tsietsa;
5  gonne ba le bantsi ba tla tla mo motheong wa leina la me, ba re, ‘Ke nna Keresete,’ mme ba tla timetsa ba le bantsi.
6  Lo tlile go utlwalela ka dintwa le dipego tsa dintwa; bonang gore lo se ka lwa tshoga. Gonne dilo tseno di tshwanetse go diragala, mme e be e ise e nne bokhutlo.
7  “Gonne setšhaba se tla tsogologela setšhaba le bogosi bo tsogologele bogosi, mme go tla nna le ditlhaelo tsa dijo le dithoromo tsa lefatshe mo mafelong ka go latelana.
8  Dilo tseno tsotlhe ke tshimologo ya ditlhabi tsa tlalelo.
9  “Go tswa foo batho ba tla lo isa kwa pitlaganong e bile ba tla lo bolaya, mme lo tla nna ba ba tlhoilweng ke ditšhaba tsotlhe ka ntlha ya leina la me.
10  Go tswa foo, gape, ba le bantsi ba tla kgotšwa e bile ba tla okana e bile ba tla tlhoana.
11  Mme baporofeti ba le bantsi ba maaka ba tla tsoga ba bo ba timetsa ba le bantsi;
12  mme ka ntlha ya go oketsega ga go tlhoka molao lorato lwa ba le bantsi lo tla tsidifala.
13  Mme yo o itshokileng go ya bokhutlong ke ene yo o tla bolokwang.
14  Mme dikgang tse di molemo tseno tsa bogosi di tla rerwa mo lefatsheng lotlhe le le nang le banni gore e nne bosupi mo ditšhabeng tsotlhe; mme go tswa foo bokhutlo bo tla tla.
15  “Jalo, fa lo tshogana ka lo bona selo se se ferosang sebete se se bakang kgakgabalo, jaaka go buiwa ka sone ka Daniele moporofeti, se eme mo lefelong le le boitshepo, (a mmadi a dirise temogo,)
16  foo a ba ba kwa Judea ba tshabele kwa dithabeng.
17  A monna yo o kwa godimo ga ntlo a se ka a fologa a ya go ntsha dithoto mo ntlong ya gagwe;
18  mme a monna yo o kwa tshimong a se ka a boela kwa ntlong a ya go tsaya seaparo sa gagwe sa kafa ntle.
19  A bo go latlhega basadi ba ba ba imana le ba ba anyisang masea mo malatsing ao!
20  Nnang lo rapele gore go tshaba ga lona go se ka ga diragala ka nako ya mariga, le fa e le ka letsatsi la sabata;
21  gonne ka nako eo go tla nna le pitlagano e kgolo e e jaaka e e iseng e ko e nne fa e sale ka tshimologo ya lefatshe go fitlha jaanong, nnyaa, le gone e se kitla e nna gone gape.
22  Tota e bile, fa malatsi ao a ne a sa khutshwafadiwa, go ka bo go se na nama epe e e tla bolokwang; mme ka ntlha ya ba ba tlhophilweng malatsi ao a tla khutshwafadiwa.
23  “Foo fa mongwe a ka lo raya a re, ‘Bonang! Keresete ke yo,’ kgotsa, ‘Ke yole!’ lo se ka lwa go dumela.
24  Gonne go tla tsoga bo Keresete ba maaka le baporofeti ba maaka mme ba tla dira ditshupo tse dikgolo le dikgakgamatso gore ba tsietsa, fa go kgonega, le eleng ba ba tlhophilweng.
25  Bonang! Ke lo tlhagisitse go sa le pele.
26  Jalo, fa batho ba lo raya ba re, ‘Bonang! O kwa nageng,’ lo se ka lwa tswa; ‘Bonang! O mo matlwaneng a a kwa teng,’ lo se ka lwa go dumela.
27  Gonne fela jaaka logadima lo tswa dikarolong tsa kwa botlhaba mme lo phatsimela kwa dikarolong tsa bophirima, go nna gone ga Morwa motho go tla nna jalo.
28  Gongwe le gongwe fela kwa setoto se gone, gone koo dintsu di tla phuthegela gone.
29  “Ka bonako fela morago ga pitlagano ya malatsi ao letsatsi le tla fifala, le ngwedi ga e na go ntsha lesedi la yone, mme dinaledi di tla wa di tswa kwa legodimong, le maatla a magodimo a tla reketlisiwa.
30  Mme go tswa foo sesupo sa Morwa motho se tla bonala kwa legodimong, mme go tswa foo ditso tsotlhe tsa lefatshe di tla ititaya di lela selelo sa khutsafalo, mme di tla bona Morwa motho a tla a le mo marung a legodimo ka maatla le kgalalelo e kgolo.
31  Mme o tla romela baengele ba gagwe ka modumo o mogolo wa terompeta, mme ba tla phutha ba ba tlhophilweng ba gagwe go tswa kwa diphefong tse nnè, go tswa kwa ntlheng e nngwe ya magodimo go ya kwa ntlheng e nngwe ya one.
32  “Jaanong ithuteng ntlha eno ka setlhare sa mofeige e le setshwantsho: Ka bonako fela fa kalana ya sone e nna nana mme e ntsha matlhare, lo a itse gore selemo se gaufi.
33  Ka tsela e e tshwanang le lona, fa lo bona dilo tseno tsotlhe, itseng gore o gaufi fa dikgorong.
34  Ammaaruri ke a lo raya ka re kokomana eno ga e na go feta ka gope go fitlha dilo tseno tsotlhe di diragala.
35  Legodimo le lefatshe di tla feta, mme mafoko a me ga a na go feta ka gope.
36  “Ka ga letsatsi leo le ura eo ga go na ope yo o itseng, le fa e le baengele ba magodimo kgotsa Morwa, fa e se Rara fela.
37  Gonne fela jaaka malatsi a ga Noa a ne a ntse, go nna gone ga Morwa motho go tla nna jalo.
38  Gonne fela jaaka ba ne ba ntse mo malatsing ao pele ga morwalela, baa ja e bile baa nwa, banna ba nyala le basadi ba neelwa nyalong, go fitlha ka letsatsi le Noa a tseneng mo teng ga araka ka lone;
39  mme ba se ka ba tsaya tsia go fitlha morwalela o tla o bo o ba gogola botlhe, go nna gone ga Morwa motho go tla nna jalo.
40  Ka nako eo banna ba babedi ba tla bo ba le kwa tshimong: yo mongwe o tla tsewa mme yo mongwe a tlogelwe;
41  basadi ba le babedi ba tla bo ba sila mo lelwaleng: yo mongwe o tla tsewa mme yo mongwe a tlogelwe.
42  Jalo, nnang lo disitse, ka gonne ga lo itse gore Morena wa lona o tla ka letsatsi lefe.
43  “Mme itseng selo se le sengwe, gore fa mong wa ntlo a ne a itsile gore legodu le tla ka tebelo efe, o ka bo a ne a nna a tsogile mme a se ka a letlelela gore go thubiwe mo ntlong ya gagwe.
44  Ka lebaka leno le lona itshupeng lo iketleeditse, ka gonne ka ura e lo sa akanyeng gore ke yone, Morwa motho o tla ka yone.
45  “Tota motlhanka yo o boikanyego le yo o botlhale ke mang yo mong wa gagwe a neng a mo tlhoma gore a okamele ba ntlo ya gagwe, go ba naya dijo tsa bone ka nako e e tshwanetseng?
46  Go itumela motlhanka yoo yo fa mong wa gagwe a goroga a mo fitlhelang a dira jalo!
47  Ammaaruri ke a lo raya, O tla mo tlhoma gore a okamele dilo tsa gagwe tsotlhe.
48  “Mme fa go direga gore motlhanka yo o bosula yoo a itheye mo pelong a re, ‘Mong wa me o a diega,’
49  mme a simolola go itaya batlhankammogo le ene mme a ja a ba a nwa le matagwa a a padileng,
50  mong wa motlhanka yoo o tla tla ka letsatsi le a sa le lebelelang le ka ura e a sa e itseng,
51  mme o tla mo otlhaya ka bopeloethata jo bogolo thata e bile o tla mo laolela karolo le baitimokanyi. Ke gone koo selelo sa gagwe le phuranyo ya meno a gagwe di tla nnang gone.
5  E rile a bona boidiidi a tlhatlogela kwa thabeng; mme fa a sena go nna fa fatshe barutwa ba gagwe ba tla kwa go ene;
2  mme a bula molomo a simolola go ba ruta, a re:
3  “Go itumela ba ba tshwenyegang ka se ba se tlhokang semoyeng, e re ka bogosi jwa magodimo e le jwa bone.
4  “Go itumela ba ba hutsafetseng, e re ka ba tla gomodiwa.
5  “Go itumela ba ba bonolo, e re ka ba tla rua lefatshe.
6  “Go itumela ba ba tshwerweng ke tlala e bile ba nyoretswe tshiamo, e re ka ba tla kgora.
7  “Go itumela ba ba kutlwelobotlhoko, e re ka ba tla bontshiwa kutlwelobotlhoko.
8  “Go itumela ba ba itshekileng mo pelong, e re ka ba tla bona Modimo.
9  “Go itumela ba ba kagiso, e re ka ba tla bidiwa ‘bomorwa Modimo.’
10  “Go itumela ba ba bogiseditsweng tshiamo, e re ka bogosi jwa magodimo e le jwa bone.
11  “Go itumela lona fa batho ba lo kgoba ba bo ba lo bogisa e bile ba bua ka lona selo le fa e ka nna sepe fela se se boikepo ka ntlha ya me, e bile ba aka.
12  Ipeleng lo bo lo tlolake ka boipelo, e re ka maduo a lona a le magolo kwa magodimong; gonne ba ne ba bogisa baporofeti pele ga lona ka tsela eo.
13  “Lona lo letswai la lefatshe; mme fa letswai le tswapoga, botswai jwa lone bo ka busediwa jang? Ga le tlhole le ka dirisediwa sepe fa e se go latlhelwa kwa ntle gore le gatakwe ke batho.
14  “Lona lo lesedi la lefatshe. Motse ga o ka ke wa fitlhega fa o tlhomilwe mo godimo ga thaba.
15  Batho ba tshuba lobone ba bo ba lo tlhoma, e seng kafa tlase ga seroto se se lekanyang, mme mo godimo ga setlhomo sa lobone, mme lo phatsimela botlhe ba ba mo ntlong.
16  Ka tsela e e tshwanang a lesedi la lona le phatsime fa pele ga batho, gore ba tle ba bone ditiro tsa lona tse di molemo mme ba neye Rraalona yo o kwa magodimong kgalalelo.
17  “Lo se ka lwa akanya gore ke tlile go senya Molao kgotsa Baporofeti. Ke tlile, e seng go senya, mme go diragatsa;
18  gonne ammaaruri ke a lo raya ka re legodimo le lefatshe di tla feta ka bonako go na le gore tlhaka e le nngwe e nnye thata kgotsa ntlhana e le nngwe ya tlhaka ya Molao e fete ka gope mme dilo tsotlhe di sa diragala.
19  Jalo, le fa e le mang yo o tlolang e le nngwe ya ditaelo tseno tse di potlana thata a ba a ruta batho go dira jalo, o tla bidiwa ‘mmotlana thata’ mo bogosing jwa magodimo. Mme motho yo o di dirang a ba a di ruta, yono o tla bidiwa ‘mogolo’ mo bogosing jwa magodimo.
20  Gonne ke lo raya ke re fa tshiamo ya lona e sa tote go feta ya bakwadi le Bafarasai, ga lo kitla lo tsena ka gope mo bogosing jwa magodimo.
21  “Lo utlwile gore ba dinako tsa bogologolo tala ba ne ba tewa go twe, ‘O se ka wa bolaya motho; mme le fa e le mang yo o bolayang motho o tla ikarabelela go kgotlatshekelo ya tshiamiso.’
22  Le fa go ntse jalo, ke lo raya ke re mongwe le mongwe yo o tswelelang a shakgaletse morwarraagwe o tla ikarabelela go kgotlatshekelo ya tshiamiso; mme le fa e le mang yo o bitsang morwarraagwe ka lefoko le le sa tshwanelang go buiwa la lenyatso o tla ikarabelela go Kgotlatshekelo e Kgolo; mme le fa e le mang yo o reng, ‘Seeleele ke wena se se nyatsegang!’ o tla lebanwa ke Gehena e e tukang.
23  “Fa, he, o tlisa mpho ya gago kwa sebesong mme o gakologelwa o le koo gore morwarraago o na le sengwe kgatlhanong le wena,
24  tlogela mpho ya gago koo fa pele ga sebeso, mme o tsamaye; agisanya le morwarraago pele, go tswa foo, fa o boile, isa mpho ya gago tshupelo.
25  “Nna bofefo go rarabolola dikgang le yo o ngongoregang ka wena kafa molaong, fa o sa ntse o na le ene lo le mo tseleng lo ya koo, gore ka tsela nngwe mongongoregi a tle a se ka a go neela moatlhodi, mme moatlhodi a go neela motlhokomedi wa kgotlatshekelo, mme wa latlhelwa mo kgolegelong.
26  Ammaaruri ke a go raya, Eleruri ga o kitla o tswa koo go fitlha o sena go duela ledi la tshipi la bofelo la tlhwatlhwa e nnye thata.
27  “Lo utlwile gore go ne ga twe, ‘O se ka wa dira boaka.’
28  Mme nna ke lo raya ke re mongwe le mongwe yo o nnang a lebile mosadi mo a nnang le kgotelo ka ntlha ya gagwe, o setse a dirile boaka le ene mo pelong ya gagwe.
29  Jaanong, fa e le gore leitlho leo la gago la moja le a go kgopisa, le gonye mme o le latlhele kgakala le wena. Gonne go molemo thata mo go wena gore o latlhegelwe ke e le nngwe ya ditokololo tsa gago go na le gore mmele otlhe wa gago o latlhelwe mo Gehena.
30  Gape, fa e le gore seatla sa gago sa moja se a go kgopisa, se kgaole mme o se latlhele kgakala le wena. Gonne go molemo thata mo go wena gore o latlhegelwe ke e le nngwe ya ditokololo tsa gago go na le gore mmele otlhe wa gago o felele mo Gehena.
31  “Mo godimo ga moo go ne ga twe, ‘Le fa e le mang yo o tlhalang mosadi wa gagwe, a a mo neye lekwalo la tlhalo.’
32  Le fa go ntse jalo, nna ke lo raya ke re mongwe le mongwe yo o tlhalang mosadi wa gagwe, fa e se ka ntlha ya kgokafalo, o mmaya mo boemong jwa go akafala, mme le fa e le mang yo o nyalang mosadi yo o tlhadilweng o dira boaka.
33  “Gape lo utlwile gore ba dinako tsa bogologolo tala ba ne ba tewa ga twe, ‘O se ka wa ikana mme o bo o sa dire, o tshwanetse go duela maikano a gago mo go Jehofa.’
34  Le fa go ntse jalo, nna ke lo raya ke re: Lo se ka lwa ikana ka gope, le fa e le ka legodimo, ka gonne ke setulo sa bogosi sa Modimo;
35  le fa e le ka lefatshe, ka gonne ke sebeo sa dinao tsa gagwe; le fa e le ka Jerusalema, ka gonne ke motse wa Kgosi e kgolo.
36  Le fa e le ka tlhogo ya gago ga o a tshwanela go ikana, ka gonne ga o ka ke wa fetola thiri e le nngwe gore e nne tshweu kgotsa e nne ntsho.
37  Fela a lefoko la lona la Ee le reye Ee, Nnyaa wa lona, Nnyaa; gonne se se fetang tseno se tswa kwa go yo o boikepo.
38  “Lo ne lwa utlwa gore go ne ga twe, ‘Leitlho le tswele leitlho le leino le tswele leino.’
39  Le fa go ntse jalo, nna ke lo raya ke re: O se ka wa emelelana le yo o boikepo; mme le fa e le mang yo o go fapholang mo lerameng la gago la moja, lebisa le lengwe gape kwa go ene.
40  Mme fa motho a batla go ya kgotlatshekelong le wena a ba a tsaya seaparo sa gago sa kafa teng, mo lese a tseye le sone seaparo sa gago sa kafa ntle;
41  mme fa mongwe yo o nang le taolo a go patelela gore o dire tirelo sekgala sa mmaele, tsamaya le ene dimaele tse pedi.
42  Naya yo o go kopang, mme o se ka wa furalela yo o batlang go adima mo go wena kwantle ga morokotso.
43  “Lo ne lwa utlwa gore go ne ga twe, ‘O rate moagelani wa gago mme o tlhoe mmaba wa gago.’
44  Le fa go ntse jalo, ke a lo raya ka re: Tswelelang lo rate baba ba lona lo bo lo rapelele ba ba lo bogisang;
45  gore lo tle lo itshupe lo le bana ba ga Rraalona yo o kwa magodimong, e re ka a tlhabisetsa batho ba ba boikepo le ba ba molemo letsatsi la gagwe e bile a nesetsa batho ba ba siameng le ba ba sa siamang pula.
46  Gonne fa lo rata ba ba lo ratang, lo na le maduo afe? A bakgethisi le bone ga ba dire sone seo?
47  Mme fa lo dumedisa bakaulengwe ba lona fela, ke eng se se sa tlwaelegang se lo se dirang? A batho ba ditšhaba le bone ga ba dire sone seo?
48  Jalo lo tshwanetse go itekanela, jaaka Rraalona wa selegodimo a itekanetse.
15  Go tswa foo Bafarasai le bakwadi ba tla kwa go Jesu ba tswa Jerusalema, ba re:
2  “Ke ka ntlha yang fa barutwa ba gago ba tlola ngwao ya batho ba dinako tsa pele? Ka sekai, ga ba tlhape diatla tsa bone fa ba tloga baa ja dijo.”
3  Fa a fetola a ba raya a re: “Ke ka ntlha yang fa le lona lo tlola taelo ya Modimo ka ntlha ya ngwao ya lona?
4  Ka sekai, Modimo o ne a re, ‘Tlotla rrago le mmago’; a ba a re, ‘A yo o gobololang rraagwe kgotsa mmaagwe a swe.’
5  Mme lona lwa re, ‘Le fa e le mang yo o rayang rraagwe kgotsa mmaagwe a re: “Le fa e le eng se ke nang le sone se o ka bonang molemo mo go nna ka sone ke mpho e e tshwaetsweng Modimo,”
6  ga aa tshwanela go tlotla rraagwe ka gope.’ Mme jalo lo dirile lefoko la Modimo lefela ka ntlha ya ngwao ya lona.
7  Baitimokanyi ke lona, Isaia o ne a porofeta kaga lona sentle, fa a ne a re,
8  ‘Batho bano ba ntlotla ka dipounama tsa bone, le fa go ntse jalo pelo ya bone e katogetse kgakala le nna.
9  Ba nna ba nkobamelela lefela, ka gonne ba ruta ditaelo tsa batho ba re ke dithuto tsa motheo.’”
10  Foo a biletsa boidiidi fa gaufi mme a ba raya a re: “Reetsang mme lo tlhaloganye:
11  Ga se se se tsenang mo molomong wa motho se se mo leswafatsang; mme se se tswang mo molomong wa motho ke sone se se mo leswafatsang.”
12  Go tswa foo barutwa ba tla mme ba mo raya ba re: “A o a itse gore Bafarasai ba ne ba kgotšwa fa ba utlwa se o neng o se bua?”
13  Fa a fetola a re: “Semela sengwe le sengwe se Rre wa selegodimo a sa se jalang se tla kumolwa.
14  A ba kgopisege. Ke bagogi ba ba foufetseng. Jaanong, fa motho yo o foufetseng a goga motho yo o foufetseng, ba tla wela mo kgatamping mmogo.”
15  Fa Petere a araba a mo raya a re: “Re tlhalosetse setshwantsho seno ka papamalo.”
16  Foo a re: “A le lona ga lo ise lo tlhaloganye le jaanong?
17  A ga lo lemoge gore sengwe le sengwe se se tsenang mo molomong se fetela pele kwa maleng mme se ntshediwe mo teng ga mosele wa maswe?
18  Le fa go ntse jalo, dilo tse di tswang mo molomong di tswa mo pelong, mme dilo tseo di leswafatsa motho.
19  Ka sekai, mo pelong go tswa dikakanyo tse di boikepo, dipolao, maakafalo, dikgokafalo, bogodu, ditshupo tsa maaka, ditlhapatso.
20  Tseno ke dilo tse di leswafatsang motho; mme go ja dijo ka diatla tse di sa tlhapiwang ga go leswafatse motho.”
21  Ya re Jesu a tloga koo, jaanong a tswa a ya kwa dikarolong tsa Ture le Sidona.
22  Mme, bona! mosadi mongwe wa Mofonikia yo o tswang kwa dikgaolong tseo a tswa mme a goela kwa godimo, a re: “Nkutlwele botlhoko, Morena, Morwa Dafide. Morwadiake o tsenwe ke madimona tota.”
23  Mme o ne a se ka a bua lefoko go mo araba. Jalo barutwa ba gagwe ba tla mme ba simolola go mo kopa ba re: “Mo leleke; ka gonne o nnetse go goa kafa morago ga rona.”
24  Fa a araba a re: “Ke ne ke sa romelwa kwa go bape fa e se kwa dinkung tse di latlhegileng tsa ntlo ya Iseraele.”
25  Fa mosadi yono a tla a simolola go obama fa pele ga gagwe, a re: “Morena, nthuse!”
26  Fa a araba a re: “Ga go a siama go tsaya senkgwe sa bana se bo se latlhelelwa dintšanyana.”
27  A re: “Ee, Morena; mme tota dintšanyana ruri di ja matlhotlhora a a wang mo tafoleng ya beng ba tsone.”
28  Foo Jesu fa a mo fetola a re: “Mosadi, tumelo ya gago e kgolo; a go go diragalele jaaka o eletsa.” Mme morwadie a fola go tloga ka nako eo go ya pele.
29  Jesu a kgabaganya naga go tswa koo, morago ga moo a tla gaufi le lewatle la Galalea, mme, fa a sena go tlhatlogela kwa thabeng, a nna koo.
30  Mme boidiidi jo bogolo jwa mo atamela, bo na le batho ba ba tlhotsang, ba ba golafetseng, ba ba foufetseng, ba ba dimumu, le ba bantsi ba ba ka tsela e sele, mme ba ba latlhela fela fa dinaong tsa gagwe, mme a ba alafa;
31  mo boidiidi bo neng jwa gakgamala fa bo bona dimumu di bua le ditlhotsa di tsamaya le difofu di bona, mme ba galaletsa Modimo wa Iseraele.
32  Mme Jesu a biletsa barutwa ba gagwe kwa go ene a re: “Ke utlwa ke tlhomogela boidiidi jono pelo, ka gonne e setse e le malatsi a le mararo ba ntse le nna mme ga ba na se ba ka se jang; ga ke batle go ba naya tsela ba sa ja sepe. Gongwe ba ka felelwa ke thata mo tseleng.”
33  Le fa go ntse jalo, barutwa ba mo raya ba re: “Mo lefelong le le se nang batho leno re tlile go bona kae dinkgwe tse di lekaneng go kgorisa boidiidi jo bogolo mo go kana?”
34  Foo Jesu a ba raya a re: “Lo na le dinkgwe di le kae?” Ba re: “Di supa, le ditlhatswana di le mmalwa.”
35  Jalo, fa a sena go laya boidiidi jono gore bo nne ka go sekama fa fatshe,
36  a tsaya dinkgwe tse supa tseno le ditlhapi mme, fa a sena go leboga, a di ngathoganya mme a simolola go di abela barutwa, barutwa le bone ba di abela boidiidi.
37  Botlhe ba ja ba bo ba kgora, mme ba tsaya diroto di supa tsa mofago tse di tletseng e le manathwana a a setseng.
38  Mme ba ba jang e ne e le banna ba le dikete tse nnè, kwantle ga basadi le bana ba babotlana.
39  Labofelo, fa a sena go naya boidiidi tsela, a tsena mo mokorong mme a tla mo dikgaolong tsa Magadana.
20  “Gonne bogosi jwa magodimo bo tshwana le monna, mong wa ntlo, yo o neng a tswa go sa le phakela go ya go thapela tshimo ya gagwe ya mofine badiri.
2  E rile a sena go dumalana le badiri gore o tla ba naya denario ka letsatsi, a ba romela kwa tshimong ya gagwe ya mofine.
3  Ya re a tswa gape mo e ka nnang ka ura ya boraro, a bona ba bangwe ba eme ba sa dire sepe kwa marekisetsong;
4  mme bao a ba raya a re, ‘Le lona, yang kwa tshimong ya mofine, mme le fa e le eng se se siameng ke tla se lo naya.’
5  Jalo ba tsamaya. A tswa gape mo e ka nnang ka ura ya borataro le ya borobongwe mme a dira ka tsela e e tshwanang.
6  La bofelo, mo e ka nnang ka ura ya bolesome le bongwe a tswa mme a fitlhela ba bangwe ba eme, mme a ba raya a re, ‘Ke ka ntlha yang fa lo ntse lo eme fano letsatsi lotlhe lo sa dire sepe?’
7  Ba mo raya ba re, ‘Ke ka gonne ga go na ope yo o re thapileng.’ A ba raya a re, ‘Le lona yang kwa tshimong ya mofine.’
8  “E rile go nna maitseboa, mong wa tshimo ya mofine a raya monna wa gagwe yo o tshwereng taolo a re, ‘Bitsa badiri mme o ba duele dituelo tsa bone, go simolola ka wa bofelo go ya go wa ntlha.’
9  E rile banna ba ura ya bolesome le bongwe ba tla, ba amogela denario mongwe le mongwe.
10  Jalo, e rile ba ntlha ba tla, ba swetsa ka gore ba tlile go amogela mo go oketsegileng; mme le bone ba amogela tuelo ka selekanyo sa denario.
11  Ya re ba e amogela ba simolola go ngongoregela mong wa ntlo
12  mme ba re, ‘Bano ba bofelo ba dirile tiro ya ura e le nngwe fela; le fa go ntse jalo o dirile gore ba lekane le rona ba re neng ra itshokela mokgweleo wa letsatsi le mogote o o fisang!’
13  Mme fa a fetola mongwe wa bone a re, ‘Mogaetsho, ga ke go direle phoso epe. O dumalane le nna ka denario, ga ke re?
14  Tsaya se e leng sa gago o tsamaye. Ke batla go naya yono wa bofelo fela jaaka ke go neile.
15  A ga go kafa molaong gore ke dire se ke batlang go se dira ka dilo tsa me? Kgotsa a leitlho la gago le boikepo ka gonne nna ke le molemo?’
16  Ka tsela eno ba bofelo ba tla nna ba ntlha, le ba ntlha ba bofelo.”
17  Ya re jaanong Jesu a tloga a tlhatlogela kwa Jerusalema, a tseela barutwa ba ba lesome le bobedi kwa thoko mme a ba raya mo tseleng a re:
18  “Bonang! Re tlhatlogela kwa Jerusalema, mme Morwa motho o tla neelwa baperesiti ba bagolo le bakwadi, mme ba tla mo atlholela loso,
19  ba bo ba mo neye batho ba ditšhaba gore ba sotle ka ene le gore ba mo kgwathise le gore ba mmapole, mme ka letsatsi la boraro o tla tsosiwa.”
20  Go tswa foo mmaagwe bomorwa Sebede a mo atamela a na le bomorwawe, a obama e bile a kopa sengwe mo go ene.
21  A mo raya a re: “O batlang?” Ene a mo raya a re: “Ntsha taelo gore bomorwaake ba babedi bano ba nne, yo mongwe kafa seatleng sa gago sa moja mme yo mongwe kafa go sa molema, mo bogosing jwa gago.”
22  Jesu fa a araba a re: “Lona banna ga lo itse se lo se kopang. A lo ka nwa senwelo se ke tlogang ke se nwa?” Ba mo raya ba re: “Re ka se nwa.”
23  A ba raya a re: “Eleruri lo tla nwa senwelo sa me, mme go nna kafa seatleng sa me sa moja mono le kafa go sa molema ga se ga me go go aba, mme ke ga ba ba go baakanyeditsweng ke Rre.”
24  E rile ba ba lesome ba bangwe ba utlwa ka seno, ba galefela bakaulengwe bano ba babedi.
25  Mme Jesu, ya re a ba biletsa kwa go ene, a re: “Lo a itse gore babusi ba ditšhaba ba rena mo go bone le banna ba bagolo ba dirisa taolo mo go bone.
26  Ga go a nna jalo mo go lona; mme le fa e le mang yo o batlang go nna mogolo mo go lona o tshwanetse go nna modiredi wa lona,
27  mme le fa e le mang yo o batlang go nna wa ntlha mo go lona o tshwanetse go nna motlhanka wa lona.
28  Fela jaaka Morwa motho a ne a tla, e seng go direlwa, fa e se go direla le go ntsha moya wa gagwe e le thekololo gore a bone ba le bantsi.”
29  Jaanong ya re ba tswa mo Jeriko boidiidi jo bogolo jwa mo sala morago.
30  Mme, bona! banna ba babedi ba ba foufetseng ba ntse go bapa le tsela, e rile ba utlwa gore Jesu o ne a feta foo, ba goa, ba re: “Morena, re utlwele botlhoko, Morwa Dafide!”
31  Mme boidiidi jwa ba bolelela bo gagamaditse gore ba didimale; le fa go ntse jalo ba goela kwa godimo go feta, ba re: “Morena, re utlwele botlhoko, Morwa Dafide!”
32  Jalo Jesu a ema, a ba bitsa mme a re: “Lo batla ke lo direla eng?”
33  Ba mo raya ba re: “Morena, a matlho a rona a bulege.”
34  Jesu ka a tlhotlheletsega go tlhomoga pelo, a ama matlho a bone, mme ka yone nako eo ba kgona go bona, mme ba mo sala morago.
1  Buka ya polelo ya botshelo jwa ga Jesu Keresete, morwa Dafide, morwa Aborahame:
2  Aborahame a nna rraagwe Isake;Isake a nna rraagwe Jakobe;Jakobe a nna rraagwe Juda le bomorwarraagwe;
3  Juda a nna rraagwe Perese le Sera ka Tamare;Perese a nna rraagwe Heserone;Heserone a nna rraagwe Rame;
4  Rame a nna rraagwe Aminadabe;Aminadabe a nna rraagwe Nashone;Nashone a nna rraagwe Salamone;
5  Salamone a nna rraagwe Boase ka Rahabe;Boase a nna rraagwe Obede ka Ruthe;Obede a nna rraagwe Jese;
6  Jese a nna rraagwe Dafide kgosi.Dafide a nna rraagwe Solomone ka mosadi wa ga Uria;
7  Solomone a nna rraagwe Rehoboame;Rehoboame a nna rraagwe Abija;Abija a nna rraagwe Asa;
8  Asa a nna rraagwe Jehoshafate;Jehoshafate a nna rraagwe Jehorame;Jehorame a nna rraagwe Usia;
9  Usia a nna rraagwe Jothame;Jothame a nna rraagwe Ahase;Ahase a nna rraagwe Hesekia;
10  Hesekia a nna rraagwe Manase;Manase a nna rraagwe Amone;Amone a nna rraagwe Josia;
11  Josia a nna rraagwe Jekonia le bomorwarraagwe ka nako ya go kobelwa kwa Babelona.
12  Morago ga go kobelwa kwa Babelona Jekonia a nna rraagwe Shelatiele;Shelatiele a nna rraagwe Serubabele;
13  Serubabele a nna rraagwe Abiude;Abiude a nna rraagwe Eliakime;Eliakime a nna rraagwe Asore;
14  Asore a nna rraagwe Sadoke;Sadoke a nna rraagwe Akime;Akime a nna rraagwe Eliude;
15  Eliude a nna rraagwe Eliasare;Eliasare a nna rraagwe Mathane;Mathane a nna rraagwe Jakobe;
16  Jakobe a nna rraagwe Josefa monna wa ga Marea, yo Jesu, yo o bidiwang Keresete a neng a tsalwa ka ene.
17  Jalo, dikokomana tsotlhe go tloga ka Aborahame go fitlha mo go Dafide e ne e le dikokomana di le lesome le bonè, mme go tloga ka Dafide go fitlha kwa go kobelweng kwa Babelona e ne e le dikokomana di le lesome le bonè, mme go tloga ka go kobelwa kwa Babelona go fitlha mo go Keresete e ne e le dikokomana di le lesome le bonè.
18  Mme go tsholwa ga ga Jesu Keresete go ne go le ka tsela eno. Ka nako ya fa mmaagwe e bong Marea a ne a solofeditswe lenyalo ke Josefa, o ne a fitlhelwa a imile ka moya o o boitshepo pele ga ba tshwaraganngwa.
19  Le fa go ntse jalo, Josefa monna wa gagwe, ka gonne a ne a siame e bile a sa batle go mo dira segakgamalelo mo bathong, a ikaelela go mo tlhala ka sephiri.
20  Mme fa a sena go akanya thata ka dilo tseno, bona! moengele wa ga Jehofa a bonala kwa go ene mo torong, a re: “Josefa, morwa Dafide, o se ka wa tshaba go isa Marea mosadi wa gago gae, gonne boimana jwa gagwe ke jwa moya o o boitshepo.
21  O tla tshola morwa, mme o tshwanetse go mo raya leina o re Jesu, gonne o tla boloka batho ba gagabo mo maleong a bone.”
22  Gotlhe mo tota go ne ga diragala gore go diragadiwe se se neng sa buiwa ke Jehofa ka moporofeti wa gagwe, a re:
23  “Bona! Kgarebane e tla ima mme e tla tshola morwa, mme ba tla mo raya leina ba re Imanuele,” mo, fa go ranolwa, go rayang, “Modimo o Na le Rona.”
24  Foo Josefa a tsoga mo borokong mme a dira jaaka moengele wa ga Jehofa a ne a mo kaetse, mme a isa mosadi wa gagwe gae.
25  Mme a se ka a tlhakanela dikobo le ene go fitlha a tshola morwa; mme a mo raya leina a re Jesu.
2  Fa Jesu a sena go tsalwa kwa Bethelehema wa Judea mo malatsing a ga Herode kgosi, bona! balepadinaledi ba ba tswang kwa dikarolong tsa botlhaba ba tla kwa Jerusalema,
2  ba re: “O kae yo o tsetsweng e le kgosi ya Bajuda? Gonne re ne ra bona naledi ya gagwe fa re ne re le kwa botlhaba, mme re tlile go obama fa pele ga gagwe.”
3  Fa Kgosi Herode a utlwa seno a fuduega, le Jerusalema yotlhe ya fuduega le ene;
4  mme e rile a phutha baperesiti botlhe ba bagolo le bakwadi ba batho a ba botsa gore Keresete o ne a tshwanetse go tsalelwa kae.
5  Ba mo raya ba re: “Kwa Bethelehema wa Judea; gonne go kwadilwe jaana ka moporofeti,
6  ‘Mme wena, wena Bethelehema wa lefatshe la Juda, ga o motse o e seng wa sepe ka gope mo gare ga balaodi ba Juda; gonne mo go wena go tla tswa molaodi, yo o tla disang batho ba me, Iseraele.’”
7  Foo Herode a bitsa balepadinaledi ka sephiri mme a tlhomamisa ka kelotlhoko mo go bone nako e naledi e bonetseng ka yone;
8  mme, e rile a ba roma kwa Bethelehema, a re: “Tsamayang lo batle ngwana yo mmotlana yono ka kelotlhoko, mme fa lo sena go mmona boang lo mpegele, gore le nna ke tle ke ye ke obame fa pele ga gagwe.”
9  E rile ba sena go utlwa kgosi, ba tsena mo tseleng; mme, bona! naledi e ba neng ba e bone fa ba ne ba le kwa botlhaba ya tsamaya kwa pele ga bone, go fitlha e tla go ema fa godimo ga fa ngwana yo mmotlana a neng a le gone.
10  E rile ba bona naledi ba ipela fela thata.
11  Mme e rile ba tsena mo ntlong ba bona ngwana yo mmotlana a na le Marea mmaagwe, mme, ba wela fa fatshe, ba obama fa pele ga gagwe. Gape ba ne ba bula matlotlo a bone mme ba mo naya dimpho, gouta le lebano le mera.
12  Le fa go ntse jalo, ka gonne ba ne ba neilwe tlhagiso ya bomodimo mo torong gore ba se ka ba boela kwa go Herode, ba tswa ba ya kwa nageng ya bone ka tsela e nngwe.
13  Fa ba sena go tloga, bona! moengele wa ga Jehofa a bonala mo torong kwa go Josefa, a re: “Nanoga, tsaya ngwana yo mmotlana le mmaagwe o tshabele mo Egepeto, mme o nne koo go fitlha ke go naya lefoko; gonne Herode o tloga a batla ngwana yo mmotlana yono gore a mo senye.”
14  Jalo a nanoga a tsaya ngwana yo mmotlana le mmaagwe go le bosigo mme a tswa a ya mo Egepeto,
15  a nna koo go fitlha Herode aa swa, gore go diragadiwe se se neng sa buiwa ke Jehofa ka moporofeti wa gagwe, a re: “Ke ne ka bitsa morwaake ka mo ntsha kwa Egepeto.”
16  Foo Herode, ka a bona gore o ne a forilwe ke balepadinaledi, a galefa thata, mme a roma gore basimane botlhe ba ba mo Bethelehema le dikgaolo tsotlhe tsa yone ba bolawe, go tloga ka ba ba nang le dingwaga di le pedi go ya kwa tlase, go ya ka nako e a neng a e tlhomamisitse ka kelotlhoko mo balepadinaleding.
17  Foo go ne ga diragadiwa se se neng sa buiwa ka Jeremia moporofeti, a re:
18  “Lentswe le ne la utlwiwa kwa Rama, e le go lela le go kuruetsa thata; e ne e le Ragele a lelela bana ba gagwe, mme o ne a sa batle go amogela kgomotso, ka gonne ga ba tlhole ba le gone.”
19  E rile Herode a sena go swa, bona! moengele wa ga Jehofa a bonala mo torong kwa go Josefa kwa Egepeto
20  mme a re: “Nanoga, tsaya ngwana yo mmotlana le mmaagwe mme o tsene mo tseleng o ye mo lefatsheng la Iseraele, gonne ba ba neng ba senka moya wa ngwana yo mmotlana yono ba sule.”
21  Jalo a nanoga mme a tsaya ngwana yo mmotlana le mmaagwe a tsena mo lefatsheng la Iseraele.
22  E rile a utlwa gore Arekelao o ne a busa e le kgosi ya Judea mo boemong jwa ga rraagwe e bong Herode, a boifa go ya koo. Mo godimo ga moo, ka a ne a neilwe tlhagiso ya bomodimo mo torong, a tswa a ya mo karolong ya naga ya Galalea,
23  mme a tla a nna mo motseng o o bidiwang Nasaretha, gore go tle go diragadiwe se se neng sa buiwa ka baporofeti ga twe: “O tla bidiwa Monasaretha.”
3  Mo malatsing ao Johane Mokolobetsi a tla a rera kwa nageng ya Judea,
2  a re: “Ikwatlhayeng, gonne bogosi jwa magodimo bo atametse.”
3  Tota e bile, yono ke ene yo go buiwang ka ene ka Isaia moporofeti mo mafokong ano: “Reetsang! Mongwe o goa kwa nageng a re, ‘Baakanyang tsela ya ga Jehofa! Tlhamalatsang ditsela tsa gagwe.’”
4  Mme ene Johane yono diaparo tsa gagwe e ne e le boboa jwa kamela le moitlamo wa letlalo mo lothekeng lwa gagwe; dijo tsa gagwe le tsone e ne e le tsie le tswina ya dinotshe ya naga.
5  Foo Jerusalema le Judea yotlhe le naga yotlhe e e dikologileng Joredane ba tswela kwa go ene,
6  mme batho ba ne ba kolobediwa ke ene mo Nokeng ya Joredane, ba ipolela maleo a bone ka tshosologo.
7  E rile a tshogana ka a bona ba le bantsi ba Bafarasai le Basadukae ba tla kolobetsong, a ba raya a re: “Lona bana ba dinoga tse di botlhole, ke mang yo o lo lomileng tsebe gore lo tshabe tšhakgalo e e tlang?
8  Jalo he ungwang maungo a a tshwanelang boikwatlhao;
9  mme lo se ka lwa ithaya lwa re, ‘Rraarona ke Aborahame.’ Gonne ke a lo raya ka re Modimo o kgona go tsosetsa Aborahame bana mo majeng ano.
10  Selepe se setse se le fa moding wa ditlhare; setlhare sengwe le sengwe, he, se se sa ungweng maungo a a molemo ruri se tla rengwa se bo se latlhelwa mo molelong.
11  Mme nna, ke lo kolobetsa ka metsi ka ntlha ya boikwatlhao jwa lona; mme yo o tlang morago ga me o nonofile go mpheta, yo ke sa lekanang go mo rola bompaatšhane. Yoo o tla lo kolobetsa ka moya o o boitshepo le ka molelo.
12  Loselo lwa gagwe lo mo seatleng sa gagwe, mme o tla phepafatsa seboana sa gagwe ka botlalo, e bile o tla phuthela korong ya gagwe mo ntlong ya polokelo, mme mmoko one o tla o ja ka molelo o o ka se kang wa tingwa.”
13  Foo Jesu a tla a tswa Galalea a ya kwa Joredane kwa go Johane, gore a kolobediwe ke ene.
14  Mme Johane a leka go mo itsa, a re: “Ke nna yo ke tlhokang go kolobediwa ke wena, mme a o tla mo go nna?”
15  Fa Jesu a fetola a mo raya a re: “Mma go nne jalo, mo nakong eno, gonne ka tsela eo go a tshwanela gore re diragatse gotlhe mo go siameng.” Foo a tlogela go mo itsa.
16  Fa Jesu a sena go kolobediwa ka yone nako eo a tlhatloga a tswa mo metsing; mme, bona! magodimo a bulega, mme a bona moya wa Modimo o tla mo go ene o fologa jaaka lephoi.
17  Bona! Gape, ga nna lentswe le tswa kwa magodimong le le neng le re: “Yono ke Morwaake, moratwa, yo ke mo amogetseng.”
12  Mo pakeng eo Jesu a ralala masimo a dijo tsa ditlhaka ka sabata. Barutwa ba gagwe ba tshwarwa ke tlala mme ba simolola go kgetla diako tsa dijo tsa ditlhaka ba ja.
2  Fa Bafarasai ba bona seno ba mo raya ba re: “Bona! Barutwa ba gago ba dira se go seng kafa molaong go se dira ka sabata.”
3  A ba raya a re: “A ga lo a bala se Dafide a neng a se dira fa ene le banna ba ba neng ba na le ene ba ne ba tshwarwa ke tlala?
4  Kafa a neng a tsena mo ntlong ya Modimo ka gone mme ba ja dinkgwe tsa neo, selo se go neng go se kafa molaong gore a se je, le fa e le ba ba neng ba na le ene, fa e se baperesiti fela?
5  Kgotsa, a ga lo a bala mo Molaong gore ka bosabata baperesiti mo tempeleng ba tshwara sabata jaaka e e seng boitshepo mme ba tswelela ba se na molato?
6  Mme ke a lo bolelela ka re selo se segolo go feta tempele se fano.
7  Le fa go ntse jalo, fa lo ne lo tlhalogantse gore seno se rayang, ‘Ke batla kutlwelobotlhoko, mme e seng setlhabelo,’ lo ka bo lo sa bona molato ba ba se nang molato.
8  Gonne Morwa motho ke ene Morena wa sabata.”
9  Fa a sena go tloga kwa lefelong leo a tsena mo sinagogeng ya bone;
10  mme, bona! monna mongwe yo o omeletseng seatla! Jalo ba mmotsa ba re, “A go kafa molaong go alafa ka sabata?” gore ba tle ba bone sengwe se ba ka mo latofatsang ka sone.
11  A ba raya a re: “Ke motho ofe mo go lona yo e ka reng a na le nku e le nngwe mme, fa e wela mo kgatamping ka sabata, a se kitlang a e tshwara a bo a e ntsha?
12  Jalo, a bo motho a le botlhokwa jang go feta nku! Jalo go kafa molaong go dira selo se se molemo ka sabata.”
13  Go tswa foo a raya monna yono a re: “Otlolola seatla sa gago.” Mme a se otlolola, mme sa fola sa itekanela sentle jaaka seatla se sengwe.
14  Mme Bafarasai ba tswa mme ba gakololana kaga gagwe gore ba tle ba mo mmolaye.
15  E re ka Jesu a ne a itse seno, a tswa koo. Ba le bantsi le bone ba mo sala morago, mme a ba alafa botlhe,
16  mme a ba laela a gagamaditse gore ba se ka ba dira gore a bonatshege;
17  gore go tle go diragadiwe se se neng sa buiwa ka Isaia moporofeti, yo o neng a re:
18  “Bona! Motlhanka wa me yo ke neng ka mo tlhopha, moratwa wa me, yo moya wa me o mo amogetseng! Ke tla tsenya moya wa me mo go ene, mme o tla tlhalosetsa ditšhaba se tshiamiso e leng sone.
19  Ga a na go tatalala, le fa e le go goela kwa godimo, le gone ope ga a na go utlwa lentswe la gagwe mo ditseleng tse di atlhameng.
20  Ga go na lotlhaka lope lo lo phitsegileng lo a tla lo tšhwetlang, e bile ga go na mogala ope wa lodi o o ntshang mosi fela o a tla o timang, go fitlha a lere tshiamiso ka katlego.
21  Eleruri, ditšhaba di tla solofela mo leineng la gagwe.”
22  Foo ba mo tlisetsa monna yo o laolwang ke madimona, a foufetse e bile a le semumu; mme a mo alafa, mo monna yo o semumu yono a neng a bua a ba a bona.
23  Ebu, boidiidi jotlhe bo ne jwa tseega maikutlo fela thata mme jwa re: “A yono gongwe e ka tswa e se Morwa Dafide?”
24  Ya re Bafarasai ba utlwa seno, ba re: “Motho yono o leleka madimona ka ntlha ya ga Belesebube, mmusi wa madimona.”
25  Ka a itse dikakanyo tsa bone, a ba raya a re: “Bogosi bongwe le bongwe jo bo kgaoganeng ka bojone bo a kgakgabala, le motse mongwe le mongwe kgotsa ntlo e e kgaoganeng ka boyone ga e na go ema.
26  Ka yone tsela eo, fa Satane a leleka Satane, o kgaogane ka boene; bogosi jwa gagwe bo tla ema jang, he?
27  Mo godimo ga moo, fa ke leleka madimona ka Belesebube, bomorwalona bone ba a leleka ka mang? Ke gone ka moo ba tla nnang baatlhodi ba lona.
28  Mme fa e le gore ke ka moya wa Modimo ke lelekang madimona, bogosi jwa Modimo ruri bo tlile mo go lona.
29  Kgotsa motho ope o ka tlhasela jang ntlo ya monna yo o nonofileng a ba a gapa dithoto tsa gagwe tse di ka sutisiwang, fa a sa bofe monna yo o nonofileng pele? Mme go tswa foo o tla gapa ntlo ya gagwe.
30  Yo o seng mo letlhakoreng la me o kgatlhanong le nna, mme yo o sa phutheng le nna o a gasamisa.
31  “Ka lebaka leno ke lo raya ke re, Batho ba tla itshwarelwa boleo jwa mofuta mongwe le mongwe le tlhapatso, mme go tlhapatsa moya ga go na go itshwarelwa.
32  Ka sekai, le fa e le mang yo o buang lefoko kgatlhanong le Morwa motho, o tla itshwarelwa; mme le fa e le mang yo o buang kgatlhanong le moya o o boitshepo, ga a na go itshwarelwa, nnyaa, e seng mo tsamaisong eno ya dilo le fa e le mo go e e tla tlang.
33  “Lo ka dira setlhare gore se nne molemo le maungo a sone a nne molemo kgotsa lo ka dira setlhare gore e nne se se bodileng le maungo a sone e nne a a bodileng; gonne setlhare se itsiwe ka maungo a sone.
34  Lona bana ba dinoga tse di botlhole, lo ka bua jang dilo tse di molemo, mme lo le boikepo? Gonne molomo o bua se se tletseng mo pelong.
35  Motho yo o molemo o ntsha dilo tse di molemo mo letlotlong la gagwe le le molemo, mme motho yo o boikepo ene o ntsha dilo tse di boikepo mo letlotlong la gagwe le le boikepo.
36  Ke a lo bolelela ka re lefoko lengwe le lengwe le le se nang mosola le batho ba le buang, ba tla ikarabela ka ga lone ka Letsatsi la Katlholo;
37  gonne ka mafoko a gago o tla bolelwa o le yo o siameng, e bile ka mafoko a gago o tla bonwa molato.”
38  Go tswa foo bangwe ba bakwadi le Bafarasai ba mo araba ba re: “Moruti, re batla go bona sesupo mo go wena.”
39  Fa a fetola a ba raya a re: “Kokomana e e boikepo le e e akafalang e nna e senka sesupo, mme ga go na sesupo se e tla se newang fa e se sesupo sa ga Jona moporofeti.
40  Gonne fela jaaka Jona a ne a le mo mpeng ya tlhapi e kgolo thata malatsi a le mararo le masigo a le mararo, jalo Morwa motho o tla nna mo pelong ya lefatshe malatsi a le mararo le masigo a le mararo.
41  Batho ba Ninife ba tla ema mo katlholong le kokomana eno mme ba tla e bona molato; ka gonne ba ne ba ikwatlhaya ka ntlha ya se Jona o neng a se rera, mme, bona! sengwe se se fetang Jona se fano.
42  Kgosigadi ya borwa e tla tsosiwa mo katlholong le kokomana eno mme e tla e bona molato; ka gonne e ne ya tla e tswa kwa mafelelong a lefatshe go tla go utlwa botlhale jwa ga Solomone, mme, bona! sengwe se se fetang Solomone se fano.
43  “Fa moya o o seng phepa o tswa mo mothong, o feta mo mafelong a a phaphaletseng o batla lefelo la go ikhutsa, mme ga o le bone.
44  Go tswa foo wa re, ‘Ke tla boela kwa ntlong ya me e ke neng ka fuduga mo go yone’; mme fa o goroga o e fitlhela e se na ope mme e feetswe e le phepa e bile e kgabisitswe.
45  Go tswa foo o tsena mo tseleng mme o tsaya meya e le supa e sele e e boikepo go o feta o bo o tsamaya le yone, mme, fa e sena go tsena mo teng, e nna moo; mme maemo a bofelo a motho yoo a nna maswe go feta a ntlha. Ke kafa go tla nnang ka gone le ka kokomana eno e e boikepo.”
46  Ya re a sa ntse a bua le boidiidi, bona! mmaagwe le bomorwarraagwe ba ema kwa ntle ba batla go bua le ene.
47  Jalo mongwe a mo raya a re: “Bona! Mmaago le bomorwarrago ba eme kwa ntle, ba batla go bua le wena.”
48  Ya re a araba a raya yo o mmolelelang a re: “Mmè ke mang, le bomorwarre ke bomang?”
49  Mme ya re a otlololela seatla sa gagwe kwa barutweng ba gagwe, a re: “Bona! Mmè le bomorwarre!
50  Gonne le fa e le mang yo o dirang thato ya ga Rre yo o kwa legodimong, ene yoo ke morwarre, le kgaitsadiake, le mmè.”
