10  Dintsi tse di suleng ke tsone tse di dirang gore leokwane la modiri wa setlolo le nkge sebodu, le ntshe dipudula. Ka jalo boeleele bo le bonnye bo dira jalo mo go yo o tlhwatlhwakgolo ka ntlha ya botlhale le kgalalelo.
2  Pelo ya yo o botlhale e mo seatleng sa gagwe sa moja, mme pelo ya sematla e mo seatleng sa gagwe sa molema.
3  Gape mo tseleng le fa e le efe e seeleele se tsamayang mo go yone, pelo ya sone e a tlhaela, mme ruri se raya mongwe le mongwe se re ke seeleele.
4  Fa moya wa mmusi o go tsogologela, o se ka wa tlogela lefelo la gago, gonne go ritibala go okobatsa maleo a magolo.
5  Go na le sengwe sa masetlapelo se ke se boneng kafa tlase ga letsatsi, jaaka fa go na le phoso e e nnang teng ka ntlha ya yo o nang le taolo:
6  Boeleele bo beilwe mo maemong a mantsi a a kwa godimo, mme bahumi ba tswelela ba nna mo boemong jo bo kwa tlase.
7  Ke bone batlhanka ba palame dipitse mme dikgosana di tsamaya mo lefatsheng fela jaaka batlhanka.
8  Yo o epang kgatampi o tla wela gone mo teng ga yone; mme yo o thubang lobota lwa maje, noga e tla mo loma.
9  Yo o gabang maje o tla ikutlwisa botlhoko ka one. Yo o fatsang dikota o tla tshwanelwa ke go nna kelotlhoko ka tsone.
10  Fa sedirisiwa sa tshipi se setse se le boi mme mongwe a sa lootsa bogale jwa sone, foo o tla dirisa maatla a gagwe a botlhaga ka tlhoafalo. Ka jalo go dirisa botlhale gore o tle o atlege go raya go solegelwa molemo.
11  Fa noga e loma e sa tshereana, foo yo o dirisang loleme jalo ga a solegelwe molemo ke sepe.
12  Mafoko a molomo wa yo o botlhale a raya kamogelo, mme dipounama tsa sematla di a mo kometsa.
13  Tshimologo ya mafoko a molomo wa gagwe ke boeleele, mme bokhutlo jwa molomo wa gagwe morago ga moo ke botsenwa jwa masetlapelo.
14  Mme seeleele se bua mafoko a mantsi. Motho ga a itse se se tla nnang teng; le se se tla nnang teng morago ga gagwe, ke mang yo o ka mmolelelang?
15  Tiro ya bonatla ya dimatla e a di lapisa, ka gonne ga go na le fa e le se le sengwe se se itseng go ya kwa motseng.
16  Go tla nna jang ka wena lefatshe, fa kgosi ya gago e le mosimanyana le dikgosana tsa gago di nnela go ja mo mosong?
17  Go itumela wena lefatshe, fa kgosi ya gago e le morwa batlotlegi le dikgosana tsa gago di ja ka nako e e tshwanetseng gore di nne thata, e seng ka lebaka la go nwa fela.
18  Se se dirilweng ka mosipuri se wela ka ntlha ya botshwakga jo bogolo, mme ntlo e nela ka ntlha ya go repisa diatla.
19  Senkgwe ke sa setshego sa badiri, le beine e ipedisa botshelo; mme madi ke one a a arabelang mo dilong tsotlhe.
20  Le eleng mo phaposing ya gago ya borobalo o se ka wa hutsa kgosi, le mo diphaposing tsa gago tse di kwa teng tse o rapamang mo go tsone o se ka wa hutsa mohumi ope; gonne sebopiwa se se fofang sa magodimo se tla fetisa modumo le sengwe se se nang le diphuka se tla bolela kgang.
4  Ke ne ka boa gore ke tle ke bone ditiro tsotlhe tsa kgatelelo tse di dirwang kafa tlase ga letsatsi, mme bona! dikeledi tsa ba ba gatelelwang, mme ba ne ba se na mogomotsi; mme mo letlhakoreng la bagateledi ba bone go ne go na le maatla, mo ba neng ba se na mogomotsi.
2  Mme ke ne ka akgola baswi ba ba neng ba setse ba sule go na le batshedi ba ba neng ba sa ntse ba tshela.
3  Ka jalo yo a iseng a nne gone, yo a iseng a bone tiro ya masetlapelo e e dirwang kafa tlase ga letsatsi o botoka mo go bone ba le babedi.
4  Mme ke bone tiro yotlhe ya bonatla le bothakga jotlhe jwa tiro, gore bo raya go gaisana ga mongwe le yo mongwe; seno le sone ke lefela le go kgaratlhela phefo.
5  Sematla se phutha diatla tsa sone mme se ja nama ya sone.
6  Boikhutso jo bo tletseng seatla bo botoka go na le tiro ya bonatla e e tletseng seatla gabedi le go kgaratlhela phefo.
7  Nna ka bonna ke ne ka retologa gore ke tle ke bone lefela kafa tlase ga letsatsi:
8  Go na le a le mongwe fela, mme e seng wa bobedi; e bile ga a na morwa kgotsa morwarraagwe, mme tiro ya gagwe yotlhe ya bonatla ga e na bokhutlo. Gape, matlho a gagwe ga a kgotsofadiwe ke dikhumo: “Mme ke mang yo ke mo direlang ka natla e bile ke dira gore moya wa me o tlhaelwe ke dilo tse di molemo?” Seno le sone ke lefela, e bile ke tiro ya masetlapelo.
9  Ba babedi ba botoka go na le a le mongwe, ka gonne ba na le maduo a a molemo a tiro ya bone ya bonatla.
10  Gonne fa a le mongwe wa bone a ka wa, yo mongwe o ka kgona go tsosa molekane wa gagwe. Mme go tla nna jang fa yo o esi fela a wa mme go se na yo mongwe go mo emisa?
11  Mo godimo ga moo, fa ba babedi ba robala mmogo, ruri ba tla thuthafala; mme a le mongwe fela a ka thuthafala jang?
12  Mme fa mongwe a ka fekeetsa yo mongwe a le nosi, ba le babedi ba ka kgona go emelana le ene. E bile mogala o o menaganeng seraro ga o ka ke wa kgaoganngwa sebedi ka bonako.
13  Ngwana yo o tlhokang mme a le botlhale o botoka go na le kgosi e e tsofetseng mme e le sematla, e e iseng e itse mo go lekaneng gore e ka tlhola e tlhagisiwa.
14  Gonne o dule mo ntlong ya kgolegelo gore a nne kgosi, le mororo mo bogosing jwa yono a ne a tsetswe e le mohumanegi.
15  Ke bone botlhe ba ba tshelang ba ba tsamayatsamayang kafa tlase ga letsatsi, gore go tsamaya jang ka ngwana, yo e leng wa bobedi, yo o emang mo boemong jwa yo mongwe.
16  Batho botlhe ga ba na bokhutlo, botlhe ba a neng a nna gone pele ga bone; e bile batho ga ba kitla ba mo ipelela morago ga moo, gonne seno le sone ke lefela le go kgaratlhela phefo.
11  Latlhela senkgwe sa gago mo godimo ga metsi, gonne o tla se bona gape morago ga malatsi a mantsi.
2  Naya ba le supa sengwe sa sone, kgotsa ba le robedi, gonne ga o itse masetlapelo a a tla tlang mo lefatsheng.
3  Fa maru a tletse metsi, a tshololela pula e kgolo mo lefatsheng; mme fa setlhare se wela kwa borwa kgotsa kwa bokone, mo lefelong le setlhare se welang mo go lone se tla nna koo.
4  Yo o lebeletseng phefo ga a na go jala peo; mme yo o lebileng maru ga a na go roba.
5  Fela jaaka o sa itse tsela ya moya mo marapong mo sebopelong sa yo o moimana, ka tsela e e tshwanang ga o itse tiro ya Modimo wa boammaaruri, yo o dirang dilo tsotlhe.
6  Mo mosong o jale peo ya gago mme o se ka wa letla seatla sa gago gore se ikhutse go fitlha maitseboa; gonne ga o itse kwa seno se tla nnang le katlego teng, e ka tswa e le fano kgotsa fale, kgotsa gore a ka bobedi jwa tsone di tla nna molemo ka go tshwana.
7  Lesedi le lone le monate, mme go molemo gore matlho a bone letsatsi;
8  gonne fa motho a ka tshela dingwaga di le dintsi, a a ipele mo go tsone tsotlhe. Mme a a gakologelwe malatsi a lefifi, le fa a ka tswa a le mantsi; letsatsi lengwe le lengwe le le tlileng ke lefela.
9  Ipele wena lekau, mo bosheng jwa gago, mme a pelo ya gago e go itumedise mo malatsing a bokau jwa gago, o tsamaye mo ditseleng tsa pelo ya gago le mo dilong tse di bonwang ke matlho a gago. Mme o itse gore Modimo wa boammaaruri o tla go tlisa katlholong ka ntlha ya tseno tsotlhe.
10  Ka jalo tlosa matshwenyego mo pelong ya gago, o bo o thibose masetlapelo mo nameng ya gago; gonne bosha le botlhaga jwa botshelo ke lefela.
8  Ke mang yo o tshwanang le yo o botlhale? Le gone ke mang yo o itseng phuthololo ya selo? Botlhale jwa motho bo phatsimisa sefatlhego sa gagwe, le bogale jwa sefatlhego sa gagwe bo a fetolwa gore bo nne botoka.
2  Ka re: “Boloka taelo ya kgosi, seo o se dire ka ntlha ya ikano ya Modimo.
3  O se ka wa itlhaganela gore o tswe fa pele ga gagwe. O se ka wa ema mo selong se se bosula. Gonne ene o tla dira sotlhe se se mo itumedisang,
4  ka gonne lefoko la kgosi ke maatla a taolo; mme ke mang yo o ka mo rayang a re: ‘O dirang?’”
5  Yo o bolokang taelo ga a na go itse selo sepe sa masetlapelo, mme pelo e e botlhale e tla itse nako mmogo le katlholo.
6  Gonne go na le nako le katlholo ya tiragalo nngwe le nngwe, ka gonne masetlapelo a batho a magolo mo go bone.
7  Gonne ga go na ope yo o itseng se se tla nnang teng, ka gonne ke mang yo o ka mmolelelang gore tota go tla nna jang?
8  Ga go na motho yo o nang le maatla mo moyeng go thibela moya; le gone ga go na le fa e le maatla a taolo mo letsatsing la loso; le gone ga go na le fa e le go gololwa mo ntweng. Mme boikepo ga bo na go falotsa ba ba ineelang mo go jone.
9  Ke bone seno sotlhe, mme ke ne ka tlhoma pelo ya me mo tirong nngwe le nngwe e e dirwang kafa tlase ga letsatsi, mo nakong e motho a laotseng motho yo mongwe go mo utlwisa botlhoko.
10  Mme le fa seno se ntse jalo, ke bone baikepi ba fitlhwa, kafa ba tseneng ka teng le kafa ba neng ba tswa ka teng mo lefelong le le boitshepo mme ba lebalwa mo motseng o ba dirileng jalo kwa go one. Seno le sone ke lefela.
11  Ka gonne katlholo kgatlhanong le tiro e e bosula ga e a diragadiwa ka bofefo, ke sone se pelo ya bomorwa batho e ikemiseditseng go dira bosula ka tsela e e feletseng.
12  Le fa moleofi a ka tswa a dira bosula ga lekgolo mme a tswelela nako e telele kafa a ratang ka teng, le fa go ntse jalo gape ke lemoga gore dilo di tla tsamaela ba ba boifang Modimo wa boamaaruri sentle, ka gonne ba ne ba mmoifa.
13  Mme ga go na go tsamaela moikepi sentle gotlhelele, le fa e le malatsi a gagwe a a tshwanang le moriti ga a na go a lelefatsa, ka gonne ga a boife Modimo.
14  Go na le lefela le le diragadiwang mo lefatsheng, gore go na le basiami ba go ba diragalelang jaaka e kete ke ka ntlha ya tiro ya baikepi, mme go na le baikepi ba go ba diragalelang jaaka e kete ke ka ntlha ya tiro ya basiami. Ke rile seno le sone ke lefela.
15  Mme nna ke ne ka akgola boipelo, ka gonne batho ga ba na sepe se se botoka kafa tlase ga letsatsi fa e se go ja le go nwa le go ipela, le gore go tshwanetse ga tsamaya le bone mo tirong ya bone ya bonatla malatsi otlhe a botshelo jwa bone, a Modimo wa boammaaruri o a ba neileng kafa tlase ga letsatsi.
16  Tumalanong le seno ke ne ka dirisa pelo ya me go itse botlhale le go bona tiro e e dirwang mo lefatsheng, ka gonne go na le yo o sa boneng boroko ka matlho a gagwe, e ka tswa e le motshegare kgotsa bosigo.
17  Ke ne ka bona tiro yotlhe ya Modimo wa boammaaruri, kafa batho ba sa kgoneng go lemoga tiro e e dirilweng kafa tlase ga letsatsi ka teng; go sa kgathalesege gore batho ba dira ka thata jang go batla, le fa go ntse jalo ga ba lemoge. Mme le fa ba ka re ba botlhale mo go lekaneng go itse, ba ne ba ka se kgone go lemoga.
9  Gonne ke ne ka isa seno sotlhe pelong, le e leng go hukutsa seno sotlhe, gore basiami le ba ba botlhale le ditiro tsa bone ba mo seatleng sa Modimo wa boammaaruri. Batho ga ba itse ka lorato kgotsa ka letlhoo tse di nnileng teng pele ga bone tsotlhe.
2  Botlhe ba a tshwana mo go se botlhe ba nang le sone. Go na le phelelo e le nngwe mo mosiaming le mo moikeping, yo o molemo le yo o phepa le yo o seng phepa, le yo o ntshang setlhabelo le yo o sa ntsheng setlhabelo. Yo o molemo o tshwana le moleofi; yo o ikanang o tshwana le ope fela yo o ntseng a tshaba go dira maikano.
3  Seno ke sone se e leng masetlapelo mo go sotlhe se se dirwang kafa tlase ga letsatsi, gore ka gonne tsotlhe di na le phelelo e le nngwe, pelo ya bomorwa batho le yone e tletse bosula; mme go na le botsenwa mo pelong ya bone mo nakong ya fa ba sa ntse ba tshela, mme morago ga moo—ba ya baswing!
4  Gonne ka ga ope yo o nang le batshedi botlhe go na le tshepo, ka gonne ntša e e tshelang e botoka go na le tau e e suleng.
5  Gonne batshedi ba a itse gore ba tla swa; mme fa e le baswi bone, ga ba itse sepe gotlhelele, le gone ga ba tlhole ba na le tuelo, ka gonne go ba gakologelwa go lebetswe.
6  Le lorato lwa bone le letlhoo la bone le lefufa la bone di setse di nyeletse, mme ga ba tlhole ba na le kabelo epe ka bosakhutleng mo go sepe se se tshwanetseng go dirwa kafa tlase ga letsatsi.
7  Tsamaya, o je dijo tsa gago ka boipelo mme o nwe beine ya gago ka pelo e e itumetseng, ka gonne Modimo wa boammaaruri o setse a ipeletse ditiro tsa gago.
8  A diaparo tsa gago di nne ditshweu ka dinako tsotlhe, mme a leokwane le se ka la tlhaela mo tlhogong ya gago.
9  Bona botshelo le mosadi yo o mo ratang malatsi otlhe a botshelo jwa gago jwa lefela jo A bo go neileng kafa tlase ga letsatsi, malatsi otlhe a lefela la gago, gonne seo ke yone kabelo ya gago mo botshelong le mo tirong ya gago ya bonatla e o dirang ka yone ka natla kafa tlase ga letsatsi.
10  Sotlhe se seatla sa gago se se bonang go se dira, se dire ka maatla a gago, gonne ga go na tiro le fa e le go loga maano le fa e le kitso le fa e le botlhale kwa Sheole, lefelo le o yang kwa go lone.
11  Ke ne ka boa ka bona gore kafa tlase ga letsatsi ba ba bofefo ga ba fenye lobelo, le fa e le ba ba thata ga ba fenye ntwa, le fa e le ba ba botlhale ga ba na dijo, le fa e le ba ba tlhaloganyang ga ba na dikhumo, le fa e le ba ba nang le kitso ga ba na kamogelo; ka gonne botlhe ba diragalelwa ke motlha le tiragalo e e sa bonelwang pele.
12  Gonne motho le ene ga a itse motlha wa gagwe. Fela jaaka ditlhapi tse di tshwarwang ka letlowa le le bosula, le jaaka dinonyane tse di tshwarwang ka serai, fela jalo bomorwa batho ba tshwarwa jaaka e kete ka seru ka motlha wa masetlapelo, fa o ba wela ka tshoganyetso.
13  Gape ke bone seno ka ga botlhale kafa tlase ga letsatsi—mme bo ne bo le bogolo mo go nna:
14  Go ne go na le motse o monnye, mme batho ba ba neng ba le mo go one ba ne ba le mmalwa; mme ga tla kgosi e kgolo kwa go one, ya o dikologa ya aga dikago tse di thata kgatlhanong le one.
15  Mme go ne ga fitlhelwa motho mo go one, a tlhoka mme a le botlhale, mme yoo a falotsa motse ka botlhale jwa gagwe. Mme ga go na motho yo o neng a gakologelwa monna yoo wa motlhoki.
16  Mme ke ne ka re: “Botlhale bo botoka go na le thata; mme botlhale jwa motlhoki bo a nyadiwa, le mafoko a gagwe ga a reediwe.”
17  Mafoko a ba ba botlhale a a builweng mo tidimalong a utlwiwa go feta mokgosi wa yo o busang mo gare ga batho ba ba dimatla.
18  Botlhale bo botoka go na le didirisiwa tsa tlhabano, mme moleofi a le mongwe fela o ka senya molemo o montsi.
7  Leina le botoka go feta leokwane le le molemo, le letsatsi la loso go feta letsatsi le motho a tsholwang ka lone.
2  Go botoka go ya kwa ntlong ya khutsafalo go na le go ya kwa ntlong ya mokete, ka gonne seo ke bokhutlo jwa batho botlhe; mme yo o tshelang o tshwanetse go go isa pelong.
3  Go botoka go tshwenyega go na le setshego, gonne pelo e nna botoka ka go tlhonya ga sefatlhego.
4  Pelo ya ba ba botlhale e mo ntlong ya khutsafalo, mme pelo ya dimatla e mo ntlong ya boipelo.
5  Go botoka go utlwa kgalemo ya mongwe yo o botlhale go na le go nna motho yo o utlwang pina ya dimatla.
6  Gonne jaaka modumo wa mitlwa kafa tlase ga pitsa, setshego sa sematla se ntse fela jalo; seno le sone ke lefela.
7  Gonne kgatelelo fela e ka dira gore yo o botlhale a itshware jaaka setsenwa, mme mpho e ka senya pelo.
8  Bokhutlo jwa kgang bo botoka morago ga moo go na le tshimologo ya yone. Go botoka yo o pelotelele go na le yo o mabela mo moyeng.
9  O se ka wa itlhaganelela go kgopisega mo moyeng wa gago, gonne go kgopisega go nna mo sehubeng sa dimatla.
10  O se ka wa re: “Ke ka ntlha yang fa malatsi a pele a nnile botoka go na le ano?” gonne ga o a botsa ka seno ka ntlha ya botlhale.
11  Botlhale mmogo le boswa bo molemo e bile bo solegela molemo ba ba bonang letsatsi.
12  Gonne botlhale ke tshireletso fela jaaka madi e le tshireletso; mme molemo wa kitso ke gore botlhale bo boloka beng ba jone ba tshela.
13  Bona tiro ya Modimo wa boammaaruri, gonne ke mang yo o kgonang go tlhamalatsa se a se sokamisitseng?
14  Nna le molemo mo letsatsing le le molemo, mme mo letsatsing la masetlapelo o bone gore Modimo wa boammaaruri o dirile leno go tshwana fela le lele, ka boikaelelo jwa gore batho ba se ka ba lemoga sepe gotlhelele morago ga bone.
15  Ke bone sengwe le sengwe mo malatsing a me a lefela. Go na le mosiami yo o nyelelang mo tshiamong ya gagwe, e bile go na le moikepi yo o tsamayang nako e telele mo bosuleng jwa gagwe.
16  O se ka wa siama ka tsela e e feteletseng, le fa e le go itshupa o le botlhale ka tsela e e feteletseng. Ke ka ntlha yang fa o tshwanetse go ipakela tshenyego?
17  O se ka wa nna boikepo ka tsela e e feteletseng, le fa e le go nna seeleele. Ke ka ntlha yang fa o tshwanetse go swa e se nako ya gago?
18  Go botoka gore o tshware se sengwe, mme gape o se ka wa ntsha seatla mo go se sengwe; gonne yo o boifang Modimo o tla tswa le tsone tsotlhe.
19  Mo mothong yo o botlhale, botlhale bo nonofile go gaisa banna ba le lesome ba ba nang le taolo ba ba neng ba le mo motseng.
20  Gonne ga go na motho yo o siameng mo lefatsheng yo o nnang a dira molemo mme a sa leofe.
21  Gape, o se ka wa isa mafoko otlhe a batho ba ka a buang kwa pelong, gore o tle o se ka wa utlwa motlhanka wa gago a go hutsa.
22  Gonne pelo ya gago e itse sentle gore wena, e leng wena, o hutsitse ba bangwe gantsi.
23  Ke lekile seno sotlhe ka botlhale. Ke ne ka re: “Ke tla nna botlhale.” Mme bo ne bo le kgakala le nna.
24  Se se nnileng teng se kgakala e bile se boteng jo bo feteletseng. Ke mang yo o ka se lemogang?
25  Ke ne ka retologa, le pelo ya me ya retologa, go itse le go tlhotlhomisa le go batla botlhale le lebaka la dilo, le go itse ka boikepo jwa bomatla le boeleele jwa botsenwa;
26  mme ke ne ka lemoga seno: Ke ne ka bona mosadi yo o bogalaka go feta loso yo e leng matlowa a go tsoma le yo pelo ya gagwe e leng matlowa a a gogwang le yo diatla tsa gagwe e leng mehiri. Motho o molemo fa pele ga Modimo wa boammaaruri fa a tshaba mo go ene, mme motho o a leofa fa a tshwarwa ke ene.
27  “Bona! Ke bone seno,” ga bua mophuthi, “selo se le sengwe se tsewa morago ga se sengwe, go bona tshobokanyo,
28  e moya wa me o e batlileng o sa kgaotse, mme ga ke a e bona. Ke bone monna a le mongwe mo go ba le sekete, mme ga ke a bona mosadi mo gare ga bano botlhe.
29  Bona! Ke bone seno fela, gore Modimo wa boammaaruri o dirile batho ba thokgame, mme bone ba senkile maano a le mantsi.”
6  Go na le masetlapelo a ke a boneng kafa tlase ga letsatsi, mme a diragala kgapetsa mo bathong:
2  motho yo Modimo wa boammaaruri a mo nayang dikhumo le dithoto le kgalalelo le yo o sa tlhokeleng moya wa gagwe sepe se a se tlhologelelwang, mme le fa go ntse jalo Modimo wa boammaaruri ga a mo letle go se ja, le fa motswakwa a ka se ja. Seno ke lefela mme ke go bobola mo go maswe.
3  Fa motho a ka nna rre makgetlo a le lekgolo, mme a tshela dingwaga di le dintsi, mo malatsi a dingwaga tsa gagwe a ntsifalang, mme moya wa gagwe o sa kgotsofadiwe ke dilo tse di molemo le phupu e ise e nne ya gagwe, ka re ngwana yo o tsholwang a sule o botoka go mo feta.
4  Gonne yono o tletse lefela mme o tsamaya ka lefifi, le leina la gagwe le tla bipiwa ka lefifi.
5  Le letsatsi ga a le bona, le fa e le go le itse. Yono o na le boikhutso go feta wa pele.
6  Le eleng go tsaya gore o tshetse dingwaga di le sekete gabedi mme ga a ise a bone se se molemo, a mongwe le mongwe ga a ye kwa lefelong le le lengwe fela?
7  Tiro ya bonatla yotlhe ya batho e molemong wa molomo wa bone, mme le moya wa bone ga o kgore.
8  Gonne yo o botlhale o solegelwa molemo ka tsela efe go feta sematla? Yo o bogisiwang o na le eng fa a itse gore o tshwanetse go tsamaya jang fa pele ga batshedi?
9  Go botoka go bona ka matlho go na le go kgarakgatshega ga moya. Seno le sone ke lefela le go kgaratlhela phefo.
10  Le fa e le eng se se leng teng, leina la sone le setse le boletswe, mme go setse go itsiwe gore motho ke eng; mme ga a kgone go seka kgang ya gagwe le yo o maatla go mo feta.
11  Gonne go na le dilo di le dintsi tse di bakang lefela le legolo, motho o solegelwa molemo ka tsela efe?
12  Gonne ke mang yo o itseng molemo o motho a nang le one mo botshelong ka palo ya malatsi a botshelo jwa gagwe jwa lefela, fa a a fetisa jaaka moriti? Gonne ke mang yo o ka bolelelang motho se se tla diragalang morago ga gagwe kafa tlase ga letsatsi?
5  Disa dinao tsa gago le fa e le leng fela fa o ya kwa ntlong ya Modimo wa boammaaruri; mme a go atamelwe gore go utlwiwe, go na le gore go ntshiwe setlhabelo jaaka dimatla di dira, gonne ga di lemoge gore di dira se se bosula.
2  O se ka wa itlhaganela ka ga molomo wa gago; mme fa e le pelo ya gago yone, a e se ka ya potlakela go tlisa lefoko fa pele ga Modimo wa boammaaruri. Gonne Modimo wa boammaaruri o kwa magodimong mme wena o mo lefatsheng. Ke gone ka moo mafoko a gago a tshwanetseng go nna mannye.
3  Gonne toro e tla ka ntlha ya bontsi jwa tiro, le lentswe la sematla ka ntlha ya bontsi jwa mafoko.
4  Le fa e le leng fela fa o direla Modimo maikano, o se ka wa okaoka go a diragatsa, gonne dimatla ga di kgatlhe. Se o se ikanelang, se diragatse.
5  Go botoka gore o se ka wa ikana go na le gore o ikane o bo o sa diragatse.
6  O se ka wa letlelela molomo wa gago go leofisa nama ya gago, le gone o se ka wa bua fa pele ga moengele wa re e ne e le phoso. Ke ka ntlha yang fa Modimo wa boammaaruri a tshwanetse go galefa ka ntlha ya lentswe la gago a bo a tshwanelwa ke go senya tiro ya diatla tsa gago?
7  Gonne go na le ditoro ka ntlha ya bontsi jwa tiro, e bile go na le dilo tsa lefela le mafoko a mantsi. Mme boifa Modimo wa boammaaruri ka boene.
8  Fa o bona go gatelelwa gope fela ga mohumanegi le go tlosiwa ga katlholo le tshiamo ka tsela e e sa siamang mo kgaolong e e laolang, o se ka wa gakgamadiwa ke tiragalo eo, gonne ene yo o kwa godimo go feta yo o kwa godimo o lebeletse, mme go na le ba ba kwa godimo ga bone.
9  Gape, poelo ya lefatshe e mo gare ga bone botlhe; kgosi e diretswe malebana le tshimo.
10  Morati wa selefera ga a kitla a kgotsofadiwa ke selefera, le fa e le morati ope wa khumo ga a kitla a kgotsofadiwa ke madi a lotseno. Seno le sone ke lefela.
11  Fa dilo tse di molemo di nna dintsi, ba ba di jang ruri ba nna bantsi. Mme mong wa tsone yo mogolo o solegelwa molemo ka tsela efe, fa e se go di leba fela ka matlho?
12  Boroko jwa yo o direlang bo monate, go sa kgathalesege gore a o ja mo gonnye kgotsa mo gontsi; mme letlotlo la yo o humileng ga le mo letle go robala.
13  Go na le masetlapelo a a masisi a ke a boneng kafa tlase ga letsatsi: dikhumo tse di beelwang mong wa tsone yo mogolo di felela ka masetlapelo mo go ene.
14  Mme dikhumo tseo di nyeletse ka ntlha ya tiro ya masetlapelo, e bile o fetogile rraagwe ngwana go se na sepe gotlhelele mo seatleng sa gagwe.
15  Fela jaaka motho a dule mo sebopelong sa ga mmaagwe, o tla tsamaya gape a sa ikatega, fela jaaka a tlile; e bile motho ga a ka ke a tsamaya a tshotse sepe gotlhelele ka ntlha ya tiro ya gagwe ya bonatla, se a ka tsamayang a se tshotse ka seatla.
16  Seno le sone ke masetlapelo a a masisi: fela jaaka motho a tlile, o tla tsamaya fela jalo; mme go na le poelo efe mo go yo o nnang a dira ka natla a direla phefo?
17  E bile o jela mo lefifing malatsi otlhe a gagwe, ka matshwenyego a magolo fela thata, ka go bobola le ka se se bakang tšhakgalo.
18  Bona! Selo se se di gaisang tsotlhe se ke se boneng, se sentle, ke gore motho a je a nwe a bo a bone molemo wa tiro yotlhe ya gagwe ya bonatla e a e dirang ka natla kafa tlase ga letsatsi ka palo ya malatsi a botshelo jwa gagwe a Modimo wa boammaaruri o a mo neileng, gonne seo ke kabelo ya gagwe.
19  Gape mongwe le mongwe yo Modimo wa boammaaruri a mo neileng dikhumo le dithoto, o bile gape o mo nonotshitse gore a di je a bo a tsamaye a tshotse kabelo ya gagwe a bo a ipele mo tirong ya gagwe ya bonatla. Seno ke mpho ya Modimo.
20  Gonne ga a kitla a gakologelwa malatsi a botshelo jwa gagwe gantsi, ka gonne Modimo wa boammaaruri o dira gore a tshwarege ka go ipela ga pelo ya gagwe.
1  Mafoko a mophuthi, morwa Dafide kgosi mo Jerusalema.
2  “Lefela le legolo eleruri!” go buile mophuthi, “lefela le legolo eleruri! Sengwe le sengwe ke lefela!”
3  Motho o na le poelo efe mo tirong yotlhe ya gagwe ya bonatla e a e dirang ka natla kafa tlase ga letsatsi?
4  Kokomana e a tsamaya, e bile kokomana e a tla; mme lefatshe le eme ka bosakhutleng.
5  Letsatsi le lone le tlhabile, e bile letsatsi le phirimile, mme le tla le fegelwa le ya kwa lefelong la lone kwa le yang go tlhaba teng.
6  Phefo e ya kwa borwa, e bile e dikologela kwa bokone. E tswelela pele jalo e ntse e dikologa, mme phefo e boela gone fela kwa medikologong ya yone.
7  Melatswana yotlhe e e phothoselang ya mariga e ya kwa lewatleng, mme lewatle ka bolone ga le a tlala. Lefelo le melatswana e e phothoselang ya mariga e yang kwa go lone, e boela kwa go lone gore e tle e tswe teng.
8  Dilo tsotlhe di a lapisa; ga go na ope yo o kgonang go bua ka gone. Leitlho ga le kgotsofadiwe ke go bona, le tsebe ga e tladiwe ke go utlwa.
9  Se se nnileng teng, ke sone se se tla nnang teng; mme se se dirilweng, ke sone se se tla dirwang; ka jalo ga go na sepe se sesha kafa tlase ga letsatsi.
10  A go na le sepe se motho a ka buang ka sone a re: “Bona selo seno; se sesha”? Se setse se nnile teng ka bosakhutleng; se se nnileng teng ke sa nako ya pele ga rona.
11  Batho ba metlha ya pele ga ba gakologelwe, e bile ga go kitla go gakologelwa le bone ba ba tla nnang gone moragonyana. Ga go kitla go gakologelwa le eleng ba ba tla nnang gone morago ga moo.
12  Nna, mophuthi, ka bo ke le kgosi ya Iseraele mo Jerusalema.
13  Mme ke ne ka tlhoma pelo ya me gore e senke e bo e tlhotlhomise botlhale ka ga sengwe le sengwe se se dirilweng kafa tlase ga magodimo—tiro ya masetlapelo e Modimo a e neileng bomorwa batho gore ba tshwarege mo go yone.
14  Ke ne ka bona ditiro tsotlhe tse di neng di dirwa kafa tlase ga letsatsi, mme bona! sengwe le sengwe e ne e le lefela le go kgaratlhela phefo.
15  Se se sokamisitsweng ga se ka ke sa tlhamaladiwa, le se se tlhaelang ga se ka ke sa kgona go balwa.
16  Nna, e leng nna, ke ne ka bua le pelo ya me, ka re: “Bona! Nna ka bonna ke oketsegile fela thata mo botlhaleng go feta ope yo o kileng a nna gone pele ga me mo Jerusalema, le pelo ya me e ne ya bona botlhale jo bogolo fela thata le kitso.”
17  Ke ne ka naya pelo ya me go itse botlhale le go itse botsenwa, jaanong ke itse boeleele, gore seno le sone ke go lelekisa phefo.
18  Gonne mo botlhaleng jo bontsi go na le go tshwenyega mo gontsi, mo e leng gore yo o oketsang kitso o oketsa botlhoko.
2  Nna, e leng nna, ke ne ka bua mo pelong ya me ka re: “A ko o tle jaanong, mma ke go leke ka boipelo. Gape o bone molemo.” Mme bona! seo le sone e ne e le lefela.
2  Ke ne ka raya setshego ka re: “Botsenwa!” le boipelo ka re: “Seno se dirang?”
3  Ke ne ka tlhotlhomisa ka pelo ya me ka go itumedisa nama ya me ka beine, fa ke ne ke goga pelo ya me ka botlhale, le e leng go tshwara boeleele go fitlha ke bona gore ke molemo ofe o bomorwa batho ba neng ba na le one mo go se ba se dirileng kafa tlase ga magodimo ka palo ya malatsi a botshelo jwa bone.
4  Ke ne ka tshwarega mo ditirong tse dikgolwane. Ke ne ka ikagela matlo; ka ijalela masimo a mofine.
5  Ke ne ka itirela ditshingwana le diparaka, mme ka jala mo go tsone ditlhare tsa maungo tsa mefuta yotlhe.
6  Ke ne ka itirela megobe ya metsi, go nosetsa ka yone dikgwa tse di melang ditlhare.
7  Ke ne ka nna le batlhanka le malata, mme ka nna le barwa ba mo ntlong. Gape, ke ne ka nna le diruiwa, dikgomo le matsomane di le dintsi thata, di le dintsi thata go feta tsa botlhe ba ba neng ba nna teng pele ga me mo Jerusalema.
8  Gape ke ne ka ikokoanyetsa selefera le gouta, le thoto e e leng ya dikgosi fela le dikgaolo tse di laolang. Ke ne ka itirela baopedi ba banna le baopedi ba basadi le tse di natefelang bomorwa batho fela thata, mohumagadi, le eleng bahumagadi.
9  Mme ke ne ka nna mogolo ka ba ka oketsega go feta ope fela yo o kileng a nna teng pele ga me mo Jerusalema. Mo godimo ga moo, botlhale jwa me jwa sala e le jwa me.
10  Ke ne ka se ka ka thiba matlho a me mo go sepe se a neng a se kopa. Ke ne ka se ka ka thibela pelo ya me mo boipelong jwa mofuta le fa e le ofe, gonne pelo ya me e ne e ipela ka ntlha ya tiro ya me yotlhe ya bonatla, mme seno e ne ya nna kabelo ya me e e tswang mo tirong yotlhe ya me ya bonatla.
11  Mme nna, e leng nna, ke ne ka retologela mo ditirong tsotlhe tsa me tse diatla tsa me di neng di di dirile le tiro ya bonatla e ke neng ke dirile ka natla gore ke e wetse, mme bona! sengwe le sengwe e ne e le lefela le go kgaratlhela phefo, mme go ne go se na sepe se se solegelang molemo kafa tlase ga letsatsi.
12  Mme nna, e leng nna, ke ne ka retologa go bona botlhale le botsenwa le boeleele; gonne ke eng se motho wa mo lefatsheng yo o tlang morago ga kgosi a ka se dirang? Selo se batho ba setseng ba se dirile.
13  Mme nna ka bona, e leng nna, gore botlhale bo na le mosola o montsi go feta boeleele, fela jaaka lesedi le na le mosola o montsi go feta lefifi.
14  Fa e le ope fela yo o botlhale, matlho a gagwe a mo tlhogong ya gagwe; mme sematla se tswelela go tsamaya mo lefifing le legolo. Mme le nna, jaanong ke a itse gore go na le phelelo e botlhe ba felelang ka yone.
15  E bile nna ke ne ka bua mo pelong ya me ka re: “Phelelo e e tshwanang le e e diragaletseng sematla e tla diragalela nna, ee, nna.” Ke ka ntlha yang fa ke ne ka nna botlhale, ke ne ka nna botlhale mo go feteletseng ka nako eo? Mme ke ne ka bua mo pelong ya me ka re: “Seno le sone ke lefela.”
16  Gonne yo o botlhale ga a tlhole a gakologelwa go feta sematla, ka bosakhutleng. Mo malatsing a a setseng a tla, mongwe le mongwe ruri o a lebalwa; mme yo o botlhale o tla swa jang? Mmogo le sematla.
17  Ke ne ka tlhoa botshelo, ka gonne tiro e e dirilweng kafa tlase ga letsatsi e ne e le ya masetlapelo go ya ka pono ya me, gonne sengwe le sengwe e ne e le lefela le go kgaratlhela phefo.
18  Mme nna, e leng nna, ke ne ka tlhoa tiro yotlhe ya me ya bonatla e ke neng ke e dira ka natla kafa tlase ga letsatsi, e ke neng ke tla e tlogelela motho yo o neng a tla nna teng morago ga me.
19  Mme ke mang yo o leng teng yo o itseng gore a o tla nna botlhale kgotsa seeleele? Le fa go ntse jalo o tla laola tiro yotlhe ya me ya bonatla e ke neng ka e dira ka natla le e ke neng ka bontsha botlhale mo go yone kafa tlase ga letsatsi. Seno le sone ke lefela.
20  Mme ke ne ka retologa ke dira gore pelo ya me e itlhoboge ka ga tiro yotlhe ya bonatla e ke neng ke e dirile ka natla kafa tlase ga letsatsi.
21  Gonne go na le motho yo tiro ya gagwe ya bonatla a e dirileng ka botlhale le ka kitso le ka bothakga, mme motho yo o sa dirang ka natla mo selong se se ntseng jalo o tla newa kabelo ya yoo. Seno le sone ke lefela le masetlapelo a magolo.
22  Gonne motho o boelwa ke eng mo tirong yotlhe ya gagwe ya bonatla le go kgaratlha ga pelo ya gagwe e a dirang ka natla ka yone kafa tlase ga letsatsi?
23  Tiro ya gagwe e raya botlhoko le matshwenyego malatsi otlhe a gagwe, tota le bosigo pelo ya gagwe ga e robale. Seno le sone ke lefela fela.
24  Ka ga motho ga go na sepe se se botoka fa e se gore a je mme eleruri a nwe le go dira gore moya wa gagwe o bone molemo ka ntlha ya tiro ya gagwe ya bonatla. Seno le sone nna ke se bone, e leng nna, gore seno se tswa mo seatleng sa Modimo wa boammaaruri.
25  Gonne ke mang yo o jang a ba a nwa botoka go na le nna?
26  Gonne o neile motho yo o siameng fa pele ga gagwe botlhale le kitso le boipelo, mme o neile moleofi tiro ya go phutha le go kokoanya gore fela a neye yo o siameng fa pele ga Modimo wa boammaaruri. Seno le sone ke lefela le go kgaratlhela phefo.
3  Sengwe le sengwe se na le nako e se e tlhometsweng, le nako ya tiragalo nngwe le nngwe kafa tlase ga magodimo:
2  nako ya go tsholwa le nako ya go swa; nako ya go jala le nako ya go kumola se se neng se jetswe;
3  nako ya go bolaya le nako ya go fodisa; nako ya go thuba le nako ya go aga;
4  nako ya go lela le nako ya go tshega; nako ya go hutsafala le nako ya go tlolaka;
5  nako ya go latlha maje le nako ya go kokoanya maje; nako ya go tlamparela le nako ya go lesa go tlamparela;
6  nako ya go batla le nako ya go tlhoboga selo gore se latlhegile; nako ya go boloka le nako ya go latlha;
7  nako ya go gagoganya le nako ya go rokaganya; nako ya go didimala le nako ya go bua;
8  nako ya go rata le nako ya go tlhoa; nako ya ntwa le nako ya kagiso.
9  Modiri o solegelwa molemo ka tsela efe mo go se a se dirang ka natla?
10  Ke bone tiro e Modimo a e neileng bomorwa batho gore ba tshwarege mo go yone.
11  O dirile sengwe le sengwe go nna sentle mo motlheng wa sone. E bile o tsentse bosakhutleng mo pelong ya bone, gore le ka motlha batho ba se ka ba batlisisa tiro e Modimo wa boammaaruri a e dirileng go tloga tshimologong go ya bokhutlong.
12  Ke a itse gore ga go na sepe se se botoka mo go bone fa e se go ipela le go dira molemo mo nakong ya botshelo jwa motho;
13  gape gore motho mongwe le mongwe a je a bo a nwe mme a bone molemo ka ntlha ya tiro yotlhe ya gagwe ya bonatla. Ke mpho ya Modimo.
14  Ke a itse gore sengwe le sengwe se Modimo wa boammaaruri a se dirang, se tla nna ka bosakhutleng. Ga se ka ke sa okediwa ka sepe e bile ga se ka ke sa fokodiwa; mme Modimo wa boammaaruri o se dirile, gore batho ba tle ba boife ka ntlha ya gagwe.
15  Se se nnileng teng, se ne se setse se le teng, mme se se tla nnang teng se setse se le teng; mme Modimo wa boammaaruri o nna a senka se se latelelwang.
16  Mme ke bone gape kafa tlase ga letsatsi lefelo la tshiamiso le go neng go na le boikepo mo go lone le lefelo la tshiamo le boikepo bo neng bo le mo go lone.
17  Nna ka bonna ke buile mo pelong ya me ka re: “Modimo wa boammaaruri o tla atlhola yo o siameng le yo o boikepo, gonne go na le nako ya tiragalo nngwe le nngwe le ka ga tiro nngwe le nngwe.”
18  Nna, e leng nna, ke buile jalo mo pelong ya me ka ga bomorwa batho gore Modimo wa boammaaruri o tlile go ba tlhopha, gore ba tle ba bone gore bone ka bobone ke diphologolo.
19  Gonne go na le phelelo ka ga bomorwa batho le phelelo ka ga phologolo, mme di na le phelelo e e tshwanang. Jaaka se sengwe se swa, se sengwe le sone se a swa; mme tsotlhe di na le moya o le mongwe fela, mo e leng gore motho ga a na tlotlomalo go feta phologolo, gonne sengwe le sengwe ke lefela.
20  Tsotlhe di ya lefelong le le lengwe. Tsotlhe di nnile gone di tswa mo loroleng, mme tsotlhe di boela mo loroleng.
21  Ke mang yo o itseng moya wa bomorwa batho, gore a o ka ne o tlhatlogela kwa godimo; le moya wa phologolo, gore a o ka ne o fologela kwa tlase mo mmung?
22  Ke bone gore ga go na sepe se se botoka go na le gore motho a ipele mo ditirong tsa gagwe, gonne eo ke kabelo ya gagwe; ka gonne ke mang yo o tla mo tlisang gore a tle go bona se se tla nnang gone morago ga gagwe?
12  Jaanong, gakologelwa Mmopi wa gago yo Mogolo mo malatsing a bokau jwa gago, pele ga malatsi a masetlapelo a goroga, kgotsa dingwaga di goroga tsa fa o tla bo o re: “Ga ke na kgatlhego mo go tsone”;
2  pele ga letsatsi le lesedi le ngwedi le dinaledi di fifala, le maru a boa, morago ga moo pula e kgolo;
3  mo letsatsing le batlhokomedi ba ntlo ba roromang, le batho ba maatla a botlhaga ba inameng le basadi ba ba silang ba tlogetseng go dira ka gonne ba setse ba le mmalwa, mme bahumagadi ba ba bonang kwa difensetereng ba fitlhetse go le lefifi;
4  le dikgoro tse di tswelang kwa mmileng di tswetswe, fa modumo wa lelwala le le silang o kokobela, mme motho a tsosiwa ke molodi wa nonyane, mme barwadi botlhe ba pina ba utlwalela kwa tlase.
5  Gape, ba ile ba boifa se se kwa godimo fela, mme go na le letshogo mo tseleng. Setlhare sa thamane se ntsha dithunya, mme tsiakgope e a ikgoga, le moretlwa wa kapere o a phanyega, ka gonne motho o ya kwa ntlong ya gagwe e e nnang lobaka lo lo leele mme baledi ba gwantile go dikologa mo mmileng;
6  pele ga mogala wa selefera o tlosiwa, mogopo wa gouta o thubaganngwa, le nkgo e e kwa motsweding e thubiwa, le leotwana la metsi la mogobe le thubagantswe.
7  Foo lorole lo boela mo lefatsheng fela jaaka lo ne lo ntse mme moya o boela kwa Modimong wa boammaaruri yo a o abileng.
8  “Lefela le legolo!” ga bua mophuthi, “Sengwe le sengwe ke lefela.”
9  Mme kwantle ga lebaka la gore mophuthi o ne a le botlhale, gape o ne a ruta batho kitso a sa kgaotse, mme a tlhatlhanya a bo a batla ka botlalo, gore a tle a beye diane tse dintsi ka thulaganyo.
10  Mophuthi o ne a batla go bona mafoko a a itumedisang le go kwalwa ga mafoko a a nepileng a boammaaruri.
11  Mafoko a ba ba botlhale a tshwana le ditlhabapholo, fela jaaka dimapo tse di kokotetsweng di ntse, ba ba ineelang mo go phutheng dipolelwana ba ntse jalo; di neilwe go tswa kwa modiseng a le mongwe.
12  Fa e le sepe fela kwantle ga tseno, morwaaka, reetsa tlhagiso: Go dirwa ga dibuka tse dintsi ga go na bokhutlo, mme go ineela thata mo go tsone go lapisa nama.
13  Bokhutlo jwa kgang ke jo, sengwe le sengwe se se setseng se utlwilwe, ke se: Boifa Modimo wa boammaaruri mme o boloke ditaelo tsa gagwe. Gonne seno ke tshwanelo yotlhe ya motho.
14  Gonne Modimo wa boammaaruri o tla tlisa tiro ya mofuta mongwe le mongwe mo katlholong ka ga sengwe le sengwe se se fitlhegileng, gore a se molemo kgotsa se bosula.
