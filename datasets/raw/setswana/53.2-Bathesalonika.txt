1  Paulo le Silefano le Timotheo re kwalela phuthego ya Bathesalonika e e seoposengwe le Modimo Rraarona le Morena Jesu Keresete:
2  E kete lo ka nna le bopelonomi jo bo sa re tshwanelang le kagiso tse di tswang kwa Modimong Rara le Morena Jesu Keresete.
3  Re patelesega go leboga Modimo ka metlha kaga lona, bakaulengwe, jaaka go tshwanela, ka gonne tumelo ya lona e gola go fetelela le lorato lwa mongwe le mongwe wa lona le lwa lona lotlhe lo oketsega mongwe go yo mongwe.
4  Ka ntlha ya moo rona ka borona re ipela ka lona mo diphuthegong tsa Modimo ka ntlha ya boitshoko jwa lona le tumelo mo dipogisong tsotlhe tsa lona le dipitlagano tse lo di itshokelang.
5  Seno ke bosupi jwa katlholo e e siameng ya Modimo, e e isang kwa go reng lo kaiwe lo tshwanela bogosi jwa Modimo, jo eleruri lo bogang ka ntlha ya jone.
6  Seno se kopanyeletsa le gore go siame mo Modimong go duela ka pitlagano ba ba lo pitlaganyang,
7  mme, lona ba lo bogang pitlagano, go lo duela ka go lo golola mmogo le rona fa Morena Jesu a senolwa go tswa legodimong a na le baengele ba gagwe ba ba maatla
8  mo molelong o o tutumang, jaaka a tlisa pusoloso mo go ba ba sa itseng Modimo le ba ba sa reetseng dikgang tse di molemo kaga Morena wa rona Jesu.
9  Bone bano ba tla tlelwa ke kotlhao ya katlholo ya tshenyego ya bosakhutleng e e tswang fa pele ga Morena e bile e tswa mo kgalalelong ya nonofo ya gagwe,
10  ka nako e a tlang go galalediwa malebana le baitshepi ba gagwe le go lejwa ka kgakgamalo mo letsatsing leo malebana le botlhe ba ba neng ba supa tumelo, ka gonne bosupi jo re neng ra bo naya bo ne jwa kopana le tumelo mo go lona.
11  Ka ntlha ya sone seo eleruri re lo rapelela ka metlha, gore Modimo wa rona a lo kaye lo tshwanela pitso ya gagwe a bo a dire ka botlalo gotlhe mo a go ratang ga molemo le tiro ya tumelo ka maatla;
12  gore leina la Morena wa rona Jesu le galalediwe mo go lona, lo le seoposengwe le ene, tumalanong le bopelonomi jo bo sa re tshwanelang jwa Modimo wa rona le jwa Morena Jesu Keresete.
2  Le fa go ntse jalo, bakaulengwe, mabapi le go nna gone ga Morena wa rona Jesu Keresete le go phuthelwa mmogo ga rona kwa go ene, re a lo kopa
2  gore lo se ka lwa tshikhinngwa ka bofefo mo go akanyeng ga lona le fa e le go tsosiwa maikutlo ka mafoko a a tlhotlheleditsweng kgotsa ka molaetsa o o buiwang ka molomo kgotsa ka lekwalo jaaka e kete le tswa mo go rona, kaga gore letsatsi la ga Jehofa le gorogile.
3  A ope a se ka a lo faposa ka mokgwa ope, ka gonne ga le na go tla fa botlhanogi bo sa tle pele le monna yo o se nang molao a senolwa, morwa tshenyego.
4  O ikemiseditse go ganetsa e bile o ikgodisetsa mongwe le mongwe yo o bidiwang “modimo” kgotsa selo se se newang poifo ya bomodimo, mo e leng gore o nna mo tempeleng ya Modimo, a ipontsha phatlalatsa fa a le modimo.
5  A ga lo gakologelwe gore, fa ke ne ke sa ntse ke na le lona, ke ne ke tle ke lo bolelele dilo tseno?
6  Mme jaanong lo itse selo se se dirang jaaka thibelo, ka boikaelelo jwa gore a senolwe mo nakong ya gagwe e e tshwanetseng.
7  Ke boammaaruri, bosaitsiweng jwa go tlhoka molao gono bo setse bo dira; mme ke fela go fitlha yo o dirang jaaka thibelo gone jaanong jaana a tswa mo tseleng.
8  Go tswa foo, eleruri, yo o se nang molao o tla senolwa, yo Morena Jesu o tla mo tlosang ka moya wa molomo wa gagwe a ba a mo nyeletsa ka go bonatshega ga go nna gone ga gagwe.
9  Mme go nna gone ga yo o se nang molao go kafa go direng ga ga Satane ka tiro nngwe le nngwe e e maatla le ditshupo tsa maaka le dikgakgamatso
10  le ka tsietso nngwe le nngwe e e sa siamang mo go ba ba nyelelang, e le tefetso ka gonne ba ne ba se ka ba amogela lorato lwa boammaaruri gore ba bolokwe.
11  Jalo ke gone ka moo Modimo a letlang gore go dira ga tlolo go ye kwa go bone, gore ba tle ba dumele maaka ano,
12  gore botlhe ba atlholwe ka gonne ba ne ba se ka ba dumela boammaaruri mme ba natefelelwa ke tshiamololo.
13  Le fa go ntse jalo, re patelesega go leboga Modimo ka metlha ka lona, bakaulengwe ba lo ratwang ke Jehofa, ka gonne Modimo o ne a lo tlhophela poloko go tswa kwa tshimologong ka go lo itshepisa ka moya le ka tumelo ya lona mo boammaaruring.
14  O lo bileditse yone phelelo eno ka dikgang tse di molemo tse re di bolelang, ka boikaelelo jwa go bapala kgalalelo ya Morena wa rona Jesu Keresete.
15  Jalo he, bakaulengwe, emang lo nitame mme lo nne lo tshwareletse mo dingwaong tse lo neng lwa di rutwa, e ka tswa e ne e le ka molaetsa o o buiwang ka molomo kgotsa ka lekwalo la rona.
16  Mo godimo ga moo, e kete Morena wa rona Jesu Keresete ka boene le Modimo Rraarona, yo o neng a re rata a ba a naya kgomotso e e sa khutleng le tsholofelo e e molemo ka bopelonomi jo bo sa re tshwanelang,
17  a ka gomotsa dipelo tsa lona a ba a lo nitamisa mo tirong nngwe le nngwe le mo lefokong lengwe le lengwe le le molemo.
3  La bofelo, bakaulengwe, tswelelang lo re rapelela, gore lefoko la ga Jehofa le nne le tsamaye ka bofefo le bile le galalediwa fela jaaka tota e bile le ntse mo go lona;
2  le gore re gololwe mo bathong ba ba gobatsang le ba ba boikepo, gonne tumelo ga se selo se batho botlhe ba nang le sone.
3  Mme Morena o a ikanyega, e bile o tla lo nitamisa a bo a lo boloke mo go yo o boikepo.
4  Mo godimo ga moo, re na le tshepo mo Moreneng ka ga lona, gore lo dira dilo tse re di laelang e bile lo tla tswelela lo di dira.
5  E kete Morena a ka tswelela a kaela dipelo tsa lona ka katlego kwa loratong lwa Modimo le kwa boitshokong ka ntlha ya ga Keresete.
6  Jaanong re lo naya ditaelo, bakaulengwe, ka leina la Morena Jesu Keresete, gore lo tswe mo mokaulengweng mongwe le mongwe yo o tsamayang ka go sa dire dilo ka thulaganyo mme e se go ya ka ngwao e lo e amogetseng mo go rona.
7  Gonne lona ka bolona lo itse tsela e lo tshwanetseng lwa re etsa ka yone, ka gonne ga re a ka ra itshwara ka go tlhoka thulaganyo mo go lona
8  le gone ga re a ka ra ja dijo tse di tswang mo go ope mahala. Phapaanong le seo, re ne re dira ka natla le ka go fufulelwa bosigo le motshegare gore re se ka ra rwesa ope wa lona mokgweleo wa ditshenyegelo tse dintsi.
9  E se gore ga re na taolo, mme e le gore re tle re itlhagise re le sekao mo go lona gore lo re etse.
10  Tota e bile gape, fa re ne re na le lona, re ne re tle re lo neye taelo eno: “Fa motho ope a sa batle go dira, lo se ka lwa mo letla go ja.”
11  Gonne re utlwalela gore bangwe ba tsamaya ka go sa dire dilo ka thulaganyo mo go lona, ba sa dire gotlhelele mme ba itsenyatsenya mo dilong tse di sa ba ameng.
12  Re naya batho ba ba ntseng jalo taelo le thotloetso mo Moreneng Jesu Keresete gore ba dire ka tidimalo ba je dijo tse bone ka bobone ba di diretseng.
13  Mme lona, bakaulengwe, lo se ka lwa lesa go dira se se siameng.
14  Mme fa mongwe a sa utlwe lefoko la rona le le tlang ka lekwalo leno, nnang lo mo tshwaile lo tlogele go tlwaelana le ene, gore a tle a tlhabiwe ke ditlhong.
15  Mme le fa go ntse jalo lo se ka lwa mo tsaya jaaka mmaba, mme lo tswelele lo mo tlhagisa jaaka mokaulengwe.
16  Jaanong e kete Morena wa kagiso ka boene o ka lo naya kagiso ka metlha ka tsela nngwe le nngwe. Morena a nne le lona lotlhe.
17  Tumediso ya me ke eno, ya ga Paulo, ka seatla sa me, se e leng sesupo mo lekwalong lengwe le lengwe; eno ke tsela e ke kwalang ka yone.
18  Bopelonomi jo bo sa re tshwanelang jwa Morena wa rona Jesu Keresete bo nne le lona lotlhe.
