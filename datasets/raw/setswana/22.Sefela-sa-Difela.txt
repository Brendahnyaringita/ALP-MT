4  “Bona! O montle, wena molekane wa me wa mosetsana. Bona! O montle. Matlho a gago ke a leeba, kafa morago ga lesire la gago. Moriri wa gago o tshwana le motlhape wa dipodi o o tlolatlolang o tswa mo kgaolong e e dithaba ya Gileade.
2  Meno a gago a tshwana le motlhape wa dinku tse di namagadi tse di sa tswang go beolwa tse di tswang go tlhapisiwa, tsotlhe e le tse di tsalang mafatlha, go se na epe mo go tsone e e swetsweng ke bana ba yone.
3  Dipounama tsa gago di ntse fela jaaka tlhale e e bohibidu jo bo letlhololo, mme go bua ga gago go a itumedisa. Ditlhakore tsa tlhogo ya gago kafa morago ga lesire la gago di ntse jaaka kgapetla ya garanata.
4  Molala wa gago o tshwana le tora ya ga Dafide, e e agilweng ka maje a a tlhatlagantsweng, e go kgwageditsweng dithebe di le sekete mo go yone, dithebe tsotlhe tse di sediko tsa banna ba ba thata.
5  Mabele a gago a mabedi a tshwana le bana ba babedi, mafatlha a tshephe e namagadi, a a fulang fa gare ga dithunya tsa masoma.”
6  “Go fitlha phešwana ya letsatsi e foka le meriti e tshabile, ke tla ya kwa thabeng ya mera le kwa thoteng ya lebano.”
7  “O montle gotlhelele, wena molekane wa me wa mosetsana, e bile ga go na bogole bope mo go wena.
8  A ko o tle le nna go tswa kwa Lebanona, tlhe monyadiwa wa me, go tswa kwa Lebanona. A ko o fologe mo godimo ga Dithaba Tse di Bolebana le Tsa Lebanona, mo godimo ga Senire, le eleng Heremone, mo mengobong ya ditau, mo dithabeng tsa mangau.
9  O dirile gore pelo ya me e iteye, wena kgaitsadiaka, monyadiwa wa me, ka lengwe la matlho a gago, ka selepeledi se le sengwe sa sebaga sa gago, o dirile gore pelo ya me e iteye.
10  A bo dipontsho tsa gago tsa lorato di le dintle jang ne, wena kgaitsadiaka, monyadiwa wa me! A bo dipontsho tsa gago tsa lorato di le botoka thata jang ne go na le beine, le lonko lo lo monate lwa maokwane a gago go na le senkgisa monate sa mofuta mongwe le mongwe!
11  Dipounama tsa gago di nna di rotha tswina ya dinotshe ya lomepe, wena monyadiwa wa me. Tswina ya dinotshe le mashi di kafa tlase ga loleme lwa gago, e bile lonko lo lo monate lwa diaparo tsa gago lo tshwana le lonko lo lo monate lwa Lebanona.
12  Kgaitsadiake ke tshingwana e e tswaletsweng, monyadiwa wa me, tshingwana e e tswaletsweng, motswedi o o kanetsweng.
13  Letlalo la gago ke paradaise ya digaranata, e e nang le maungo a boleng jo bo kwa godimo, dimela tsa hena mmogo le dimela tsa naredo;
14  naredo le saferone, lotlhaka le sinamone, mmogo le ditlhare tsa mefuta yotlhe tsa lebano, mera le mekgwapha, mmogo le dinkgisa monate tsotlhe tsa boleng jo bo kwa godimo thata;
15  le motswedi wa ditshingwana, sediba sa metsi a a phepa, le melatswana e e elelang ka bosesane go tswa Lebanona.
16  Tsoga, wena phefo ya bokone, o bo o tsene, wena phefo ya borwa. Foka mo godimo ga tshingwana ya me. A dinkgisa monate tsa yone di elele.” “A moratiwa wa me a tle mo tshingwaneng ya gagwe mme a je maungo a yone a boleng jo bo kwa godimo.”
8  “E kete o ka bo o ne o tshwana le morwarre, o anya mabele a ga mmè! Fa ke ne ke ka go fitlhela kwa ntle, ke ne ke tla go atla. Batho ba ne ba se kitla ba bo ba nnyatsa.
2  Ke ne ke tla go goga, ke ne ke tla go tlisa mo teng ga ntlo ya ga mmè, yo o neng a tle a nthute. Ke ne ke tla go nosa beine e e tsentsweng setswaiso, matute a masha a digaranata.
3  Seatla sa gagwe sa molema se ne se tla bo se le kafa tlase ga tlhogo ya me; mme seatla sa gagwe sa moja—se ne se tla ntlamparela.
4  “Ke lo ikanisitse, lona bomorwadia Jerusalema, gore lo se ka lwa leka go tsosa lorato mo go nna kgotsa go lo kurusa go fitlha lone lo tsoga.”
5  “Ke mang mosadi yono yo o tlang a tswa kwa nageng, a ikaegile ka moratiwa wa gagwe?” “Ke ne ka go kurusa kafa tlase ga setlhare sa diapole. Gone koo mmago o ne a le mo ditlhabing tsa pelegi ka ntlha ya gago. Gone koo, ene yo o neng a go belega o ne a utlwa ditlhabi tsa pelegi.
6  “Mpaya jaaka letshwao mo pelong ya gago, jaaka letshwao mo lebogong la gago; ka gonne lorato lo nonofile jaaka loso, go ganelela ga lone mo boineelong jo bo feletseng ga go ineele fela jaaka Sheole e sa ineele. Go tuka ga lone ke go tuka ga molelo, kgabo ya ga Jah.
7  Metsi a le mantsi ka boone ga a kgone go tima lorato, le gone dinoka ka botsone ga di kgone go lo gogola. Fa motho a ne a ka aba dilo tsotlhe tse di tlhwatlhwakgolo tsa ntlo ya gagwe ka ntlha ya lorato, ruri batho ba ne ba tla di nyatsa.”
8  “Re na le kgaitsadiarona yo monnye yo o se nang mabele. Re tla direlang kgaitsadiarona mo letsatsing le a tla buelelwang ka lone?”
9  “Fa a le lobota, re tla aga setlhoa sa selefera mo go ene; mme fa a le setswalo, re tla mo thiba ka logong lwa mosedara.”
10  “Ke lobota, mme mabele a me a tshwana le ditora. Ka gone, mo matlhong a gagwe ke ntse jaaka ene yo o bonang kagiso.
11  “Go ne go na le tshimo ya mofine e Solomone a neng a na le yone kwa Baale-hamone. O ne a naya batlhokomedi tshimo eno ya mofine. Mongwe le mongwe o ne a ntshetsa maungo a yone dipapetla di le sekete tsa selefera.
12  “Tshimo ya me ya mofine, e e leng ya me, e mo taolong ya me. Sekete ke sa gago, wena Solomone, mme makgolo a mabedi ke a ba ba tlhokometseng maungo a yone.”
13  “Wena yo o nnang mo ditshingwaneng, balekane ba tlhwaetse lentswe la gago tsebe. Mma ke le utlwe.”
14  “Tshaba, moratiwa wa me, mme o itire tshephe kgotsa ngwana wa dikgama tse ditonanyana mo dithabeng tsa ditswaiso.”
7  “A bo dikgato tsa gago di nnile dintle jang ne mo teng ga bompaatšhane ba gago, wena morweetsana yo o iketleeditseng! Dikgogoropo tsa dirope tsa gago di tshwana le mekgabisa, tiro ya diatla tsa modiri yo o setswerere.
2  Khubu ya gago ke mogopo o o kgolokwe. A beine e e tlhakantsweng e se ka ya tlhaela mo go one. Mpa ya gago ke mokoa wa korong, o o ageletsweng ka dithunya tsa masoma.
3  Mabele a gago a mabedi a tshwana le bana ba babedi, mafatlha a tshephe e namagadi.
4  Molala wa gago o tshwana le tora ya lonaka lwa tlou. Matlho a gago a tshwana le megobe e e kwa Heshebone, e e fa thoko ga kgoro ya Bathe-rabime. Nko ya gago e tshwana le tora ya Lebanona, e e lebileng kwa Damaseko.
5  Tlhogo ya gago mo go wena e tshwana le Karemele, mme makaodi a tlhogo ya gago a tshwana le boboa jo bo fetoletsweng mo mmaleng o o bobududu jo bo mokgona jo bohibitswana. Kgosi e golegilwe ke metshopo ya moriri.
6  A bo o le montle jang ne, e bile a bo o itumedisa jang ne, wena mosetsana yo o rategang, mo gare ga batho ba ba itumedisang thata!
7  Boleele jono jwa gago bo tshwana le setlhare sa mokolane, le mabele a gago, masitlha a leungo la mokolane.
8  Ke rile, ‘Ke tla tlhatloga setlhare sa mokolane, gore ke tle ke tshware dithupa tsa maungo a mokolane.’ Mme, tsweetswee, a mabele a gago a nne jaaka masitlha a mofine, le lonko lo lo monate lwa nko ya gago le nne jaaka diapole,
9  le magalapa a gago jaaka beine e e di gaisang tsotlhe e e relelang mo go moratiwa wa me, e e elelang monate mo dipounameng tsa ba ba robetseng.”
10  “Nna ke wa moratiwa wa me, mme keletso ya gagwe e mo go nna.
11  A ko o tle, wena moratiwa wa me, a re tswele kwa tshimong; a ko re nne fa gare ga dimela tsa hena.
12  A ko re tsoge go sa le phakela mme re ye kwa masimong a mofine, gore re tle re bone gore a mofine o tlhogile, sethunya se thuntse, ditlhare tsa garanata di thuntse. Gone koo ke tla go naya dipontsho tsa me tsa lorato.
13  Ditholwana tsa dimandereiki di ntshitse lonko lwa tsone lo lo monate, mme fa thoko ga ditsela tsa rona tsa matseno go na le mefuta yotlhe ya maungo a boleng jo bo kwa godimo. Ke go boloketse a masha le a magologolo, wena moratiwa wa me.
6  “Moratiwa wa gago o ile kae, wena yo montle go gaisa mo basading? Moratiwa wa gago o fapogetse kae, gore re tle re mo go batlise?”
2  “Moratiwa wa me ka nosi o fologetse kwa tshingwaneng ya gagwe, kwa ditlhatshaneng tsa dimela tsa setswaiso tsa mo tshingwaneng, go ya go disa fa gare ga ditshingwana, le go kgetla dithunya tsa masoma.
3  Nna ke wa moratiwa wa me, mme moratiwa wa me ke wa me. O disitse fa gare ga dithunya tsa masoma.”
4  “O montle, wena molekane wa me wa mosetsana,  jaaka Motse o Montle, o kgatlha jaaka Jerusalema, o boitshega jaaka mephato e e phuthegileng go dikologa difolaga.
5  Faposa matlho a gago fa pele ga me, gonne one ka boone a ntshositse. Moriri wa gago o tshwana le motlhape wa dipodi tse di tlolatlodileng di tswa mo Gileade.
6  Meno a gago a tshwana le motlhape wa dinku tse di namagadi tse di fetsang go tla di tswa go tlhapisiwa, tsotlhe e le tse di tsalang mafatlha, go se na epe fa gare ga tsone e e swetsweng ke bana ba yone.
7  Ditlhakore tsa tlhogo ya gago kafa morago ga lesire la gago di ntse jaaka kgapetla ya garanata.
8  Go ka tswa go na le dikgosigadi di le masome a marataro le bagadingwana ba le masome a le robedi le barweetsana ba ba se nang palo.
9  Go na le a le mongwe fela yo e leng leeba la me, wa me yo o se nang molato. Go na le a le mongwe fela yo e leng wa ga mmaagwe. Ke yo o itshekileng wa ene yo o mmelegang. Barweetsana ba mmone, mme ba ne ba mmolela e le yo o itumetseng; dikgosigadi le bagadingwana, mme ba mmaka ba re,
10  ‘Ke mang mosadi yono yo o lebileng kwa tlase jaaka bosa, yo montle jaaka ngwedi yo o tletseng, yo o itshekileng jaaka letsatsi le le phatsimang, yo o boitshegang jaaka mephato e e phuthegileng go dikologa difolaga?’”
11  “Ke ne ke fologetse kwa tshingwaneng ya ditlhare tsa morama, go ya go bona makukunya mo mokgatšheng o o phothoselang, go bona gore a mofine o tlhogile, gore a ditlhare tsa garanata di ntshitse dithunya.
12  Go ise go e kae, ke fa moya wa me ka nosi o mpeile fa dikareng tsa batho ba me ba ba iketleeditseng.”
13  “Boa, boa tlhe Moshulame! Boa, boa gore re tle re go bone!” “Ke eng se lo se bonang mo go Moshulame?” “Sengwe se se tshwanang le go bina ga mathibelelo a mabedi!”
5  “Ke tlile mo tshingwaneng ya me, wena kgaitsadiaka, monyadiwa wa me. Ke kgetlile mera wa me mmogo le setswaiso sa me. Ke jele lomepe lwa me lwa dinotshe mmogo le tswina ya me ya dinotshe; Ke nole beine ya me mmogo le mashi a me.” “Jang, lona balekane ba me! Nwang mme lo tagwe ke dipontsho tsa lorato!”
2  “Ke robetse, mme pelo ya me yone e tsogile. Go na le modumo wa moratiwa wa me a kokota!” “Mpulela tlhe kgaitsadiaka, molekane wa me wa mosetsana, leeba la me, motho wa me yo o se nang molato! Gonne tlhogo ya me e tletse monyo, makaodi a moriri wa me a tletse marothodi a bosigo.”
3  “‘Ke apotse seaparo sa me se se telele. Nka boa ka se apara jang? Ke tlhapile dinao tsa me. Nka di leswafatsa jang?’
4  Moratiwa wa me ka boene o ne a ntsha seatla sa gagwe mo lerobeng la kgoro, mme dikarolo tsa me tse di kafa teng tsa fuduega mo teng ga me.
5  Ke ne ka tsoga, e leng nna, gore ke bulele moratiwa wa me, mme diatla tsa me tsa rotha mera le menwana ya me ya rotha seedi sa mera, mo dikhuting tsa seloto.
6  Nna, e leng nna, ke ne ka bulela moratiwa wa me, mme moratiwa wa me ka boene o ne a fapogile, o ne a fetile. Moya wa me o ne o dule mo teng ga me fa a bua. Ke ne ka mmatla, mme ka se ka ka mmona. Ke ne ka mmitsa, mme a se ka a nkaraba.
7  Balebeledi ba ba neng ba tsamayatsamaya mo motseng ba ne ba mpona. Ba ne ba ntitaya, ba nkgobatsa. Balebeledi ba dipota ba ne ba ntsha kobo ya me e kgolo mo go nna.
8  “Ke lo ikanisitse, lona bomorwadia Jerusalema, gore, fa lo bona moratiwa wa me, lo mmolelele gore ke bobodisiwa ke lorato.”
9  “Moratiwa wa gago o gaisa jang moratiwa ope yo mongwe, wena yo montle go gaisa mo basading? Moratiwa wa gago o gaisa jang moratiwa ope yo mongwe, mo a re ikanisitseng ka ikano e e tshwanang le eno?”
10  “Moratiwa wa me o a tsabakela e bile o mohibidu, o tlhomologile thata mo go ba le dikete di le lesome.
11  Tlhogo ya gagwe ke gouta, gouta e e itshekileng. Makaodi a moriri wa gagwe ke masitlha a leungo la mokolane. Moriri wa gagwe o montsho o tshwana le legakabe.
12  Matlho a gagwe a tshwana le maeba a a fa meeding ya metsi, a a itlhapisang mo mashing, a ntse kafa dintshing.
13  Marama a gagwe a tshwana le ditlhatshana tsa setswaiso tsa mo tshingwaneng, ditora tsa matlhare a a nkgang monate. Dipounama tsa gagwe ke dithunya tsa masoma, tse di rothang seedi sa mera.
14  Diatla tsa gagwe ke diselennere tsa gouta, tse di tletseng kerusolete. Mpa ya gagwe ke papetla ya lonaka lwa tlou e e bipilweng ka disafire.
15  Maoto a gagwe ke dipilara tsa mmabole tse di beilweng mo godimo ga motheo o o khuti wa gouta e e itshekileng. Ponalo ya gagwe e tshwana le Lebanona, e di gaisa tsotlhe jaaka masedara.
16  Magalapa a gagwe ke botshe fela, mme sengwe le sengwe kaga gagwe se eletsega thata. Yono ke moratiwa wa me, e bile yono ke molekane wa me wa mosimane, lona bomorwadia Jerusalema.”
1  Sefela se se di gaisang tsotlhe, se e leng sa ga Solomone:
2  “A a nkatle ka dikatlo tsa molomo wa gagwe, gonne dipontsho tsa gago tsa lorato di botoka go na le beine.
3  Maokwane a gago a na le lonko lo lo monate. Leina la gago le tshwana le leokwane le le tshololwang. Ke gone ka moo barweetsana ka bobone ba go ratileng.
4  Nkgoga o tsamaye le nna; a re siane. Kgosi e ntlisitse mo teng ga diphaposi tsa yone tse di kwa teng! A ko re ipele re bo re itumele mo go wena. A ko re umake dipontsho tsa gago tsa lorato go feta beine. Ba go ratile ka tshwanelo.
5  “Nna ke mosetsana yo motshwana, mme ke montle, lona bomorwadia Jerusalema, jaaka megope ya Kedare, le fa go ntse jalo jaaka matsela a mogope wa ga Solomone.
6  Lona lo se ka lwa nteba ka go bo ke le motshwana, ka gonne letsatsi le mpabotse. Bomorwa mmè ba ne ba nkgalefela; ba ne ba ntlhoma gore ke nne motlhokomedi wa masimo a mofine, le mororo tshimo ya me ya mofine, e e leng ya me, yone ke ne ke sa e tlhokomele.
7  “A ko o mpolelele, wena yo moya wa me o go ratileng, kwa o disang gone, kwa o bothisang letsomane gone ka sethoboloko. Tota ke ka ntlha yang fa ke tshwanetse go nna jaaka mosadi yo o apereng khutsafalo fa gare ga metlhape ya balekane ba gago?”
8  “Fa e le gore wena ka bowena ga o itse, wena yo montle go gaisa mo basading, tswa o tsamaye mo motlhaleng wa letsomane mme o fudise dipotsane tsa gago go bapa le metlaagana ya badisa.”
9  “Ke go tshwantshitse le pitse ya me e namagadi mo dikareng tsa ga Faro, wena molekane wa me wa mosetsana.
10  Marama a gago a mantle mo gare ga metshopo ya moriri, molala wa gago one fa gare ga dibaga.
11  Re tla go direla mefitshane ya gouta, e na le ditalama tsa selefera.”
12  “Fa fela kgosi e sa ntse e le fa tafoleng ya yone e e sediko, naredo ya me ka nosi e ntshitse lonko lo lo monate.
13  Moratiwa wa me o ntse jaaka kgetsi ya mera mo go nna; o tla lala fa gare ga mabele a me bosigo.
14  Moratiwa wa me o ntse jaaka lesitlha la hena mo go nna, fa gare ga masimo a mofine a Ene-gedi.”
15  “Bona! O montle, wena molekane wa me wa mosetsana. Bona! O montle. Matlho a gago ke a maeba.”
16  “Bona! O montle, moratiwa wa me, gape o a itumedisa. Bolawana jwa rona le jone ke jwa dikala tse di nang le makakaba.
17  Mesipuri ya ntlo ya rona e kgolo ke masedara, ditlhomeso tsa rona tsone ke ditlhare tsa mofira.
2  “Nna ke saferone fela ya lebala le le fa losing, sethunya sa lesoma sa mabala a a kwa tlase.”
2  “Jaaka sethunya sa lesoma fa gare ga mefero e e mitlwa, molekane wa me wa mosetsana o ntse jalo fa gare ga barweetsana.”
3  “Jaaka setlhare sa diapole fa gare ga ditlhare tsa sekgwa, moratiwa wa me o ntse jalo fa gare ga bana ba basimane. Ke ne ka eletsa moriti wa gagwe thata, mme ka nna fa fatshe mo go one, mme leungo la gagwe le ntse le le botshe mo magalapeng a me.
4  O ne a ntlisa mo teng ga ntlo ya beine, mme lorato lwa gagwe mo go nna lo ne lo ntse jaaka folaga.
5  A ko lo ntapoloseng ka dikuku tsa morara o o swabisitsweng, ntlamelang ka diapole; ka gonne ke bobodisiwa ke lorato.
6  Seatla sa gagwe sa molema se ka fa tlase ga tlhogo ya me; mme seatla sa gagwe sa moja—se ntlamparetse.
7  Ke lo ikanisitse, lona bomorwadia Jerusalema, ka ditshephe tse di namagadi kgotsa ka dikgama tse di tonanyana tsa naga, gore lo se ka lwa leka go tsosa lorato mo go nna kgotsa go lo kurusa go fitlha lone lo tsoga.
8  “Modumo wa moratiwa wa me! Bonang! O a tla, a palama dithaba, a tlola mo dithoteng.
9  Moratiwa wa me o tshwana le tshephe kgotsa bana ba dikgama tse di tonanyana. Bonang! Yono o eme ka fa morago ga lobota lwa rona, o lebile ka difensetere, o okometse ka marofana.
10  Moratiwa wa me o arabile mme a nthaya a re, ‘Ema, wena molekane wa me wa mosetsana, montle wa me, mme o tle re tsamaye.
11  Gonne bona! paka ya pula ka boyone e fetile, pula e kgolo e kgaoditse, e tsamaile.
12  Go tlhogile dithunya mo lefatsheng, nako ya go kgaola dikala tsa mofine ka boyone e gorogile, go ntse go utlwiwa modumo wa leeba mo lefatsheng la rona.
13  Fa e le setlhare sa mofeige sone, se neile difeige tsa sone tsa mabutswapele mmala o o loileng; e bile mefine e thuntse, e ntshitse lonko lwa yone lo lo monate. Ema, tla, wena molekane wa me wa mosetsana, montle wa me, mme o tle re tsamaye.
14  Ao tlhe leeba la me mo maitshubelong a lefika le legolo, mo lefelong le le subegileng la tsela e e tlhatlogang, mpontsha popego ya gago, mma ke utlwe lentswe la gago, gonne lentswe la gago le monate le popego ya gago e ntle.’”
15  “A ko lo re tshwareleng bophokoje, bophokoje ba bannye ba ba senyang masimo a mofine, e re ka masimo a rona a mofine a thuntse.”
16  “Moratiwa wa me ke wa me mme nna ke wa gagwe. O disitse fa gare ga dithunya tsa masoma.
17  Go fitlha phešwana ya letsatsi e foka le meriti e tshabile, retologa, wena moratiwa wa me; tshwana le tshephe kgotsa le bana ba dikgama tse di tonanyana mo dithabeng tsa kgaogano.
3  “Masigo mo bolaong jwa me, ke ne ka batla ene yo moya wa me o mo ratileng. Ke ne ka mmatla, mme ka se ka ka mmona.
2  Tsweetswee, mma ke nanoge mme ke dikologe mo motseng; mo mebileng le mo dipatlelong, mma ke batle ene yo moya wa me o mo ratileng. Ke ne ka mmatla, mme ka se ka ka mmona.
3  Balebeledi ba ba neng ba tsamayatsamaya mo motseng ba ne ba mpona, ‘Borra, a lo bone ene yo moya wa me o mo ratileng?’
4  Ke ne ke ise ke ba fete thata fa ke bona ene yo moya wa me o mo ratileng. Ke ne ka mo tshwara, mme ka se ka ka mo lesa gore a tsamaye, go fitlha ke mo tlisa mo teng ga ntlo ya ga mmè le mo teng ga phaposi e e kwa teng ya ene yo o neng a nkimile.
5  Ke lo ikanisitse, lona bomorwadia Jerusalema, ka ditshephe tse di namagadi kgotsa ka dikgama tse di tonanyana tsa naga, gore lo se ka lwa leka go tsosa lorato mo go nna kgotsa go lo kurusa go fitlha lone lo tsoga.”
6  “Ke eng selo seno se se tlang se tswa kwa nageng jaaka dithogomosi tsa mosi, se se nkgisitsweng monate ka mera le ka lebano, le ka lerojana la mofuta mongwe le mongwe le le nkgang monate la mogwebi?”
7  “Bonang! Ke sekanamelo sa gagwe, se e leng sa ga Solomone. Se dikologilwe ke banna ba ba thata ba le masome a marataro, ba ba tswang mo banneng ba ba thata ba Iseraele,
8  botlhe fela ba tshotse tšhaka, e le ba ba rutwang ntwa, mongwe le mongwe a na le tšhaka mo seropeng ka ntlha ya go boifa masigo.”
9  “Ke bolao jo bo kukiwang jo Kgosi Solomone a bo itiretseng ka ditlhare tsa Lebanona.
10  Dipilara tsa jone o di dirile ka selefera, ditshegetso tsa jone, ka gouta. Bonno jwa jone ke jo bo fetoletsweng mo mmaleng wa bobududu jo bo mokgona jo bohibitswana, bokafateng jwa jone bo tsentswe dilwana ka tsela e e rategang ke bomorwadia Jerusalema.”
11  “Tswang lo ye go leba Kgosi Solomone lona bomorwadia Siona, ka serwalo sa dithunya tse di tshophilweng, se mmaagwe a neng a se mo logela ka letsatsi la lenyalo la gagwe le ka letsatsi la go ipela ga pelo ya gagwe.”
