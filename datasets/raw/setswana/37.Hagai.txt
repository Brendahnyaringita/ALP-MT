1  Mo ngwageng wa bobedi wa ga kgosi Dario, mo kgweding ya borataro, mo letsatsing la ntlha la kgwedi, lefoko la ga Jehofa le ne la tla ka moporofeti Hagai kwa go Serubabele morwa Shealatiele, molaodi wa Juda, le kwa go Joshua morwa Jehosadake moperesiti yo mogolo, le re:
2  “Jehofa wa masomosomo o buile jaana, ‘Fa e le batho bano, ba rile: “Nako ga e ise e tle, nako ya ntlo ya ga Jehofa, gore e agiwe.”’”
3  Mme lefoko la ga Jehofa la tswelela go tla ka moporofeti Hagai, le re:
4  “A ke nako ya gore lona lo nne mo matlong a lona a a manegilweng dikgong, fa ntlo eno yone e kgakgabetse?
5  Mme jaanong Jehofa wa masomosomo o buile jaana, ‘Tlhomang pelo ya lona mo ditseleng tsa lona.
6  Lo jadile peo e ntsi thata, mme go tlisiwa go le gonnye. Go a jewa, mme ga go kgorwe. Go a nowa, mme e seng gore go bo go tlhapelwe. Go aparwa diaparo, mme ga go na ope yo o thuthafalang; mme yo o ineelang go thapiwa o ineela go thapelwa kgetsi e e nang le maroba.’”
7  “Jehofa wa masomosomo o buile jaana, ‘Tlhomang pelo ya lona mo ditseleng tsa lona.’
8  “‘Tlhatlogelang kwa thabeng, mme lo tlise dikota. Mme lo age ntlo, gore ke tle ke e ipelele le gore ke tle ke galalediwe,’ go buile Jehofa.”
9  “‘Go ne go batliwa mo gontsi, mme ga bonwa go le gonnye fela; lo go tlisitse mo teng ga ntlo, mme ka go budulela—ka ntlha yang?’ go bua Jehofa wa masomosomo. ‘Ka ntlha ya ntlo ya me e e kgakgabetseng, fa lona, mongwe le mongwe wa lona, a itlhaganeletse kwa ntlong ya gagwe.
10  Ka jalo magodimo a a kwa godimo a ne a thiba monyo wa one go tla mo go lona, mme lefatshe lone la thiba kungo ya lone.
11  Mme ke ne ka nna ka bitsa komelelo gore e tle mo lefatsheng, le mo dithabeng, le mo mabeleng, le mo beineng e ntšha, le mo lookwaneng, le mo go se lefatshe le neng le tla se ntsha, le mo mothong wa mo lefatsheng, le mo seruiweng, le mo letsapeng lotlhe la diatla.’”
12  Mme Serubabele morwa Shealatiele, le Joshua morwa Jehosadake moperesiti yo mogolo, le batho botlhe ba ba setseng ba simolola go reetsa lentswe la ga Jehofa Modimo wa bone, le mafoko a ga moporofeti Hagai, jaaka fa Jehofa Modimo wa bone a ne a mo romile; mme batho ba simolola go boifa ka ntlha ya ga Jehofa.
13  Mme Hagai morongwa wa ga Jehofa a tswelela go raya batho jaana go ya ka thomo ya morongwa wa ga Jehofa, a re: “‘Ke na le lona,’ go bua Jehofa.”
14  Mme Jehofa a kurusa moya wa ga Serubabele morwa Shealatiele, molaodi wa Juda, le moya wa ga Joshua morwa Jehosadake moperesiti yo mogolo, le moya wa batho botlhe ba ba setseng; mme ba simolola go tsena le go dira tiro mo ntlong ya ga Jehofa wa masomosomo Modimo wa bone.
15  E ne e le mo letsatsing la bomasome a mabedi le bonè la kgwedi ya borataro mo ngwageng wa bobedi wa ga kgosi Dario.
2  Mo kgweding ya bosupa, mo letsatsing la bomasome a mabedi le bongwe la kgwedi, lefoko la ga Jehofa le ne la tla ka moporofeti Hagai, le re:
2  “Tsweetswee, raya Serubabele morwa Shealatiele, molaodi wa Juda, le Joshua morwa Jehosadake moperesiti yo mogolo, le batho ba ba setseng, o re,
3  ‘Ke mang yo o setseng mo gare ga lona yo o boneng ntlo eno mo kgalalelong ya yone ya pele? Mme lo e bona e ntse jang jaanong? Fa lo e bapisa le ele, a ga e jaaka e e seng ya sepe mo matlhong a lona?’
4  “‘Mme jaanong o nonofe, Wena Serubabele,’ go bua Jehofa, ‘o bo o nonofe, Wena Joshua morwa Jehosadake moperesiti yo mogolo.’ “‘Lo nonofe, lona lotlhe batho ba lefatshe,’ go bua Jehofa, ‘mme lo dire.’ “‘Gonne ke na le lona,’ go bua Jehofa wa masomosomo.
5  ‘Gakologelwang selo se ke neng ka dira kgolagano le lona ka sone fa lo ne lo tswa mo Egepeto, le fa moya wa me o ne o eme mo gare ga lona. Lo se ka lwa boifa.’”
6  “Gonne Jehofa wa masomosomo o buile jaana, ‘E tla re go ise go ye kae—mo lobakeng lo lo khutshwanyane—ke reketlise magodimo le lefatshe le lewatle le lefatshe le le omeletseng.’
7  “‘Mme ke tla reketlisa ditšhaba tsotlhe, mme dilo tse di eletsegang tsa ditšhaba tsotlhe di tla tsena; mme ke tla tlatsa ntlo eno ka kgalalelo,’ go buile Jehofa wa masomosomo.
8  “‘Selefera ke ya me, le gouta ke ya me,’ go bua Jehofa wa masomosomo.
9  “‘Kgalalelo ya ntlo eno ya morago e tla nna kgolo go feta ya pele,’ go buile Jehofa wa masomosomo. “‘Ke tla tlisa kagiso mo lefelong leno,’ go bua Jehofa wa masomosomo.”
10  Mo letsatsing la bomasome a mabedi le bonè la kgwedi ya borobongwe, mo ngwageng wa bobedi wa ga Dario, lefoko la ga Jehofa le ne la tla kwa go moporofeti Hagai, le re:
11  “Jehofa wa masomosomo o buile jaana, ‘Tsweetswee, botsa baperesiti ka ga molao, o re:
12  “Fa motho a tshola nama e e boitshepo ka ntlhanyana ya seaparo sa gagwe, mme a bo a ama senkgwe kgotsa logodu kgotsa beine kgotsa leokwane kgotsa sejo sa mofuta ope fela ka ntlhanyana ya seaparo sa gagwe, a se tla nna boitshepo?”’” Mme baperesiti ba araba ba re: “Nnyaa!”
13  Mme Hagai a tswelela pele a re: “Fa mongwe yo o itshekolotsweng ke moya o o suleng a ama sepe sa dilo tseno, a se tla itshekologa?” Baperesiti ba araba gape ba re: “Se tla itshekologa.”
14  Ka jalo Hagai a araba a re: “‘Ke tsela e batho bano ba leng ka yone, e bile ke tsela e setšhaba seno se leng ka yone fa pele ga me,’ go bua Jehofa, ‘e bile ke tsela e tiro yotlhe ya diatla tsa bone e leng ka yone, le sengwe le sengwe se ba se isang koo. Se itshekologile.’
15  “‘Mme jaanong, tsweetswee, tlhomang pelo ya lona mo go seno go tloga mo letsatsing leno go ya pele, pele ga fa go ne go bewa leje mo godimo ga leje mo tempeleng ya ga Jehofa,
16  go tloga ka nako ya fa dilo tseo di ne di diragala—mongwe o ne a tla mo mokoeng wa dilekanyo di le masome a mabedi, mme tsa itshupa di le lesome; mongwe o ne a tla mo tshekegeng ya segatisetso sa beine go tla go ga dilekanyo di le masome a matlhano tsa beine mo bogatisetsong, mme tsa itshupa di le masome a mabedi;
17  Ke ne ka lo itaya ka go tshubiwa ke phefo le ka mouta le ka sefako, le yone tiro yotlhe ya diatla tsa lona, mme go ne go se na ope mo go lona yo o retologelang mo go nna,’ go bua Jehofa—
18  “‘Tsweetswee, tlhomang pelo ya lona mo go seno go tloga mo letsatsing leno go ya pele, go tloga mo letsatsing la bomasome a mabedi le bonè la kgwedi ya borobongwe, go tloga mo letsatsing le motheo wa tempele ya ga Jehofa o neng wa thewa ka lone; tlhomang pelo ya lona mo go seno:
19  A go setse go na le peo mo lehuting la mabele? Mme le jaanong, ga le a ungwa mofine le setlhare sa mofeige le setlhare sa garanata le setlhare sa motlhware, ga ke re? Go tloga mo letsatsing leno, ke tla segofatsa.’”
20  Mme lefoko la ga Jehofa la tla lekgetlo la bobedi kwa go Hagai mo letsatsing la bomasome a mabedi le bone la kgwedi, le re:
21  “Raya Serubabele molaodi wa Juda o re, ‘Ke reketlisa magodimo le lefatshe.
22  Mme ruri ke tla ribegetsa setulo sa bogosi sa magosi ke bo ke nyeletsa nonofo ya magosi a ditšhaba; gape ke tla ribegetsa kara le bapalami ba yone, le dipitse le bapalami ba tsone ruri ba tla wa, mongwe le mongwe ka tšhaka ya morwarraagwe.’”
23  “‘Mo letsatsing leo,’ go bua Jehofa wa masomosomo, ‘Ke tla go tsaya, Wena Serubabele morwa Shealatiele, motlhanka wa me,’ go bua Jehofa; ‘mme ruri ke tla go tlhoma jaaka palamonwana e e tshwayang, ka gonne o ene yo ke mo tlhophileng,’ go bua Jehofa wa masomosomo.”
