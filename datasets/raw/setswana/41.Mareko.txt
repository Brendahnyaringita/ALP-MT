10  Fa a tswa koo a tloga mme a tla mo dikgaolong tse e leng molelwane wa Judea le ka kwa ga Joredane, mme gape boidiidi jwa phuthegela kwa go ene, mme ka a ne a tlwaetse go dira jalo a simolola go ba ruta gape.
2  Jaanong Bafarasai ba ne ba atamela, gore ba mo leke, ba mmotsa gore a go ne go le kafa molaong gore monna a tlhale mosadi.
3  Fa a araba a ba raya a re: “Moshe o ne a lo laela gore lo direng?”
4  Ba re: “Moshe o ne a letlelela go kwalwa ga lekwalo la go mo naya tsela le go mo tlhala.”
5  Mme Jesu a ba raya a re: “O ne a lo kwalela taelo eno ka ntlha ya dipelo tsa lona tse di logwadi.
6  Le fa go ntse jalo, go tswa kwa tshimologong ya popo ‘O ne a ba dira monna le mosadi.
7  Ka lebaka leno monna o tla tlogela rraagwe le mmaagwe,
8  mme bobedi jono bo tla nna nama e le nngwe’; mo ba sa tlholeng ba le babedi, mme ke nama e le nngwe.
9  Jalo se Modimo a se kopantseng mmogo a motho ope a se ka a se kgaoganya.”
10  E rile a le mo ntlong gape barutwa ba mmotsa ka ga seno.
11  Mme a ba raya a re: “Le fa e le mang yo o tlhalang mosadi wa gagwe mme a nyala yo mongwe o mo direla boaka,
12  mme fa go direga gore mosadi, fa a sena go tlhala monna wa gagwe, a nyalwe ke yo mongwe, o dira boaka.”
13  Jaanong batho ba simolola go mo tlisetsa bana ba babotlana gore a ba ame; mme barutwa ba ba kgalema.
14  Fa Jesu a bona seno a galefa mme a ba raya a re: “Lesang bana ba babotlana ba tle kwa go nna; lo se ka lwa leka go ba thiba, gonne bogosi jwa Modimo ke jwa ba ba ntseng jalo.
15  Ammaaruri ke a lo raya ka re, Le fa e le mang yo o sa amogeleng bogosi jwa Modimo jaaka ngwana yo mmotlana ga a na go tsena mo go jone ka gope.”
16  Mme a tsaya bana ka mabogo mme a simolola go ba segofatsa, a ba baya diatla.
17  Ya re a tswa a tsena mo tseleng, monna mongwe a siana mme a wela ka mangole fa pele ga gagwe a ba a mo tlhoma potso a re: “Moruti yo o Molemo, ke eng se ke tshwanetseng go se dira gore ke rue botshelo jo bo sa khutleng?”
18  Jesu a mo raya a re: “Ke ka ntlha yang fa o mpitsa yo o molemo? Ga go na ope yo o molemo, fa e se a le mongwe, e bong Modimo.
19  O itse ditaelo tse di reng, ‘O se ka wa bolaya motho, O se ka wa dira boaka, O se ka wa utswa, O se ka wa ntsha bosupi jwa maaka, O se ka wa tsietsa, Tlotla rrago le mmago.’”
20  Monna yono a mo raya a re: “Moruti, dilo tseno tsotlhe ke di bolokile go tloga bosheng jwa me go ya pele.”
21  Jesu a mo leba mme a ikutlwa a mo rata mme a mo raya a re: “Selo se le sengwe se a tlhaela mo go wena: Tsamaya, o rekise dilo le fa e le dife tse o nang le tsone o bo o neye bahumanegi, mme o tla nna le letlotlo kwa legodimong, mme o tle o nne molatedi wa me.”
22  Mme a utlwa botlhoko fa a utlwa lefoko leno a ba a tswa a tsamaya a hutsafetse, gonne o ne a na le dithuo di le dintsi.
23  Fa Jesu a sena go lebaleba mo tikologong a raya barutwa ba gagwe a re: “A bo e tla nna selo se se thata jang ne gore ba ba nang le madi ba tsene mo bogosing jwa Modimo!”
24  Mme barutwa ba simolola go gakgamalela mafoko a gagwe. Fa Jesu a araba a ba raya gape a re: “Bongwanaka, a bo e le selo se se thata jang ne go tsena mo bogosing jwa Modimo!
25  Go motlhofo gore kamela e phololele ka letshoba la nnale go na le gore monna yo o humileng a tsene mo bogosing jwa Modimo.”
26  Ba tshwarwa ke kgakge le e leng go feta mme ba mo raya ba re: “Ke mang, totatota, yo o ka bolokwang?”
27  Jesu, a ba tlhomile matlho, a ba raya a re: “Mo bathong ga go kgonege, mme ga go a nna jalo mo Modimong, gonne dilo tsotlhe di a kgonega mo Modimong.”
28  Petere a mo raya a re: “Bona! Re tlogetse dilo tsotlhe mme re ntse re go setse morago.”
29  Jesu a re: “Ammaaruri ke a lo raya, Ga go ope yo o tlogetseng ntlo kgotsa bomorwarraagwe kgotsa bomorwadiarraagwe kgotsa mmaagwe kgotsa rraagwe kgotsa bana kgotsa masimo ka ntlha ya me le ka ntlha ya dikgang tse di molemo
30  yo o se kitlang a bona go menagane ga lekgolo jaanong mo lobakeng lono lwa nako, matlo le bomorwarraagwe le bomorwadiarraagwe le bommaagwe le bana le masimo, di na le dipogiso, mme mo tsamaisong e e tlang ya dilo, botshelo jo bo sa khutleng.
31  Le fa go ntse jalo, ba le bantsi ba e leng ba ntlha e tla nna ba bofelo, mme ba bofelo e tla nna ba ntlha.”
32  Jaanong ba ne ba le mo tseleng ba tlhatlogela kwa Jerusalema, mme Jesu o ne a tsamaya kwa pele ga bone, mme ba gakgamala; ba ba neng ba tla kwa morago ba simolola go boifa. A tseela ba ba lesome le bobedi kwa thoko gapegape mme a ba bolelela dilo tseno tse di laoletsweng go mo diragalela:
33  “Ke rona bano, re tlhatlogela kwa Jerusalema, mme Morwa motho o tla neelwa baperesiti ba bagolo le bakwadi, mme ba tla mo atlholela loso ba bo ba mo neye batho ba ditšhaba,
34  mme ba tla sotla ka ene ba bo ba mo kgwele mathe mme ba mo kgwathise ba bo ba mmolaye, mme malatsi a le mararo moragonyana o tla tsoga.”
35  Mme Jakobe le Johane, bomorwa Sebede ba babedi ba ya kwa go ene mme ba mo raya ba re: “Moruti, re batla gore o re direle le fa e le eng se re se go kopang.”
36  A ba raya a re: “Ke eng se lo batlang ke se lo direla?”
37  Ba mo raya ba re: “Re abele gore re nne, yo mongwe kafa seatleng sa gago sa moja mme yo mongwe ka fa go sa molema, mo kgalalelong ya gago.”
38  Mme Jesu a ba raya a re: “Ga lo itse se lo se kopang. A lo kgona go nwa senwelo se ke se nwang, kgotsa go kolobediwa ka kolobetso e ke kolobediwang ka yone?”
39  Ba mo raya ba re: “Re a kgona.” Foo Jesu a ba raya a re: “Senwelo se ke se nwang lo tla se nwa, le kolobetso e ke kolobediwang ka yone lo tla kolobediwa ka yone.
40  Le fa go ntse jalo, go nna kafa mojeng wa me mono kgotsa kafa molemeng wa me ga se ga me go go naya, mme ke ga ba ba go baakanyeditsweng.”
41  Ebu, e rile ba bangwe ba ba lesome ba utlwalela ka gone, ba simolola go galefela Jakobe le Johane.
42  Mme Jesu, fa a sena go ba biletsa kwa go ene, a ba raya a re: “Lo a itse gore ba ba bonalang ba busa ditšhaba ba rena mo go bone le ba bagolo ba bone ba a ba laola.
43  Ga go a nna jalo gareng ga lona; mme le fa e le mang yo o batlang go nna mogolo mo go lona o tshwanetse go nna modiredi wa lona,
44  mme le fa e le mang yo o batlang go nna wa ntlha mo go lona o tshwanetse go nna motlhanka wa botlhe.
45  Gonne le e leng Morwa motho o ne a tla, e seng go direlwa, fa e se go direla le go ntsha moya wa gagwe go nna thekololo gore a bone ba le bantsi.”
46  Mme ba tla mo Jeriko. Mme fa ene le barutwa ba gagwe le boidiidi jo bogolo ba ne ba tswa mo Jeriko, Baratimeo (morwa Timeo), mokopi yo o foufetseng, o ne a ntse go bapa le tsela.
47  E rile a utlwa gore e ne e le Jesu Monasaretha, a goa a re: “Morwa Dafide, Jesu, nkutlwele botlhoko!”
48  Foo ba le bantsi ba mo kgalemela gore a didimale; mme a nna a goa le go feta moo a re: “Morwa Dafide, nkutlwele botlhoko!”
49  Jalo Jesu a ema a re: “Mmitseng.” Mme ba bitsa monna yo o foufetseng, ba mo raya ba re: “Nna pelokgale, nanoga, o a go bitsa.”
50  A latlhela seaparo sa gagwe sa kafa ntle kwa, a tsapoga a ya kwa go Jesu.
51  Mme fa Jesu a mo araba a re: “O batla ke go direla eng?” Monna yo o foufetseng a mo raya a re: “Raboni, mma ke kgone go bona gape.”
52  Mme Jesu a mo raya a re: “Tsamaya, tumelo ya gago e go fodisitse.” Mme ka yone nako eo a kgona go bona gape, a ba a simolola go mo sala morago mo tseleng.
4  Mme a simolola gape go ruta go bapa le lewatle. Mme boidiidi jo bogolo thata jwa phuthegela gaufi le ene, mo a neng a palama mokoro a ba a nnela koo mo lewatleng, mme boidiidi jotlhe jo bo neng bo ntse go bapa le lewatle bo ne bo le mo losing.
2  Jalo a simolola go ba ruta dilo di le dintsi ka ditshwantsho a ba a ba raya mo thutong ya gagwe a re:
3  “Reetsang. Bonang! Mojadi o ne a tswa a ya go jala.
4  Ya re a ntse a jala, peo nngwe ya wela go bapa le tsela, mme dinonyane tsa tla tsa e ja tsa e fetsa.
5  Mme peo e nngwe ya wela mo lefelong le le matlapa, ee, koo e neng e se na mmu o montsi gone, mme ya akofa ya mela ka go bo e se mo mmung o o boteng.
6  E rile letsatsi le tlhaba, ya sha, mme ka go bo e se na modi ya swaba.
7  Mme peo e nngwe ya wela mo mitlweng, mitlwa ya gola ya e hupetsa, mme ya se ka ya ungwa maungo ape.
8  Mme tse dingwe tsa wela mo mmung o o molemo, mme, ya re di gola e bile di oketsega, tsa simolola go ungwa maungo, mme di ne di ungwa go menagane ga masome a mararo, le masome a marataro le lekgolo.”
9  Jalo a oketsa ka lefoko le le reng: “A yo o nang le ditsebe tsa gore a reetse a reetse.”
10  Jaanong e rile a le nosi, ba ba neng ba mo dikologile ba na le ba ba lesome le bobedi ba simolola go mmotsa dipotso kaga ditshwantsho tseno.
11  Mme a tswelela a ba raya a re: “Lona lo neetswe sephiri se se boitshepo sa bogosi jwa Modimo, mme mo go ba ba kwa ntle dilo tsotlhe di diragala ka ditshwantsho,
12  e le gore, le fa ba lebile, ba lebe mme le fa go ntse jalo ba sa bone, mme, le fa ba utlwa, ba utlwe mme le fa go ntse jalo ba sa tlhaloganye, le fa e le go tlhola ba boela morago mme ba newe boitshwarelo.”
13  Gape, a ba raya a re: “Ga lo itse setshwantsho seno, mme jalo lo tla tlhaloganya jang ditshwantsho tse dingwe tsotlhe?
14  “Mojadi o jala lefoko.
15  Bano, he, ke tse di leng go bapa le tsela koo lefoko le jalwang gone; mme ka bonako fela fa ba sena go le utlwa Satane o a tla a ba a tsaya lefoko le le neng le jadilwe mo go bone.
16  Mme ka tsela e e tshwanang bano ke tse di jetsweng mo mafelong a a matlapa: ka bonako fela fa ba sena go utlwa lefoko, ba le amogela ka boipelo.
17  Le fa go ntse jalo ga ba na modi mo go bone, ba tswelela ka nakwana; mme ka bonako fela fa pitlagano kgotsa pogiso e tsoga ka ntlha ya lefoko, ba a kgotšwa.
18  Go na le tse dingwe gape tse di jetsweng mo mitlweng; tseno ke ba ba utlwileng lefoko,
19  mme ditlhobaelo tsa tsamaiso eno ya dilo le maatla a a tsietsang a dikhumo le dikeletso tsa dilo tse dingwe tsotlhe di tsenelele mme di hupetse lefoko, mme le nne le le sa ungweng.
20  La bofelo, tse di neng tsa jalwa mo mmung o o molemo ke ba ba reetsang lefoko mme ba le amogele sentle ba bo ba ntsha maungo go menagane ga masome a mararo le ga masome a marataro le ga lekgolo.”
21  Mme a tswelela a ba raya a re: “Lobone ga lo tlisiwe gore lo bewe kafa tlase ga seroto se se lekanyang kgotsa kafa tlase ga bolao, ga ke re? Lo tlisiwa gore lo bewe mo godimo ga setlhomo sa lobone, a ga go jalo?
22  Gonne ga go na sepe se se fitlhilweng fa e se ka boikaelelo jwa gore se bewe mo pontsheng; ga go na sepe se se subegileng ka kelotlhoko fa e se ka boikaelelo jwa gore se tle mo pepeneneng.
23  Le fa e le mang yo o nang le ditsebe tsa go reetsa, a a reetse.”
24  Gape a ba raya a re: “Tlhokomelang se lo se utlwang. Ka selekanyo se lo lekanyang ka sone, lo tla lekanyediwa ka sone, ee, lo tla okelediwa ka go le gontsi.
25  Gonne yo o nang le sengwe o tla newa mo gontsi; mme yo o se nang sepe, le e leng se a nang le sone se tla tsewa mo go ene.”
26  Jalo a tswelela ka go re: “Ka tsela eno bogosi jwa Modimo bo tshwana fela le fa motho a latlhela peo mo mmung,
27  mme a robale bosigo a ba a tsoge motshegare, mme peo e tlhoge e bo e golele kwa godimo, gore jang ga a itse.
28  Mmu ka boone o ntsha maungo ka bonya, sa ntlha mogwang, go tswa foo seako, la bofelo dijo tsa ditlhaka tse di tletseng mo seakong.
29  Mme ka bonako fela fa maungo a letla, o tsenya sekele, ka gonne nako ya thobo e tlile.”
30  Mme a tswelela a re: “Ke eng se re tla tshwantshanyang bogosi jwa Modimo le sone, kgotsa re tla bo tlhalosa ka setshwantsho sefe?
31  Le tlhaka ya mosetara, e ka nako e e neng e jalwa ka yone mo mmung e neng e le e nnye thata mo dipeong tsotlhe tse di mo lefatsheng—
32  mme fa e sena go jalwa, e gola e ba e nna kgolo go feta merogo yotlhe e mengwe e bo e ungwa dikala tse dikgolo, mo dinonyane tsa legodimo di neng di kgona go bona bonno mo moriting wa yone.”
33  Jalo o ne a tle a bue lefoko le bone ka ditshwantsho di le dintsi tsa mofuta oo, go ya kafa ba neng ba kgona go reetsa ka gone.
34  Eleruri, o ne a sa bue le bone sepe fa e se ka setshwantsho, mme a tlhalosetse barutwa ba gagwe dilo tsotlhe kwa thoko.
35  Mme mo letsatsing leo, fa go sena go nna maitseboa, a ba raya a re: “A re kgabaganyetseng kwa losing lo lo ka kwa.”
36  Jalo, fa ba sena go phatlalatsa boidiidi, ba mo tsaya ka mokoro, fela jaaka a ne a ntse, mme fa go ene go ne go na le mekoro e mengwe.
37  Jaanong ga tsoga phefo e kgolo ya matsubutsubu e e bogale, mme makhubu a nna a itaaganela mo teng ga mokoro, mo mokoro o neng o tloga o tlala metsi.
38  Mme ene o ne a le fa lemoragong la mokoro, a robetse mo godimo ga mosamo. Jalo ba mo tsosa mme ba mo raya ba re: “Moruti, a ga o re sepe re tloga re nyelela?”
39  Foo a tsoga a ba a kgalema phefo mme a raya lewatle a re: “Kgaotsa! Didimala!” Mme phefo ya kokobela, ga ba ga nna le tshisibalo e kgolo.
40  Jalo a ba raya a re: “Ke ka ntlha yang lo le boboi? A ga lo ise lo nne le tumelo epe?”
41  Mme ba utlwa ba na le poifo e e sa tlwaelegang, ba raana ba re: “Tota yono ke mang, ka gonne le e leng phefo le lewatle di a mo utlwa?”
11  Jaanong fa ba ne ba fitlha gautshwane le Jerusalema, kwa Bethefage le Bethani kwa Thabeng ya Lotlhware, a romela ba le babedi ba barutwa ba gagwe
2  mme a ba raya a re: “Yang kwa motsaneng o lo o lebileng ole, mme ka bonako fela fa lo fetela mo teng ga one lo tla fitlhela eselana e golegilwe, e motho ope a iseng a ko a nne mo go yone; e bofololeng mme lo e tlise.
3  Mme fa mongwe a lo raya a re, ‘Ke ka ntlha yang lo dira seno?’ lo re, ‘Morena o a e tlhoka, mme o tla akofa a e busetsa kwano gape.’”
4  Jalo ba tsamaya mme ba fitlhela eselana e golegilwe fa kgorong, ka kwa ntle fa mmileng o o welang mo tseleng, mme ba e bofolola.
5  Mme bangwe ba bao ba emeng foo ba ba raya ba re: “Lo dirang lo bofolola eselana eno?”
6  Ba raya bano fela jaaka Jesu a ne a boletse; mme ba ba lesa ba tsamaya.
7  Mme ba tlisa eselana kwa go Jesu, ba pega diaparo tsa bone tsa kafa ntle mo godimo ga yone, mme a nna mo go yone.
8  Gape, ba le bantsi ba ala diaparo tsa bone tsa kafa ntle mo tseleng, mme ba bangwe ba kgaola dikala tse di nang le makakaba mo masimong.
9  Mme ba ba neng ba tsamaya kwa pele le ba ba neng ba tla kafa morago ba nna ba goa ba re: “Boloka, re a rapela! A go bakwe yo o tlang ka leina la ga Jehofa!
10  A go bakwe bogosi jo bo tlang jwa ga rraarona Dafide! Boloka, re a rapela, kwa bogodimong jo bo kwa godimo!”
11  Mme a tsena mo Jerusalema, mo tempeleng; a lebaleba dilo tsotlhe mo tikologong, mme, e re ka nako e ne e setse e ile, a tswa a ya kwa Bethani a na le ba ba lesome le bobedi.
12  Letsatsi le le latelang, ya re ba sena go tswa mo Bethani, a tshwarwa ke tlala.
13  Mme a tshogana ka a bona setlhare sa mofeige se se neng se na le matlhare se le kgakajana, mme a ya go bona gore a gongwe o ka fitlhela sengwe mo go sone. Mme, fa a tla fa go sone, a se ka a fitlhela sepe fa e se matlhare fela, gonne e ne e se paka ya difeige.
14  Jalo, a se raya a re: “A ope a se ka a tlhola aa ja leungo mo go wena ka bosaengkae.” Mme barutwa ba gagwe ba ne ba reeditse.
15  Jaanong ba tla mo Jerusalema. Fa a le koo a tsena mo tempeleng mme a simolola go lelekela kwa ntle ba ba rekisang le ba ba rekang mo tempeleng, mme a pitikolola ditafole tsa baananyi ba madi le dibanka tsa ba ba rekisang maphoi;
16  o ne a sa letle ope go ralala tempele a tshotse selwana,
17  mme a nna a ruta a re: “A ga go a kwalwa go twe, ‘Ntlo ya me e tla bidiwa ntlo ya thapelo ya ditšhaba tsotlhe’? Mme lona lo e dirile logaga lwa dinokwane.”
18  Mme baperesiti ba bagolo le bakwadi ba utlwa, mme ba simolola go batla kafa ba ka mmolayang ka gone; gonne ba ne ba mmoifa, gonne boidiidi jotlhe bo ne bo tshwarwa ke kgakge ka metlha ka ntlha ya go ruta ga gagwe.
19  E rile go nna maitseboa, ba tswa mo motseng.
20  Mme e rile ba feta foo go sa le phakela, ba bona setlhare sa mofeige se setse se swabile go tswa meding.
21  Jalo Petere, ya re a se gakologelwa, a mo raya a re: “Rabi, bona! setlhare sa mofeige se o neng wa se hutsa se swabile.”
22  Mme fa Jesu a fetola a ba raya a re: “Nnang le tumelo mo Modimong.
23  Ammaaruri ke a lo raya ka re le fa e le mang yo o rayang thaba eno a re, ‘Tsholetsega o bo o latlhelwe mo lewatleng,’ mme a sa belaele mo pelong ya gagwe mme a na le tumelo gore se a se buang se tlile go diragala, go tla mo diragalela fela jalo.
24  Ke gone ka moo ke lo rayang ke re, Dilo tsotlhe tse lo di rapelelang e bile lo di kopa nnang le tumelo gore go ntse jaaka lo setse lo di amogetse, mme lo tla nna le tsone.
25  Mme fa lo ema lo rapela, itshwareleng motho le fa e le eng se lo leng kgatlhanong le ene ka sone; gore Rraalona yo o kwa magodimong le ene a tle a lo itshwarele ditlolo tsa lona.”
26  ——
27  Mme ba tla gape mo Jerusalema. Mme ya re a tsamaya mo tempeleng, baperesiti ba bagolo le bakwadi le banna ba bagolwane ba tla kwa go ene
28  mme ba simolola go mo raya ba re: “O dira dilo tseno ka taolo efe? kgotsa ke mang yo o neng a go naya taolo eno ya go dira dilo tseno?”
29  Jesu a ba raya a re: “Ke tla lo botsa potso e le nngwe. Lo nkarabe, mme ruri le nna ke tla lo bolelela gore ke dira dilo tseno ka taolo efe.
30  A kolobetso ya ga Johane e ne e tswa kwa legodimong kgotsa mo bathong? Nkarabang.”
31  Jalo ba simolola go akanya gareng ga bone, ba re: “Fa re ka re, ‘E ne e tswa legodimong,’ o tla re, ‘Jalo, ke ka ntlha yang lo ne lwa se ka lwa mo dumela?’
32  Mme fa re ka re, ‘E ne e tswa mo bathong’?”—Ba ne ba boifa boidiidi, gonne botlhe bano ba ne ba tsaya gore Johane eleruri e ne e le moporofeti.
33  Ebu, fa ba fetola Jesu ba re: “Ga re itse.” Mme Jesu a ba raya a re: “Le nna ga ke lo bolelele gore ke dira dilo tseno ka taolo efe.”
8  Mo malatsing ao, fa go ne go na le boidiidi jo bogolo gape mme ba se na se ba se jang, a bitsa barutwa mme a ba raya a re:
2  “Ke tlhomogela boidiidi jono pelo, ka gonne e setse e le malatsi a mararo ba ntse gaufi le nna mme ga ba na se ba ka se jang;
3  mme fa ke ka ba naya tsela go ya kwa magaeng a bone ba sa ja sepe, ba tla felelwa ke thata mo tseleng. Eleruri, bangwe ba bone ba tswa kgakala thata.”
4  Mme barutwa ba gagwe ba mo araba ba re: “Fano mo lefelong le le kwa thoko motho o ka kgona go kgorisa batho bano ka dinkgwe di tswa kae?”
5  Le fa go ntse jalo a tswelela a ba botsa a re: “Lo na le dinkgwe di le kae?” Ba re: “Di supa.”
6  Mme a laya boidiidi jono gore bo nne ka go sekama fa fatshe, mme a tsaya dinkgwe tse supa tseno, a leboga, a di ngathoganya, mme a di naya barutwa ba gagwe gore ba di abe, mme ba di abela boidiidi.
7  Gape ba ne ba na le ditlhatswana di le mmalwa; mme, fa a sena go di segofatsa, a ba bolelela gore le tsone ba di abe.
8  Jalo ba ja ba bo ba kgora, mme ba sela manathwana a mo go setseng, a tlala diroto di supa tsa mofago.
9  Le fa go ntse jalo go ne go na le banna ba ka nna dikete di le nnè. La bofelo a ba naya tsela.
10  Me ka yone nako eo a palama mokoro le barutwa ba gagwe mme a tla mo dikarolong tsa Dalemanutha.
11  Fano Bafarasai ba tswa mme ba simolola go ganetsana le ene, ba batla sesupo se se tswang kwa legodimong mo go ene, gore ba mo leke.
12  Jalo a fegelwa thata mo moyeng, mme a re: “Ke ka ntlha yang fa kokomana eno e batla sesupo? Ammaaruri ka re, Ga go na sesupo se se tla newang kokomana eno.”
13  Foo a ba tlogela, a palama gape, mme a tswa a ya kwa losing lo lo bolebana.
14  Kafa go neng go ntse ka gone, ba lebala go tsamaya ba tshotse dinkgwe, mme ba ne ba sa tshola sepe mo mokorong fa e se senkgwe se le sengwe.
15  Mme a simolola go ba laela ka tsela e e utlwalang sentle a re: “Nnang lo butse matlho, itiseng mo sebedisong sa Bafarasai le mo sebedisong sa ga Herode.”
16  Jalo ba ngangisana ka kgang ya gore ba ne ba se na dinkgwe.
17  Ya re a lemoga seno, a ba raya a re: “Ke ka ntlha yang fa lo ngangisana ka kgang ya gore ga lo na dinkgwe? A ga lo ise lo lemoge mme lwa bona bokao? A dipelo tsa lona di kgwaraletse go ka tlhaloganya?
18  ‘Le fa lo na le matlho, a ga lo bone; gape, le fa lo na le ditsebe, a ga lo utlwe?’ Mme a ga lo gakologelwe gore,
19  fa ke ne ke ngathoganyetsa banna ba le dikete di le tlhano dinkgwe tse tlhano, lo ne lwa tsaya diroto tse di tletseng manathwana di le kae?” Ba mo raya ba re: “Di le lesome le bobedi.”
20  “Fa ke ne ke ngathoganya di le supa ke di ngathoganyetsa banna ba le dikete di le nnè, lo ne lwa tsaya diroto tsa mofago di tletse manathwana di le kae?” Mme ba mo raya ba re: “Di le supa.”
21  Foo a ba raya a re: “A ga lo ise lo bone bokao?”
22  Jaanong ba ema kwa Bethesaida. Fano batho ba mo tlisetsa monna yo o foufetseng, mme ba mo rapela gore a mo ame.
23  Mme a tshwara monna yo o foufetseng yono ka seatla, a mo ntshetsa ka kwa ntle ga motsana, mme, fa a sena go kgwela mathe mo matlhong a gagwe, a mmaya diatla mme a mmotsa a re: “A o bona sengwe?”
24  Mme monna yono a lelala mme a re: “Ke bona batho, ka gonne ke lemoga mo go bonalang e kete ditlhare, mme di a tsamayatsamaya.”
25  Go tswa foo a baya monna yono diatla gape mo matlhong, mme monna yono a bona sentle, mme a fola, mme o ne a bona sengwe le sengwe sentle.
26  Jalo a mo romela kwa gae, a re: “Mme o se ka wa tsena mo motsaneng.”
27  Jesu le barutwa ba gagwe jaanong ba ya kwa metsaneng ya Kaesarea Filipi, mme mo tseleng a simolola go botsa barutwa ba gagwe, a ba raya a re: “Batho ba re ke mang?”
28  Ba mo raya ba re: “Johane Mokolobetsi, mme ba bangwe bone ba re, Elija, gape ba bangwe ba re, Mongwe wa baporofeti.”
29  Mme a ba tlhoma potso a re: “Mme, lona lwa re ke mang?” Fa Petere a araba a mo raya a re: “O Keresete.”
30  Foo a ba laela ka tsela e e gagametseng gore ba se ka ba bolelela ope ka ga gagwe.
31  Gape, a simolola go ba ruta gore Morwa motho o tshwanetse go tlelwa ke dipogo di le dintsi a ba a ganwe ke banna ba bagolwane le ke baperesiti ba bagolo le ke bakwadi a ba a bolawe, mme a tsoge malatsi a le mararo moragonyana.
32  Eleruri, o ne a bua polelo eo ka tlhamalalo. Petere a mo tseela kwa thoko mme a simolola go mo kgalema.
33  A retologa, a leba barutwa ba gagwe mme a kgalema Petere, a re: “Mpota kafa morago, Satane, ka gonne o akanya, e seng dikakanyo tsa Modimo, mme tsa batho.”
34  Jaanong a biletsa boidiidi kwa go ene le barutwa ba gagwe a ba raya a re: “Fa mongwe a batla go ntshala morago, a a iitatole mme a tseye kota ya gagwe ya tlhokofatso mme a ntshale morago a sa kgaotse.
35  Gonne le fa e le mang yo o batlang go boloka moya wa gagwe o tla mo latlhegela; mme le fa e le mang yo o latlhegelwang ke moya wa gagwe ka ntlha ya me le dikgang tse di molemo o tla o boloka.
36  Tota, motho o solegelwa molemo ke eng gore a gape lefatshe lotlhe mme a latlhe moya wa gagwe?
37  Ke eng tota, se motho a ka se ntshang a se ananya ka moya wa gagwe?
38  Gonne le fa e le mang yo o ntlhabelwang ke ditlhong e bile a tlhabiwa ke ditlhong ka ntlha ya mafoko a me mo kokomaneng e e akafalang eno le e e nang le boleo, Morwa motho le ene o tla mo tlhabelwa ke ditlhong fa a goroga ka kgalalelo ya ga Rraagwe a na le baengele ba ba boitshepo.”
16  Jalo e rile sabata e sena go feta, Marea Magadalena, le Marea mmaagwe Jakobe, le Salome ba reka ditswaiso gore ba tle go mo tlotsa.
2  Mme phakela thata mo letsatsing la ntlha la beke ba tla kwa lebitleng la kgakologelo, fa letsatsi le sena go tlhaba.
3  Mme ba ne ba raana ba re: “Ke mang yo o tla re pitikololelang leje leno a le ntsha fa kgorong ya lebitla la kgakologelo?”
4  Mme e rile ba leba, ba bona gore leje le ne le pitikolotswe, le mororo le ne le le legolo thata.
5  E rile ba tsena mo lebitleng la kgakologelo, ba bona lekau lengwe le ntse kafa letlhakoreng la moja le apere seaparo se se telele se sesweu, mme ba gamarega.
6  A ba raya a re: “Tlogelang go gamarega. Lo batla Jesu Monasaretha, yo o neng a bapotswe. O tsositswe, ga a yo fano. Bonang! Lefelo le ba neng ba mo laditse mo go lone.
7  Mme tsamayang, bolelelang barutwa ba gagwe le Petere lo re, ‘O lo etile pele go ya kwa Galalea; lo tla mmona gone, fela jaaka a ne a lo bolelela.’”
8  Jalo e rile ba tswa, ba tshaba fa lebitleng la kgakologelo, gonne go roroma le letshogo di ne di ba tshwere tota. Mme ba ne ba se ka ba bolelela ope sepe, gonne ba ne ba boifa. KONELO E KHUTSHWANE Mekwalo mengwe ya morago le diphetolelo di na le konelo e khutshwane morago ga Mareko 16 :8 , e e ntseng jaana: Mme ka bokhutshwane ba bolelela ba ba dikologileng Petere dilo tsotlhe tse di neng di laoletswe. Mo godimo ga moo, morago ga dilo tseno, Jesu ka boene a romela ka bone go tswa botlhaba go ya bophirima polelo e e boitshepo le e e sa senyegeng ya poloko ya bosakhutleng.
9  Fa a sena go tsoga go le phakela mo letsatsing la ntlha la beke a bonala pele kwa go Marea Magadalena, yo a neng a lelekile madimona a le supa mo go ene.
10  A ya a begela ba ba neng ba ntse ba na le Jesu, e re ka ba ne ba hutsafetse e bile ba lela.
11  Mme bone, e rile ba utlwa gore o ne a tshela le gore o ne a bonwe ke ene, ba se ka ba dumela.
12  Mo godimo ga moo, morago ga dilo tseno a bonala ka sebopego se sengwe kwa go ba le babedi ba bone ba ba neng ba tsamaya mmogo, jaaka ba ne ba ya kwa lefelong la selegae;
13  mme ba boa ba begela ba bangwe botlhe. Le bone ba se ka ba dumela bano.
14  Moragonyana a bonala kwa go ba ba lesome le bongwe ka bobone fa ba ne ba ntse ka go sekama fa tafoleng, mme a kgoba go tlhoka tumelo ga bone le go nna dipelo di logwadi, ka gonne ba ne ba se ka ba dumela ba ba neng ba mmone jaanong a tsositswe mo baswing.
15  Mme a ba raya a re: “Yang mo lefatsheng lotlhe lo rerele popo yotlhe dikgang tse di molemo.
16  Yo o dumelang a ba a kolobediwa o tla bolokwa, mme yo o sa dumeleng o tla bonwa molato.
17  Mo godimo ga moo, ditshupo tseno di tla pata ba ba dumelang: Ba tla leleka madimona, ba tla bua ka diteme ba dirisa leina la me,
18  mme ba tla tshwara dinoga ka diatla tsa bone, mme fa ba ka nwa sepe se se bolayang ga se na go ba utlwisa botlhoko ka gope. Ba tla baya batho ba ba bobolang diatla, mme bano ba tla fola.”
19  Jalo, he, Morena Jesu, ya re a sena go bua le bone, a tseelwa kwa godimo kwa legodimong mme a nna kafa seatleng sa moja sa Modimo.
20  Jalo bone, ba tswa ba ya go rera gongwe le gongwe, fa Morena ene a ne a ntse a dira le bone e bile a tshegetsa molaetsa ka ditshupo tse di o patang.
9  Go feta moo, a tswelela a ba raya a re: “Ammaaruri ke a lo raya, Go na le bangwe ba ba ba emeng fano ba ba se kitlang ba utlwa loso ka gope go fitlha ba bona bogosi jwa Modimo pele bo setse bo tlile ka maatla.”
2  Jalo malatsi a le marataro moragonyana Jesu a tsaya Petere le Jakobe le Johane, mme a tlhatlogela le bone kwa thabeng e e kwa godimo kwa go leng bone fela gone. Mme o ne a fetolwa ponalo fa pele ga bone,
3  diaparo tsa gagwe tsa kafa ntle tsa tsabakela, tsa nna ditshweu thatathata go gaisa kafa motho le fa e le ofe yo o phepafatsang diaparo mo lefatsheng a neng a ka di sweufatsa ka gone.
4  Gape, Elija a bonala kwa go bone a na le Moshe, mme ba ne ba tlotla le Jesu.
5  Mme fa Petere a arabela seo a raya Jesu a re: “Rabi, go molemo go bo re le fano, jalo a re tlhomeng megope e le meraro, o mongwe e le wa gago mme o mongwe e le wa ga Moshe mme o mongwe e le wa ga Elija.”
6  Totatota, o ne a sa itse gore a arabele ka go reng, gonne ba ne ba boifa thata.
7  Mme ga bopega leru, la ba okama, mme lentswe la tswa mo lerung la re: “Yono ke Morwaake, moratwa; mo reetseng.”
8  Le fa go ntse jalo, ka tshoganyetso, ba lebaleba mo tikologong mme ba bona ba sa tlhole ba na le ope, fa e se Jesu a le esi.
9  Ya re ba fologa mo thabeng, a ba laela ka tsela e e utlwalang sentle gore ba se ka ba bolelela ope se ba se boneng, go fitlha Morwa motho a sena go tsoga mo baswing.
10  Mme ba isa lefoko leno pelong, mme ba tlotla ka ga gore go tsoga mo baswing mono go ne go kayang.
11  Mme ba simolola go mmotsa, ba re: “Ke ka ntlha yang fa bakwadi ba re Elija o tshwanetse go tla pele?”
12  A ba raya a re: “Elija ruri o tla pele a ba a busetsa dilo tsotlhe; mme go tla jang gore go bo go kwadilwe ka ga Morwa motho gore o tshwanetse go tlelwa ke dipogo di le dintsi a ba a tshwarwe jaaka yo o seng wa sepe?
13  Mme ke a lo raya ka re, tota e bile, Elija, o tlile, mme ba ne ba mo dira dilo tsotlhe fela tse ba neng ba batla go di dira, fela jaaka go kwadilwe ka ga gagwe.”
14  E rile, jaanong, ba tla kwa barutweng ba bangwe, ba bona boidiidi jo bogolo bo ba dikologile le bakwadi ba ganetsana le bone.
15  Mme ka bonako fela fa boidiidi jotlhe bo tshogana ka bo mmona jwa gamarega, mme, ya re bo sianela kwa go ene, jwa simolola go mo dumedisa.
16  Mme a ba botsa a re: “Lo ganetsana ka eng le bone?”
17  Mme mongwe wa boidiidi a mo araba a re: “Moruti, ke ne ka tlisa morwaake kwa go wena ka gonne o na le moya o o sa kgoneng go bua;
18  mme gongwe le gongwe fela kwa o mo tshwarang gone o mo itaaganya fa fatshe, mme o phoka lefulo a ba a huranya meno a ba a felelwa ke nonofo. Mme ke ne ka raya barutwa ba gago ka re ba o leleke, mme ga baa ka ba kgona.”
19  Fa a arabela a ba raya a re: “Lona kokomana e e se nang tumelo ke lona, ke tshwanetse go tswelela le lona ka lobaka lo lo kae? Ke tshwanetse go lo itshokela ka lobaka lo lo kae? Mo tliseng kwano go nna.”
20  Jalo ba mo tlisa kwa go ene. Mme fa moya o mmona wa akofa wa tshwarisa ngwana metotwane, mme ya re a sena go wela fa fatshe a nna a bidikama, a phoka lefulo.
21  Mme a botsa rraagwe a re: “Ke lobaka lo lo kae selo seno se ntse se mo diragalela?” A re: “Go tloga bongwaneng go ya pele;
22  mme nako le nako o mo latlhele mo molelong le mo metsing gore o mmolaye. Mme fa e le gore o ka kgona go dira sengwe, re tlhomogele pelo o re thuse.”
23  Jesu a mo raya a re: “Polelwana eo, ‘Fa o ka kgona’! Aitsane, dilo tsotlhe di ka kgonega mo mothong fa motho a na le tumelo.”
24  Ka yone nako eo rraagwe ngwana yo mmotlana a goa, a re: “Ke na le tumelo! Nthuse fa ke tlhokang tumelo gone!”
25  Fa jaanong Jesu a bona gore boidiidi bo tla bo itlhaganeletse mo go bone, a kgalema moya o o seng phepa, a o raya a re: “Wena moya o o sa kgoneng go bua le o o susu, ke a go laela, tswa mo go ene mme o se ka wa tlhola o tsena mo go ene.”
26  Mme fa a sena go goa a ba a tshwarwa ke metotwane e mentsi, wa tswa; mme a nna jaaka e kete o sule, mo e leng gore ba le bantsi ba bone ba ne ba re: “O sule!”
27  Mme Jesu a mo tshwara ka seatla a mo tsosa, mme a tsoga.
28  Jalo fa a sena go tsena mo ntlong barutwa ba gagwe ba mmotsa kwa thoko ba re: “Ke ka ntlha yang fa re ne re sa kgone go o leleka?”
29  Mme a ba raya a re: “Wa mofuta ono ga o ka ke wa tswa ka sepe fa e se ka thapelo.”
30  Fa ba tswa koo ba tloga mme ba tsena mo tseleng ba ralala Galalea, mme a bo a sa batle gore ope a itse ka gone.
31  Gonne o ne a ruta barutwa ba gagwe e bile a ba raya a re: “Morwa motho o tla neelwa mo diatleng tsa batho, mme ba tla mmolaya, mme, le fa a tla bolawa, o tla tsoga malatsi a le mararo moragonyana.”
32  Le fa go ntse jalo, ba ne ba sa tlhaloganye lefoko leno, mme ba ne ba tshaba go mmotsa.
33  Mme ba tla mo Kaperenama. Jaanong e rile a le mo teng ga ntlo a ba tlhoma potso a re: “Ke eng se lo neng lo ngangisana ka sone mo tseleng?”
34  Ba didimala fela, gonne mo tseleng ba ne ba ngangisana ka ga gore ke mang yo mogolo.
35  Jalo a nna fa fatshe mme a bitsa ba ba lesome le bobedi a ba raya a re: “Fa mongwe a batla go nna wa ntlha, o tshwanetse go nna wa bofelo mo go botlhe le modiredi wa botlhe.”
36  Mme a tsaya ngwana yo mmotlana, a mo emisa fa gare ga bone a ba a mo diketsa ka mabogo mme a ba raya a re:
37  “Le fa e le mang yo o amogelang mongwe wa bana ba babotlana ba ba ntseng jaana mo motheong wa leina la me, o amogela nna; mme le fa e le mang yo o nkamogelang, o amogela, e seng nna fela, mme le yo o nthometseng.”
38  Johane a mo raya a re: “Moruti, re bone monna mongwe a leleka madimona a dirisa leina la gago mme ra leka go mo itsa, ka gonne o ne a sa re pata.”
39  Mme Jesu a re: “Lo se ka lwa leka go mo itsa, gonne ga go na ope yo o tla dirang tiro e e maatla mo motheong wa leina la me yo o ka kgonang ka bofefo go nkgobolola;
40  gonne yo o seng kgatlhanong le rona ke wa rona.
41  Gonne le fa e le mang yo o lo nayang metsi ka senwelo gore lo nwe ka lebaka la go bo lo le ba ga Keresete, ke a lo bolelela ka ammaaruri, ga a na go latlhegelwa ke maduo a gagwe ka gope.
42  Mme le fa e le mang yo o kgopisang mongwe wa ba bannye bano ba ba dumelang, go ne go tla nna molemo thata mo go ene fa lelwala le le tshwanang le le le pitikololwang ke esele le ka gokelelwa mo molaleng wa gagwe a bo a latlhelwa mo lewatleng.
43  “Mme fa go direga gore seatla sa gago se dire gore o kgotšwe, se kgaole; go molemo thata gore o tsene mo botshelong o golafetse go na le go ya mo Gehena, mo molelong o o ka se kang wa tingwa, o na le diatla tsoopedi.
44  ——
45  Mme fa lonao lwa gago lo dira gore o kgotšwe, lo kgaole; go molemo thata gore o tsene mo botshelong o tlhotsa go na le go latlhelwa mo Gehena o na le dinao tse pedi.
46  ——
47  Mme fa leitlho la gago le dira gore o kgotšwe, le latlhe; go molemo thata gore o tsene mo bogosing jwa Modimo o le moitlho go na le gore o latlhelwe mo Gehena o na le matlho a le mabedi,
48  koo diboko tsa tsone di sa sweng le molelo o sa tingweng gone.
49  “Gonne mongwe le mongwe o tshwanetse go lokwa ka molelo.
50  Letswai le molemo; mme fa go direga gore letswai le tswapoge, lone ka bolone lo tla le loka ka eng? Nnang le letswai mo go lona, mme lo boloke kagiso mo gare ga lona.”
7  Jaanong Bafarasai le bangwe ba bakwadi ba ba neng ba tlile ba tswa kwa Jerusalema ba phuthegela gaufi le ene.
2  E rile ba bona bangwe ba barutwa ba gagwe baa ja dijo ka diatla tse di leswe, ke gore, tse di sa tlhapiwang—
3  gonne Bafarasai le Bajuda botlhe ga ba je ba sa tlhapa diatla go fitlha fa sekgonong, ka ba ngangatletse ngwao ya batho ba dinako tsa pele,
4  mme, fa ba boa kwa marekisetsong, ga ba je fa ba sa intlafatsa ka go ikgatšha; gape go na le dingwao tse dingwe tse dintsi tse ba di amogetseng gore ba di ngangatlele, dikolobetso tsa dinwelo le dinkgo le dijana tsa kopore;—
5  jalo Bafarasai bano le bakwadi ba mmotsa ba re: “Ke ka ntlha yang fa barutwa ba gago ba sa itshware go ya ka ngwao ya batho ba dinako tsa pele, mme baa ja dijo ka diatla tse di leswe?”
6  A ba raya a re: “Isaia o ne a porofeta sentle ka ga lona baitimokanyi ke lona, jaaka go kwadilwe go twe, ‘Batho bano ba ntlotla ka dipounama tsa bone, mme dipelo tsa bone di katogetse kgakala le nna.
7  Ba nna ba nkobamelela lefela, ka gonne ba ruta ditaelo tsa batho ba re ke dithuto tsa motheo.’
8  Ka go tlogela taelo ya Modimo, lo ngangatlela ngwao ya batho.”
9  Gape, a tswelela a ba raya a re: “Ka botlhajana lo beela kwa thoko taelo ya Modimo gore lo tshegetse ngwao ya lona.
10  Ka sekai, Moshe o ne a re, ‘Tlotla rrago le mmago,’ a ba a re, ‘A yo o gobololang rraagwe kgotsa mmaagwe a swe.’
11  Mme lona lwa re, ‘Fa motho a raya rraagwe kgotsa mmaagwe a re: “Le fa e le eng se ke nang le sone se o ka bonang molemo mo go nna ka sone ke korobane, (ke gore, mpho e e tshwaetsweng Modimo,)”’—
12  lona ga lo tlhole lo mo letla gore a direle rraagwe kgotsa mmaagwe le fa e le selo se le sengwe,
13  mme ka gone lo dira lefoko la Modimo lefela ka ngwao ya lona e lo neng lwa e fetisa. Le dilo tse dintsi tse di tshwanang le seno lo a di dira.”
14  Jalo, ya re a biletsa boidiidi kwa go ene gape, a tswelela a ba raya a re: “Ntheetsang, lona lotlhe, lo bo lo bone bokao.
15  Ga go na sepe se se tswang ka kwa ntle ga motho se se fetelang mo teng ga gagwe se se ka mo leswafatsang; mme dilo tse di tswang mo mothong ke tsone dilo tse di leswafatsang motho.”
16  ——
17  Jaanong e rile a sena go tsena mo ntlong nngwe a le kgakala le boidiidi, barutwa ba gagwe ba simolola go mmotsa ka ga setshwantsho seno.
18  Jalo a ba raya a re: “A le lona ga lo na temogo jaaka bone? A ga lo lemoge gore ga go na sepe se se tswang ka kwa ntle se se fetelang mo teng ga motho se se ka mo leswafatsang,
19  e re ka se fetela, e seng mo teng ga pelo ya gagwe, mme mo teng ga mala a gagwe, se bo se fetela ka kwa ntle mo teng ga mosele wa maswe?” Ka gone a bolela fa dijo tsotlhe di le phepa.
20  Mo godimo ga moo, o ne a re: “Se se tswang mo mothong ke sone se se leswafatsang motho;
21  gonne mo teng, mo pelong ya batho, go tswa dikakanyo tse di utlwisang botlhoko: dikgokafalo, bogodu, dipolao,
22  maakafalo, dikeletso tsa bopelotshetlha, ditiro tse di boikepo, tsietso, boitshwaro jo bo repileng, leitlho le le lefufa, tlhapatso, mabela, go tlhoka tekatekano.
23  Dilo tseno tsotlhe tse di boikepo di tswa mo teng mme di leswafatsa motho.”
24  Ya re a tswa koo a nanoga a ya kwa dikgaolong tsa Ture le Sidona. Mme a tsena mo ntlong nngwe a sa batle gore ope a itse ka gone. Le fa go ntse jalo o ne a se ka a tlhoka go lemogiwa;
25  mme ka yone nako eo mosadi yo morwadinyana wa gagwe a neng a na le moya o o seng phepa a utlwalela kaga gagwe mme a tla a itigela fa dinaong tsa gagwe.
26  Mosadi yono e ne e le Mogerika, Mosirofonikia ka setšhaba; mme a nna a mo kopa gore a leleke ledimona mo go morwadie.
27  Mme a mo raya a re: “Mma bana ba kgore pele, gonne ga go a siama go tsaya senkgwe sa bana se bo se latlhelelwa dintšanyana.”
28  Le fa go ntse jalo, fa a fetola, a mo raya a re: “Ee, rra, mme le fa go ntse jalo dintšanyana tse di kafa tlase ga tafole di ja matlhotlhora a bana ba bannye.”
29  Foo a mo raya a re: “Ka gonne o rialo, tsamaya; ledimona le dule mo go morwadio.”
30  Jalo a tsamaya a ya kwa legaeng la gagwe mme a fitlhela ngwana yo mmotlana a laditswe mo bolaong mme ledimona le dule.
31  Jaanong fa a boa a tswa mo dikgaolong tsa Ture a ralala Sidona a ya kwa lewatleng la Galalea a tlhatloga a raletse bogare jwa dikgaolo tsa Dekapolise.
32  Fano ba mo tlisetsa monna yo o neng a le susu e bile a na le bothata jwa go bua, mme ba mo rapela gore a mmeye seatla.
33  Mme a mo tlosa mo boidiiding a mo isa kwa thoko mme a tsenya menwana ya gagwe mo ditsebeng tsa monna yono mme, fa a sena go kgwa mathe, a ama loleme lwa gagwe.
34  Ya re a lelaletse kwa legodimong a fegelwa thata mme a mo raya a re: “Efefatha,” ke gore, “Bulega.”
35  Ebu, maatla a gagwe a go utlwa a bulega, le go kgweleana ga loleme lwa gagwe ga bofologa, mme a simolola go bua ka tsela e e tlwaelegileng.
36  Foo a ba laya gore ba se ka ba bolelela ope; mme e ne e re a ba laya thata, ba bolele thata fela jalo.
37  Eleruri, ba ne ba tshwarwa ke kgakge ka tsela e e sa tlwaelegang tota mme ba re: “O dirile dilo tsotlhe sentle. E bile o dira gore bosusu ba utlwe le ba ba sa kgoneng go bua ba bue.”
6  Mme a tloga koo a tla mo karolong ya naga ya gagabo, mme barutwa ba gagwe ba mo sala morago.
2  E rile go nna sabata, a simolola go ruta mo sinagogeng; mme ba le bantsi ba ba reeditseng ba tshwarwa ke kgakge mme ba re: “Monna yono o tsere kae dilo tseno? Mme ke ka ntlha yang fa botlhale jono bo neilwe monna yono, le ditiro tsa maatla tse di ntseng jaana di dirwa ka diatla tsa gagwe?
3  Yono ke mmetli wa dikgong morwa Marea le morwarraagwe Jakobe le Josefa le Judase le Simone, ga ke re? Le bokgaitsadie ba fano le rona, ga ke re?” Jalo ba simolola go kgotšwa ka ntlha ya gagwe.
4  Mme Jesu a tswelela a ba raya a re: “Moporofeti o a tlotlwa mme e seng mo karolong ya naga ya gagabo le mo go ba losika lwa gagwe le mo ntlong ya gagwe.”
5  Jalo o ne a sa kgone go dira tiro epe ya maatla koo fa e se go baya diatla ba ba boboletseng ruri ba le mmalwa le go ba alafa.
6  Eleruri, o ne a gakgamalela go tlhoka tumelo ga bone. Mme a ya mo tikologong mo metsaneng e e dirang potologo, a ruta.
7  Jaanong a bitsa ba ba lesome le bobedi, a simolola go ba roma ka bobedi le bobedi, mme a ba naya taolo ya go laola meya e e seng phepa.
8  Gape, o ne a ba naya ditaelo tsa gore ba se ka ba tsholela loeto sepe fa e se lore lo le losi, le fa e le senkgwe, le fa e le kgetsana ya dijo, le fa e le madi a kopore mo dikgwameng tsa bone tsa moitlamo,
9  ba bofe bompaatšhane, mme ba se ka ba apara diaparo tsa kafa teng di le pedi.
10  Gape, a ba raya a re: “Gongwe le gongwe fela kwa lo tsenang mo legaeng gone, nnang koo go fitlha lo tswa mo lefelong leo.
11  Mme gongwe le gongwe kwa lefelong le batho ba se kitlang ba lo amogela kwa go lone le fa e le go lo utlwa, e re lo tswa koo lo tlhotlhoreng lerole le le kafa tlase ga dinao tsa lona gore e nne bosupi mo go bone.”
12  Jalo ba bolola mme ba rera gore batho ba tle ba ikwatlhaye;
13  mme ba ne ba tle ba leleke madimona a le mantsi ba bo ba tlotse batho ba ba boboletseng ruri ba le bantsi ka leokwane mme ba ba alafe.
14  Jaanong ga fitlha mo ditsebeng tsa ga Kgosi Herode, gonne leina la ga Jesu le ne la itsiwe phatlalatsa, mme batho ba ne ba re: “Johane wa mokolobetsi o tsositswe mo baswing, mme ka lebaka leo ditiro tse di maatla di a dira mo go ene.”
15  Mme ba bangwe ba ne ba re: “Ke Elija.” Gape ba bangwe ba ne ba re: “Ke moporofeti yo o tshwanang le mongwe wa baporofeti.”
16  Mme e rile Herode a utlwa a re: “Johane yo ke neng ka mo kgaola tlhogo, ene yono o tsositswe.”
17  Gonne Herode ka boene o ne a rometse gore go tshwarwe Johane mme a mo golega mo kgolegelong ka ntlha ya ga Herodiase mosadi wa ga Filipo morwarraagwe, ka gonne o ne a mo nyetse.
18  Gonne Johane o ne a reile Herode kgapetsakgapetsa a re: “Ga go kafa molaong gore o bo o tsere mosadi wa ga morwarrago.”
19  Mme Herodiase o ne a mo tshwere ka pelo e bile a batla go mmolaya, mme a sa kgone.
20  Gonne Herode o ne a boifa Johane thata, ka a ne a itse gore o ne a le monna yo o siameng le yo o boitshepo; mme o ne a mmolokile a babalesegile. Ya re a sena go mo reetsa a sala a akabetse fela thata a sa itse se a ka se dirang, le fa go ntse jalo a tswelela go mo reetsa ka boitumelo.
21  Mme ga tla letsatsi le le siameng le Herode a neng a dira modiro wa dijo tsa maitseboa ka lone ka letsatsi la go tsalwa ga gagwe a o direla banna ba gagwe ba maemo a a kwa godimo le balaodi ba sesole le ba ba di gogang kwa pele ba Galalea.
22  Mme morwadie Herodiase yono a tsena a bina mme a itumedisa Herode le ba ba ntseng le ene ka go sekama. Kgosi ya raya morweetsana ya re: “Nkope le fa e le eng se o se batlang, mme ke tla se go naya.”
23  Ee, a mo ikanela a re: “Le fa e le eng se o se nkopang, ke tla se go naya, go fitlha go sephatlo sa bogosi jwa me.”
24  Mme a tswa a raya mmaagwe a re: “Ke kope eng?” A re: “Tlhogo ya ga Johane wa mokolobetsi.”
25  Ka yone nako eo a tsena ka potlako kwa kgosing a bolela kopo ya gagwe, a re: “Ke batla gore o nneye gone jaanong jaana mo mogopong tlhogo ya ga Johane Mokolobetsi.”
26  Le mororo kgosi e ne ya hutsafala thata, le fa go ntse jalo e ne e sa batle go mo itlhokomolosa, ka ntlha ya maikano le ba ba neng ba ntse ka go sekama fa tafoleng.
27  Jalo kgosi ka yone nako eo ya romela monna wa mosireletsi mme ya mo laela gore a tlise tlhogo ya gagwe. Mme a tswa a ya go mo kgaola tlhogo mo kgolegelong
28  mme a tlisa tlhogo ya gagwe e le mo mogopong, a e naya morweetsana, mme morweetsana a e naya mmaagwe.
29  E rile barutwa ba gagwe ba utlwa ka gone ba tla ba tsaya setopo sa gagwe ba se latsa mo lebitleng la kgakologelo.
30  Mme baaposetoloi ba phuthega fa pele ga ga Jesu mme ba mmegela dilo tsotlhe tse ba neng ba di dirile le tse ba neng ba di ruta.
31  Mme a ba raya a re: “Tlang, lona ka bolona, re yeng kwa thoko mo lefelong le le se nang batho mme lo ikhutse go sekae.” Gonne go ne go na le ba le bantsi ba ba neng ba tla e bile ba tsamaya, mme ba ne ba se na nako ya go iketla le fa e le ya go ja dijo.
32  Jalo ba tswa ba tsamaya ka mokoro ba ya kwa lefelong le le se nang batho le go leng bone fela.
33  Mme batho ba ba bona ba tsamaya mme ba le bantsi ba utlwa ka gone, mme ba itlhaganelela koo ka dinao ba tswa mo metseng yotlhe mme ba ba raka.
34  Ebu, ya re a tswa, a bona boidiidi jo bogolo, mme a tlhotlheletsega go ba tlhomogela pelo, ka gonne ba ne ba tshwana le dinku tse di se nang modisa. Mme a simolola go ba ruta dilo di le dintsi.
35  Mo nakong eno nako e ne e setse e ile, mme barutwa ba gagwe ba tla kwa go ene mme ba re: “Lefelo leno le kwa thoko, e bile nako e setse e ile.
36  Ba neye tsela, gore ba tswe ba ye mo lefelong la selegae le mo metsaneng e e mo tikologong mme ba ithekele sengwe se ba ka se jang.”
37  Fa a fetola a ba raya a re: “Ba neyeng sengwe se ba ka se jang.” Foo ba mo raya ba re: “A re tswe re ye go reka dinkgwe tse di jang didenario di le makgolo a mabedi mme re di neye batho bano gore ba je?”
38  A ba raya a re: “Lo na le dinkgwe di le kae? Yang go bona!” Fa ba sena go tlhomamisa seno, ba re: “Di le tlhano, le ditlhapi tse pedi.”
39  Mme a laya batho botlhe gore ba nne ka go sekama ka ditlhopha mo bojannyeng jo bo tala.
40  Mme ba nna fa fatshe ka ditlhopha tsa lekgolo le tsa masome a matlhano.
41  Ya re jaanong a tsaya dinkgwe di le tlhano le ditlhapi tse pedi a lelalela kwa legodimong a segofatsa, mme a ngathoganya dinkgwe a ba a simolola go di naya barutwa, gore bano ba di beye fa pele ga batho; mme a kgaoganyetsa botlhe ditlhapi tse pedi.
42  Jalo botlhe ba ja ba bo ba kgora;
43  mme ba sela manathwana, a tlala diroto di le lesome le bobedi, kwantle ga ditlhapi.
44  Mo godimo ga moo, ba ba neng ba ja dinkgwe tseno e ne e le banna ba le dikete tse tlhano.
45  Mme, kwantle ga tiego, a patelela barutwa ba gagwe gore ba palame mokoro ba tsamaele kwa pele kwa losing lo lo bolebana go ya kwa Bethesaida, fa ene ka boene a phatlalatsa boidiidi.
46  Mme fa a sena go ba sadisa sentle a tswa a ya kwa thabeng go ya go rapela.
47  E re ka jaanong go ne go setse go le maitseboa, mokoro o ne o le fa gare ga lewatle, mme ene o ne a le esi mo lefatsheng.
48  E rile a bona ba tshwarisitswe bothata ke go tsamaisa mokoro, gonne phefo e ne e tlhabagana le bone, mo e neng e ka nna tebelo ya bonè ya bosigo a tla kwa go bone, a tsamaya mo lewatleng; mme o ne a batlile a ba feta.
49  Ya re ba tshogana ka ba mmona a tsamaya mo lewatleng ba akanya ba re: “Ke sedimo!” mme ba goela kwa godimo.
50  Gonne botlhe ba ne ba mmona mme ba tshwenyega. Mme ka yone nako eo a bua le bone, a ba raya a re: “Nnang pelokgale, ke nna; se boifeng.”
51  Mme a palama mokoro le bone, mme phefo ya kokobela. Foo ba gakgamala fela thata,
52  gonne ba ne ba sa tlhaloganya se se kaiwang ke dinkgwe, mme dipelo tsa bone tsa nna tsa kgwaralala go ka tlhaloganya.
53  E rile ba kgabaganyeditse mo lefatsheng, ba tla mo Genesareta mme ba setlela sekepe fa gaufi.
54  Ka bonako fela fa ba tswa mo mokorong, batho ba mo lemoga,
55  mme ba siana le kgaolo eo yotlhe ba simolola go rwalarwala ka malawana ba ba neng ba bobola ba ba isa kwa ba neng ba utlwalela gore o ne a le gone.
56  Mme gongwe le gongwe fela kwa a neng a tsena mo metsaneng kgotsa mo metseng kgotsa mo lefelong la selegae gone ba ne ba baya babobodi mo marekisetsong, mme ba ne ba mo rapela gore ba ame fela lekantsa la seaparo sa gagwe sa kafa ntle. Mme botlhe fela ba ba neng ba le ama ba ne ba fola.
13  Ya re a tswa mo tempeleng mongwe wa barutwa ba gagwe a mo raya a re: “Moruti, bona! gore maje ano ke a mofuta ofe le gore dikago tseno ke tsa mofuta ofe!”
2  Le fa go ntse jalo, Jesu a mo raya a re: “A o bona dikago tse dikgolo tseno? Leje ga le kitla le tlogelwa ka gope fano le le mo godimo ga leje le lengwe mme le sa digelwa fa fatshe.”
3  Mme ya re a ntse mo Thabeng ya Lotlhware bolebana le tempele, Petere le Jakobe le Johane le Anderea ba simolola go mmotsa kwa thoko ba re:
4  “Re bolelele, Dilo tseno di tla diragala leng, mme ke eng se e tla nnang sesupo sa fa dilo tseno tsotlhe di laoletswe go tla mo bokhutlong?”
5  Jalo Jesu a ba raya a re: “Disang gore ope a se ka a lo timetsa.
6  Ba le bantsi ba tla tla ka leina la me, ba re, ‘Ke nna ene,’ mme ba tla timetsa ba le bantsi.
7  Mo godimo ga moo, fa lo utlwalela ka dintwa le dipego tsa dintwa, lo se ka lwa tshoga; dilo tseno di tshwanetse go diragala, mme e be e ise e nne bokhutlo.
8  “Gonne setšhaba se tla tsogologela setšhaba le bogosi bo tsogologele bogosi, go tla nna dithoromo tsa lefatshe mo mafelong ka go latelana, go tla nna le ditlhaelo tsa dijo. Tseno ke tshimologo ya ditlhabi tsa tlalelo.
9  “Mme lona, itiseng; batho ba tla lo isa kwa dikgotlatshekelong tsa mafelo a lo leng mo go one, mme lo tla itewa mo disinagogeng lo bo lo emisiwa fa pele ga balaodi le dikgosi ka ntlha ya me, go nna bosupi mo go bone.
10  Gape, mo ditšhabeng tsotlhe dikgang tse di molemo di tshwanetse go rerwa pele.
11  Mme fa ba lo goga gore ba lo ise, lo se ka lwa tlhobaela go sa le pele kaga se lo tla se buang; mme le fa e le eng se lo se newang mo nakong eo, buang sone, gonne ga se lona ba lo buang, mme ke moya o o boitshepo.
12  Mo godimo ga moo, morwarramotho o tla neela morwarraagwe mo losong, le rre ngwana wa gagwe, mme bana ba tla tsogologela batsadi ba bo ba dira gore ba bolawe;
13  mme lo tla nna ba ba tlhoilweng ke batho botlhe ka ntlha ya leina la me. Mme yo o itshokileng go ya bokhutlong ke ene yo o tla bolokwang.
14  “Le fa go ntse jalo, fa lo tshogana ka lo bona selo se se ferosang sebete se se bakang kgakgabalo se eme fa se sa tshwanelang gone (a mmadi a dirise temogo), foo a ba ba kwa Judea ba simolole go tshabela kwa dithabeng.
15  A monna yo o kwa godimo ga ntlo a se ka a fologa, le fa e le go tsena mo teng a ya go tsaya sepe mo ntlong ya gagwe;
16  mme a monna yo o mo tshimong a se ka a boela kwa dilong tse di kwa morago a ya go tsaya seaparo sa gagwe sa kafa ntle.
17  A bo go latlhega basadi ba ba baimana le ba ba anyisang masea mo malatsing ao!
18  Nnang lo rapele gore go se ka ga diragala ka nako ya mariga;
19  gonne malatsi ao e tla nna malatsi a pitlagano e e leng gore ga e ise e ko e nne gone go tswa tshimologong ya popo e Modimo a neng a e bopa go fitlha ka nako eo, mme e se kitla e nna gone gape.
20  Tota e bile, fa Jehofa a ne a sa khutshwafatsa malatsi ao, go ka bo go se na nama epe e e tla bolokwang. Mme ka ntlha ya ba ba tlhophilweng ba a ba tlhophileng o khutshwafaditse malatsi.
21  “Foo, ka tsela e e tshwanang, fa mongwe a ka lo raya a re, ‘Bonang! Keresete ke yo,’ ‘Bonang! Ke yole,’ lo se ka lwa go dumela.
22  Gonne go tla tsoga boKeresete ba maaka le baporofeti ba maaka mme ba tla dira ditshupo le dikgakgamatso gore ba timetse, fa go kgonega, ba ba tlhophilweng.
23  Jaanong lona, disang; ke lo boleletse dilo tsotlhe go sa le pele.
24  “Mme mo malatsing ao, morago ga pitlagano eo, letsatsi le tla fifala, le ngwedi ga e na go ntsha lesedi la yone,
25  mme dinaledi di tla bo di wa kwa legodimong, le maatla a a mo magodimong a tla reketlisiwa.
26  Mme go tswa foo ba tla bona Morwa motho a tla a le mo marung ka maatla a magolo le kgalalelo.
27  Mme go tswa foo o tla romela baengele mme ba tla phutha ba ba tlhophilweng ba gagwe go tswa kwa diphefong tse nnè, go tswa ntlheng ya lefatshe go ya ntlheng ya legodimo.
28  “Jaanong ithuteng setshwantsho seno ka setlhare sa mofeige: Ka bonako fela fa kalana ya sone e nna nana mme e ntsha matlhare a yone, lo a itse gore selemo se gaufi.
29  Ka tsela e e tshwanang le lona, fa lo bona dilo tseno di diragala, itseng gore o gaufi, fa dikgorong.
30  Ammaaruri ke a lo raya ka re kokomana eno ga e na go feta ka gope go fitlha dilo tseno tsotlhe di diragala.
31  Legodimo le lefatshe di tla feta, mme mafoko a me one ga a na go feta.
32  “Ka ga letsatsi leo kgotsa nako ga go na ope yo o itseng, le fa e le baengele kwa legodimong kgotsa Morwa, fa e se Rara.
33  Nnang lo lebile, nnang lo tsogile, gonne ga lo itse gore nako e e tlhomilweng e leng.
34  Go tshwana le motho yo o tsayang loeto a ya nageng e e kgakala yo o neng a tlogela ntlo ya gagwe a ba a naya batlhanka ba gagwe taolo, mongwe le mongwe tiro ya gagwe, a ba a laela molebedi wa kgoro gore a nne a disitse.
35  Jalo nnang lo disitse, gonne ga lo itse gore mong wa ntlo o tla leng, e ka ne e le maitseboa kgotsa bosigogare kgotsa fa mokoko o lela kgotsa go sa le phakela;
36  gore fa a goroga ka tshoganyetso, a se lo fitlhele lo robetse.
37  Mme se ke se lo rayang ke se raya botlhe, Nnang lo disitse.”
14  Jaanong tlolaganyo le moletlo wa dikuku tse di sa bedisiwang e ne e tla nna malatsi a le mabedi moragonyana. Mme baperesiti ba bagolo le bakwadi ba ne ba batla kafa ba ka mo tshwarang ka gone ka maano a boferefere mme ba mmolaye;
2  gonne ba ne ba bua kgapetsakgapetsa ba re: “E seng kwa moletlong; gongwe go ka nna ga nna le pheretlhego ya batho.”
3  Ya re a ntse a le kwa Bethani mo ntlong ya ga Simone wa molepero, a ntse ka go sekama a ja, mosadi mongwe a tla ka kurwana ya alabasetere e na le leokwane le le nkgang monate, naredo ya mmatota, ya tlhwatlhwa e e kwa godimo thata. A bula kurwana ya alabasetere ka go e thuba mme a e tshela mo tlhogong ya gagwe.
4  Go ne go na le bangwe ba ba neng ba galefa ba re: “Ke ka ntlha yang fa go diragetse tshenyo eno ya leokwane le le nkgang monate?
5  Gonne leokwane le le nkgang monate leno le ka bo le rekisitswe didenario di feta makgolo a mararo mme tsa newa bahumanegi!” Mme ba ne ba ikutlwa ba sa itumelele mosadi yono gotlhelele.
6  Mme Jesu a re: “Mo leseng. Ke ka ntlha yang fa lo leka go mo tshwenya? O ntiretse tiro e e molemo.
7  Gonne lona lo na le bahumanegi ka metlha, mme le fa e le leng fela fa lo batla, lo ka ba direla molemo ka nako le fa e le efe fela, mme nna ga lo na le nna ka metlha.
8  O dirile se a neng a ka se kgona; o ne a tsaya matsapa go sa le pele go tshasa mmele wa me leokwane le le nkgang monate ka ntlha ya phitlho.
9  Ammaaruri ke a lo raya, Gongwe le gongwe fela kwa dikgang tse di molemo di rerwang gone mo lefatsheng lotlhe, se mosadi yono a se dirileng le sone se tla bolelwa e le go mo gopola.”
10  Mme Judase Isekariota, mongwe wa ba ba lesome le bobedi, a tswa a ya kwa baperesiting ba bagolo gore a tle a mo okele kwa go bone.
11  E rile ba go utlwa, ba ipela ba bo ba solofetsa go mo naya madi a selefera. Jalo a simolola go batla kafa a ka mo okelang kwa go bone ka gone go se na sekgoreletsi.
12  Jaanong mo letsatsing la ntlha la dikuku tse di sa bedisiwang, fa ka tlwaelo ba ne ba ntsha phologolo e e bolaelwang tlolaganyo setlhabelo, barutwa ba gagwe ba mo raya ba re: “O batla re ya kae go baakanyetsa gore o jele tlolaganyo gone?”
13  Foo a roma ba le babedi ba barutwa ba gagwe mme a ba raya a re: “Tsenang mo motseng, mme monna mongwe yo o rweleng nkgwana ya letsopa ya metsi o tla kgatlhana le lona. Mo saleng morago,
14  mme gongwe le gongwe fela kwa a tsenang mo teng gone rayang mong wa ntlo lo re, ‘Moruti a re: “Phaposi ya balalediwa e ke e beetsweng e nka jelang tlolaganyo mo go yone le barutwa ba me e kae?”’
15  Mme o tla lo bontsha phaposi e kgolo e e kwa godimo, e baakantswe e tsentswe dithoto tsa ntlo; mme lo re baakanyetse koo.”
16  Jalo barutwa ba tswa, ba tsena mo motseng ba fitlhela go ntse fela jaaka a ne a ba bolelela; mme ba baakanyetsa tlolaganyo.
17  E rile go sena go nna maitseboa a tla le ba ba lesome le bobedi.
18  Ya re ba ntse ka go sekama fa tafoleng e bile ba ja, Jesu a re: “Ammaaruri ke a lo raya, Mongwe wa lona, yo o jang le nna, o tla nkoka.”
19  Ba simolola go hutsafala le go mo raya ka bongwe ka bongwe ba re: “Ga se nna, ga ke re?”
20  A ba raya a re: “Ke mongwe wa ba ba lesome le bobedi, yo o inang le nna mo mogopong o le mongwe.
21  Ke boammaaruri, Morwa motho o a tsamaya, fela jaaka go kwadilwe ka ga gagwe, mme a bo go latlhega monna yoo yo Morwa motho a okwang ka ene! Go ka bo go nnile molemo thata fa monna yoo a ka bo a se kile a tsalwa.”
22  Ya re ba ntse ba tsweletse ba ja, a tsaya senkgwe, a segofatsa, a se ngathoganya a ba a se ba naya, mme a re: “Se tseyeng, seno se kaya mmele wa me.”
23  Mme ya re a tsaya senwelo, a ntsha ditebogo a ba a se ba naya, mme botlhe ba nwa mo go sone.
24  Mme a ba raya a re: “Seno se kaya ‘madi a kgolagano’ a me, a a tla tshololelwang ba le bantsi.
25  Ammaaruri ke a lo raya, ga ke na go tlhola ke nwa maungo a mofine ka gope go fitlha letsatsi leo fa ke a nwa a le masha mo bogosing jwa Modimo.”
26  La bofelo, fa ba sena go opela dipako, ba tswa ba ya kwa Thabeng ya Lotlhware.
27  Mme Jesu a ba raya a re: “Lotlhe lo tla kgotšwa, ka gonne go kwadilwe ga twe, ‘Ke tla itaya modisa, mme dinku di tla phatlalala.’
28  Mme fa ke sena go tsosiwa ke tla lo eta pele ke ya Galalea.”
29  Mme Petere a mo raya a re: “Le fa ba bangwe botlhe ba ka kgotšwa, le fa go ntse jalo nna ga ke na go kgotšwa.”
30  Foo Jesu a mo raya a re: “Ammaaruri ke a go raya, Wena gompieno, ee, mo bosigong jono, pele ga mokoko o lela gabedi, wena tota o tla intatola makgetlo a le mararo.”
31  Mme a simolola go bua jaana ka go gatelela: “Fa e le gore ke tshwanela go swa le wena, ga ke na go go itatola ka gope.” Gape, botlhe ba bangwe ba simolola go bua fela jalo.
32  Jalo ba tla mo lefelong lengwe le le bidiwang Gethesemane, mme a raya barutwa ba gagwe a re: “Nnang fa fatshe fano fa nna ke sa ntse ke rapela.”
33  Mme a tsaya Petere le Jakobe le Johane a tsamaya le bone, mme a simolola go gamarega le go tshwenyega mo go botlhoko.
34  Mme a ba raya a re: “Moya wa me o hutsafetse thata, le e leng go ya losong. Nnang fano mme lo nne lo disitse.”
35  Ya re a tsamaela kwa pele sekgalanyana a wela fa fatshe a ba a simolola go rapelela gore, fa e le gore go ne go kgonega, nako eo e mo fete.
36  A tswelela ka go re: “Aba, Rra, dilo tsotlhe di a kgonega mo go wena; tlosa senwelo seno mo go nna. Le fa go ntse jalo e se se ke se batlang, mme e le se o se batlang.”
37  Mme a tla a ba fitlhela ba robetse, mme a raya Petere a re: “Simone, a o robetse? A o ne o se na nonofo ya go nna o disitse ura e le nngwe?
38  Banna, nnang lo disitse e bile lo rapela, gore lo se ka lwa tsena mo thaelong. Gone, moya o tlhaga, mme nama yone e bokoa.”
39  A tsamaya gape mme a rapela, a bua mafoko one ao.
40  Mme a tla gape a ba fitlhela ba robetse, gonne matlho a bone a ne a imelwa, mme jalo ba bo ba sa itse gore ba mo arabe ba reng.
41  A tla lekgetlo la boraro a ba raya a re: “Mo nakong e e tshwanang le eno lo robetse e bile lo ikhuditse! Go lekane! Nako e gorogile! Bonang! Morwa motho o okelwa mo diatleng tsa baleofi.
42  Nanogang, a re tsamayeng. Bonang! Yo o nkokang o atametse.”
43  Mme ka yone nako eo, ya re a sa ntse a bua, Judase, mongwe wa ba ba lesome le bobedi, a goroga a na le boidiidi ka ditšhaka le melamu ba tswa kwa baperesiting ba bagolo le bakwadi le banna ba bagolwane.
44  Jaanong yo o mo okang o ne a ba neile sesupo se go neng go dumalanwe ka sone, a re: “Le fa e le mang yo ke mo atlang, ke ene; lo mo tshware lo tsamaye ka ene mme a se ka a tšhwamoga.”
45  Mme a tla ka tlhamalalo a mo atamela a ba a re: “Rabi!” mme a mo atla ka bonolo tota.
46  Jalo ba mo tsenya diatla ba mo tshwara.
47  Le fa go ntse jalo, mongwe wa ba ba neng ba eme gaufi a somola tšhaka ya gagwe a ba a itaya motlhanka wa moperesiti yo mogolo mme a kgaola tsebe ya gagwe.
48  Fa Jesu a araba a ba raya a re: “A lo tlile ka ditšhaka le melamu jaaka e kete lo tsogologetse senokwane go tla go ntshwara?
49  Ke ne ke na le lona malatsi ka go latelana mo tempeleng ke ruta, le fa go ntse jalo lo ne lwa se ka lwa ntshwara. Le fa go ntse jalo, ke gore Dikwalo di tle di diragadiwe.”
50  Mme botlhe ba mo tlogela ba tshaba.
51  Mme lekau lengwe le le neng le apere seaparo sa leloba le le boleta mo mmeleng wa lone o o sa ikategang la simolola go mo sala morago gautshwanyane; mme ba leka go le tshwara,
52  mme la tlogela seaparo sa lone sa leloba kwa morago la tshaba le sa ikatega.
53  Jaanong ba isa Jesu kwa moperesiting yo mogolo, mme baperesiti botlhe ba bagolo le banna ba bagolwane le bakwadi ba kopana.
54  Mme Petere, a le kgakajana, a mo sala morago go ya go fitlha kwa lolwapeng lwa moperesiti yo mogolo; o ne a ntse mmogo le batlhokomedi ba ntlo a ikomosa fa pele ga molelo o o bonesitseng.
55  Fa go sa ntse go ntse jalo baperesiti ba bagolo le Sanehederine yotlhe ba ne ba batla bosupi kaga Jesu gore ba mmolaye, mme ba ne ba sa bo bone.
56  Eleruri, ba le bantsi ba ne ba ntsha bosupi jwa maaka ka ene, mme bosupi jwa bone bo ne bo sa dumalane.
57  Gape, bangwe ba ne ba ema ba naya bosupi jwa maaka ka ene, ba re:
58  “Re ne ra mo utlwa a re, ‘Ke tla digela tempele eno fa fatshe e e neng ya dirwa ka diatla mme mo malatsing a le mararo ke tla aga e nngwe e e sa dirwang ka diatla.’”
59  Mme le mo mabakeng ano bosupi jwa bone bo ne bo sa dumalane.
60  La bofelo moperesiti yo mogolo a ema mo gare ga bone mme a botsa Jesu, a re: “A ga o fetole ka go bua sepe? Ke eng se bano ba se supang ka gago?”
61  Mme a didimala fela a se ka a fetola ka gope. Gape moperesiti yo mogolo a simolola go mmotsa a mo raya a re: “A o Keresete Morwa wa Yo o Bakwang?”
62  Foo Jesu a re: “Ke ene; mme lo tla bona Morwa motho a ntse kafa seatleng sa moja se se maatla mme a tla ka maru a legodimo.”
63  Foo moperesiti yo mogolo a gagola diaparo tsa gagwe tsa kafa teng a ba a re: “Re sa ntse re tlhokelang basupi?
64  Lo utlwile tlhapatso. Seno se supa eng mo go lona?” Botlhe ba mmona molato wa gore o lebanwe ke loso.
65  Mme bangwe ba simolola go mo kgwela mathe le go mmipa sefatlhego sotlhe ba bo ba mo itaya ka mabole ba mo raya ba re: “Porofeta!” Mme, batlhokomedi ba kgotlatshekelo ba mo tsaya, ba mo faphola mo sefatlhegong.
66  Jaanong fa Petere a ne a sa ntse a le kwa tlase mo lolwapeng, mongwe wa malata a moperesiti yo mogolo a tla,
67  mme, ya re a bona Petere a ikomosa, a mo tlhoma matlho mme a re: “Le wena o ne o na le Monasaretha yono, Jesu yono.”
68  A latola, a re: “Ga ke mo itse le gone ga ke tlhaloganye se o se buang,” mme a tswela kwa ntle kwa maribeleng.
69  Koo fa lelata le mmona, la simolola gape go raya ba ba emeng gaufi la re: “Yono ke mongwe wa bone.”
70  A latola gape. Mme morago ga lobakanyana gape ba ba neng ba eme gaufi ba raya Petere ba re: “Eleruri o mongwe wa bone, gonne, tota e bile, o Mogalalea.”
71  Mme a simolola go tlhapatsa a ba a ikana a re: “Ga ke itse monna yono yo lo buang ka ene.”
72  Mme ka yone nako eo mokoko wa lela lekgetlo la bobedi; mme Petere a gakologelwa lefoko le Jesu a neng a le bua le ene a re: “Pele ga mokoko o lela gabedi, o tla intatola makgetlo a le mararo.” A utlwa botlhoko thata mme a thubega ka selelo.
5  Ebu, ba fitlha kwa moseja ga lewatle mo nageng ya Bagerasa.
2  Mme e rile fela fa a sena go tswa mo mokorong monna yo o laolwang ke maatla a moya o o seng phepa a mo kgatlhantsha a tswa mo mabitleng a kgakologelo.
3  Bonno jwa gagwe e ne e le mo mabitleng; mme go tla go fitlha mo nakong eo go ne go se na ope gotlhelele yo o neng a kgona go mmofa a mo gagamatsa le e leng ka keetane,
4  ka gonne ka makgetlo a le mantsi o ne a bofiwa ka mehiri le dikeetane, mme o ne a putlaganya dikeetane, le mehiri e ne tota e kumagana; mme go ne go se na ope yo o neng a na le nonofo ya go mo nolofatsa.
5  Mme o ne a goa mo mabitleng le mo dithabeng a sa kgaotse, bosigo le motshegare, e bile a itshegaka ka maje.
6  Mme fa a tshogana ka a bona Jesu a le kgakajana a siana a obama fa pele ga gagwe,
7  mme, e rile a sena go goa ka lentswe le le kwa godimo, a re: “Ke dirang ka wena, Jesu, Morwa Modimo Mogodimodimo? Ke a go ikanisa ka Modimo gore o se ka wa ntlhokofatsa.”
8  Gonne o ne a ntse a o bolelela a re: “Tswa mo monneng yono, wena moya o o seng phepa.”
9  Mme a simolola go mmotsa a re: “Leina la gago ke mang?” A mo raya a re: “Leina la me ke Mophato, ka gonne re bantsi.”
10  Mme a mo rapela makgetlo a le mantsi gore a se ka a lelekela meya kwa ntle ga naga eo.
11  Jaanong go ne go na le serapa se segolo sa dikolobe koo fa thabeng se fula.
12  Jalo ya mo rapela, e re: “Re romele mo dikolobeng tseno, gore re tsene mo go tsone.”
13  Mme a e letla. Morago ga moo meya e e seng phepa ya tswa ya tsena mo dikolobeng; mme serapa seo sa thelesegela ka lepawa sa ya mo lewatleng, di ka nna dikete di le pedi, mme tsa nwela mo lewatleng ka go latelana.
14  Mme badisa ba tsone ba tshaba ba ya go bega mo motseng le mo lefelong la selegae; mme batho ba tla go bona gore go ne go diragetseng.
15  Jalo ba tla kwa go Jesu, mme ba bona monna yo o neng a laolwa ke madimona a ntse, a apere e bile mogopolo wa gagwe o itekanetse sentle, monna yono yo o neng a na le mophato; mme ba tsenwa ke poifo.
16  Gape, ba ba neng ba go bona ba ba bolelela kafa seno se neng sa diragalela monna yo o neng a laolwa ke madimona ka gone le kaga dikolobe.
17  Mme jalo ba simolola go mo rapela gore a tloge mo dikgaolong tsa bone.
18  Jaanong ya re a palama mokoro, monna yo o neng a ntse a laolwa ke madimona a simolola go mo rapela gore a tsamaye le ene.
19  Le fa go ntse jalo, a se ka a mo letla, mme a mo raya a re: “Ya gae kwa go ba losika lwa gago, mme o ba begele dilo tsotlhe tse Jehofa a di go diretseng le kafa a neng a go utlwela botlhoko ka gone.”
20  Mme a tsamaya a simolola go bolela mo Dekapolise dilo tsotlhe tse Jesu a di mo diretseng, mme batho botlhe ba gakgamala.
21  Fa Jesu a sena go kgabaganyetsa gape ka mokoro kwa morago kwa losing lo lo kafa letlhakoreng le lengwe, boidiidi jo bogolo jwa phuthegela kwa go ene; mme o ne a bapile le lewatle.
22  Jaanong mongwe wa badiredi ba ba okametseng ba sinagoge, yo leina la gagwe e neng e le Jairo, a tla mme, ya re a tshogana ka a mmona, a wela fa dinaong tsa gagwe
23  a mo rapela makgetlo a le mantsi, a re: “Morwadinyana wa me o mo seemong se se maswe thata. Tsweetswee a o ka tla go mmaya diatla gore a fole mme a tshele.”
24  Foo a tswa a tsamaya le ene. Mme boidiidi jo bogolo bo ne bo mo setse morago e bile bo mo pitlaganyetsa.
25  Jaanong go ne go na le mosadi mongwe yo o neng a tsenwe ke kelelo ya madi dingwaga di le lesome le bobedi,
26  mme o ne a tsentswe mo ditlhabing di le dintsi ke dingaka di le dintsi e bile o ne a dirisitse mahumo otlhe a gagwe mme go sa mo tswela mosola, go na le moo, a ntse maswe le go feta.
27  E rile a utlwa dilo tseno kaga Jesu, a tla kafa morago a le mo boidiiding a ba a ama seaparo sa gagwe sa kafa ntle;
28  gonne o ne a nna a re: “Fa nka ama fela diaparo tsa gagwe tsa kafa ntle ke tla fola.”
29  Mme ka yone nako eo motswedi wa gagwe wa madi wa kgala, mme a utlwa mo mmeleng wa gagwe gore o ne a fodisitswe pobolo e e hutsafatsang eno.
30  Ka yone nako eo gape, Jesu a lemoga gore maatla a ne a dule mo go ene, mme a retologa mo boidiiding mme a re: “Ke mang yo o amileng diaparo tsa me tsa kafa ntle?”
31  Mme barutwa ba gagwe ba mo raya ba re: “E ka re o bona boidiidi bo go pitlaganyetsa, o bo o re, ‘Ke mang yo o nkamileng?’”
32  Le fa go ntse jalo, o ne a lebaleba mo tikologong go bona yo o dirileng selo seno.
33  Mme mosadi yono, a tshogile e bile a roroma, ka a ne a itse se se neng se mo diragaletse, a tla a wela fa fatshe fa pele ga gagwe a ba a mmolelela boammaaruri jotlhe.
34  A mo raya a re: “Morwadiaka, tumelo ya gago e go fodisitse. Tsamaya ka kagiso, o bo o fole mo pobolong ya gago e e hutsafatsang.”
35  Ya re a sa ntse a bua, banna bangwe ba ba tswang kwa legaeng la modiredi yo o okametseng wa sinagoge ba tla mme ba re: “Morwadio o sule! Ke ka ntlha yang o sa ntse o tshwenya moruti?”
36  Mme Jesu, ya re a utlwa lefoko le le neng le buiwa, a raya modiredi yo o okametseng wa sinagoge a re: “Se boife, fela supa tumelo.”
37  Jaanong a se ka a letla ope go ya le ene fa e se Petere le Jakobe le Johane morwarraagwe Jakobe.
38  Jalo ba tla mo ntlong ya modiredi yo o okametseng wa sinagoge, mme a bona tlhakatlhakano e bile go le modumo le ba ba lelang e bile ba kuruetsa,
39  mme, fa a sena go tsena mo teng, a ba raya a re: “Ke ka ntlha yang fa lo tsosa tlhakatlhakano le modumo e bile lo lela? Ngwana yo mmotlana ga aa swa, mme o robetse.”
40  Foo ba simolola go mo tshega ka tshotlo. Mme, fa a sena go ba ntshetsa botlhe kwa ntle, a tsaya rraagwe ngwana yo mmotlana yono le mmaagwe le ba ba neng ba na le ene, mme a tsena mo ngwana yo mmotlana a neng a le gone.
41  Mme, ya re a tshwara seatla sa ngwana yo mmotlana yono, a mo raya a re: “Talitha kumi,” mo, fa go ranolwa, go rayang gore: “Morweetsana, ke a go raya, Tsoga!”
42  Mme ka yone nako eo morweetsana yono a tsoga mme a simolola go tsamaya, gonne o ne a na le dingwaga di le lesome le bobedi. Mme ba se ka ba kgona go itshwara ka ntlha ya go tlhapelwa ke boitumelo.
43  Mme a ba laela gangwe le gape gore ba se ka ba itsise ope ka seno, mme a laela gore a newe sengwe gore a je.
15  Mme ka yone nako eo fa bo sa baperesiti ba bagolo mmogo le banna ba bagolwane le bakwadi, le e leng Sanehederine yotlhe, ba tshwara puisano, mme ba bofa Jesu ba tsamaya ka ene ba mo neela Pilato.
2  Jalo Pilato a mo tlhoma potso a re: “A o kgosi ya Bajuda?” Fa a mo araba a re: “Wena ka bowena wa rialo.”
3  Mme baperesiti ba bagolo ba simolola go mo latofatsa ka dilo di le dintsi.
4  Jaanong Pilato a simolola go mmotsa gape, a re: “A ga o arabe? Bona gore ba go latofatsa ka ditatofatso di le dintsi jang.”
5  Mme Jesu a se ka a araba go ya pele, mo Pilato a neng a simolola go gakgamala.
6  Ebu, moletlo le moletlo o ne a na le go ba gololela legolegwa le le lengwe, le ba neng ba le kopa.
7  Ka nako eo go ne go na le motho yo go tweng Barabase a le mo dikgoleng a na le batho ba ba tsuologelang taolo, bao mo go tsuologeleng taolo ga bone ba neng ba bolaile.
8  Jalo boidiidi jwa tlhatloga mme jwa simolola go kopa go ya ka se a neng a na le go se ba direla.
9  Pilato a ba araba, a re: “A lo batla gore ke lo gololele kgosi ya Bajuda?”
10  Gonne o ne a lemoga gore baperesiti ba bagolo ba ne ba mo neetse ka ntlha ya lefufa.
11  Mme baperesiti ba bagolo ba fudua boidiidi gore bo dire gore mo boemong jwa moo, a ba gololele Barabase.
12  Gape fa Pilato a fetola a ba raya a re: “Jaanong, ke tla dirang ka yo lo mmitsang kgosi ya Bajuda?”
13  Ba boa gape ba goa ba re: “Mmapole!”
14  Mme Pilato a tswelela a ba raya a re: “Ka ntlha yang, ke selo sefe se se bosula se a se dirileng?” Le fa go ntse jalo ba goa le go feta ba re: “Mmapole!”
15  Foo Pilato, a batla go kgotsofatsa boidiidi, a ba gololela Barabase, mme, fa a sena go dira gore Jesu a itewe ka seme, a ba mo neela gore a bapolwe.
16  Jaanong masole a mo isa mo teng ga lolwapa, ke gore, mo ntlong ya segosi ya molaodi; mme ba phutha setlhopha sotlhe sa mephato ya masole,
17  mme ba mo kgabisa ka bobududu jo bo mokgona ba bo ba loga serwalo ka mitlwa ba se mo rwesa.
18  Mme ba simolola go mo dumedisa ba re: “Dumela, wena Kgosi ya Bajuda!”
19  Gape, ba mo itaya mo tlhogong ka lotlhaka ba bo ba mo kgwela mathe, ba oba mangole, ba obama fa pele ga gagwe.
20  La bofelo, e rile ba sena go sotla ka ene, ba mo apola bobududu jo bo mokgona mme ba mo apesa diaparo tsa gagwe tsa kafa ntle. Mme ba tswa ka ene ba ya go mmapola.
21  Gape, ba patelela mofeti ka tsela mongwe, Simone mongwe wa kwa Kurene, a tswa kwa lefelong la selegae, rraagwe Alekesandere le Rufase, gore a rwale kota ya gagwe ya tlhokofatso.
22  Jalo ba mo tlisa mo lefelong la Gologotha, mo, fa go ranolwa, go rayang Felo ga Logata.
23  Fa a le fano ba leka go mo naya beine e e tlhakantsweng le setagisi sa mera, mme a se ka a e nwa.
24  Ba mmapola ba bo ba aba diaparo tsa gagwe tsa kafa ntle ka go di tshela bola malebana le gore ke mang yo o tsayang eng.
25  Jaanong e ne e le ura ya boraro, mme ba mmapola.
26  Mme go ne go kwadilwe mokwalo wa tatofatso ka ga gagwe fa godimo o re, “Kgosi ya Bajuda.”
27  Mo godimo ga moo, ba mmapola le dinokwane tse pedi, se sengwe kafa mojeng wa gagwe mme se sengwe kafa molemeng wa gagwe.
28  ——
29  Mme ba ba fetang foo ba ne ba bua le ene ba mo kgoba, ba thukutha ditlhogo ba re: “Wai! Wena yo o reng o ka digela tempele fa fatshe mme o e age mo malatsing a le mararo,
30  ipoloke ka go fologa mo koteng ya tlhokofatso.”
31  Ka mokgwa o o tshwanang baperesiti ba bagolo ba na le bakwadi ba ne ba sotla ba re: “Ba bangwe o ne a ba boloka; ene ga a kgone go ipoloka!
32  A Keresete Kgosi ya Iseraele jaanong a fologe mo koteng ya tlhokofatso, gore re bone mme re dumele.” Le e leng ba ba neng ba bapotswe mmogo le ene ba ne ba mo kgoba.
33  E rile e nna ura ya borataro ga nna lefifi mo lefatsheng leo lotlhe go fitlha ka ura ya borobongwe.
34  Mme ka ura ya borobongwe Jesu a tlhaeletsa ka lentswe le le kwa godimo a re: “Eli, Eli, lama sabakathani?” mo, fa go ranolwa, go rayang: “Modimo wa me, Modimo wa me, o ntatlhetseng?”
35  Mme bangwe ba bao ba emeng gaufi, fa ba utlwa seo, ba simolola go re: “Bonang! O bitsa Elija.”
36  Mme mongwe a siana, a ina ngami mo beineng e e botšarara, a e tlhomela mo lotlhakeng, mme a simolola go mo nosa, a re: “Mo leseng! A re boneng gore a Elija o tla tla go mo folosa.”
37  Jesu a goela kwa godimo mme a swa.
38  Mme sesiro sa lefelo le le boitshepo sa gagogana ka bogare go tswa kwa godimo go ya kwa tlase.
39  Jaanong, e rile modiredi wa masole yo o neng a eme gaufi bolebana le ene a bona gore o ne a sule mo maemong ano, a re: “Eleruri monna yono e ne e le Morwa Modimo.”
40  Gape go ne go na le basadi ba lebile ba le kgakajana, mo go bone go le Marea Magadalena mmogo le Marea mmaagwe Jakobe yo Mmotlana e bile e le mmaagwe Josese, le Salome,
41  ba ba neng ba tle ba mo pate ba bo ba mo direle fa a ne a le kwa Galalea, le basadi ba bangwe ba bantsi ba ba neng ba tlile mmogo le ene mo Jerusalema.
42  Jaanong ka go ne go setse go le thapama, gape e re ka e ne e le Paakanyo, ke gore, letsatsi pele ga sabata,
43  ga tla Josefa wa Arimathea, leloko le le tseelwang kwa godimo la Lekgotla, yo le ene ka boene a neng a letetse bogosi jwa Modimo. A nna pelokgale go tsena a ya fa pele ga ga Pilato mme a mo kopa mmele wa ga Jesu.
44  Mme Pilato o ne a ipotsa gore a o ne a setse a sule, mme, a bitsa modiredi wa masole, a mmotsa gore a o ne a setse a sule.
45  Jalo fa a sena go tlhomamisa mo modireding wa masole, a naya Josefa setopo.
46  Jalo a reka leloba le le boleta a ba a mo folosa, a mo phutha ka leloba le le boleta a ba a mo latsa mo lebitleng le le neng le gabilwe mo lefikeng; a ba a pitikololela leje go fitlha kwa kgorong ya lebitla la kgakologelo.
47  Mme Marea Magadalena le Marea mmaagwe Josese ba tswelela ba lebile fa a neng a laditswe gone.
1  Tshimologo ya dikgang tse di molemo kaga Jesu Keresete:
2  Fela jaaka go kwadilwe mo go Isaia moporofeti go twe: “(Bona! Ke romela morongwa wa me fa pele ga sefatlhego sa gago, yo o tla baakanyang tsela ya gago;)
3  reetsang! mongwe o goa kwa nageng a re, ‘Baakanyang tsela ya ga Jehofa, tlhamalatsang ditsela tsa gagwe,’”
4  Johane wa mokolobetsi o ne a tla mo nageng, a rera kolobetso e le tshwantshetso ya boikwatlhao gore go itshwarelwe maleo.
5  Ka gone karolo yotlhe ya naga ya Judea le banni botlhe ba Jerusalema ba ya kwa go ene, mme a ba kolobetsa mo Nokeng ya Joredane, ba ipolela maleo a bone ka tshosologo.
6  Jaanong Johane o ne a apere boboa jwa kamela le moitlamo wa letlalo mo lothekeng lwa gagwe, mme o ne a ja tsie le tswina ya dinotshe ya naga.
7  Mme o ne a tle a rere, a re: “Morago ga me go tla mongwe yo o nonofileng go mpheta; ga ke a lekana go inama ke funolola dikgole tsa bompaatšhane ba gagwe.
8  Nna ke ne ka lo kolobetsa ka metsi, mme ene o tla lo kolobetsa ka moya o o boitshepo.”
9  Fa malatsi ao a ntse a tsweletse Jesu a tla a tswa kwa Nasaretha wa Galalea mme a kolobediwa ke Johane mo Joredane.
10  Mme ka yone nako eo ya re a tlhatloga a tswa mo metsing a bona magodimo a kgaogana, le moya o fologela mo go ene jaaka lephoi;
11  mme lentswe la tswa kwa magodimong la re: “O Morwaake, moratwa; ke go amogetse.”
12  Mme ka yone nako eo moya wa mo patelela go tsena mo nageng.
13  Jalo a tswelela a le mo nageng malatsi a le masome a manè, a raelwa ke Satane, mme o ne a na le dibatana tsa naga, le fa go ntse jalo baengele ba ne ba mo direla.
14  Jaanong ya re Johane a sena go tshwarwa, Jesu a tsena mo Galalea, a rera dikgang tse di molemo tsa Modimo
15  a re: “Nako e e tlhomilweng e diragaditswe, mme bogosi jwa Modimo bo atametse. Ikwatlhayeng, mme lo nne le tumelo mo dikgannyeng tse di molemo.”
16  Fa a ntse a tsamaya go bapa le lewatle la Galalea a bona Simone le Anderea morwarraagwe Simone ba latlhela matlowa a bone kwa le kwa mo lewatleng, gonne e ne e le batshwaraditlhapi.
17  Jalo Jesu a ba raya a re: “Ntshalang morago, mme ke tla dira gore lo nne batshwari ba batho.”
18  Mme ka yone nako eo ba tlogela matlowa a bone ba mo sala morago.
19  Fa a sena go tsamaya sekgalanyana a bona Jakobe morwa Sebede le Johane morwarraagwe, tota e bile, e le fa ba ne ba ntse ba le mo mokorong wa bone ba rokaganya matlowa a bone;
20  mme kwantle ga tiego a ba bitsa. Le bone ba tlogela rraabone Sebede mo mokorong a na le banna ba ba thapilweng mme ba tswa ba mo sala morago.
21  Mme ba tsena mo Kaperenama. E rile fela fa e nna sabata a tsena mo sinagogeng a simolola go ruta.
22  Ba tshwarwa ke kgakge ka ntlha ya tsela ya gagwe ya go ruta, ka e le moo a ne a ba ruta jaaka yo o nang le taolo, mme e seng jaaka bakwadi.
23  Gape, ka yone nako eo mo sinagogeng ya bone go ne go na le motho yo o laolwang ke maatla a moya o o seng phepa, mme a goa,
24  a re: “Re dirang ka wena, Jesu wena Monasaretha? A o tletse go re senya? Ke itse sentlentle gore o mang, o Moitshepi wa Modimo.”
25  Jesu a o kgalema, a re: “Didimala, mme o tswe mo go ene!”
26  Mme moya o o seng phepa, fa o sena go mo tshwarisa mototwane o bo o goa thata ka lentswe le le kwa godimo, wa tswa mo go ene.
27  Ebu, batho botlhe ba ne ba akabetse thata mo ba neng ba simolola go tlotla, ba re: “Seno ke eng? Ke thuto e ntšha! O laela ka taolo le e leng meya e e seng phepa, mme e a mo utlwa.”
28  Jalo pego kaga gagwe ya anamela gongwe le gongwe ka yone nako eo mo nageng yotlhe e e mo tikologong mo Galalea.
29  Ka yone nako eo ba tswa mo sinagogeng mme ba tsena mo legaeng la ga Simone le Anderea ba na le Jakobe le Johane.
30  Jaanong mogogwadia Simone o ne a letse fa fatshe a tshwerwe ke letshoroma, mme ba akofa ba bolelela Jesu ka ga gagwe.
31  A ya kwa go ene a mo tsosa, a mo tshwara ka seatla; mme letshoroma la mo tlogela, mme a simolola go ba direla.
32  Fa go sena go nna maitseboa, letsatsi le sena go phirima, batho ba simolola go mo tlisetsa botlhe ba ba neng ba lwala le ba ba neng ba laolwa ke madimona;
33  mme motse otlhe o ne o phuthegetse fela fa kgorong.
34  Jalo a alafa ba le bantsi ba ba neng ba lwala dipobolo tse di farologaneng, a ba a leleka madimona a le mantsi, mme o ne a sa letle madimona go bua, ka gonne a ne a itse gore ke Keresete.
35  E rile go sa le phakela, go santse go le lefifi, a tsoga a tswela kwa ntle a ya kwa lefelong le le se nang batho, mme koo a simolola go rapela.
36  Le fa go ntse jalo, Simone le ba ba neng ba na le ene ba mo tsoma
37  ba bo ba mmona, mme ba mo raya ba re: “Batho botlhe ba a go batla.”
38  Mme a ba raya a re: “A re yeng golo gongwe go sele, mo metsanasetoropong e e fa gautshwane, gore ke tle ke rere le koo, gonne ke tletse jone boikaelelo jono.”
39  Mme ruri a ya, a rera mo disinagogeng tsa bone mo Galalea yotlhe e bile a leleka madimona.
40  Gape molepero mongwe a tla kwa go ene, a mo rapela e bile a obile lengole, a mo raya a re: “Fa fela o batla, o ka nntlafatsa.”
41  Foo a tlhomoga pelo, mme ya re a otlolola seatla sa gagwe a mo ama, a mo raya a re: “Ke a batla. Ntlafala.”
42  Mme ka yone nako eo lepero la nyelela mo go ene, mme a ntlafala.
43  Mo godimo ga moo, a mo naya ditaelo tse di gagametseng mme a akofa a mo letla gore a tsamaye,
44  mme a mo raya a re: “Tlhokomela gore o se ka wa bolelela ope le fa e le sepe, mme tsamaya o ye go ipontsha moperesiti o bo o ise tshupelo ya dilo tse Moshe a di laetseng, o e isetse go ntlafadiwa ga gago, gore e nne bosupi mo go bone.”
45  Fa a sena go tsamaya, monna yono a simolola go bolela seno mo gogolo fela thata a ba a anamisetsa tiragalo eno kwa kgakala, mo Jesu a neng a sa tlhole a kgona go tsena mo motseng pepenene, mme a tswelela a le kwa ntle mo mafelong a a se nang batho. Le fa go ntse jalo ba nna ba tla kwa go ene ba tswa dintlheng tsotlhe.
2  Le fa go ntse jalo, morago ga malatsinyana a tsena gape mo Kaperenama mme ga begwa fa a le mo gae.
2  Ka gone ba le bantsi ba phuthega, mo e leng gore go ne go sa tlhole go na le manno, le fa e le fa kgorong, mme a simolola go bua lefoko le bone.
3  Mme banna ba tla ba mo tlisetsa motho yo o suleng ditokololo a kukilwe ke ba le banè.
4  Mme ka ba ne ba sa kgone go mo fitlhisa kwa go Jesu ka ntlha ya boidiidi, ba tlosa borulelo mo godimo ga fa a neng a le gone, mme ya re ba sena go bula phatlha ba isa bolawana jo motho yo o suleng ditokololo a neng a letse mo go jone kwa tlase.
5  E rile Jesu a bona tumelo ya bone a raya motho yo o suleng ditokololo a re: “Ngwanaka, maleo a gago a itshwaretswe.”
6  Jaanong go ne go na le bangwe ba bakwadi koo, ba ntse e bile ba akanya mo dipelong tsa bone ba re:
7  “Ke ka ntlha yang fa monna yono a bua ka mokgwa ono? O a tlhapatsa. Ke mang yo o ka itshwarelang maleo fa e se a le mongwe fela, e bong Modimo?”
8  Mme Jesu, ka a lemogile ka yone nako eo ka moya wa gagwe gore ba ne ba akanya ka tsela eo, a ba raya a re: “Ke ka ntlha yang fa lo akanya dilo tseno mo dipelong tsa lona?
9  Ke eng se se motlhofo segolo, go raya motho yo o suleng ditokololo yono ke re, ‘Maleo a gago a itshwaretswe,’ kgotsa go re, ‘Nanoga o tseye bolawana jwa gago o tsamaye’?
10  Mme gore lo itse gore Morwa motho o na le taolo ya go itshwarela maleo mo lefatsheng,”—a raya motho yo o suleng ditokololo a re:
11  “Ke a go raya, Nanoga, tsaya bolawana jwa gago, mme o ye legaeng la gago.”
12  Foo a nanoga ruri, mme ka yone nako eo a tsaya bolawana jwa gagwe a tswa fa pele ga bone botlhe a tsamaya, mo botlhe ba neng ba tseega maikutlo fela thata, mme ba galaletsa Modimo, ba re: “Ga re ise re ke re bone selo se se tshwanang le seno.”
13  Gape a tswa a ya go bapa le lewatle; mme boidiidi jotlhe jwa nna jwa tla kwa go ene, mme a simolola go ba ruta.
14  E rile a feta, a tshogana ka a bona Lefi morwa Alefaeo a ntse fa ofising ya lekgetho, a mo raya a re: “Nna molatedi wa me.” Mme ya re a ema, a mo sala morago.
15  Moragonyana ga diragala gore a bo a ntse ka go sekama fa tafoleng mo ntlong ya gagwe, mme bakgethisi ba le bantsi le baleofi ba ne ba ntse ka go sekama le Jesu le barutwa ba gagwe, gonne go ne go na le ba bantsi ba bone mme ba simolola go mo sala morago.
16  Mme bakwadi ba Bafarasai, e rile ba bona gore o ne a ja le baleofi le bakgethisi, ba simolola go raya barutwa ba gagwe ba re: “A o ja le bakgethisi le baleofi?”
17  Fa Jesu a utlwa seno a ba raya a re: “Ba ba nonofileng ga ba tlhoke ngaka, mme ba ba lwalang ba a e tlhoka. Ke tletse go bitsa, e seng batho ba ba siameng, fa e se baleofi.”
18  Jaanong barutwa ba ga Johane le Bafarasai ba ne ba tlwaetse go itima dijo. Jalo ba tla ba mo raya ba re: “Ke ka ntlha yang fa barutwa ba ga Johane le barutwa ba Bafarasai ba tlwaetse go itima dijo, mme barutwa ba gago bone ba sa itlwaetsa go itima dijo?”
19  Jesu a ba raya a re: “Ditsala tsa monyadi fa monyadi a sa ntse a na le tsone ga di ka ke tsa itima dijo, ga ke re? Fa fela di na le monyadi ga di ka ke tsa itima dijo.
20  Mme malatsi a tla tla a monyadi o tla tlosiwang mo go tsone ka one, mme ke gone ba tla itimang dijo ka letsatsi leo.
21  Ga go na ope yo o rokelelang sebata sa letsela le le sa gonegang mo seaparong sa kafa ntle se segologolo; fa a ka dira jalo, nonofo ya sone e e tletseng e a se gagola, se sesha se gagola se segologolo, mme fa go gagogileng teng go nna maswe le go feta.
22  Gape, ga go na ope yo o tshelang beine e ntšha mo mehalong ya beine e megologolo; fa a ka dira jalo, beine e phanya mehalo, mme beine e a senyega mmogo le mehalo. Mme batho ba tshela beine e ntšha mo mehalong e mesha ya beine.”
23  Jaanong ga diragala gore a bo a tsamaya a raletse masimo a dijo tsa ditlhaka ka sabata, mme barutwa ba gagwe ba simolola go tsena ba kgetla diako tsa dijo tsa ditlhaka.
24  Jalo Bafarasai ba simolola go mo raya ba re: “Bona! Ke ka ntlha yang fa ba dira se se seng kafa molaong ka sabata?”
25  Mme a ba raya a re: “A ga lo ise lo ke lo bale se Dafide a neng a se dira fa a ne a tlhoka sengwe mme a tshwarwa ke tlala, ene le banna ba ba neng ba na le ene?
26  Kafa a neng a tsena mo ntlong ya Modimo ka gone, mo polelong e e buang kaga Abiathare moperesiti yo mogolo, mme a ja dinkgwe tsa neo, tse go seng kafa molaong gore ope a di je fa e se baperesiti, a ba a naya le banna ba ba neng ba na le ene tse dingwe?”
27  Jalo a tswelela a ba raya a re: “Sabata e ne ya nna gone ka ntlha ya motho, mme e seng motho ka ntlha ya sabata;
28  ka gone Morwa motho ke Morena le e leng wa sabata.”
3  A tsena mo sinagogeng gapegape, mme monna mongwe yo o omeletseng seatla o ne a le koo.
2  Jalo ba ne ba mo lebeletse ka kelotlhoko go bona gore a o ne a tla alafa monna yono ka sabata, gore ba tle ba mo latofatse.
3  Mme a raya monna yo o omeletseng seatla yono a re: “Nanoga o tle fa gare.”
4  Morago ga moo a ba raya a re: “A go kafa molaong go dira tiro e e molemo kgotsa go dira tiro e e bosula ka sabata, go boloka moya kgotsa go o bolaya?” Mme ba didimala fela.
5  Fa a sena go lebaleba mo tikologong kwa go bone ka kgakalo, a hutsafaditswe thatathata ke go kgwaralala ga dipelo tsa bone, a raya monna yono a re: “Otlolola seatla sa gago.” Mme a se otlolola, mme seatla sa gagwe sa fola.
6  Foo Bafarasai ba tswa mme ka yone nako eo ba simolola go tshwara khuduthamaga le lekoko la balatedi ba ga Herode ka ene, gore ba mo mmolaye.
7  Mme Jesu le barutwa ba gagwe ba tswa ba ya kwa lewatleng; mme bontsintsi jo bogolo jwa batho ba ba tswang kwa Galalea le kwa Judea ba mo sala morago.
8  Le ba ba tswang kwa Jerusalema le kwa Idumea le ka kwa ga Joredane le go dikologa Ture le Sidona, bontsintsi jo bogolo, ya re ba utlwalela ka dilo di le dintsi tse a neng a di dira, ba tla kwa go ene.
9  Mme a raya barutwa ba gagwe a re ba beye mokorwana o a tla nnang a o dirisa gore boidiidi bo se ka jwa mo pitlaganyetsa.
10  Gonne o ne a alafa ba le bantsi, mo go neng ga felela ka gore botlhe ba ba neng ba na le malwetse a a hutsafatsang ba wele mo go ene gore ba mo ame.
11  Le e leng meya e e seng phepa, le fa e le leng fela fa e mmona, e ne e itigela fa pele ga gagwe e bo e goa, e re: “O Morwa Modimo.”
12  Mme o ne a e laela gantsi ka bogale gore e se ka ya dira gore a itsiwe.
13  Mme a tlhatloga thaba a bo a bitsa ba a neng a ba batla, mme ba tswa ba ya kwa go ene.
14  Mme a bopa setlhopha sa ba le lesome le bobedi, ba gape a neng a ba bitsa “baaposetoloi,” gore ba tswelele le ene le gore a ba rome ba ye go rera
15  le gore ba nne le taolo ya go leleka madimona.
16  Mme setlhopha sa ba le lesome le bobedi se a neng a se bopa e ne e le Simone, yo gape a neng a mo naya sefane sa Petere,
17  le Jakobe morwa Sebede le Johane morwarraagwe Jakobe (gape o ne a naya bano sefane sa Boaneregese, mo go rayang Bomorwa Tumo ya Maru),
18  le Anderea le Filipo le Barotholomeo le Mathaio le Thomase le Jakobe morwa Alefaeo le Thadaeo le Simone wa Mokanana
19  le Judase Isekariota, yo moragonyana a neng a mo oka. Mme a tsena mo ntlong nngwe.
20  Boidiidi jwa boa gape jwa phuthega, mo ba neng ba sa kgone le fa e le go ja dijo.
21  E rile ba losika lwa gagwe ba utlwalela ka gone, ba tswa ba ya go mo tshwara, gonne ba ne ba re: “O latlhegetswe ke tlhaloganyo.”
22  Gape, bakwadi ba ba neng ba fologa ba tswa kwa Jerusalema ba ne ba re: “O na le Belesebube, e bile o leleka madimona ka mmusi wa madimona.”
23  Jalo, fa a sena go ba biletsa kwa go ene, a simolola go ba raya ka ditshwantsho a re: “Satane o ka leleka Satane jang?
24  Ee, fa bogosi bo kgaogana ka bojone, bogosi joo ga bo ka ke jwa ema;
25  mme fa ntlo e kgaogana ka boyone, ntlo eo e ka se ka ya kgona go ema.
26  Gape, fa Satane a itsogologetse ka boene e bile a kgaogane, ga a ka ke a ema, mme o tla mo bokhutlong.
27  Tota e bile, ga go na ope yo o tseneng mo ntlong ya monna yo o nonofileng yo o kgonang go gapa dithoto tsa gagwe tse di ka sutisiwang, fa a sa bofe monna yo o nonofileng pele, mme go tswa foo o tla gapa ntlo ya gagwe.
28  Ammaaruri ke lo raya ke re dilo tsotlhe di tla itshwarelwa bomorwa batho, go sa kgathalesege gore ke maleo afe le ditlhapatso tse ba di dirang ka go tlhapatsa.
29  Le fa go ntse jalo, le fa e le mang yo o tlhapatsang moya o o boitshepo ga a na boitshwarelo ka bosaengkae, mme o na le molato wa boleo jwa bosakhutleng.”
30  A bua seno, ka gonne ba ne ba re: “O na le moya o o seng phepa.”
31  Jaanong mmaagwe le bomorwarraagwe ba tla, mme, ya re ba eme ka kwa ntle, ba roma gore a bidiwe.
32  Kafa go neng go ntse ka gone, boidiidi bo ne bo ntse go mo dikologa, jalo ba mo raya ba re: “Bona! Mmago le bomorwarrago ka kwa ntle ba a go batla.”
33  Fa a fetola a ba raya a re: “Mmè le bomorwarre ke bomang?”
34  Mme ya re a sena go lebaleba mo tikologong ba ba ntseng go mo dikologa ba mo dikanyeditse, a re: “Bonang, mmè le bomorwarre!
35  Le fa e le mang yo o dirang thato ya Modimo, yono ke morwarre le kgaitsadiake le mmè.”
12  Gape, a simolola go bua le bone ka ditshwantsho a re: “Monna mongwe o ne a jala tshimo ya mofine, a ba a e agelela ka legora, mme a epa tshekega ya segatisetso sa beine a ba a tlhoma tora, mme a e hirisetsa badiri ba mo tshimong, a ba a tsaya loeto a ya kwa nageng e e kgakala.
2  Jaanong ka paka e e leng yone a romela motlhanka mongwe kwa badiring ba mo tshimong, gore a tle a tseye mangwe a maungo a tshimo ya mofine mo badiring ba mo tshimong.
3  Mme ba mo tsaya, ba mo itaya ba ba ba mo tsamaisa a iphotlhere.
4  A romela motlhanka yo mongwe gape kwa go bone; mme yoo ba mo itaya mo tlhogong ba ba ba mo tlontlolola.
5  A romela yo mongwe, mme yoo ba mmolaya; le ba bangwe ba le bantsi, bao bangwe ba bone ba neng ba ba itaya mme ba bangwe ba bone ba ba bolaya.
6  O ne a na le yo mongwe gape, morwa yo o rategang. A mo romela la bofelo kwa go bone, a re, ‘Ba tla tlotla morwaake.’
7  Mme badiri bao ba mo tshimong ba raana ba re, ‘Yono ke moruaboswa. Tlang, a re mmolayeng, mme boswa e tla nna jwa rona.’
8  Jalo ba mo tsaya ba mmolaya, ba bo ba mo latlhela kwa ntle ga tshimo ya mofine.
9  Mong wa tshimo ya mofine o tla dirang? O tla tla mme a senye badiri ba mo tshimong, mme o tla naya ba bangwe tshimo ya mofine.
10  A lo ne lo ise lo ke lo bale lokwalo lono, ‘Leje le baagi ba neng ba le gana, leno jaanong ke leje la sekhutlo le legolo.
11  Le tswa kwa go Jehofa, mme le a kgatlha mo matlhong a rona’?”
12  Foo ba simolola go batla kafa ba neng ba ka mo tshwara ka gone, mme ba ne ba boifa boidiidi, gonne ba ne ba lemoga gore o ne a bua setshwantsho seno a akantse ka bone. Jalo ba mo tlogela mme ba tsamaya.
13  Morago ga moo ba romela bangwe ba Bafarasai le ba lekoko la balatedi ba ga Herode kwa go ene, gore ba mo tshware mo puong ya gagwe.
14  Fa bano ba goroga ba mo raya ba re: “Moruti, re a itse gore o na le boammaaruri le gore ga o kgathalele ope, gonne ga o lebe ponalo ya kafa ntle ya batho, mme o ruta tsela ya Modimo tumalanong le boammaaruri: A go kafa molaong go duela Kaesara lekgetho la tlhogo kgotsa nnyaa?
15  A re duele, kgotsa re se ka ra duela?” Ya re a lemoga boitimokanyo jwa bone, a ba raya a re: “Ke ka ntlha yang fa lo nteka? Ntlisetsang denario gore ke e bone.”
16  Ba e tlisa. Mme a ba raya a re: “Setshwantsho seno le mokwalo ke tsa ga mang?” Ba mo raya ba re: “Ke tsa ga Kaesara.”
17  Ka jalo Jesu a re: “Duelang Kaesara dilo tsa ga Kaesara, mme Modimo dilo tsa Modimo.” Mme ba mo gakgamalela.
18  Jaanong Basadukae ba tla kwa go ene, ba ba reng ga go na tsogo ya baswi, mme ba mo tlhoma potso ba re:
19  “Moruti, Moshe o ne a re kwalela gore fa morwarramotho a swa mme a tlogela mosadi kwa morago mme a sa tlogele ngwana ope, morwarraagwe o tshwanetse go tsaya mosadi yono mme a tsosetse morwarraagwe losika ka ene.
20  Go ne go na le bana ba motho ba le supa; mme wa ntlha a tsaya mosadi, mme e rile a swa a se ka a tlogela bana bape.
21  Mme wa bobedi a mo tsaya, mme a swa a sa tlogela bana; le wa boraro ka tsela e e tshwanang.
22  Mme ba ba supa bano ba ne ba se ka ba tlogela bana bape. La bofelo mosadi le ene a swa.
23  Mo tsogong ya baswi o tla nna mosadi wa ofe wa bone? Gonne ba ba supa bano ba ne ba mo tsaya go nna mosadi wa bone.”
24  Jesu a ba raya a re: “A seno ga se lebaka la go bo lo fositse, go bo lo sa itse Dikwalo kgotsa maatla a Modimo?
25  Gonne fa banna ba tsoga mo baswing, ga ba nyale le gone basadi ga ba neelwe mo nyalong, mme ba tshwana le baengele kwa magodimong.
26  Mme ka ga baswi, gore ba a tsosiwa, a lo ne lwa se ka lwa bala mo bukeng ya ga Moshe, mo polelong e e buang kaga setlhatshana se se mitlwa, kafa Modimo a neng a mo raya ka gone a re, ‘Ke nna Modimo wa ga Aborahame le Modimo wa ga Isake le Modimo wa ga Jakobe’?
27  Ke Modimo, e seng wa baswi, mme wa batshedi. Lo fositse tota.”
28  Jaanong mongwe wa bakwadi yo o neng a tlile mme a ba utlwa ba ganetsana, ka a ne a itse gore o ne a ba arabile ka tsela e e molemo, a mmotsa a re: “Taelo ya ntlha mo go tsone tsotlhe ke efe?”
29  Jesu a araba a re: “Ya ntlha ke, ‘Utlwa, wena Iseraele, Jehofa Modimo wa rona ke Jehofa yo o mongwe fela,
30  mme o rate Jehofa Modimo wa gago ka pelo yotlhe ya gago le ka moya otlhe wa gago le ka mogopolo otlhe wa gago le ka nonofo yotlhe ya gago.’
31  Ya bobedi ke eno, ‘O rate moagelani wa gago jaaka o ithata.’ Ga go na taelo e nngwe e kgolo go feta tseno.”
32  Mokwadi yono a mo raya a re: “Moruti, o buile sentle tumalanong le boammaaruri, ‘Ene o Mongwe, e bile ga go na ope yo mongwe kwantle ga Gagwe’;
33  mme go mo rata mono ka pelo yotlhe ya motho le ka tlhaloganyo yotlhe ya motho le ka nonofo yotlhe ya motho le go rata moagelani wa motho mono jaaka motho a ithata go botlhokwa thata go na le ditshupelo tsotlhe tse di fisiwang di feletse le ditlhabelo.”
34  Foo Jesu, ka a lemoga gore o arabile ka botlhale, a mo raya a re: “Ga o kgakala le bogosi jwa Modimo.” Mme ga bo go se na ope yo o nang le bopelokgale jwa go tlhola a mmotsa dipotso.
35  Le fa go ntse jalo, fa Jesu a fetola, a simolola go bua jaana fa a ne a ruta mo tempeleng: “Go tla jang gore bakwadi ba re Keresete ke morwa Dafide?
36  Ka moya o o boitshepo Dafide ka boene o ne a re, ‘Jehofa o ne a raya Morena wa me a re: “Nna kafa seatleng sa me sa moja go fitlha ke baya baba ba gago kafa tlase ga dinao tsa gago.”’
37  Dafide ka boene o mmitsa ‘Morena,’ mme go tla jang gore e bo e le morwawe?” Mme boidiidi jo bogolo jwa bo bo mo reeditse ka boipelo.
38  Mme mo thutong ya gagwe a tswelela ka go re: “Tlhokomelang bakwadi ba ba batlang go tsamayatsamaya ba apere diaparo tse di telele e bile ba batla ditumediso mo marekisetsong
39  le ditulo tse di kwa pele mo disinagogeng le mafelo a a tlhomologileng thata mo dijong tsa maitseboa.
40  Ke bone ba ba kometsang matlo a batlholagadi mme ba dira dithapelo tse ditelele e le seipato; bano ba tla amogela katlholo e e boima segolo.”
41  Mme a nna fa fatshe bolebana le matlole a matlotlo mme a lepa kafa boidiidi bo neng bo latlhela madi ka gone mo matloleng a matlotlo; mme batho ba le bantsi ba ba humileng ba ne ba latlhela madi a tshipi a le mantsi.
42  Jaanong motlholagadi mongwe wa mohumanegi a tla mme a latlhela madinyana a le mabedi a tshipi, a a nang le boleng jo bo kwa tlase thata.
43  Jalo a biletsa barutwa ba gagwe kwa go ene mme a ba raya a re: “Ammaaruri ke a lo raya ka re motlholagadi yono wa mohumanegi o latlhetse go feta botlhe ba ba latlhelang madi mo matloleng a matlotlo;
44  gonne botlhe ba latlhetse se se tswang mo go se se setseng sa bone, mme ene, go tswa mo letlhokong la gagwe, o latlhetse gotlhe mo a neng a na le gone, gotlhe mo a tshelang ka gone.”
