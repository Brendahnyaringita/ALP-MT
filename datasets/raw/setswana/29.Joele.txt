1  Lefoko la ga Jehofa le le neng la tla mo go Joele morwa Pethuele:
2  “Utlwang seno, lona banna ba bagolwane, lo bo lo sekege tsebe, lona lotlhe banni ba lefatshe. A seno se diragetse mo malatsing a lona, kgotsa le mo malatsing a borraalonamogologolwane?
3  Nayang bomorwaalona pego ka ga sone, le bomorwaalona ba e neye bomorwaabone, le bomorwaabone ba e neye kokomana e e latelang.
4  Se mogokong o neng o se sadisitse, tsie e se jele; le se tsie e neng e se sadisitse, tsie e e gagabang e e se nang diphuka e se jele; mme se tsie e e gagabang e e se nang diphuka e se sadisitseng, lefele le se jele.
5  “Tsogang, lona matagwa, lo lele; bokolelang, lona lotlhe banwi ba beine, ka ntlha ya beine e e botshe, gonne e fedisitswe mo melomong ya lona.
6  Gonne go na le setšhaba sengwe se se tlileng mo lefatsheng la me, se se thata se se se nang palo. Meno a sone ke meno a tau, e bile se na le ditlhaa tsa tau.
7  Se dirile mofine wa me selo sa go akabalelwa, le setlhare sa me sa mofeige sesana. Ruri se se tlhotlhorile sa se latlha. Dikalana tsa sone di setse di le ditshweu.
8  Kuruetsang, jaaka kgarebane e e ikgatlhileng ka letsela la kgetsi e kurueletsa mong wa bosha jwa yone.
9  “Tshupelo ya dijo tsa ditlhaka le tshupelo ya senō di kgaotswe mo ntlong ya ga Jehofa; baperesiti, badiredi ba ga Jehofa, ba hutsafetse.
10  Tshimo e thopilwe, mmu o hutsafetse; gonne mabele a thopilwe, beine e ntšha e kgadisitswe, leokwane le nyeletse.
11  Balemirui ba tlhabilwe ke ditlhong; babaakanyi ba mofine ba bokoletse, ka ntlha ya korong le ka ntlha ya barele; gonne thobo ya tshimo e nyeletse.
12  Mofine ka boone o omeletse, mme le setlhare sa mofeige tota se nyeletse. Fa e le setlhare sa garanata, le setlhare sa mokolane le setlhare sa diapole, ditlhare tsotlhe tsa tshimo, di omeletse; ka gonne boitumelo bo tsamaile ka ditlhong go tlogela bomorwa batho.
13  “Ikgatlheng, lo ipetse dihuba, lona baperesiti. Bokolelang, lona badiredi ba sebeso. Tsenang, lalang bosigo jotlhe mo letseleng la kgetsi, lona badiredi ba Modimo wa me; gonne tshupelo ya dijo tsa ditlhaka le tshupelo ya senō di thibetswe mo ntlong ya Modimo wa lona.
14  Itshepiseng nako ya go itima dijo. Phuthang kopano e e masisi. Phuthelang bagolwane, banni botlhe ba lefatshe, kwa ntlong ya ga Jehofa Modimo wa lona, mme lo goele kwa go Jehofa lo kope thuso.
15  “Ijoo, matlhotlhapelo mo letsatsing leo; ka gonne letsatsi la ga Jehofa le gaufi, mme le tla tla jaaka thopo e e tswang go Yo e leng Mothatayotlhe!
16  A dijo ka botsone ga di a fedisiwa fa pele ga matlho a rona; go itumela le boipelo ga fedisiwa mo ntlong ya Modimo wa rona?
17  Difeige tse di omisitsweng di swabile kafa tlase ga digarawe tsa bone. Matlo a polokelo a kgakgabaditswe. Mabolokelo a rutlolotswe, gonne mabele a omeletse.
18  A bo seruiwa se fegetswe jang ne! A bo metlhape ya dikgomo e ne e kgarakgatshega e tlhakatlhakane jang ne! Gonne ga e na mafulo. Gape, matsomane a dinku ke one a ileng a pegwa molato.
19  “Ke tla biletsa kwa go wena Jehofa; gonne molelo o laitse mafulo a kwa nageng, le kgabo ya molelo e jele ditlhare tsotlhe tsa naga.
20  Diphologolo tsa naga le tsone di nna di go tlhologelelwa, ka gonne meedi ya metsi e kgadile, le molelo o laitse mafulo a kwa nageng.”
2  “Letsang lonaka mo Siona, lona banna, lo bo lo tlhabe mokgosi wa ntwa mo thabeng ya me e e boitshepo. A banni botlhe ba lefatshe ba fuduege; gonne letsatsi la ga Jehofa le etla, gonne le gaufi!
2  Ke letsatsi la lefifi le letobo, letsatsi la maru le letobo le lentshontsho, jaaka lesedi la bosa le aparetse dithaba. “Go na le setšhaba sa batho ba bantsi ba ba nonofileng; ga go ise go nne le bape ba ba tshwanang le bone go tloga nakong e e fetileng e e sa tlhomamisegeng, e bile ga go kitla go nna le ba bangwe gape morago ga bone go fitlha dingwageng tsa kokomana go ya go kokomana.
3  Kwa pele ga bone, molelo o laitse, mme kwa morago ga bone kgabo ya molelo e a ja. Lefatshe le kwa pele ga bone jaaka tshingwana ya Edene; mme kwa morago ga bone ke naga e e kgakgabetseng, e bile go itshupile go se na sepe sa yone se se falolang.
4  “Ponalo ya bone e tshwana le ponalo ya dipitse, e bile ba nna ba taboga jaaka dipitse.
5  Ba nna ba kalapa jaaka e kete ka modumo wa dikara kwa godimo ga dithaba, jaaka e kete ka modumo wa molelo o o tutumang o o lailang serite. Ba tshwana le setšhaba se se nonofileng sa batho, ba tlhomagane ka thulaganyo ya tlhabano.
6  Ditšhaba tsa batho di tla nna mo ditlhabing tse di botlhoko thata ka ntlha ya bone. Fa e le difatlhego tsotlhe, ruri di tla tlala letshogo.
7  “Ba siana jaaka banna ba ba maatla. Ba tlhatloga lobota jaaka banna ba ntwa. Mme mongwe le mongwe wa bone o tsamaya ka ditsela tsa gagwe, mme ga ba fetole ditselana tsa bone.
8  Ga ba kgorometsane. Ba nna ba tsamaya jaaka monna yo o nonofileng mo tseleng ya gagwe; mme fa bangwe ba ka wa mo gare ga dibetsa tse di konopiwang, ba bangwe ga ba tswe mo tseleng.
9  “Ba gatlhamela mo teng ga motse. Ba siana mo loboteng. Ba tlhatloga matlo. Ba tsena ka difensetere jaaka legodu.
10  Lefatshe le fuduegile fa pele ga sone, magodimo a reketlile. Letsatsi le ngwedi ka botsone di fifetse, le tsone dinaledi di gonyeditse phatsimo ya tsone.
11  Mme Jehofa ka boene ruri o tla ntsha lentswe la gagwe fa pele ga mophato wa gagwe wa sesole, gonne bothibelelo jwa gagwe bo na le batho ba bantsi thata. Gonne yo o diragatsang lefoko la gagwe o thata; gonne letsatsi la ga Jehofa le legolo e bile le boitshega thata, mme ke mang yo o ka le itshokelang?”
12  “Jaanong gape,” go bua Jehofa, “boelang mo go nna ka dipelo tsa lona tsotlhe, le ka go itima dijo le ka go lela le ka go hutsafala.
13  Mme lo gagoganye dipelo tsa lona, e seng diaparo tsa lona; mme lo boele mo go Jehofa Modimo wa lona, gonne o pelontle le kutlwelobotlhoko, o bonya go galefa e bile o tletse bopelonomi jwa lorato, mme ruri o tla ikwatlhaya ka ntlha ya masetlapelo.
14  Ke mang yo o itseng gore a o tla boa mme a ikwatlhaye a ba a dira gore morago ga one go sale tshegofatso, tshupelo ya dijo tsa ditlhaka le tshupelo ya senō ya ga Jehofa Modimo wa lona?
15  “Letsang lonaka mo Siona. Itshepiseng nako ya go itima dijo. Phuthang kopano e e masisi.
16  Phuthang batho mmogo. Itshepiseng phuthego. Phuthang bannabagolo mmogo. Phuthang bana mmogo le ba ba anyang mabele. A monyadi a tswe mo phaposing ya gagwe e e kwa teng, le monyadiwa mo ntlwaneng ya gagwe ya nyalo.
17  “Fa gare ga mathudi le sebeso, a baperesiti, e bong badiredi ba ga Jehofa, ba lele ba re, ‘Ao tlhe Jehofa, a ko o utlwele batho ba gago botlhoko, mme o se ka wa dira boswa jwa gago kgobo, gore ditšhaba di ba buse. Ke ka ntlha yang fa ba tshwanetse go bua mo ditšhabeng ba re: “Modimo wa bone o kae?”’
18  Mme Jehofa o tla tlhoafalela lefatshe la gagwe e bile o tla bontsha batho ba gagwe bopelotlhomogi.
19  Mme Jehofa o tla araba a raya batho ba gagwe a re, ‘Bonang ke lo romelela mabele le beine e ntšha le leokwane, mme ruri di tla lo kgotsofatsa; e bile ga nkitla ke tlhola ke lo dira kgobo mo ditšhabeng.
20  Mme motho wa bokone ke tla mmaya kgakala ke mo ntsha mo go lona, e bile ke tla mo phatlalaletsa kwa lefatsheng le le se nang metsi le kwa go kgakgabetseng gone, sefatlhego sa gagwe se le ntlheng ya lewatle la botlhaba mme karolo ya gagwe e e kafa morago e le ntlheng ya lewatle la bophirima. Mme ruri monkgo o o bosula o o tswang mo go ene o tla tlhatloga, le sebodu se se tswang mo go ene se tla nna se tlhatloga; gonne ruri O tla dira selo se segolo mo go se A se dirang.’
21  “O se ka wa boifa, wena lefatshe. Ipele o bo o itumele; gonne ruri Jehofa o tla dira selo se segolo mo go se A se dirang.
22  Lo se ka lwa boifa, lona dibatana tsa naga e e bulegileng, gonne ruri mafulo a kwa nageng a tla nna matala. Gonne setlhare se tla ntsha maungo a sone. Setlhare sa mofeige le mofine di tla ntsha maatla a tsone a botlhaga.
23  Mme lona, bomorwa Siona, ipeleng lo bo lo itumele mo go Jehofa Modimo wa lona; gonne o tla bo a ipaakanyeditse go lo naya pula ya letlhafula ka selekanyo se se siameng, mme o tla lo nesetsa pula e kgolo, pula ya letlhafula le pula ya dikgakologo, fela jaaka la ntlha.
24  Mme diboana di tla tlala mabele a a ntlafaditsweng, le ditshekega tsa segatisetso sa beine di tla penologa beine e ntšha le leokwane.
25  Mme ke tla lo duelela dingwaga tse tsie, le tsie e e gagabang e e se nang diphuka, le lefele le mogokong di neng tsa ja ka tsone, mophato wa me o mogolo wa sesole o ke o rometseng mo go lona.
26  Mme ruri lo tla ja, lo ja lo bo lo kgora, mme lo tla tshwanelwa ke go baka leina la ga Jehofa Modimo wa lona, yo o lo diretseng ka tsela e e gakgamatsang jaana; mme batho ba me ga ba ne ba tlhabiwa ke ditlhong ka bosakhutleng.
27  Mme lo tla tshwanelwa ke go itse gore ke mo gare ga Iseraele, le gore ke nna Jehofa Modimo wa lona mme ga go na ope o sele. Mme batho ba me ga ba ne ba tlhabiwa ke ditlhong ka bosakhutleng.
28  “Mme morago ga moo go tla diragala gore ke tshololele moya wa me mo nameng ya mofuta mongwe le mongwe, mme bomorwaalona le bomorwadialona ba tla porofeta. Fa e le bannabagolo ba lona bone, ba tla lora ditoro. Fa e le makau a lona, a tla bona diponatshegelo.
29  Mme mo malatsing ao ke tla tshololela moya wa me le mo batlhankeng le mo malateng.
30  “Mme ke tla dira dikgakgamatso mo magodimong le mo lefatsheng, madi le molelo le dithogomosi tsa mosi.
31  Letsatsi ka bolone le tla fetolwa lefifi, le ngwedi madi, pele letsatsi le legolo le le le boitshegang la ga Jehofa le tla.
32  Mme go tla diragala gore mongwe le mongwe yo o bitsang leina la ga Jehofa o tla falola; gonne kwa Thabeng ya Siona le kwa Jerusalema go tla nna le ba ba falotseng, fela jaaka Jehofa a boletse, le mo bafaloding, ba Jehofa a ba bitsang.”
3  “Gonne bonang! mo malatsing ao le mo nakong eo, fa ke tla bo ke busa batshwarwa ba Juda le ba Jerusalema,
2  gape ke tla phutha ditšhaba tsotlhe mmogo ke bo ke di folosetsa kwa lebaleng le le kwa tlase la Jehoshafate; mme ke tla tsena le bone mo katlholong gone koo ka ntlha ya batho ba me le boswa jwa me e leng Iseraele, yo ba mo gasamisitseng mo ditšhabeng; mme ba ikgaoganyetsa lefatshe la me.
3  Ba ne ba nna ba latlhela batho ba me bola; ba ananya ngwana wa mosimane ka seaka, mme ngwana wa mosetsana ba mo rekise ka beine, gore ba nwe.
4  “Mme gape, lo dirang ka nna, lona Ture le Sidona le lona dikgaolo tsotlhe tsa Filisitia? A ke tsela e lo ntshwarang ka yone e le go ntuela? Mme fa lo ntshwara ka tsela e e ntseng jalo, ke tla lefetsa tsela e lo ntshwarang ka yone mo godimo ga ditlhogo tsa lona ka bofefo le ka bonako.
5  Ka gonne lo tsere selefera ya me le gouta ya me, e bile lo tlisitse dilo tsa me tse di molemo tse di eletsegang mo teng ga ditempele tsa lona;
6  mme bomorwa Juda le bomorwa Jerusalema lo ba rekiseditse barwa ba Bagerika, ka boikaelelo jwa go ba tlosetsa kgakala le karolo ya bone ya naga;
7  bonang, ke a ba kurusa gore ba tswe mo lefelong le lo ba rekisitseng mo go lone, mme ke tla lefetsa tsela e lo ntshwarang ka yone mo godimo ga ditlhogo tsa lona.
8  Mme ke tla rekisetsa bomorwaalona le bomorwadialona mo seatleng sa bomorwa Juda, mme ba tla ba rekisetsa banna ba Sheba, e leng setšhaba se se kwa kgakala; gonne Jehofa ka nosi o go buile.
9  “Bolelang seno mo ditšhabeng, ‘Itshepiseng ntwa! Kurusang banna ba ba maatla! A ba atamele! A ba tle, banna botlhe ba ntwa!
10  Thulang magale a megoma ya lona go nna ditšhaka le dikere tsa lona tse di pomang go nna marumo. Fa e le yo o bokoa ene, a a bue re: “Ke monna yo o maatla.”
11  Thusang mme lo tle, lona ditšhaba tsotlhe tse di mo tikologong, mme lo phuthege mmogo.’” Folosetsa batho ba gago ba ba maatla kwa lefelong leo, tlhe Jehofa.
12  “A ditšhaba di kurusiwe mme di tle kwa lebaleng le le kwa tlase la Jehoshafate; gonne ke tla nna koo gore ke atlhole ditšhaba tsotlhe tse di mo tikologong.
13  “Sotlhometsang sekele, gonne thobo e budule. Tlang, fologang, gonne segatisetso sa beine se tletse. Tota ditshekega tsa segatisetso sa beine di a penologa; gonne bosula jwa yone bo setse bo le bogolo.
14  Boidiidi, boidiidi bo mo lebaleng le le kwa tlase la katlholo, gonne letsatsi la ga Jehofa le gaufi mo lebaleng le le kwa tlase la katlholo.
15  Letsatsi le ngwedi ka botsone di tla fifala, le tsone dinaledi di tla busa phatsimo ya tsone.
16  Mme Jehofa ka boene o tla kurutla go tswa mo Siona, o tla ntsha lentswe la gagwe go tswa mo Jerusalema. Mme ruri legodimo le lefatshe di tla reketla; mme Jehofa o tla nna botshabelo jwa batho ba gagwe, le kago ya phemelo mo go bomorwa Iseraele.
17  Mme lo tla itse fa ke le Jehofa Modimo wa lona, yo o nnang mo Siona thaba ya me e e boitshepo. Mme Jerusalema o tla nna lefelo le le boitshepo; mme fa e le batswakwa bone, ga ba kitla ba tlhola ba feta ba mo raletse.
18  “Mme go tla diragala mo letsatsing leo gore dithaba di tla rotha beine e e botshe, le tsone dithota di tla elela mashi, le yone melatswana yotlhe ya Juda e tla elela metsi. Mme mo ntlong ya ga Jehofa go tla tswa motswedi, mme o tla nosa mokgatšha o o phothoselang wa Ditlhare tsa Mokala.
19  Fa e le Egepeto ene, o tla nna kgakgabalo; mme fa e le Edoma, o tla nna naga e e kgakgabetseng, ka ntlha ya go siamololela bomorwa Juda, ka go tshololela madi a a se nang molato mo lefatsheng la bone.
20  Mme fa e le Juda, o tla nniwa ka bosakhutleng, le Jerusalema go tswa kokomaneng go ya kokomaneng.
21  Mme ke tla tsaya madi a bone e le a a se nang molato, a ke neng ke ntse ke sa a tseye e le a a se nang molato; mme Jehofa o tla bo a nna mo Siona.”
