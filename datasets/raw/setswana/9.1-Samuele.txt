10  Go tswa foo Samuele a tsaya kurwana ya leokwane a le tshela mo tlhogong ya gagwe a mo atla a bo a re: “A ga se ka gonne Jehofa a go tloditse go nna moeteledipele wa boswa jwa gagwe?
2  Fa o tswa mo go nna gompieno ruri o tla fitlhela banna ba babedi gaufi le lebitla la ga Ragele mo karolong ya naga ya ga Benjamine kwa Selesa, mme ba tla go raya ba re, ‘Diesele tse di namagadi tse o ileng go di batla di bonwe, mme jaanong rrago o tlogetse kgang ya diesele tse di namagadi mme o tlhobaela kaga lona, a re: “Ke tla dirang ka morwaake?”’
3  Mme o fetele kwa pele go tswa foo o fitlhe fa setlhareng se segolo sa Tabore, mme banna ba bararo ba ba tlhatlogelang kwa Modimong wa boammaaruri kwa Bethele ba tla kopana le wena koo, mongwe a tshotse dipotsane tse tharo mme yo mongwe a tshotse dinkgwe tse di kgolokwe tsa senkgwe di le tharo, mme yo mongwe a tshotse nkgo e kgolo ya beine.
4  Mme ruri ba tla botsa ka botsogo jwa gago ba bo ba go naya dinkgwe di le pedi, mme o di amogele mo seatleng sa bone.
5  Mme morago ga foo ke gone o tla tlang kwa thoteng ya Modimo wa boammaaruri, kwa go nang le setlhopha se se sireletsang sa masole a Bafilisitia. Mme go tla diragala gore ka nako ya fa o ya teng kwa motseng, ruri o tla kopana le setlhopha sa baporofeti ba fologa kwa lefelong le le kwa godimo, mme kwa pele ga bone go na le seletswa sa megala le moropana le folutu le harepa, ba ntse ba bua jaaka baporofeti.
6  Mme moya wa ga Jehofa ruri o tla dira mo go wena, mme o tla bua jaaka moporofeti mmogo le bone mme o fetolwe go nna motho o sele.
7  Mme go tla diragala gore fa ditshupo tseno di tla mo go wena, o itirele se seatla sa gago se bonang go kgonega go se dira, ka gonne Modimo wa boammaaruri o na le wena.
8  Mme o ye kwa pele ga me kwa Gilegala; mme, bona! ke ya kwa go wena go isa ditlhabelo tse di fisiwang, go isa ditlhabelo tsa kabalano. O nne o lete malatsi a le supa go fitlha ke tla kwa go wena, mme ruri ke tla go itsise se o tshwanetseng go se dira.”
9  Mme ga diragala gore fela fa a retolola legetla la gagwe gore a tswe mo go Samuele, Modimo a simolola go fetola pelo ya gagwe go nna e sele; mme ditshupo tseno tsotlhe tsa diragala mo letsatsing leo.
10  Ka jalo ba tswa foo ba ya kwa thoteng, mme bona, ga bo go na le setlhopha sa baporofeti se tlile go mo kgatlhantsha; gone fela foo moya wa Modimo wa dira mo go ene, mme a simolola go bua jaaka moporofeti mo gare ga bone.
11  Mme ga diragala gore fa botlhe ba ba neng ba mo itse pele ba mmona, bona! o ne a porofeta le baporofeti. Ka gone batho ba raana ba re: “Ke eng seno se se diragaletseng morwa Kishe? A Saulo le ene ke mongwe wa baporofeti?”
12  Foo monna wa koo a araba a re: “Mme rraabone ke mang?” Ke gone ka moo seno e neng ya nna polelo ya seane e e reng: “A Saulo le ene ke mongwe wa baporofeti?”
13  La bofelo o ne a fetsa go bua jaaka moporofeti mme a tla mo lefelong le le kwa godimo.
14  Moragonyana morwarraagwe rraagwe Saulo a raya ene le motlhokomedi wa gagwe a re: “Lo ne lo ile kae?” Foo a re: “Re ne re ile go batla diesele tse di namagadi, mme re ne ra nna ra ya go leba, mme di ne di seyo. Ka jalo ra tla mo go Samuele.”
15  Foo morwarraagwe rraagwe Saulo a re: “A ko o mpolelele tsweetswee, Samuele o ne a lo raya a reng?”
16  Mme Saulo a raya morwarraagwe rraagwe a re: “O ne a re bolelela ka tsela e e utlwalang sentle gore diesele tse di namagadi di bonwe.” Mme kgang ya bogosi e Samuele a neng a buile ka yone, a se ka a e mmolelela.
17  Mme Samuele a phuthela batho mmogo kwa go Jehofa kwa Misepa
18  a ba a raya bomorwa Iseraele a re: “Jehofa Modimo wa Iseraele o buile jaana, ‘Ke nna ke neng ka ntsha Iseraele kwa Egepeto ka ba ka lo golola mo seatleng sa Egepeto le mo seatleng sa magosi otlhe a a neng a lo gatelela.
19  Mme lona—gompieno lo ganne Modimo wa lona yo e neng e le mmoloki wa lona mo masuleng otlhe a lona le mo matshwenyegong a lona, mme lo ne lwa re: “Nnyaa, mme o tshwanetse wa re tlhomela kgosi.” Jaanong emang fa pele ga ga Jehofa ka ditso tsa lona le ka dikete tsa lona.’”
20  Ka jalo Samuele a dira gore ditso tsotlhe tsa Iseraele di atamele, mme ga tlhophiwa lotso lwa Benjamine.
21  Go tswa foo a dira gore lotso lwa Benjamine lo atamele ka malapa a lone, mme ga tlhophiwa lelapa la Bamateri. La bofelo ga tlhophiwa Saulo morwa Kishe. Mme ba mmatla, mme a se ka a fitlhelwa gope.
22  Ka jalo ba botsa Jehofa gape: “A monna yo o setse a tlile fano?” Foo Jehofa a re: “Ke yo, o iphitlhile mo gare ga dithoto.”
23  Ka jalo ba siana ba mo ntsha teng. E rile a ema mo gare ga batho, a bo a le moleele go feta batho ba bangwe botlhe go tloga mo magetleng go ya kwa godimo.
24  Foo Samuele a raya batho botlhe a re: “A lo bone ene yo Jehofa a mo tlhophileng, gore ga go na ope yo o tshwanang le ene mo bathong botlhe?” Mme batho botlhe ba simolola go goa ba re: “A kgosi e tshele!”
25  Foo Samuele a bua le batho kaga tshwanelo e e lebaneng ya bogosi mme a e kwala mo bukeng a bo a e baya fa pele ga ga Jehofa. Foo Samuele a tsamaisa batho botlhe, mongwe le mongwe go ya kwa ntlong ya gagwe.
26  Mme Saulo ene, o ne a ya kwa legaeng la gagwe kwa Gibea, mme banna ba ba diganka ba Modimo a neng a amile pelo ya bone ba tsamaya le ene.
27  Mme banna ba ba se nang molemo wa sepe bone, ba re: “Yo o tla re boloka jang?” Ka jalo ba mo nyatsa, mme ba se ka ba mo tlisetsa mpho epe. Mme a tswelela jaaka mongwe yo o se nang puo.
4  Mme lefoko la ga Samuele la tswelela go tla mo Iseraele yotlhe. Mme Iseraele a ya go kgatlhantsha Bafilisitia kwa tlhabanong; mme ba thibelela fa thoko ga Ebenesere, mme Bafilisitia bone ba thibelela kwa Afeke.
2  Mme Bafilisitia ba tlhomagana kafa thulaganyong go ya go kgatlhantsha Iseraele, mme tlhabano ya se ka ya tsamaya sentle, mo Iseraele a neng a fenngwa fa pele ga Bafilisitia, ba ba neng ba kgemetha banna ba ka nna dikete di le nnè mo moleng o o pitlaganeng wa tlhabano kwa nageng.
3  E rile batho ba goroga mo bothibelelong banna ba bagolwane ba Iseraele ba simolola go re: “Ke ka ntlha yang fa Jehofa a ne a re fenya gompieno fa pele ga Bafilisitia? A re itseeleng letlole la kgolagano ya ga Jehofa kwa Shilo, gore le tle mo gare ga rona mme le re boloke mo seatleng sa baba ba rona.”
4  Ka jalo batho ba roma kwa Shilo mme ba tshola letlole la kgolagano ya ga Jehofa wa masomosomo go tswa koo, yo o ntseng mo ditšherubeng. Mme bomorwa Eli ba babedi ebong Hofeni le Finease ba ne ba le gone ba na le letlole la kgolagano la Modimo wa boammaaruri.
5  Mme ga diragala ya re fela fa letlole la kgolagano ya ga Jehofa le goroga mo bothibelelong, Baiseraele botlhe ba simolola go goela kwa godimo, mo e leng gore lefatshe le ne la roroma.
6  Bafilisitia le bone ba ne ba utlwa modumo wa go goa mme ba re: “Modumo o wa go goela kwa godimo mo bothibelelong jwa Bahebera o kaya eng?” La bofelo ba itse gore letlole la ga Jehofa ka bolone le ne le tlile mo bothibelelong.
7  Mme Bafilisitia ba boifa, ka gonne ba ne ba re: “Modimo o tlile mo bothibelelong!” Ka jalo ba re: “A bo go latlhega rona, gonne selo se se tshwanang le seno ga se ise se tsamaye se diragale pele!
8  A bo go latlhega rona! Ke mang yo o tla re bolokang mo seatleng sa Modimo yono yo o tlotlometseng? Yono ke ene Modimo yo o neng a itaya Egepeto ka mofuta mongwe le mongwe wa polao kwa nageng.
9  Itshupeng lo le pelokgale lo bo lo itshupe lo le banna, lona Bafilisitia, gore lo se ka lwa direla Bahebera fela jaaka ba lo diretse; mme lo itshupe lo le banna lo tlhabane!”
10  Ka jalo Bafilisitia ba ne ba tlhabana mme Iseraele a fenngwa, mme mongwe le mongwe a tshabela kwa mogopeng wa gagwe; mme polao ya nna kgolo thata, mo e leng gore mo Iseraele go ne ga wa banna ba le dikete di le masome a mararo ba ba tsamayang ka dinao.
11  Mme letlole la Modimo ka bolone le ne la thopiwa, mme bomorwa Eli ba babedi, Hofeni le Finease, ba swa.
12  Mme monna mongwe wa Benjamine a siana go tloga kwa moleng wa tlhabano mo a neng a goroga kwa Shilo mo letsatsing leo diaparo tsa gagwe di gagogane e bile a le lerole mo tlhogong.
13  Fa a goroga, Eli o ne a ntse mo setulong fa thoko ga tsela, a lebeletse, ka gonne pelo ya gagwe e ne e roroma ka ntlha ya letlole la Modimo wa boammaaruri. Mme monna yono a tsena a ya go bega kwa motseng, mme motse otlhe wa simolola go goa.
14  Mme Eli a utlwa modumo wa go goa. Ka jalo a re: “Modumo wa pheretlhego eno o kaya eng?” Mme monna yono a itlhaganela gore a tsene mme a begele Eli.
15  (Jaanong Eli o ne a na le dingwaga di le masome a le robongwe le borobedi, le matlho a gagwe a ne a sa tshikinyege mo a neng a sa kgone go bona.)
16  Mme monna yono a raya Eli a re: “Ke nna ke tswang kwa moleng wa tlhabano, mme nna—gompieno ke tshabile kwa moleng wa tlhabano.” Foo a re: “Ke eng se se diragetseng morwaaka?”
17  Ka jalo moleri wa dikgang a araba a re: “Iseraele o tshabile fa pele ga Bafilisitia, mme gape batho ba fentswe mo gogolo; le bomorwao ba babedi ba sule—Hofeni le Finease—le lone letlole la Modimo wa boammaaruri tota le thopilwe.”
18  Mme ga diragala gore ka nako e a neng a umaka letlole la Modimo wa boammaaruri ka yone, a wa mo setulong a wela kwa morago fa thoko ga kgoro, mme molala wa gagwe wa robega mo o neng a swa, ka gonne monna yono o ne a tsofetse e bile a le boima; mme o ne a nnile moatlhodi wa Iseraele dingwaga di le masome a manè.
19  Mme ngwetsi ya gagwe, mosadi wa ga Finease, o ne a imile e bile a le gaufi le go belega, mme a utlwa pego ya gore letlole la Modimo wa boammaaruri le ne le thopilwe le gore ratsalaagwe le monna wa gagwe ba sule. Morago ga moo a khubama mme a simolola go belega, ka gonne ditlhabi tsa gagwe di ne tsa mo tlela ka tshoganyetso.
20  Mme mo e ka nnang ka nako ya loso lwa gagwe, basadi ba ba emeng fa go ene ba simolola go bua ba re: “O se ka wa boifa, ka gonne o tshotse ngwana wa mosimane.” Mme ga a ka a araba le fa e le go tlhoma pelo ya gagwe mo go seno.
21  Mme le fa go ntse jalo o ne a bitsa mosimane Ikabode, a re: “Kgalalelo e dule mo Iseraele e ile botshwarwa,” a bua seno malebana le go thopiwa ga letlole la Modimo wa boammaaruri le ka ga ratsalaagwe le monna wa gagwe.
22  Ka jalo a re: “Kgalalelo e dule mo Iseraele e ile botshwarwa, ka gonne letlole la Modimo wa boammaaruri le thopilwe.”
26  Fa nako e ntse e tsamaya banna ba Siife ba tla kwa go Saulo kwa Gibea ba re: “A Dafide ga a itshuba mo thoteng ya Hakila, e e lebaganeng le Jeshimone?”
2  Mme Saulo a nanoga a fologela kwa nageng ya Siife, a na le banna ba le dikete di le tharo, ba ba tlhophilweng ba Iseraele, ba ya go batla Dafide kwa nageng ya Siife.
3  Mme Saulo a thibelela mo thoteng ya Hakila, e e lebaganeng le Jeshimone, fa tseleng, fa Dafide ene a ne a nna mo nageng. Mme a bona gore Saulo o ne a mo lateletse mo nageng.
4  Ka jalo Dafide a romela ditlhola gore a tle a itse gore eleruri Saulo o ne a tlile.
5  Moragonyana Dafide a nanoga mme a ya kwa lefelong le Saulo a neng a thibeletse mo go lone, mme Dafide a bona lefelo le Saulo a neng a robetse mo go lone, le Abenere morwa Nere molaodi wa masole a gagwe; mme Saulo o ne a robetse mo bodikanyetsong jwa bothibelelo le batho ba thibeletse go mo dikologa.
6  Foo Dafide a araba a raya Ahimeleke wa Mohite le Abishai morwa Seruia, morwarraagwe Joabe a re: “Ke mang yo o tla fologelang le nna kwa go Saulo kwa bothibelelong?” Fa a rialo Abishai a re: “Nna ka bonna ke tla fologela le wena.”
7  Mme Dafide a ya kwa bathong bosigo a na le Abishai; mme bonang! Saulo o ne a robetse a thulametse mo bodikanyetsong jwa bothibelelo lerumo la gagwe le tlhometswe fa fatshe fa tlhogong ya gagwe, mme Abenere le batho ba bo ba robetse go mo dikologa.
8  Jaanong Abishai a raya Dafide a re: “Gompieno Modimo o tsentse mmaba wa gago mo seatleng sa gago. Mme jaanong, tsweetswee, mma ke mo tlhabelele fa fatshe ka lerumo gangwe fela fela, mme ga nkitla ke mo dira jalo gabedi.”
9  Le fa go ntse jalo, Dafide a raya Abishai a re: “O se ka wa mo senya, gonne ke mang yo o ntsheditseng motlodiwa wa ga Jehofa seatla mme a nna a se na molato?”
10  Mme Dafide a tswelela a re: “Jaaka Jehofa a tshedile, Jehofa ka boene o tla mo itaya; kgotsa letsatsi la gagwe le tla tla mme o tla swa, kgotsa o tla fologela kwa tlhabanong, mme ruri o tla nyelediwa.
11  Go ka se direge ka nna, go ya kafa ponong ya ga Jehofa, gore ke ntshetse motlodiwa wa ga Jehofa seatla! Ka jalo, jaanong tsweetswee, tsaya lerumo le le fa tlhogong ya gagwe le nkgwana ya metsi, mme re tsene mo tseleng.”
12  Ka jalo Dafide a tsaya lerumo le nkgwana ya metsi fa tlhogong ya ga Saulo, mme ba tsena mo tseleng; mme ga bo go se na ope yo o bonang le fa e le yo o lemogang le fa e le yo o thanyang, gonne botlhe ba ne ba thulametse, ka gonne ba ne ba wetswe ke boroko jo bogolo jo bo tswang kwa go Jehofa.
13  Foo Dafide a fetela ka kwa letlhakoreng le lengwe mme a ema mo godimo ga thaba kgakajana, sebaka se se fa gare ga bone se le segolo.
14  Mme Dafide a simolola go tlhaeletsa kwa bathong le kwa go Abenere morwa Nere, a re: “A ga o ne o araba, Abenere?” Mme Abenere a simolola go araba a re: “O mang wena yo o tlhaeleditseng kwa kgosing?”
15  Mme Dafide a tswelela a raya Abenere a re: “A ga o monna? Mme ke mang yo o tshwanang le wena mo Iseraele? Mme he, ke ka ntlha yang fa o ne wa se ka wa disa morena wa gago kgosi? Gonne mongwe wa batho o ne a tsena a tla go senya morena wa gago kgosi.
16  Selo seno se o se dirileng ga se molemo. Jaaka Jehofa a tshedile, lo tshwanelwa ke go swa banna ke lona, ka gonne ga lo a disa morena wa lona, motlodiwa wa ga Jehofa. Mme jaanong bonang gore lerumo la kgosi le nkgwana ya metsi di kae tse di neng di le fa tlhogong ya yone.”
17  Mme Saulo a simolola go lemoga lentswe la ga Dafide mme a re: “A leo ke lentswe la gago, Dafide morwaaka?” Dafide a araba a re: “Ke lentswe la me, morena wa me kgosi.”
18  Mme a oketsa a re: “Ke ka ntlha yang fa morena wa me a lelekisa motlhanka wa gagwe, gonne ke dirile eng, mme bosula jo bo mo seatleng sa me ke bofe?
19  Mme jaanong tsweetswee, a morena wa me kgosi a reetse mafoko a motlhanka wa gagwe: Fa e le Jehofa yo o go tlhotlheleditseng kgatlhanong le nna, a a dupe tshupelo ya bupi. Mme fa e le bomorwa ba batho, ba hutsitswe fa pele ga ga Jehofa, ka gonne ba ntelekile gompieno gore ke se ka ka ikutlwa ke golagane le boswa jwa ga Jehofa, ba re, ‘Tsamaya o ye go direla medimo e mengwe!’
20  Mme jaanong a madi a me a se ka a wela fa fatshe fa pele ga sefatlhego sa ga Jehofa; gonne kgosi ya Iseraele e tswetse go ya go batla letsetse le le lengwe fela, fela jaaka motho a lelekisa lesogo mo dithabeng.”
21  Mme Saulo a re: “Ke leofile. Boa, Dafide morwaaka, gonne ga nkitla ke tlhola ke go utlwisa botlhoko, ka gonne moya wa me o nnile tlhwatlhwakgolo mo matlhong a gago gompieno. Bona! Ke dirile ka boeleele mme ke fositse fela thata.”
22  Foo Dafide a araba a re: “Lerumo la kgosi ke le, mme a mongwe wa makau a tle go le tsaya.
23  Mme Jehofa ke ene a tla duelelang mongwe le mongwe tshiamo ya gagwe le boikanyegi jwa gagwe, ka gonne gompieno Jehofa o go tsentse mo seatleng sa me, mme ke ne ke sa batle go ntshetsa motlodiwa wa ga Jehofa seatla.
24  Mme, bona! fela jaaka moya wa gago o ne o le mogolo mo matlhong a me gompieno, e kete moya wa me o ka nna mogolo jalo mo matlhong a ga Jehofa, gore a nkgolole mo matshwenyegong otlhe.”
25  Foo Saulo a raya Dafide a re: “E kete o ka segofala, Dafide morwaaka. Ga se fela gore ruri o tla dira mme gape ruri o tla fenya.” Mme Dafide a tsamaya; mme Saulo ene, a boela kwa lefelong la gagwe.
11  Mme Nahashe wa Moamona a tlhatloga a ya go thibelela kgatlhanong le Jabeshe kwa Gileade. Foo banna botlhe ba Jabeshe ba raya Nahashe ba re: “Dira kgolagano le rona gore re go direle.”
2  Foo Nahashe wa Moamona a ba raya a re: “Ke tla e dira le lona ka tumalano eno, ka tumalano ya gore go gonngwe leitlho lengwe le lengwe la moja la lona, mme ke tla go baya e le kgobo mo Iseraele yotlhe.”
3  Fa a rialo banna ba bagolwane ba Jabeshe ba mo raya ba re: “Re neye nako ya malatsi a le supa, mme re tla romela barongwa mo karolong yotlhe ya naga ya Iseraele mme, fa re se na mmoloki, foo re tla tswela kwa go wena.”
4  Fa nako e ntse e tsamaya barongwa ba tla mo Gibea ya ga Saulo mme ba bua mafoko ao mo ditsebeng tsa batho, mme batho botlhe ba simolola go tsholetsa lentswe la bone ba lela.
5  Mme bona, Saulo a bo a tla a setse motlhape morago go tswa kwa nageng, mme Saulo a re: “Mathata a batho ke eng, go bo ba lela?” Mme ba simolola go mmolelela mafoko a banna ba Jabeshe.
6  Mme moya wa Modimo wa dira mo go Saulo fa a utlwa mafoko ano, mme bogale jwa gagwe jwa tuka thata.
7  Ka jalo a tsaya dipoo tse pedi a di segelela a ba a di romela mo karolong yotlhe ya naga ya Iseraele ka seatla sa barongwa, a re: “Le fa e le mang wa rona yo o sa tsweng e le molatedi wa ga Saulo le Samuele, go tla dirwa jaana ka dikgomo tsa gagwe!” Mme poifo ya ga Jehofa ya simolola go wela batho mo ba neng ba tswa jaaka motho a le mongwe fela.
8  Mme a tsaya palo ya bone kwa Beseke, mme bomorwa Iseraele ba bo ba fitlha go dikete di le makgolo a le mararo, mme banna ba Juda go dikete di le masome a mararo.
9  Jaanong ba raya barongwa ba ba neng ba tlile ba re: “Lo tla raya banna ba Jabeshe kwa Gileade lo re, ‘Ka moso lo tla tlelwa ke poloko fa letsatsi le gotela.’” Fa a sena go rialo barongwa ba tla ba bolelela banna ba Jabeshe, mme ba ipela.
10  Ka jalo banna ba Jabeshe ba re: “Ka moso re tla tswela kwa go lona, mme lo re dire go ya kafa go sotlhe se se molemo mo matlhong a lona.”
11  Mme ga diragala mo letsatsing le le latelang gore Saulo a beye batho ka mephato e meraro; mme ba tsena mo gare ga bothibelelo mo tebelong ya moso mme ba kgemetha Baamona go fitlha letsatsi le gotela. E rile go bonala go na le ba ba setseng, ba ne ba gasamisiwa mme ga se ka ga sala bape mo gare ga bone ba eme ba le babedi.
12  Mme batho ba simolola go raya Samuele ba re: “Ke mang yo o reng, ‘Saulo—a o tla nna kgosi ya rona?’ Re neeleng banna bao, gore re tle re ba bolaye.”
13  Le fa go ntse jalo, Saulo a re: “Ga go a tshwanela go bolawa motho ope mo letsatsing leno, ka gonne gompieno Jehofa o tlisitse poloko mo Iseraele.”
14  Moragonyana Samuele a raya batho a re: “Tlang re yeng kwa Gilegala gore re tle re ntšhafatse bogosi teng.”
15  Ka jalo batho botlhe ba ya kwa Gilegala, mme ba dira Saulo kgosi koo fa pele ga ga Jehofa kwa Gilegala. Mme ba isa ditlhabelo tsa kabalano fa pele ga Jehofa gone koo, mme Saulo le banna botlhe ba Iseraele ba tswelela ba ipela thata koo.
8  Mme ga diragala gore fela fa Samuele a setse a tsofetse a tlhoma bomorwawe go nna baatlhodi ba Iseraele.
2  Mme leina la ga morwawe wa leitibolo ya bo e le Joele, leina la wa bobedi e le Abija; ba ne ba atlhola kwa Beere-sheba.
3  Mme bomorwawe ga ba a ka ba tsamaya mo ditseleng tsa gagwe, mme ba ne ba sekametse mo go saleng poelo e e sa siamang morago e bile ba amogela pipamolomo le go sokamisa katlholo.
4  Fa nako e ntse e tsamaya banna ba bagolwane botlhe ba Iseraele ba phuthega mmogo mme ba tla kwa go Samuele kwa Rama
5  mme ba mo raya ba re: “Bona! Wena ka bowena o tsofetse, mme bomorwao ga ba a tsamaya mo ditseleng tsa gago. Jaanong a ko o re tlhomele kgosi gore e re atlhole jaaka ditšhaba tsotlhe.”
6  Mme selo seno se ne se le bosula mo matlhong a ga Samuele e re ka ba ne ba rile: “Re neye kgosi e re atlhole,” mme Samuele a simolola go rapela Jehofa.
7  Foo Jehofa a raya Samuele a re: “Reetsa lentswe la batho malebana le sotlhe se ba se go rayang; gonne ga ba a gana wena, mme ba ganne nna gore ke se ka ka nna kgosi ya bone.
8  Tumalanong le ditiro tsotlhe tsa bone tse ba di dirileng go tloga mo letsatsing la fa ke ba ntsha kwa Egepeto go fitlha mo letsatsing leno ka go nna ba ntlogela mme ba direla medimo e mengwe, ke gone kafa ba dirang ka gone le mo go wena.
9  Jaanong reetsa lentswe la bone. Mme fela, o ba tlhagise ka tsela e e masisi, o ba bolelele tshwanelo e e lebaneng kgosi e e tla ba busang.”
10  Ka jalo Samuele a bolelela batho ba ba neng ba mo kopa kgosi mafoko otlhe a ga Jehofa.
11  Mme a re: “Eno e tla nna tshwanelo e e lebaneng kgosi e e tla lo busang: o tla tsaya bomorwaalona a ba tsenye mo dikareng tsa gagwe jaaka e kete ke ba gagwe le mo gare ga bapalami ba gagwe ba dipitse, mme bangwe ba tla tshwanelwa ke go siana fa pele ga dikara tsa gagwe;
12  le gore a itlhomele balaodi ba ba okametseng dikete le balaodi ba ba okametseng ditlhopha tsa masome a matlhano, le bangwe gore ba mo lemele le go roba thobo ya gagwe le go dira dibetsa tsa gagwe tsa ntwa le didirisiwa tsa gagwe tsa dikara.
13  Mme bomorwadialona o tla ba tsaya go nna batlhakanyi ba ditlōlō le baapei le babesi ba senkgwe.
14  Mme masimo a lona le masimo a lona a mofine le dikgwa tsa lona tsa motlhware, tse di di gaisang tsotlhe, o tla di tsaya mme ruri a di neye batlhanka ba gagwe.
15  Mme o tla tsaya sa bosome sa masimo a lona a peo le sa masimo a lona a mofine, mme ruri o tla di naya badiredi ba gagwe ba ntlo ya kgosi le batlhanka ba gagwe.
16  Mme o tla tsaya batlhanka ba lona le malata a lona le metlhape ya lona e e gaisang yotlhe, le diesele tsa lona, mme o tla di dirisetsa tiro ya gagwe.
17  O tla tsaya sa bosome sa matsomane a lona, mme lona ka losi lo tla nna ba gagwe lo le batlhanka.
18  Mme ruri lo tla goa mo letsatsing leo ka ntlha ya kgosi ya lona, e lo e itlhophetseng, mme Jehofa ga a kitla a lo araba mo letsatsing leo.”
19  Le fa go ntse jalo, batho ba gana go reetsa lentswe la ga Samuele mme ba re: “Nnyaa, mme re tla okamelwa ke kgosi.
20  Mme le rona re tla nna jaaka ditšhaba tsotlhe, mme kgosi ya rona e tla re atlhola e bo e tswe kwa pele ga rona go ya go tlhabana dintwa tsa rona.”
21  Mme Samuele a utlwa mafoko otlhe a batho; go tswa foo a a bua mo ditsebeng tsa ga Jehofa.
22  Mme Jehofa a raya Samuele a re: “Reetsa lentswe la bone, mme o dire gore kgosi e ba buse.” Ka jalo Samuele a raya batho ba Iseraele a re: “Tsamayang mongwe le mongwe a ye kwa motseng wa ga gabo.”
30  Mme ga diragala fa Dafide le banna ba gagwe ba ne ba tla kwa Sikelage mo letsatsing la boraro, gore Baamaleke ba tlhasele kwa borwa le kwa Sikelage; mme ba kgemetha Sikelage ba e fisa ka molelo,
2  mme ba isa basadi le botlhe ba ba neng ba le mo go yone botshwarwa, go tloga ka yo mmotlana thata go ya go yo mogolo thata. Ga ba a ka ba bolaya ope, mme ba ne ba ba kgokgweetsa mme ba tsamaya.
3  E rile Dafide a tla mo motseng le banna ba gagwe, bonang, o ne o fisitswe ka molelo, mme basadi ba bone le bomorwaabone le bomorwadiabone, ba ne ba isitswe botshwarwa.
4  Mme Dafide le batho ba ba neng ba na le ene ba simolola go tsholetsa lentswe la bone ba lela, go fitlha ba sa tlhole ba na le maatla a go lela.
5  Mme basadi ba ga Dafide ba babedi ba ne ba isitswe botshwarwa, Ahinoame mosadi wa Mojesereele le Abigaile mosadi wa ga Nabale wa Mokaremele.
6  Mme ga tshwenya Dafide thata, ka gonne batho ba ne ba re ba a mo kgobotletsa; gonne moya wa batho botlhe o ne o utlwile botlhoko, mongwe le mongwe ka ntlha ya bomorwawe le bomorwadie. Ka jalo Dafide a inonotsha ka Jehofa Modimo wa gagwe.
7  Ka gone Dafide a raya moperesiti Abiathare, morwa Ahimeleke a re: “Tsweetswee, a ko o atametse khiba fa go nna.” Mme Abiathare a atametsa khiba fa go Dafide.
8  Mme Dafide a simolola go botsa Jehofa a re: “A ke lelekise setlhopha seno sa dirukutlhi? A ke ba wele ka tshoganyetso?” Fa a rialo a mo raya a re: “Ba lelekise, gonne ruri o tla ba wela ka tshoganyetso, mme ruri o tla golola.”
9  Ka bonako Dafide a tsena mo tseleng, ene le banna ba ba makgolo a le marataro ba ba neng ba na le ene, mme ba tsamaya go ya go fitlha kwa mokgatšheng o o phothoselang wa Besore, mme banna ba ba neng ba tla tlogelwa ba ema.
10  Mme Dafide a nna a ba lelekisa, ene le banna ba ba makgolo a manè, mme banna ba ba makgolo a mabedi ba ba neng ba lapile thata go ka kgabaganya mokgatšha o o phothoselang wa Besore ba ema.
11  Mme ba fitlhela monna mongwe, Moegepeto, mo nageng. Ka jalo ba mo isa kwa go Dafide mme ba mo naya senkgwe gore a je ba bo ba mo naya metsi gore a nwe.
12  Mo godimo ga moo, ba mo naya papetla ya kuku ya difeige tse di kgobilweng le dikuku tse pedi tsa dikuku tsa morara o o swabisitsweng. A ja mme moya wa gagwe wa boela mo go ene; gonne o ne a sa ja senkgwe kgotsa go nwa metsi malatsi a le mararo le masigo a le mararo.
13  Jaanong Dafide a mo raya a re: “O wa ga mang, mme o tswa kae?” mme a araba a re: “Ke motlhokomedi wa Moegepeto, motlhanka wa monna wa Moamaleke, mme mong wa me o ne a ntlogela ka gonne ke ne ka bobola malatsi a le mararo a a fetileng.
14  Ke rona ba re neng ra tlhasela kwa borwa jwa Bakeretha le mo go se e leng sa ga Juda le kwa borwa jwa Kalebe; mme Sikelage ra e fisa ka molelo.”
15  Foo Dafide a mo raya a re: “A o tla nkisa kwa setlhopheng seno sa dirukutlhi?” Fa a rialo a re: “Inkanele ka Modimo gore ga o kitla o mpolaya, le gore ga o kitla o ntsenya mo seatleng sa mong wa me, mme ke tla go isa kwa setlhopheng seno sa dirukutlhi.”
16  Ka jalo a mo isa teng, mme ba bo ba aname ba tlhakatlhakane mo godimo ga lefatshe lotlhe ba ja ba nwa e bile ba le mo modirong ka ntlha ya thopo yotlhe e kgolo e ba neng ba e tsere kwa lefatsheng la Bafilisitia le kwa lefatsheng la Juda.
17  Mme Dafide a ba kgemetha go tloga ka lefifi la moso go fitlha maitseboa, gore a ba senye; mme ga se ka ga falola ope wa bone fa e se makau a le makgolo a manè a a neng a palame dikamela mme a tshaba.
18  Mme Dafide a golola sotlhe se Baamaleke ba neng ba se tsere, le basadi ba gagwe ba babedi Dafide a ba golola.
19  Mme go ne go sa tlhaele sepe sa bone, go simolola ka se sebotlana go ya go se segolo le mo baneng ba basimane le mo go ba basetsana le mo thopong, tota le mo go sengwe le sengwe se ba neng ba se itseetse. Dafide a golola sengwe le sengwe.
20  Ka jalo Dafide a tsaya matsomane otlhe le metlhape, e ba neng ba e kgweetsa fa pele ga diruiwa tse dingwe. Go tswa foo ba re: “Eno ke thopo ya ga Dafide.”
21  Kgabagare Dafide a goroga kwa banneng ba ba makgolo a mabedi ba ba neng ba lapile thata go ka tsamaya le Dafide, ba ba neng ba ba boloka ba ntse fa mokgatšheng o o phothoselang wa Besore; mme ba tla go kgatlhantsha Dafide le go kgatlhantsha batho ba ba neng ba na le ene. Fa Dafide a atamela batho bao a simolola go ba botsa gore ba ne ba tsogile jang.
22  Le fa go ntse jalo, monna mongwe le mongwe yo o bosula yo o se nang molemo wa sepe mo banneng ba ba neng ba tsamaile le Dafide a araba mme a nnela go re: “Ka lebaka la go bo ba sa tsamaya le rona, ga re na go ba naya thopo epe e re e golotseng, fa e se mongwe le mongwe mosadi wa gagwe le bomorwawe, mme re ba lese ba ba etelele pele ba tsamaye.”
23  Mme Dafide a re: “Lo se ka lwa dira jalo bomorwarra, ka se Jehofa a se re neileng, ka gonne o ne a re dibela a ba a tsenya mo seatleng sa rona setlhopha sa dirukutlhi se se neng se tlile go re tlhasela.
24  Mme ke mang yo o tla lo reetsang ka mafoko ano? Gonne jaaka kabelo ya yo o neng a ile go tlhabana e ntse le kabelo ya yo o neng a setse le dithoto e tla nna jalo. Botlhe ba tla nna le seabe mmogo.”
25  Mme ga diragala gore go tloga mo letsatsing leo go ya pele a nna a go tlhomile e le molao le tshwetso ya boatlhodi mo Iseraele go fitlha mo letsatsing leno.
26  E rile Dafide a tla mo Sikelage a romela dingwe mo thopong kwa banneng ba bagolwane ba Juda, ditsala tsa gagwe, a re: “Mpho ya lona ya tshegofatso ke eno go tswa mo thopong ya baba ba ga Jehofa.”
27  Kwa go ba ba neng ba le kwa Bethele, le kwa go ba ba kwa Ramothe wa borwa, le kwa go ba ba kwa Jatire,
28  le kwa go ba ba kwa Aroere, le kwa go ba ba kwa Sifemothe, le kwa go ba ba kwa Eshetemoa,
29  le kwa go ba ba kwa Rakale, le kwa go ba ba kwa metseng ya Bajerameele, le kwa go ba ba kwa metseng ya Bakene,
30  le kwa go ba ba kwa Horema, le kwa go ba ba kwa Borashane, le kwa go ba ba kwa Athake,
31  le kwa go ba ba kwa Heberone, le kwa mafelong otlhe a Dafide a neng a tsamayatsamaile mo go one, ene le banna ba gagwe.
16  Kgabagare Jehofa a raya Samuele a re: “O tla hutsafalela Saulo ka lobaka lo lo kae, fa nna, kafa letlhakoreng le lengwe, ke mo ganne gore a se tlhole a busa e le kgosi ya Iseraele? Tlatsa lonaka lwa gago ka leokwane mme o tsamaye. Ke tla go roma kwa go Jese wa Mobethelehema, ka gonne ke ineile kgosi mo gare ga bomorwawe.”
2  Mme Samuele a re: “Ke ka tsamaya jang? Fela fa Saulo a utlwa ka gone ruri o tla mpolaya.” Mme Jehofa a tswelela a re: “O tsamaye ka kgongwana ya motlhape, mme o re, ‘Ke tletse go isetsa Jehofa setlhabelo.’
3  Mme o biletse Jese kwa setlhabelong; mme nna, ke tla go itsise se o tshwanetseng go se dira, mme o ntloletse yo ke go mo tlhaolelang.”
4  Mme Samuele a dira se Jehofa a se buileng. Fa a tla mo Bethelehema banna ba bagolwane ba motse ba simolola go roroma fa ba kopana le ene, mme ba re: “A go tla ga gago go raya kagiso?”
5  Fa ba rialo a re: “Go raya kagiso. Ke tletse go isetsa Jehofa setlhabelo. Iitshepiseng, mme lo tle le nna kwa setlhabelong.” Foo a itshepisa Jese le bomorwawe, mme morago ga foo a ba biletsa kwa setlhabelong.
6  Mme ga diragala gore, fa ba tsena mme a bona Eliabe, a akofa a re: “Ruri motlodiwa wa gagwe o fa pele ga ga Jehofa.”
7  Mme Jehofa a raya Samuele a re: “O se ka wa leba ponalo ya gagwe le boleele jwa gagwe, gonne ke mo ganne. Gonne [Modimo ga a bone] kafa motho a bonang ka gone, ka gonne motho fela o bona se se bonalang mo matlhong; mme Jehofa ene, o bona se pelo e leng sone.”
8  Foo Jese a bitsa Abinadabe mme a dira gore a fete fa pele ga ga Samuele, mme a re: “Le yono Jehofa ga a mo tlhopha.”
9  Go tswa foo Jese a dira gore Shammahe a fete, mme a re: “Le yono Jehofa ga a mo tlhopha.”
10  Ka jalo Jese a fetisa bomorwawe ba ba supa fa pele ga ga Samuele; mme Samuele a nna a raya Jese a re: “Jehofa ga a tlhopha bano.”
11  La bofelo Samuele a raya Jese a re: “A bano ke bone botlhe basimane?” Foo a re: “Go sa ntse go setse yo mmotlana thata go fitlha jaanong, mme bona! o fudisa dinku.” Fa a rialo Samuele a raya Jese a re: “A ko o rome mme o mo lere, ka gonne ga re kitla re nna gore re je go fitlha a tla fano.”
12  Ka jalo a roma mme a dira gore a tle. Jaanong o ne a le mohibidu, lekau le le nang le matlho a mantle e bile le na le ponalo e ntle. Foo Jehofa a re: “Nanoga, mo tlotse, gonne yo ke ene!”
13  Ka jalo Samuele a tsaya lonaka lwa leokwane mme a mo tlotsa mo gare ga bomorwarraagwe. Mme moya wa ga Jehofa wa simolola go dira mo go Dafide go tloga ka letsatsi leo go ya pele. Moragonyana Samuele a nanoga a ya kwa Rama.
14  Mme moya wa ga Jehofa ka boone wa tloga mo go Saulo, mme moya o o bosula o o tswang kwa go Jehofa wa mo tshwenya.
15  Mme batlhanka ba ga Saulo ba simolola go mo raya ba re: “Bona jaanong, moya o o bosula wa Modimo o a go tshwenya.
16  Tsweetswee, a morena wa rona a laele batlhanka ba gago fa pele ga gago gore ba batle motho yo o setswerere yo o letsang harepa. Mme go diragale gore, fa moya o o bosula wa Modimo o tla mo go wena, o tla letsa ka seatla sa gagwe, mme ruri go tla nna molemo ka wena.”
17  Ka jalo Saulo a raya batlhanka ba gagwe a re: “Tsweetswee nnayang motho yo o letsang sentle, mme lo mo tlise kwa go nna.”
18  Mme mongwe wa batlhokomedi a araba a re: “Bona! Ke bone kafa morwa Jese wa Mobethelehema a leng setswerere ka gone mo go letseng, e bile ke monna yo o seganka, yo o thata le monna wa ntwa le sebui se se botlhale le monna yo o bopegileng sentle, e bile Jehofa o na le ene.”
19  Foo Saulo a romela barongwa kwa go Jese a re: “A ko o romele kwa go nna Dafide morwao, yo o ntseng le letsomane.”
20  Ka jalo Jese a tsaya esele, senkgwe le modutwana wa beine le potsane a di romela ka seatla sa ga Dafide morwawe kwa go Saulo.
21  Ka jalo Dafide a tla mo go Saulo mme a mo direla; mme a mo rata thata, a ba a nna motsholadibetsa wa gagwe.
22  Ka gone Saulo a romela kwa go Jese, a re: “Tsweetswee, mma Dafide a tswelele a ntirela, gonne o bone kamogelo mo matlhong a me.”
23  Mme go ne go diragala gore, fa moya wa Modimo o tla mo go Saulo, Dafide o ne a tsaya harepa a bo a letsa ka seatla sa gagwe; mme Saulo o ne a gololesega a bo a ikutlwa sentle, mme moya o o bosula o ne o tloga mo go ene.
18  Mme ga diragala gore fela fa a sena go fetsa go bua le Saulo, moya wa ga Jonathane wa bofagana le moya wa ga Dafide, mme Jonathane a simolola go mo rata jaaka moya wa gagwe ka esi.
2  Go tswa foo Saulo a mo tsaya mo letsatsing leo, mme a se ka a mo letlelela gore a boele kwa ntlong ya ga rraagwe.
3  Mme Jonathane le Dafide ba dira kgolagano, ka gonne a mo rata jaaka moya wa gagwe ka esi.
4  Mo godimo ga moo, Jonathane a apola seaparo se se se nang mabogo se se neng se le mo go ene mme a se naya Dafide, le diaparo tsa gagwe, tota le tšhaka ya gagwe le bora jwa gagwe le moitlamo wa gagwe.
5  Mme Dafide a simolola go tswa. Gongwe le gongwe kwa Saulo a neng a mo roma gone o ne a dira ka botlhale, mo Saulo a neng a mo tlhoma gore a okamele banna ba ntwa; mme go ne go bonala go le molemo mo matlhong a batho botlhe le mo matlhong a batlhanka ba ga Saulo.
6  Mme ga diragala gore fa ba tsena, fa Dafide a boa kwa go kgemetheng Bafilisitia, basadi ba simolola go tswa mo metseng yotlhe ya Iseraele ba opela e bile ba bina ba tla go kgatlhantsha Saulo kgosi, ka meropana, ka boipelo le ka dillute.
7  Mme basadi ba ba neng ba keteka ba nna ba arabela ba re:“Saulo o kgemethile dikete tsa gagwe,Mme Dafide dikete tsa gagwe di le masome.”
8  Mme Saulo a simolola go nna bogale thata, mme mafoko ano a ne a le bosula mo ponong ya gagwe, mo e leng gore o ne a re: “Ba neile Dafide dikete di le masome, mme nna ba nneile dikete, mme go setse fela gore ba mo neye bogosi!”
9  Mme Saulo a se ka a kgaotsa go leba Dafide ka pelaelo go tloga mo letsatsing leo go ya pele.
10  Mme ga diragala letsatsi le le latelang gore moya o o bosula wa Modimo o dire mo go Saulo, mo a neng a itshwara jaaka moporofeti mo ntlong, fa Dafide a ne a letsa mmino ka seatla sa gagwe, jaaka mo malatsing a pele; mme lerumo le ne le le mo seatleng sa ga Saulo.
11  Mme Saulo a konopa lerumo a re: “Ke tla tlhabelela Dafide mo loboteng!” mme Dafide a fapoga fa pele ga gagwe, gabedi.
12  Mme Saulo a simolola go boifa Dafide ka gonne Jehofa o ne a na le ene, mme o ne a dule mo go Saulo.
13  Ka gone Saulo a mo tlosa fa go ene mme a mo tlhoma go nna molaodi wa gagwe wa sekete; mme ka metlha o ne a tswa a ba a tsena fa pele ga batho.
14  Mme Dafide o ne a sa kgaotse go dira ka botlhale mo ditseleng tsa gagwe tsotlhe, mme Jehofa o ne a na le ene.
15  Mme Saulo a nna a bona gore o ne a dira ka botlhale thata, mo a neng a mo tshaba.
16  Mme Iseraele yotlhe le Juda ba ne ba rata Dafide, ka gonne o ne a tswa e bile a tsena fa pele ga bone.
17  La bofelo Saulo a raya Dafide a re: “Morwadiake yo mogolo Merabe ke yo. Ke ene ke tla go mo nayang go nna mosadi. Mme fela o itshupe mo go nna o le motho yo o seganka o tlhabane dintwa tsa ga Jehofa.” Mme Saulo, o ne a ithaya a re: “A seatla sa me se se ka sa nna mo go ene, mme a seatla sa Bafilisitia se nne mo go ene.”
18  Foo Dafide a raya Saulo a re: “Nna ke mang le ba losika lwa me ke bomang, lelapa la ga rre, mo Iseraele, mo nka nnang mogwe wa kgosi?”
19  Le fa go ntse jalo, ga diragala gore ka nako ya go naya Dafide Merabe, morwadia Saulo, o ne a setse a neilwe Aderiele wa Momehola go nna mosadi.
20  Jaanong Mikale, morwadia Saulo, o ne a rata Dafide, mme ba go begela Saulo, mme a rata kgang eno.
21  Ka jalo Saulo a re: “Ke tla mo mo naya gore a nne seru mo go ene, le gore seatla sa Bafilisitia se tle se nne mo go ene.” Ka jalo Saulo a raya Dafide a re: “O tla dira kgolagano ya lenyalo le nna gompieno ka mongwe wa basadi ba babedi ba.”
22  Go feta moo, Saulo a laela batlhanka ba gagwe jaana: “Buang le Dafide mo sephiring, lo re, ‘Bona! Kgosi e kgatlhilwe ke wena, le batlhanka ba yone botlhe ba a go rata. Ka jalo jaanong dira kgolagano ya lenyalo le kgosi.’”
23  Mme batlhanka ba ga Saulo ba simolola go bua mafoko ano mo ditsebeng tsa ga Dafide, mme Dafide a re: “A ke selo se se motlhofo mo matlhong a lona go dira kgolagano ya lenyalo le kgosi, ke le motho yo o humanegileng yo o tseelwang kwa tlase?”
24  Foo batlhanka ba ga Saulo ba mmegela, ba re: “Dafide o buile ka mafoko a a ntseng jaana.”
25  Fa ba rialo Saulo a re: “Lo tla raya Dafide lo re, ‘Kgosi ga e kgatlhegele madi a bogadi, mme e kgatlhegela matlalo a bonna a le lekgolo a Bafilisitia, gore a ipusolosetse mo babeng ba kgosi.’” Mme Saulo ene, o ne a logile leano la gore Dafide a we ka seatla sa Bafilisitia.
26  Ka jalo batlhanka ba gagwe ba begela Dafide mafoko ano, mme Dafide a rata kgang eno, ya go dira kgolagano ya lenyalo le kgosi, mme malatsi a ne a ise a fele.
27  Ka jalo Dafide a nanoga mme ene le banna ba gagwe ba kgemetha banna ba Bafilisitia ba le makgolo a le mabedi, mme Dafide a tlisa matlalo a bone a bonna a ba a a naya kgosi palo ya one e feletse, gore a dire kgolagano ya lenyalo le kgosi. Saulo le ene a mo naya Mikale morwadie go nna mosadi.
28  Mme Saulo a bona a ba a itse gore Jehofa o ne a na le Dafide. Mme Mikale ene, morwadia Saulo, o ne a mo rata.
29  Mme gape Saulo a nna a boifa le go feta ka ntlha ya ga Dafide, mme Saulo a nna mmaba wa ga Dafide ka metlha.
30  Mme dikgosana tsa Bafilisitia di ne di tle di tswe, mme go ne go diragala gore ka dinako tsotlhe tsa fa di tswa Dafide o ne a dira ka botlhale thata go feta batlhanka botlhe ba ga Saulo; mme leina la gagwe la nna legolo thata.
17  Mme Bafilisitia ba phutha mathibelelo a bone mmogo go ya ntweng. Fa ba sena go phuthega mmogo kwa Sokho, o e leng wa Juda, foo ba thibelela fa gare ga Sokho le Aseka, kwa Efese-damime.
2  Mme Saulo le banna ba Iseraele, ba ne ba phuthega mmogo mme ba thibelela kwa lebaleng le le kwa tlase la Ela, mme ba tlhomagana kafa thulaganyong ya tlhabano go ya go kgatlhantsha Bafilisitia.
3  Mme Bafilisitia ba ne ba eme mo thabeng kafa letlhakoreng leno, mme Baiseraele ba ne ba eme mo thabeng kafa letlhakoreng lele, go na le mokgatšha fa gare ga bone.
4  Mme tshimega ya tswa mo mathibelelong a Bafilisitia, leina la gagwe e le Goliathe, a tswa Gathe, a le boleele jwa dikubita di le thataro le paralatso ya seatla.
5  Mme go ne go na le tlhoro ya phemelo ya kgotlho mo tlhogong ya gagwe, a apere moitshomelo wa phemelo, wa makape a a tlhatlaganeng, mme selekanyo sa bokete jwa moitshomelo wa phemelo e ne e le dishekele tsa kgotlho di le dikete di le tlhano.
6  Mme go ne go na le dithejana tsa maoto tsa kgotlho mo godimo ga dinao tsa gagwe le lerumo le le konopiwang la kgotlho fa gare ga magetla a gagwe.
7  Mme lore lwa logong lwa lerumo la gagwe lo ne lo tshwana le mosipuri wa balogi, mme bogale jwa lerumo la gagwe bo ne bo le dishekele di le makgolo a le marataro tsa tshipi; mme motshodi wa thebe e kgolo o ne a gwanta kwa pele ga gagwe.
8  Mme a ema fela a ba a simolola go goela kwa meleng ya tlhabano ya Iseraele a ba raya a re: “Ke ka ntlha yang fa lo tswa lo tla go tlhomagana kafa thulaganyong ya tlhabano? A ga ke Mofilisitia mme lona lo le batlhanka ba ga Saulo? Itlhopheleng monna, lo mme a fologele kwa go nna.
9  Fa a kgona go tlhabana le nna a bo a ntitaya a ntatlhela fa fatshe, foo re tla nna batlhanka ba lona. Mme fa nna ke mo palela ke bo ke mo itaya ke mo latlhela fa fatshe, le lona lo tla nna batlhanka ba rona, mme lo re direle.”
10  Mme Mofilisitia a tswelela a re: “Nna ka bonna ke kgoba mela ya tlhabano ya Iseraele mo letsatsing leno. Nnayang monna, mme re tlhabane mmogo!”
11  Fa Saulo le Baiseraele botlhe ba utlwa mafoko ano a Mofilisitia, ba tshoga mme ba boifa thata.
12  Jaanong Dafide e ne e le morwa Moeferatha yono yo o tswang kwa Bethelehema wa Juda yo leina la gagwe e neng e le Jese. Mme o ne a na le bana ba le robedi ba basimane. Mme mo metlheng ya ga Saulo monna yono o ne a setse a tsofetse mo gare ga banna.
13  Mme bomorwa Jese ba bararo ba bagolo ba tsamaya. Ba sala Saulo morago go ya ntweng, mme maina a bomorwawe ba bararo ba ba neng ba ya ntweng e ne e le Eliabe motsalwapele, le morwawe wa bobedi e bong Abinadabe le wa boraro e bong Shammahe.
14  Mme Dafide e ne e le yo mmotlana thata, mme ba bararo ba bagolo bone ba sala Saulo morago.
15  Mme Dafide o ne a na le go ya kwa go Saulo a ba a boa go ya go disa dinku tsa ga rraagwe kwa Bethelehema.
16  Mme Mofilisitia a nna a tla go sa le moso le maitseboa a ema mo maemong a gagwe ka malatsi a le masome a manè.
17  Foo Jese a raya Dafide morwawe a re: “Tsweetswee, isetsa bomorwarrago ifa eno ya mabele a a gadikilweng le dinkgwe tseno tse di lesome, mme o di ise ka bofefo kwa bothibelelong kwa go bomorwarrago.
18  Mme dikarolo tseno tse di lesome tsa mashi o di ise kwa molaoding wa sekete; gape o tlhokomele bomorwarrago malebana le botsogo jwa bone, mme o tseye sesupo mo go bone.”
19  Fa go santse go ntse jalo, Saulo le bone le banna ba bangwe botlhe ba Iseraele ba ne ba le kwa lebaleng le le kwa tlase la Ela, ba tlhabana le Bafilisitia.
20  Ka jalo Dafide a tsoga go sa le phakela a tlogela dinku di tlhokometswe ke motlhokomedi mme a phutha a tsamaya fela jaaka Jese a ne a mo laetse. E rile a goroga mo bodikanyetsong jwa bothibelelo, mephato ya sesole e ne e tswa e ya kwa moleng wa tlhabano, mme ba tlhaba mokgosi wa tlhabano.
21  Mme Iseraele le Bafilisitia ba simolola go tlhomagana gore mola wa tlhabano o kopane le mola o mongwe wa tlhabano.
22  Ka yone nako eo Dafide a ntsha dithoto mo go ene a di tlogela di tlhokometswe ke motlhokomedi wa dithoto mme a tabogela kwa moleng wa tlhabano. E rile a goroga, a simolola go botsa matsogo a bomorwarraagwe.
23  Fa a ntse a bua le bone, bonang, tshimega, yo leina la gagwe e neng e le Goliathe wa Mofilisitia yo o tswang kwa Gathe, o ne a tswa mo meleng ya tlhabano ya Bafilisitia, mme a simolola go bua mafoko a a tshwanang le a pele, mme Dafide a reetsa.
24  Mme banna ba Iseraele botlhe, fa ba bona monna yo, bonang, ba tshaba ka ntlha ya gagwe mme ba ne ba boifa thata.
25  Mme banna ba Iseraele ba simolola go re: “A lo bone monna yono yo o tlang? Gonne o tlela go kgoba Iseraele. Mme go tla diragala gore, monna yo o mo itayang a mo latlhela fa fatshe, kgosi e tla mo humisa ka dikhumo tse dikgolo, le gone e tla mo naya morwadiayone, le gone o tla golola ntlo ya ga rraagwe mo Iseraele.”
26  Mme Dafide a simolola go raya banna ba ba neng ba eme gaufi le ene a re: “Go tla dirwa eng ka monna yo o itayang a bo a latlhela fa fatshe Mofilisitia yo o fale a bo a faposa kgobo mo Iseraele? Gonne Mofilisitia yono yo o sa rupang ke mang gore a kgobe mela ya tlhabano ya Modimo yo o tshelang?”
27  Foo batho ba mmolelela mafoko a a tshwanang le a pele, ba re: “Go tla dirwa jaana ka monna yo o mo itayang a mo latlhela fa fatshe.”
28  Mme Eliabe morwarraagwe yo mogolo a utlwa fa a ntse a bua le banna, mme bogale jwa ga Eliabe jwa tukela Dafide, mo o neng a re: “O tletse eng kwano? Mme dinku tsele tse di mmalwa o di tlogetse di tlhokometswe ke mang kwa nageng? Nna ka nosi ke itse boikgodiso jwa gago le bosula jwa pelo ya gago, ka gonne o tlile kwano ka boikaelelo jwa gore o bone tlhabano.”
29  Fa a rialo Dafide a re: “Ke dirile eng jaanong? A e ne e se lefoko fela?”
30  Fa a sena go rialo a retologa a tswa fa thoko ga gagwe a ya kwa go mongwe o sele mme a bua mafoko a a tshwanang le a pele, mme batho le bone ba mo naya phetolo e e tshwanang le ya pele.
31  Ka jalo mafoko a Dafide a neng a a buile a utlwiwa, mme ba a bolela fa pele ga ga Saulo. Ka gone a ya go mo tsaya.
32  Mme Dafide a raya Saulo a re: “O se ka wa letla pelo ya monna ope ya phutlhama mo teng ga gagwe. Motlhanka wa gago o tla ya mme a tlhabane le Mofilisitia yono.”
33  Mme Saulo a raya Dafide a re: “O ka se ka wa kgona go ya go tlhabana le Mofilisitia yo, gonne o mosimanyana fela, mme ene ke monna wa ntwa go tloga bosimaneng jwa gagwe.”
34  Mme Dafide a raya Saulo a re: “Motlhanka wa gago o ne a nna modisa wa ga rraagwe mo letsomaneng, mme ga tla tau, le bera, mme nngwe le nngwe ya tsone ya tsaya nku mo letsomaneng.
35  Mme ka tswa ka e latelela ka e itaya ka e latlhela fa fatshe mme ka e namola mo molomong wa yone. E rile e simolola go ntlhasela, ka tshwara ditedu tsa yone ka e itaya ka e latlhela fa fatshe mme ka e bolaya.
36  Tau le bera motlhanka wa gago o di iteile a di latlhela fa fatshe ka bobedi; mme Mofilisitia yo o sa rupang yono o tla nna jaaka nngwe ya tsone, gonne o kgobile mela ya tlhabano ya Modimo yo o tshelang.”
37  Foo Dafide a oketsa a re: “Jehofa, yo o nkgolotseng mo leroong la tau le mo leroong la bera, ke ene yo o tla nkgololang mo seatleng sa Mofilisitia yono.” Fa a rialo Saulo a raya Dafide a re: “Tsamaya, mme e kete Jehofa a ka nna le wena.”
38  Jaanong Saulo a apesa Dafide diaparo tsa gagwe, mme a baya tlhoro ya phemelo ya kgotlho mo tlhogong ya gagwe, mme morago ga foo a mo apesa moitshomelo wa phemelo.
39  Foo Dafide a gatlha tšhaka ya gagwe fa godimo ga diaparo tsa gagwe a ba a leka go tsamaya [mme a se ka a kgona], ka gonne o ne a sa di itekanya. La bofelo Dafide a raya Saulo a re: “Ga ke kgone go tsamaya ka dilo tseno, gonne ga ke a di itekanya.” Ka jalo Dafide a di tlosa mo go ene.
40  Mme a tsaya lore lwa gagwe ka seatla sa gagwe a bo a itlhophela maje a matlhano a a borethe thata mo mokgatšheng o o phothoselang mme a a tsenya mo kgetsing ya gagwe ya badisa e e neng e direla jaaka seelo sa gagwe, mme mo seatleng sa gagwe go ne go na le motsekedi wa gagwe. Mme a simolola go atamela Mofilisitia.
41  Mme Mofilisitia a simolola go tla, a ntse a atamela Dafide, mme monna yo o tshotseng thebe e kgolo o ne a le kwa pele ga gagwe.
42  Jaanong e rile Mofilisitia a leba mme a bona Dafide, a simolola go mo nyatsa ka gonne e ne e le mosimanyana fela e bile a le mohibidu, a na le ponalo e ntle.
43  Ka jalo Mofilisitia a raya Dafide a re: “A ke ntša, mo e leng gore o tla kwa go nna ka dinthe?” Fa a sena go rialo Mofilisitia a hutsa Dafide ka medimo ya gagwe.
44  Mme Mofilisitia a tswelela a raya Dafide a re: “Tla kwa go nna fela, mme ke tla naya dinonyane tsa magodimo le diphologolo tsa naga nama ya gago.”
45  Dafide le ene a raya Mofilisitia a re: “O tla kwa go nna ka tšhaka le ka lerumo le ka lerumo le le konopiwang, mme nna ke tla kwa go wena ka leina la ga Jehofa wa masomosomo, Modimo wa mela ya tlhabano ya Iseraele, ene yo o mo kgobileng.
46  Gompieno Jehofa o tla go tsenya mo seatleng sa me, mme ruri ke tla go itaya ke go latlhela fa fatshe ke bo ke tlosa tlhogo ya gago mo go wena; mme ruri ke tla naya dinonyane tsa magodimo le diphologolo tsa naga ditoto tsa bothibelelo jwa Bafilisitia; mme batho ba lefatshe lotlhe ba tla itse gore go na le Modimo yo e leng wa Iseraele.
47  Mme phuthego eno yotlhe e tla itse gore Jehofa ga a boloke ka tšhaka le fa e le ka lerumo, ka gonne tlhabano ke ya ga Jehofa, mme o tla lo tsenya mo seatleng sa rona.”
48  Mme ga diragala gore Mofilisitia a nanoge mme a nna a tla a atamela go ya go kgatlhantsha Dafide, mme Dafide a simolola go itlhaganela le go sianela kwa moleng wa tlhabano go ya go kgatlhantsha Mofilisitia.
49  Foo Dafide a sotlhometsa seatla sa gagwe mo kgetsing ya gagwe mme a ntsha leje mo go yone a le konopa ka motsekedi, mo o neng a itaya Mofilisitia mo phatleng ya gagwe mme leje la nwela mo phatleng ya gagwe, mme a wela fa fatshe ka sefatlhego.
50  Ka jalo Dafide, ka motsekedi le leje, a itshupa a nonofile go feta Mofilisitia mme a itaya Mofilisitia a mo latlhela fa fatshe a ba a mmolaya; mme go ne go se na tšhaka mo seatleng sa ga Dafide.
51  Mme Dafide a nna a siana a ba a ema mo godimo ga Mofilisitia. Go tswa foo a tsaya tšhaka ya gagwe a e somola mo kgatleng ya yone mme ruri a mmolaya fa a mo kgaola tlhogo ka yone. Mme Bafilisitia ba bona gore yo o thata wa bone o ne a sule, mme ba tshaba.
52  Morago ga moo banna ba Iseraele le ba Juda ba nanoga mme ba simolola go goa ba latelela Bafilisitia go fitlha fela kwa mokgatšheng le go ya go fitlha kwa dikgorong tsa Ekerone, mme ba ba gobaditsweng mo ba neng ba le gaufi le go swa ba Bafilisitia ba nna ba wa mo tseleng go tswa kwa Shaaraime, go ya go fitlha kwa Gathe le go ya go fitlha kwa Ekerone.
53  Morago ga moo bomorwa Iseraele ba boa kwa go lateleleng Bafilisitia ka bogale mme ba thopa mathibelelo a bone.
54  Foo Dafide a tsaya tlhogo ya Mofilisitia a e tlisa mo Jerusalema, mme dibetsa tsa gagwe a di baya mo mogopeng wa gagwe.
55  Jaanong ka nako ya fa Saulo a ne a bona Dafide a tswa a ya go kgatlhantsha Mofilisitia, o ne a raya Abenere molaodi wa masole a re: “Mosimane yo ke morwa mang, Abenere?” Fa a arabela Abenere a re: “Ka botshelo jwa moya wa gago, kgosi, ga ke itse le e seng!”
56  Foo kgosi ya re: “Tlhotlhomisa gore mosimane yo ke morwa mang.”
57  Ka jalo, fela fa Dafide a boa a tswa go itaya Mofilisitia a ba a mo latlhela fa fatshe, Abenere a mo tsaya a mo tlisa fa pele ga ga Saulo tlhogo ya Mofilisitia e le mo seatleng sa gagwe.
58  Jaanong Saulo a mo raya a re: “O morwa mang, mosimane?” mme Dafide a re: “Morwa motlhanka wa gago Jese wa Mobethelehema.”
9  Jaanong ga bo go na le monna mongwe wa Benjamine, mme leina la gagwe e ne e le Kishe, morwa Abiele, morwa Serore, morwa Bekorathe, morwa Afia, Mobenjamine, monna yo o humileng thata.
2  Mme a bo a na le morwa yo leina la gagwe e neng e le Saulo, a le mmotlana e bile a le montle, mme go ne go se na motho ope mo go bomorwa Iseraele yo o neng a le montle go mo feta; go tswa mo magetleng go ya kwa godimo o ne a le moleele go feta batho botlhe.
3  Mme diesele tse di namagadi tsa ga Kishe rraagwe Saulo tsa latlhega. Ka jalo Kishe a raya Saulo morwawe a re: “Tsweetswee, tsaya mongwe wa batlhokomedi mme o nanoge, o ye go batla diesele tse di namagadi.”
4  Mme a feta go ralala kgaolo e e dithaba ya Eferaime a ba a fetela pele go ralala lefatshe la Shalisha, mme ba se ka ba di bona. Mme ba fetela pele go ralala lefatshe la Shaalime, mme di ne di seyo koo. Mme a fetela pele go ralala lefatshe la Babenjamine, mme ba se ka ba di bona.
5  Ba ne ba goroga mo lefatsheng la Sufe; mme Saulo ene, a raya motlhokomedi wa gagwe yo o neng a na le ene a re: “A ko o tle mme re boe, gore rre a se ka a tlogela go tlhokomela diesele tse di namagadi mme a tlhobaela kaga rona.”
6  Mme a mo raya a re: “Bona, tsweetswee! Go na le monna wa Modimo mo motseng ono, mme monna yoo o a tlotlwa. Sotlhe se a se buang ruri se a diragala. A re ye teng gone jaanong. Gongwe a ka re bolelela tsela ya rona e re tshwanetseng go tsamaya ka yone.”
7  Foo Saulo a raya motlhokomedi wa gagwe a re: “Mme fa re ka ya, re tla isetsa monna yono eng? ka gonne senkgwe sone se fedile mo dieelong tsa rona, mme ga go na sepe se re ka se isetsang monna wa Modimo wa boammaaruri e le mpho. Re na le eng?”
8  Ka jalo motlhokomedi a araba Saulo gape a re: “Bona! Go na le kwatara ya shekele ya selefera mo seatleng sa me, mme ke tla tshwanelwa ke go e naya monna wa Modimo wa boammaaruri, mme o tla tshwanelwa ke go re bolelela tsela ya rona.”
9  (Mo metlheng ya pele kwa Iseraele eno ke tsela e monna a ka bong a buile ka yone fa a ya go senka Modimo: “Tlang, mme re yeng kwa mmoning.” Gonne mo metlheng ya pele moporofeti wa gompieno o kile a bo a bidiwa mmoni.)
10  Foo Saulo a raya motlhokomedi wa gagwe a re: “Lefoko la gago le molemo. Tla, a re ye.” Mme ba ya kwa motseng o monna wa Modimo wa boammaaruri a neng a le kwa go one.
11  Fa ba ntse ba tlhatloga mo botlhatlogong jo bo yang kwa motseng, ba ne ba bona basetsana ba tswa ba ya go ga metsi. Ka jalo ba ba raya ba re: “A mmoni o mo lefelong leno?”
12  Foo ba ba araba ba re: “O teng. Bonang! O kwa pele ga lona. Itlhaganeleng jaanong, ka gonne gompieno o tlile mo motseng, gonne go na le setlhabelo gompieno sa batho mo lefelong le le kwa godimo.
13  Fela fa lo tsena mo motseng, lo tla mmona ka bonako fela pele a tlhatlogela kwa lefelong le le kwa godimo go ya go ja; ka gonne batho ba ka se je go fitlha a tla, gonne ke ene a segofatsang setlhabelo. Morago fela ga moo ba ba laleditsweng ba ka ja. Jaanong tlhatlogang, ka gonne ene—lo tla tloga lo mmona.”
14  Ka jalo ba tswelela ba tlhatlogela kwa motseng. Fa ba ntse ba tsena fa gare ga motse, bonang, Samuele a bo a tswa a tla go ba kgatlhantsha gore ba ye kwa lefelong le le kwa godimo.
15  Mme Jehofa ene, o ne a butse tsebe ya ga Samuele letsatsi pele Saulo a tla, a re:
16  “Ka moso mo e ka nnang ka nako eno ke tla romela kwa go wena monna yo o tswang kwa lefatsheng la Benjamine, mme o mo tlotse gore a nne moeteledipele wa batho ba me Iseraele; mme o tla boloka batho ba me mo seatleng sa Bafilisitia, ka gonne ke bone pogisego ya batho ba me, gonne selelo sa bone se gorogile mo go nna.”
17  Mme Samuele ka boene a bona Saulo, mme Jehofa ene, a mo araba a re: “Ke yo monna yo ke go boleletseng ka ene ke re, ‘Yo ke ene yo o tla bolokang batho ba me ba le mo teng ga melelwane.’”
18  Foo Saulo a atamela Samuele mo gare ga kgoro a re: “Tsweetswee, a ko o mpolelele, Tota ntlo ya mmoni e kae?”
19  Mme Samuele a araba Saulo a re: “Ke nna mmoni. Tlhatlogang fa pele ga me lo ye kwa lefelong le le kwa godimo, lo tla ja le nna gompieno, mme ke tla lo tsamaisa mo mosong, ke bo ke lo bolelela sotlhe se se mo pelong ya lona.
20  Mme diesele tse di namagadi tse di neng di go latlhegetse malatsi a mararo a a fetileng, o se ka wa tlhoma pelo ya gago mo go tsone, gonne di bonwe. Mme sotlhe se se eletsegang mo Iseraele ke sa ga mang? A ga se sa gago le sa ntlo yotlhe ya ga rrago?”
21  Fa a rialo Saulo a araba a re: “A ga ke Mobenjamine wa lotso lo lo botlana go gaisa tsotlhe tsa Iseraele, le lelapa la gaetsho a ga se le e seng la sepe mo malapeng otlhe a lotso lwa Benjamine? Ka jalo ke ka ntlha yang fa o buile selo se se ntseng jaana le nna?”
22  Foo Samuele a tsaya Saulo le motlhokomedi wa gagwe a ba tlisa kwa holong ya bojelo mme a ba naya bonno kwa tlhogong ya botlhe ba ba laleditsweng; mme e ne e le banna ba ka nna masome a mararo.
23  Moragonyana Samuele a raya moapei a re: “A ko o tlise serwe se ke se go neileng, se ke neng ka go bolelela ka sone ka re, ‘Se beye fa go wena.’”
24  Foo moapei a tsholetsa leoto le se se neng se le mo go lone, a le baya fa pele ga ga Saulo. Mme a tswelela a re: “Se se neng se beetswe kwa thoko ke se. Se beye fa pele ga gago. Ja, ka gonne ba go beetse sone gore ka nako e e tlhomilweng o je le ba ba laleditsweng.” Ka jalo Saulo a ja le Samuele mo letsatsing leo.
25  Morago ga moo ba fologa mo lefelong le le kwa godimo ba ya kwa motseng, mme a tswelela a bua le Saulo kwa godimo ga ntlo.
26  Foo ba tsoga go sa le phakela, mme ga diragala gore fela fa bo sa Samuele a bitsa Saulo kwa godimo ga ntlo, a re: “Tsoga, gore ke tle ke go tsamaise.” Ka jalo Saulo a tsoga mme boobabedi, ene le Samuele, ba tswela kwa ntle ga dikgoro.
27  E rile ba ntse ba fologa kwa thoko ga motse Samuele a raya Saulo a re: “Raya motlhokomedi o re a fetele kwa pele ga rona”—ka jalo a fetela kwa pele—“mme wena, ema fela jaanong gore ke tle ke dire gore o utlwe lefoko la Modimo.”
28  Mme ga diragala mo metlheng eo gore Bafilisitia ba simolole go phutha mephato ya bone ya masole go ya go lwa le Iseraele. Ka jalo Akishe a raya Dafide a re: “Kwantle ga pelaelo o itse gore o tshwanetse go tswela kwa bothibelelong le nna, wena le banna ba gago.”
2  Fa a rialo Dafide a raya Akishe a re: “Ke gone ka moo wena ka nosi o itseng se motlhanka wa gago a tla se dirang.” Ka jalo Akishe a raya Dafide a re: “Ke gone ka moo ke tla go tlhomang go nna motlhokomedi wa tlhogo ya me ka metlha.”
3  Jaanong Samuele ene o ne a sule, mme Iseraele yotlhe e ne ya mo lelela mme ya mo fitlha kwa Rama motse wa gagabo. Mme Saulo ene, o ne a tlositse ba ba buang le meya le ba ba dirang tiro ya go bolelela ditiragalo pele mo lefatsheng leo.
4  Ka gone Bafilisitia ba phuthega mmogo mme ba tla go tlhoma bothibelelo kwa Shunema. Ka jalo Saulo a phutha Iseraele yotlhe mme ba tlhoma bothibelelo kwa Gileboa.
5  E rile Saulo a bona bothibelelo jwa Bafilisitia a boifa, mme pelo ya gagwe ya simolola go roroma thata.
6  Le fa Saulo a ne a botsa Jehofa, Jehofa o ne a se ke a mo araba, e ka tswa e le ka ditoro kgotsa ka Urime kgotsa ka baporofeti.
7  La bofelo Saulo a raya batlhanka ba gagwe a re: “Mpatleleng mosadi wa moloi yo o nang le bokgoni jwa go bua le meya, mme ke tla ya kwa go ene ke ya go lopa kgakololo kwa go ene.” Foo batlhanka ba gagwe ba mo raya ba re: “Bona! Go na le mosadi yo o nang le bokgoni jwa go bua le meya kwa Ene-dore.”
8  Ka jalo Saulo a ikgakisa batho mme a apara diaparo di sele a tsamaya, ene a na le banna ba le babedi; mme ba tla kwa mosading yoo bosigo. Jaanong a re: “Tsweetswee, ntirisetsa boitseanape jwa gago ka go bua le meya mme o ntlhatlosetse ene yo ke tla go mo tlhaolelang.”
9  Le fa go ntse jalo, mosadi a mo raya a re: “Bona, o itse sentle se Saulo a se dirileng, kafa a neng a fedisa ba ba buang le meya le ba ba dirang tiro ya go bolelela ditiragalo pele mo lefatsheng ka gone. Jaanong, ke ka ntlha yang fa o itshwara jaaka serai sa moya wa me gore ke bolawe?”
10  Ka yone nako eo Saulo a mo ikanela ka Jehofa, a re: “Jaaka Jehofa a tshedile, ga o kitla o welwa ke molato wa phoso mo kgannyeng eno!”
11  Foo mosadi a re: “Ke go tlhatlosetse mang?” Foo a re: “Ntlhatlosetse Samuele.”
12  E rile mosadi a bona “Samuele” a simolola go goa ka lentswe le le kwa godimo; mme mosadi a tswelela a raya Saulo a re: “O ne o ntsieletsang, fa wena ka nosi o le Saulo?”
13  Mme kgosi ya mo raya ya re: “O se ka wa boifa, mme o bone eng?” Mme mosadi a tswelela a raya Saulo a re: “Ke bone modimo o tlhatloga mo lefatsheng.”
14  A akofa a mo raya a re: “Popego ya gagwe e ntse jang?” mme a araba a re: “Ke monnamogolo yo o tlhatlogang, mme o ipipile ka seaparo se se se nang mabogo.” Foo Saulo a lemoga gore e ne e le “Samuele,” mme a ikoba sefatlhego sa gagwe se lebile fa fatshe a ba a obama.
15  Mme “Samuele” a simolola go raya Saulo a re: “O ntshwenyeditseng ka go dira gore ke tlhatlosiwe?” Foo Saulo a re: “Ke mo mathateng a magolo thata, e re ka Bafilisitia ba tlhabana le nna, mme Modimo o dule mo go nna mme ga a tlhole a nkaraba, e ka tswa e le ka baporofeti kgotsa ka ditoro; mo ke bitsang wena gore o nkitsise gore ke dire eng.”
16  Mme “Samuele” a tswelela a re: “Ke ka ntlha yang he fa o botsa nna, fa Jehofa ka boene a dule mo go wena e bile a itshupa e le mmaba wa gago?
17  Mme Jehofa o tla itirela fela jaaka a ne a bua ka nna, Jehofa o tla gagolaka bogosi mo seatleng sa gago mme a bo neye Dafide mongwe ka wena.
18  E re ka o ne wa se ka wa utlwa lentswe la ga Jehofa, e bile o sa diragatsa bogale jwa gagwe jo bo tukang mo go Amaleke, ke gone ka moo Jehofa a tla go dirang selo seno mo letsatsing leno.
19  Mme Jehofa gape o tla tsenya Iseraele le wena mo seatleng sa Bafilisitia, mme ka moso wena le bomorwao lo tla bo lo na le nna. Tota le bothibelelo jwa Iseraele Jehofa o tla bo tsenya mo seatleng sa Bafilisitia.”
20  Fa a rialo, ka bonako Saulo a wela fa fatshe a namalala mme a boifa fela thata ka ntlha ya mafoko a ga “Samuele.” Gape, ga bo go se na maatla mo go ene, ka gonne o ne a sa ja dijo letsatsi lotlhe le bosigo jotlhe.
21  Jaanong mosadi a tla mo go Saulo mme a bona gore o ne a tshwenyegile thata. Ka jalo a mo raya a re: “Bona, lelata la gago le utlwile lentswe la gago, mme ke ne ka tsenya moya wa me mo seatleng sa me mme ka utlwa mafoko a o neng o a bua le nna.
22  Mme jaanong tsweetswee, le wena, utlwa lentswe la lelata la gago; mme o nte ke beye thathana ya senkgwe fa pele ga gago, mme o je, gore o nne le maatla, ka gonne o tla tsamaya.”
23  Mme a gana a re: “Ga ke tle go ja.” Le fa go ntse jalo, batlhanka ba gagwe le mosadi ba nna ba mo emelela. La bofelo a utlwa lentswe la bone mme a nanoga fa fatshe a nna mo sekanamelong.
24  Jaanong mosadi o ne a na le namane e e nontshitsweng mo ntlong. Ka jalo ka bonako a e ntsha setlhabelo mme a tsaya bupi a ba a duba tlhama a e besa go nna dikuku tse di sa bedisiwang.
25  Go tswa foo a di tsholela Saulo le batlhanka ba gagwe, mme ba ja. Morago ga foo ba nanoga mme ba tsamaya bosigo joo.
27  Le fa go ntse jalo, Dafide a bua mo pelong ya gagwe a re: “Jaanong ke tla nyelediwa ke seatla sa ga Saulo letsatsi lengwe. Ga go na sepe se se botoka ka nna fa e se gore ke falolele kwa lefatsheng la Bafilisitia; mme Saulo o tla itlhoboga go tlhola a mpatla mo karolong yotlhe ya naga ya Iseraele, mme ruri ke tla falola mo seatleng sa gagwe.”
2  Ka jalo Dafide a nanoga mme ene le banna ba le makgolo a le marataro ba ba neng ba na le ene ba fetela kwa go Akishe morwa Maoke, kgosi ya Gathe.
3  Mme Dafide a tswelela go nna le Akishe kwa Gathe, ene le banna ba gagwe, mongwe le mongwe le ba ntlo ya gagwe, Dafide le basadi ba gagwe ba babedi, Ahinoame mosadi wa Mojesereele le Abigaile, mosadi wa ga Nabale, mosadi wa Mokaremele.
4  Fa nako e ntse e tsamaya ga begelwa Saulo gore Dafide o ne a tshabetse kwa Gathe, ka jalo a se ka a tlhola a ya go mmatla gape.
5  Foo Dafide a raya Akishe a re: “Jaanong, fa ke bone kamogelo mo matlhong a gago, a ba nneye lefelo mo go mongwe wa metse e e kwa lefelong la selegae, gore ke nne gone; gonne ke ka ntlha yang fa motlhanka wa gago a tshwanetse go nna mo motseng wa segosi le wena?”
6  Ka jalo Akishe a mo naya Sikelage mo letsatsing leo. Ke gone ka moo Sikelage a neng a nna wa dikgosi tsa Juda go tla go fitlha mo letsatsing leno.
7  Mme palo ya malatsi a Dafide a neng a a nna mo lefelong la selegae la Filisitia e ne ya nna ngwaga le dikgwedi di le nnè.
8  Mme Dafide a nanoga le banna ba gagwe gore ba tlhasele Bageshure le Bagirise le Baamaleke; gonne ba ne ba nna mo lefatsheng le le neng le tloga kwa Telame le ya go fitlha kwa Shure le go ya kwa lefatsheng la Egepeto.
9  Mme Dafide a kgemetha lefatshe, mme a se ka a boloka monna le fa e le mosadi a tshela; mme a tsaya matsomane le metlhape le diesele le dikamela le diaparo, mme morago ga moo a boa a tla mo go Akishe.
10  Foo Akishe a re: “Lo tlhasetse kae gompieno?” Fa a rialo Dafide a re: “Kwa borwa jwa Juda le kwa borwa jwa Bajerameele le kwa borwa jwa Bakene.”
11  Monna le mosadi, Dafide o ne a sa boloke ope a tshela go ba tlisa mo Gathe, a re: “Gore ba se ka ba bolela ka rona, ba re: ‘Dafide o ne a dira ka tsela eno.’” (Mme tsela eno e ne e le one mokgwa wa gagwe ka malatsi otlhe a a neng a a nna kwa lefelong la selegae la Bafilisitia.)
12  Ka gone Akishe a dumela Dafide, a ipolelela a re: “Kwantle ga pelaelo o fetogile sebodu mo bathong ba gagabo Iseraele; mme o tla tshwanelwa ke go nna motlhanka wa me ka bosakhutleng.”
7  Ka jalo banna ba Kiriathe-jearime ba tla mme ba tlhatlosa letlole la ga Jehofa ba le isa kwa ntlong ya ga Abinadabe mo thoteng, mme Eliasare morwawe e ne e le ene yo ba neng ba mo itshepisa gore a dise letlole la ga Jehofa.
2  Mme ga diragala gore go simolola ka letsatsi le letlole le neng la nna kwa Kiriathe-jearime ka lone, malatsi a nna a ntsifala, mo a neng a fitlha go dingwaga di le masome a mabedi, mme ntlo yotlhe ya Iseraele ya lelela Jehofa ka bohutsana.
3  Mme Samuele a raya ntlo yotlhe ya Iseraele a re: “Fa e le gore lo boela kwa go Jehofa ka pelo ya lona yotlhe, tlosang medimo e sele mo gare ga lona le ditshwantsho tsa ga Ashethorethe, mme lo kaele pelo ya lona ka tlhomamo kwa go Jehofa lo bo lo direle ene a le esi, mme o tla lo golola mo seatleng sa Bafilisitia.”
4  Fa a rialo bomorwa Iseraele ba tlosa Bobaale le ditshwantsho tsa ga Ashethorethe mme ba simolola go direla Jehofa a le esi.
5  Mme Samuele a re: “Phuthelang Iseraele yotlhe kwa Misepa, gore ke tle ke lo rapelele kwa go Jehofa.”
6  Ka jalo ba ne ba phuthelwa kwa Misepa, mme ba ga metsi ba a tshela fa pele ga ga Jehofa mme ba itima dijo mo letsatsing leo. Mme ba simolola go bua foo ba re: “Re leofetse Jehofa.” Mme Samuele a atlhola bomorwa Iseraele kwa Misepa.
7  Mme Bafilisitia ba utlwa gore bomorwa Iseraele ba ne ba phuthegetse kwa Misepa, mme barena ba kgolagano ba Bafilisitia ba tsena mo tseleng go ya go tlhasela Iseraele. E rile bomorwa Iseraele ba utlwa ka gone, ba simolola go boifa ka ntlha ya Bafilisitia.
8  Ka jalo bomorwa Iseraele ba raya Samuele ba re: “O se ka wa didimala go tlhola o ikuela kwa go Jehofa Modimo wa rona o re kopela thuso, gore a re boloke mo seatleng sa Bafilisitia.”
9  Mme Samuele a tsaya kwanyana e e anyang a e isetsa Jehofa e le tshupelo e e fisiwang, tshupelo e e feletseng; mme Samuele a simolola go kuela kwa go Jehofa gore a thuse Iseraele, mme Jehofa a mo araba.
10  Mme ga diragala gore fa Samuele a ntse a isa tshupelo e e fisiwang, Bafilisitia ka bobone ba atamela go tla go tlhabana le Iseraele. Mme jaanong Jehofa a dira gore maru a dume ka modumo o o kwa godimo mo letsatsing leo kgatlhanong le Bafilisitia, gore a ba tlhakatlhakanye; mme ba fenngwa fa pele ga Iseraele.
11  Foo banna ba Iseraele ba betsega go tswa kwa Misepa mme ba latelela Bafilisitia mme ba nna ba ba kgemetha go ya go fitlha fela kwa borwa jwa Bethe-kare.
12  Foo Samuele a tsaya leje a le tlhoma fa gare ga Misepa le Jeshana mme a le raya leina a re Ebenesere. Ka jalo a re: “Jehofa o re thusitse go fitlha jaanong.”
13  Ka jalo Bafilisitia ba ne ba fenngwa, mme ba se ka ba tlhola ba tsena gape mo karolong ya naga ya Iseraele; mme seatla sa ga Jehofa sa tswelela se le kgatlhanong le Bafilisitia malatsi otlhe a ga Samuele.
14  Mme metse e Bafilisitia ba neng ba e tsere mo go Iseraele ya nna ya boela kwa go Iseraele go tswa kwa Ekerone go ya kwa Gathe, mme karolo ya bone ya naga Iseraele a e golola mo seatleng sa Bafilisitia. Mme ga nna kagiso fa gare ga Iseraele le Baamore.
15  Mme Samuele a nna moatlhodi wa Iseraele malatsi otlhe a botshelo jwa gagwe.
16  Mme a tsamaya ngwaga le ngwaga a kopanya potologo ya Bethele le Gilegala le Misepa mme a atlhola Iseraele mo mafelong ano otlhe.
17  Mme o ne a boela kwa Rama, ka gonne ke gone kwa ntlo ya gagwe e neng e le gone, a ba a atlhola Iseraele gone. Mme a agela Jehofa sebeso gone.
23  Fa nako e ntse e tsamaya ba tla go begela Dafide, ba re: “Bona, Bafilisitia ba lwa le Keila, e bile ba thopa diboana.”
2  Mme Dafide a botsa Jehofa, a re: “A ke tsamaye, a ke kgemethe Bafilisitia bano?” Jehofa le ene a raya Dafide a re: “Tsamaya, o kgemethe Bafilisitia mme o boloke Keila.”
3  Foo banna ba ga Dafide ba mo raya ba re: “Bona! Re boifa re le fano mo Juda, mme a bo re tla boifa bogolo jang ne fa re ka ya kwa Keila go ya go tlhabana le mela ya tlhabano ya Bafilisitia!”
4  Ka jalo Dafide a botsa Jehofa gape. Jaanong Jehofa a mo araba a re: “Nanoga, ya kwa Keila, ka gonne ke tsenya Bafilisitia mo seatleng sa gago.”
5  Ka jalo Dafide a ya le banna ba gagwe kwa Keila mme a tlhabana le Bafilisitia a ba a tsamaya ka diruiwa tsa bone, mme a ba kgemetha ka polao e kgolo; mme Dafide a nna mmoloki wa banni ba Keila.
6  Jaanong ga diragala gore fa Abiathare morwa Ahimeleke a tshabela kwa go Dafide kwa Keila, a bo a na le khiba mo seatleng sa gagwe.
7  Fa nako e ntse e tsamaya ga begelwa Saulo jaana: “Dafide o tlile mo Keila.” Mme Saulo a simolola go re: “Modimo o mo rekiseditse mo seatleng sa me, gonne o itswaletse ka go tla mo motseng o o nang le ditswalo le mophakalego.”
8  Ka jalo Saulo a biletsa batho botlhe kwa ntweng, gore ba ye kwa Keila, go ya go dikanyetsa Dafide le banna ba gagwe.
9  Mme Dafide a itse gore Saulo o ne a mo logela maano a a bosula. Ka gone a raya Abiathare moperesiti a re: “A ko o atametse khiba.”
10  Mme Dafide a tswelela a re: “Ao Jehofa Modimo wa Iseraele, motlhanka wa gago ruri o utlwile gore Saulo o batla go tla Keila go tla go senya motse ka ntlha ya me.
11  A beng ba naga ba Keila ba tla ntsenya mo seatleng sa gagwe? A Saulo o tla tla fela jaaka motlhanka wa gago a utlwile? Ao Jehofa Modimo wa Iseraele, bolelela motlhanka wa gago, tsweetswee.” Fa a rialo Jehofa a re: “O tla tla.”
12  Mme Dafide a tswelela a re: “A beng ba naga ba Keila ba tla ntsenya le banna ba me mo seatleng sa ga Saulo?” Mme Jehofa a re: “Ba tla lo tsenya.”
13  Dafide a akofa a nanoga le banna ba gagwe, e ka nna banna ba le makgolo a le marataro, mme ba tswa mo Keila mme ba tswelela ba tsamayatsamaya gongwe le gongwe kwa ba neng ba ka tsamayatsamaya teng. Mme ga begelwa Saulo gore Dafide o ne a falotse kwa Keila, mme ka jalo a tlogela go tswa.
14  Mme Dafide a nna mo nageng mo mafelong a go leng thata go a atamela, mme a tswelela a nna mo kgaolong e e dithaba mo nageng ya Siife. Mme Saulo a nna a mmatla ka metlha, mme Modimo a se ka a mo tsenya mo seatleng sa gagwe.
15  Mme Dafide a tswelela a boifa ka gonne Saulo o ne a dule a ile go batla moya wa gagwe fa Dafide a ne a le kwa nageng ya Siife kwa Horeshe.
16  Jaanong Jonathane morwa Saulo a nanoga mme a ya kwa go Dafide kwa Horeshe, gore a nonotshe seatla sa gagwe mo Modimong.
17  Mme a tswelela a mo raya a re: “O se ka wa boifa; gonne seatla sa ga Saulo rre ga se kitla se go bona, mme wena o tla nna kgosi ya Iseraele, mme nna ke tla nna wa bobedi fa morago ga gago; le Saulo rre o itse seo.”
18  Foo boobabedi ba dira kgolagano fa pele ga ga Jehofa; mme Dafide a tswelela a nna kwa Horeshe, mme Jonathane ene a ya kwa legaeng la gagwe.
19  Moragonyana banna ba Siife ba tlhatlogela kwa go Saulo kwa Gibea, ba re: “A Dafide ga a iphitlha gaufi le rona mo mafelong a a thata go atamelwa kwa Horeshe, mo thoteng ya Hakila, e e kafa letlhakoreng la moja la Jeshimone?
20  Jaanong go dumalana le keletso yotlhe ya moya wa gago, wena kgosi, gore o tle, tla, mme seabe sa rona e tla nna go mo tsenya mo seatleng sa kgosi.”
21  Fa ba rialo Saulo a re: “A Jehofa a lo segofatse, gonne lo ntlhomogetse pelo.
22  Tsweetswee, tsamayang, lo nne lo tshwarelele mme lo tlhomamise lo bo lo bone lefelo la gagwe fa lonao lwa gagwe lo nnang gone—le fa e le mang yo o mmoneng koo—gonne ke boleletswe gore ruri o boferefere.
23  Mme lo bone lo bo lo tlhomamise ka mafelo otlhe a go iphitlha a a iphitlhang mo go one; mme lo boele kwa go nna ka bosupi, mme ke tla tsamaya le lona; mme go tla diragala gore, fa a le mo nageng eo, le nna ke tla mmatla ka kelotlhoko mo diketeng tsotlhe tsa Juda.”
24  Ka jalo ba nanoga ba ya kwa Siife kwa pele ga ga Saulo, fa Dafide le banna ba gagwe ba ne ba le kwa nageng ya Maone kwa Areba kwa borwa jwa Jeshimone.
25  Moragonyana Saulo a tla le banna ba gagwe a tlile go mmatla. Fa ba bolelela Dafide, a akofa a ya kwa lefikeng le legolo mme a tswelela a nna mo nageng ya Maone. E rile Saulo a utlwa ka gone, a lelekisa Dafide go tsenelela mo nageng ya Maone.
26  Kgabagare Saulo a tla kafa letlhakoreng leno la thaba, mme Dafide le banna ba gagwe ba ne ba le ka kwa letlhakoreng lele la thaba. Ka jalo Dafide a itlhaganelela go tsamaya ka ntlha ya ga Saulo; mo nakong eno yotlhe Saulo le banna ba gagwe ba ne ba dika Dafide le banna ba gagwe gore ba ba tshware.
27  Mme go ne go na le morongwa yo o neng a tla kwa go Saulo a re: “Potlaka o tsamaye, gonne Bafilisitia ba tlhasetse lefatshe!”
28  Foo Saulo a boa mo go lelekiseng Dafide mme a ya go kgatlhantsha Bafilisitia. Ke gone ka moo ba biditseng lefelo leo ba re Lefika le Legolo la Dikgaogano.
29  Mme Dafide a tlhatloga a tswa koo mme a nna kwa mafelong a go leng thata go a atamela kwa Ene-gedi.
22  Ka jalo Dafide a tswa koo a falolela kwa logageng lwa Adulama; mme bomorwarraagwe le botlhe ba ntlo ya ga rraagwe ba utlwa ka gone mme ba fologela koo kwa go ene.
2  Mme batho botlhe ba ba nang le matshwenyego le batho botlhe ba ba neng ba na le yo ba mo kolotang le batho botlhe ba ba moya o bogalaka ba simolola go phuthegela mmogo kwa go ene, mme a nna molaodi wa bone; mme batho ba ba neng ba na le ene ya nna ba ba ka nnang makgolo a manè.
3  Moragonyana Dafide a tswa koo a ya kwa Misepa kwa Moabe mme a raya kgosi ya Moabe a re: “Tsweetswee a rre le mmè ba nne le lona go fitlha ke itse gore Modimo o tla ntira eng.”
4  Ka jalo a dira gore ba nne fa pele ga kgosi ya Moabe, mme ba tswelela ba nna le ene malatsi otlhe a Dafide a neng a le mo lefelong le go sa tsenweng mo go lone ka one.
5  Fa nako e ntse e tsamaya moporofeti Gada a raya Dafide a re: “O se ka wa tswelela o nna mo lefelong le go sa tsenweng mo go lone. Tsamaya, mme o tsene mo lefatsheng la Juda.” Ka gone Dafide a tsamaya mme a tsena mo sekgweng sa Herethe.
6  Mme Saulo a utlwa gore Dafide le banna ba ba neng ba na le ene ba ne ba bonwe, fa Saulo a ne a ntse kwa Gibea kafa tlase ga setlhare sa motamariseka mo lefelong le le kwa godimo a tshotse lerumo la gagwe ka seatla le batlhanka ba gagwe botlhe ba eme go mo dikologa.
7  Foo Saulo a raya batlhanka ba gagwe ba ba emeng go mo dikologa a re: “Reetsang tsweetswee, lona Babenjamine. A morwa Jese o tla naya lona lotlhe masimo le masimo a mofine? A o tla lo tlhoma lotlhe go nna balaodi ba dikete le balaodi ba makgolo?
8  Gonne lo ntogetse leano la boferefere, lotlhe fela; mme ga go na ope yo o lotlegelang tsebe ya me fa morwaake a dira kgolagano le morwa Jese, e bile ga go na ope wa lona yo o nkutlwelang botlhoko a bo a lotlegela tsebe ya me gore morwaake o tlhotlheleditse motlhanka wa me go ntsogologela e le yo o laletseng jaaka go ntse gompieno.”
9  Fa a rialo Doege wa Moedoma, jaaka a ne a okametse batlhanka ba ga Saulo, a araba a re: “Ke bone morwa Jese a tla mo Nobe kwa go Ahimeleke morwa Ahitube.
10  Mme o ne a mmoletsa mo go Jehofa; a mo naya mefago, mme a ba a mo naya tšhaka ya ga Goliathe wa Mofilisitia.”
11  Kgosi ya akofa ya roma gore go bidiwe Ahimeleke morwa moperesiti Ahitube le botlhe ba ntlo ya ga rraagwe, baperesiti ba ba neng ba le kwa Nobe. Ka jalo botlhe ba tla kwa kgosing.
12  Jaanong Saulo a re: “Reetsa tsweetswee, wena morwa Ahitube!” mme a re: “Ke fano morena wa me.”
13  Mme Saulo a tswelela a mo raya a re: “Ke ka ntlha yang fa lo ntogetse leano la boferefere, wena le morwa Jese, ka go mo naya senkgwe le tšhaka, le gore a bolediwe mo Modimong, gore a ntsogologele e le yo o laletseng jaaka go ntse gompieno?”
14  Foo Ahimeleke a araba kgosi a re: “Mme ke mang mo batlhankeng ba gago botlhe yo o tshwanang le Dafide, yo o ikanyegang, e bile e le mogwe wa kgosi le molaodi wa bafemedi ba gago le gone a tlotlwa mo ntlong ya gago?
15  A ke simolotse gompieno go mmoletsa mo Modimong? Go ka se direge ka nna! A kgosi e se ka ya latofatsa motlhanka wa yone ka sepe le ntlo yotlhe ya ga rre, gonne mo go seno sotlhe motlhanka wa gago o ne a sa itse sepe se sebotlana kgotsa se segolo.”
16  Mme kgosi ya re: “Ruri o tla swa, Ahimeleke, wena le ntlo yotlhe ya ga rrago.”
17  Morago ga moo kgosi ya raya batabogi ba ba emeng go e dikologa ya re: “Retologang lo bolaye baperesiti ba ga Jehofa, ka gonne le bone seatla sa bone se na le Dafide le ka gonne ba ne ba itse gore e ne e le motshabi mme ba se ka ba go lotlegela tsebe ya me!” Mme batlhanka ba kgosi ba ne ba sa batle go ntsha seatla sa bone go tlhasela baperesiti ba ga Jehofa.
18  La bofelo kgosi ya raya Doege ya re: “Wena retologa o tlhasele baperesiti!” Ka yone nako eo Doege wa Moedoma a retologa mme a tlhasela baperesiti mme mo letsatsing leo a bolaya banna ba le masome a le robedi le botlhano ba ba tsholang khiba ya leloba.
19  Le eleng Nobe motse wa baperesiti a o kgemetha ka bogale jwa tšhaka, monna le mosadi, ngwana le losea lo lo anyang le poo le esele le nku ka bogale jwa tšhaka.
20  Le fa go ntse jalo, morwa mongwe wa ga Ahimeleke morwa Ahitube, yo leina la gagwe e neng e le Abiathare, a falola mme a tshaba a ya go sala Dafide morago.
21  Foo Abiathare a bolelela Dafide a re: “Saulo o bolaile baperesiti ba ga Jehofa.”
22  Fa a rialo Dafide a raya Abiathare a re: “Ke ne ka itse sentle mo letsatsing leo, ka gonne Doege wa Moedoma o ne a le teng, gore ruri o ne a tla bolelela Saulo. Ke nna ka namana ke foseditseng moya mongwe le mongwe wa ntlo ya ga rrago.
23  A ko o nne fela le nna. O se ka wa boifa, gonne le fa e le mang yo o batlang moya wa me o batla moya wa gago, gonne o mongwe yo o tlhokang gore ke mo sireletse.”
6  Mme letlole la ga Jehofa le ne la nna mo nageng ya Bafilisitia dikgwedi di le supa.
2  Mme Bafilisitia ba bitsa baperesiti le ba ba dirang tiro ya boitseanape, ba re: “Re tla dira eng ka letlole la ga Jehofa? Re itsiseng gore re ka le tsamaisa ka eng go le isa kwa lefelong la lone.”
3  Fa ba araba seo ba re: “Fa lo tsamaisa letlole la Modimo wa Iseraele, lo se ka lwa le tsamaisa kwantle ga tshupelo, gonne ruri lo tshwanetse lwa busetsa tshupelo ya molato kwa go ene. Ke gone lo tla fodisiwang, mme lo tla itse gore ke ka ntlha yang fa seatla sa gagwe se ne se sa tloge mo go lona.”
4  Foo ba re: “Tshupelo ya molato e re tshwanetseng go e busetsa kwa go ene ke eng?” Mme ba re: “Go ya ka palo ya barena ba kgolagano ba Bafilisitia, ditshika di le tlhano tsa marago tse di rurugileng tsa gouta le dipeba tse di tlolang tsa gouta di le tlhano, gonne mongwe le mongwe wa lona le barena ba lona ba kgolagano ba na le petso e e tshwanang.
5  Mme lo dire ditshwantsho tsa ditshika tsa lona tsa marago tse di rurugileng le ditshwantsho tsa dipeba tsa lona tse di tlolang tse di senyang lefatshe, mme lo neye Modimo wa Iseraele kgalalelo. Gongwe o tla tlhofofatsa seatla sa gagwe mo go lona le mo modimong wa lona le mo lefatsheng la lona.
6  Gape, ke ka ntlha yang fa lo dira pelo ya lona logwadi fela jaaka Egepeto le Faro ba ne ba dira pelo ya bone logwadi? A ga ba a ka ba ba tsamaisa fela fa A sena go ba direla ka bosetlhogo, mme ba tsamaya?
7  Jaanong tsayang mme lo dire koloi e ntšha, le dikgomo tse pedi tse di anyisang, tse go iseng go ke go bewe jokwe mo go tsone, mme lo golegelele dikgomo mo koloing, lo bo lo busetsa bana ba tsone kwa gae gore ba se ka ba di sala morago.
8  Mme lo tseye letlole la ga Jehofa lo le beye mo koloing, mme dilwana tsa gouta tse lo tshwanetseng go di busetsa kwa go ene e le tshupelo ya molato lo di tsenye mo lebokosong kafa letlhakoreng la lone. Mme lo le tsamaise, le tsamaye.
9  Mme lo lebe: fa le tlhatloga ka tsela e e yang kwa karolong ya lone ya naga, kwa Bethe-shemeshe, ke ene a re diretseng bosula jono jo bogolo; mme fa go sa nne jalo, re tla itse gore ga re a amiwa ke seatla sa gagwe; se se re diragaletseng e ne e le kotsi fela.”
10  Mme banna ba dira fela jalo. Ka jalo ba tsaya dikgomo tse pedi tse di neng di anyisa ba di golegelela mo koloing, mme ba tswalela bana ba tsone kwa gae.
11  Go tswa foo ba baya letlole la ga Jehofa mo koloing, le lebokoso le dipeba tse di tlolang tsa gouta le ditshwantsho tsa ditshika tsa bone tsa marago tse di rurugileng.
12  Mme dikgomo tsa simolola go tlhamalala fela mo tseleng e e yang kwa Bethe-shemeshe. Di ne tsa tsamaya mo tseleng e kgolo e le nngwe, di tsamaya di lela, mme tsa se ka tsa fapogela kafa mojeng kgotsa kafa molemeng. Mo nakong eno yotlhe barena ba kgolagano ba Bafilisitia ba ne ba tsamaya fa morago ga tsone go ya go fitlha kwa molelwaneng wa Bethe-shemeshe.
13  Mme batho ba Bethe-shemeshe ba ne ba roba korong kwa lebaleng le le kwa tlase. E rile ba tsholetsa matlho ba bona Letlole, ba ipela fa ba le bona.
14  Mme koloi ka boyone ya goroga mo tshimong ya ga Joshua wa Mobethe-shemeshe mme ya nna e eme teng, fa go neng go na le leje le legolo teng. Mme ba fatsa dikgong tsa koloi, mme dikgomo ba di isetsa Jehofa e le tshupelo e e fisiwang.
15  Mme Balefi ka bobone ba folosa letlole la ga Jehofa le lebokoso le le neng le na le lone, le dilwana tsa gouta di neng di le mo go lone, mme ba le baya mo lejeng le legolo. Mme banna ba Bethe-shemeshe bone, ba isa ditshupelo tse di fisiwang, mme ba tswelela ba isetsa Jehofa ditlhabelo mo letsatsing leo.
16  Mme barena ba batlhano ba kgolagano ba Bafilisitia ba go bona mme ba boela kwa Ekerone mo letsatsing leo.
17  Jaanong tseno ke ditshika tsa marago tse di rurugileng tsa gouta tse Bafilisitia ba neng ba di busetsa kwa go Jehofa e le tshupelo ya molato: ya Ashedoda e le nngwe, ya Gasa e le nngwe, ya Ashekelona e le nngwe, ya Gathe e le nngwe, ya Ekerone e le nngwe.
18  Mme dipeba tse di tlolang tsa gouta e ne e le tsa palo ya metse yotlhe ya Bafilisitia ya barena ba batlhano ba kgolagano, go tswa kwa motseng o o sireletsegileng go ya kwa motsaneng wa naga e e bulegileng. Mme leje le legolo le ba neng ba baya letlole la ga Jehofa mo go lone ke mosupi go tla go fitlha mo letsatsing leno mo tshimong ya ga Joshua wa Mobethe-shemeshe.
19  Mme a kgemetha banna ba Bethe-shemeshe, ka gonne ba ne ba lebile letlole la ga Jehofa. Ka jalo a kgemetha mo bathong banna ba le masome a supa—banna ba le dikete di le masome a matlhano—mme batho ba simolola go hutsafala ka gonne Jehofa o ne a kgemethile batho ka polao e kgolo e e setlhogo.
20  Mo godimo ga moo, banna ba Bethe-shemeshe ba re: “Ke mang yo o tla kgonang go ema fa pele ga ga Jehofa Modimo yono yo o boitshepo, mme o tla ikgogela kwa go mang a tswa mo go rona?”
21  La bofelo ba roma barongwa kwa banning ba Kiriathe-jearime, ba re: “Bafilisitia ba busitse letlole la ga Jehofa. Fologang. Le tlhatlosetseng kwa go lona.”
31  Jaanong Bafilisitia ba ne ba tlhabana le Iseraele, mme banna ba Iseraele ba tshaba fa pele ga Bafilisitia, mme ba nna ba wela fa fatshe ba bolailwe setlhogo mo thabeng ya Gileboa.
2  Mme Bafilisitia ba nna ba ntse ba le gaufi le Saulo le bomorwawe; mme la bofelo Bafilisitia ba tlhaba Jonathane le Abinadabe le Maleki-shua, bomorwa Saulo.
3  Mme tlhabano ya imela Saulo, mme la bofelo ba ba hulang, banna ba bora ba mmona, mme a gobadiwa mo go botlhoko ke ba ba hulang.
4  Foo Saulo a raya motshola dibetsa wa gagwe a re: “Somola tšhaka ya gago mme o mphunyeletse ka yone, gore banna bano ba ba sa rupang ba se ka ba tla mme ba mphunyeletsa mme ba nkgokgontsha.” Mme motsholadibetsa wa gagwe a bo a sa batle, ka gonne o ne a boifa thata. Ka jalo Saulo a tsaya tšhaka a wela mo go yone.
5  E rile motshola dibetsa wa gagwe a bona gore Saulo o ne a sule, foo le ene a wela mo tšhakeng ya gagwe mme a swa le ene.
6  Ka jalo Saulo le bomorwawe ba bararo le motshola dibetsa wa gagwe, le banna ba gagwe botlhe, ba swa mmogo mo letsatsing leo.
7  E rile banna ba Iseraele ba ba neng ba le mo kgaolong ya lebala le le kwa tlase le ba ba neng ba le mo kgaolong ya Joredane ba bona gore banna ba Iseraele ba ne ba tshabile, le gore Saulo le bomorwawe ba ne ba sule, foo ba simolola go tlogela metse ba tshaba, mme morago ga moo Bafilisitia ba tsena mme ba nna mo go yone.
8  Mme ga diragala mo letsatsing le le latelang gore, fa Bafilisitia ba tla go apola ba ba bolailweng setlhogo, ba fitlhela Saulo le bomorwawe ba bararo ba wetse mo Thabeng ya Gileboa.
9  Mme ba kgaola tlhogo ya gagwe ba mo apola dibetsa tsa gagwe mme ba romela gotlhe fela mo lefatsheng la Bafilisitia go itsise matlo a medingwana ya bone le batho.
10  La bofelo ba tsenya dibetsa tsa gagwe mo ntlong ya ditshwantsho tsa ga Ashethorethe, mme setopo sa gagwe ba se kokotela mo loboteng lwa Bethe-shane.
11  Mme ka ene, banni ba Jabeshe-gileade ba ne ba utlwa se Bafilisitia ba neng ba se dirile Saulo.
12  Ka yone nako eo banna botlhe ba ba diganka ba nanoga mme ba tsamaya bosigo jotlhe ba ntsha setopo sa ga Saulo le ditopo tsa bomorwawe mo loboteng lwa Bethe-shane mme ba tla mo Jabeshe ba di fisetsa teng.
13  Foo ba tsaya marapo a bone ba a fitlha kafa tlase ga setlhare sa motamariseka kwa Jabeshe, mme ba itima dijo malatsi a le supa.
21  Moragonyana Dafide a goroga kwa Nobe kwa go moperesiti Ahimeleke; mme Ahimeleke a simolola go roroma fa a kopana le Dafide a bo a mo raya a re: “Ke ka ntlha yang fa o le nosi, go se na ope yo o nang le wena?”
2  Fa a rialo Dafide a raya moperesiti Ahimeleke a re: “Kgosi ka boyone e ntaetse kgang nngwe, mme e ne ya nthaya ya re, ‘A ope a se ka a itse sepe gotlhelele ka kgang e ke go romang ka yone le e ke go e laetseng.’ Mme ke beelane nako le makau kwa lefelong la gore.
3  Mme jaanong, fa go na le dinkgwe di le tlhano mo taolong ya gago, di tsenye fela mo seatleng sa me, kgotsa sengwe le sengwe se se leng teng.”
4  Mme moperesiti a araba Dafide a re: “Ga go na senkgwe se se tlwaelegileng mo taolong ya me, mme go na le senkgwe se se boitshepo; fa fela e le gore bogolo makau a ithibile mo basading.”
5  Ka jalo Dafide a araba moperesiti a mo raya a re: “Mme basadi ba ntse ba thibilwe mo go rona fela jaaka pele fa ke ne ke tswa, mme mebele ya makau e ntse e le boitshepo, le mororo thomo e le e e tlwaelegileng. Mme a bo go ntse jalo bogolo jang ne gompieno, fa motho a nna boitshepo mo mmeleng wa gagwe?”
6  Fa a rialo moperesiti a mo naya se se boitshepo, ka gonne go ne go se na senkgwe sepe foo fa e se senkgwe sa tshupo se se neng se tlositswe fa pele ga ga Jehofa gore go bewe senkgwe se sesha moo ka letsatsi le se tlositsweng ka lone.
7  Jaanong mongwe wa batlhanka ba ga Saulo o ne a le teng koo ka letsatsi leo, a kganetswe fa pele ga ga Jehofa, mme leina la gagwe e ne e le Doege wa Moedoma, yo mogolo mo badiseng ba e neng e le ba ga Saulo.
8  Mme Dafide a raya Ahimeleke a re: “A mme ga o na sepe fano, lerumo kgotsa tšhaka? Gonne ga ke a ka ka tsaya tšhaka ya me le fa e le dibetsa tsa me mo seatleng, ka gonne kgang ya kgosi e ne e potlakile.”
9  Fa a rialo moperesiti a re: “Tšhaka ya ga Goliathe wa Mofilisitia, yo o neng wa mmolaya kwa lebaleng le le kwa tlase la Ela—ke eno, e phuthetswe ka seaparo, kafa morago ga khiba. Fa e le gore ke yone e o neng o ka e itseela, e tseye, ka gonne ga go na epe e nngwe fano kwantle ga yone.” Mme Dafide a tswelela a re: “Ga go na epe e e tshwanang le yone. E nneye.”
10  Foo Dafide a nanoga mme a tswelela a tshaba ka ntlha ya ga Saulo mo letsatsing leo, mme kgabagare a goroga kwa go Akishe kgosi ya Gathe.
11  Mme batlhanka ba ga Akishe ba simolola go mo raya ba re: “A yono ga se Dafide kgosi ya lefatshe? A ga se ene yo ba neng ba ntse ba mminela, ba re,‘Saulo o kgemethile dikete tsa gagwe,Mme Dafide dikete tsa gagwe di le masome’?”
12  Mme Dafide a simolola go isa mafoko ano mo pelong ya gagwe, mme a simolola go boifa thata ka ntlha ya ga Akishe kgosi ya Gathe.
13  Ka jalo a itira yo o sa itekanelang mo tlhaloganyong fa pele ga matlho a bone mme a simolola go itshwara ka tsela ya botsenwa mo seatleng sa bone mme a nna a dira matshwao mo ditswalong tsa kgoro a ba a tlogela mathe a gagwe a elela mo ditedung.
14  La bofelo Akishe a raya batlhanka ba gagwe a re: “Lo a bona gore monna yo o a tsenwa. Lo mo tlisetsang mo go nna?
15  A ke tlhoka batho ba ba tsenwang, gore lo bo lo ntliseditse yono gore a tle go tsenelwa fa go nna? A yono o tshwanetse go tsena mo legaeng la me?”
25  Fa nako e ntse e tsamaya Samuele a swa; mme Baiseraele botlhe ba phuthega mmogo ba mo lelela mme ba mo fitlha kwa ntlong ya gagwe kwa Rama. Foo Dafide a nanoga a ya kwa nageng ya Parana.
2  Jaanong go ne go na le monna mongwe kwa Maone, mme tiro ya gagwe e ne e le kwa Karemele. Mme monna yoo o ne a le mogolo thata, a na le dinku di le dikete di le tharo le dipodi di le sekete; mme o ne a tshwarega ka go beola dinku tsa gagwe kwa Karemele.
3  Mme leina la monna yoo e ne e le Nabale, mme leina la mosadi wa gagwe e le Abigaile. Mme mosadi wa gagwe o ne a le botlhale e bile a le montle, fa monna o ne a le bogale e bile a le bosula mo ditirong tsa gagwe; mme e ne e le Mokalebe.
4  Mme Dafide a utlwa a le kwa nageng gore Nabale o ne a beola dinku tsa gagwe.
5  Ka jalo Dafide a romela makau a le lesome mme Dafide a raya makau a re: “Tlhatlogelang kwa Karemele, mme lo ye kwa go Nabale lo mmotse mo leineng la me kaga botsogo jwa gagwe.
6  Mme lo reye morwarre lo re, ‘E kete o ka tsoga sentle le ba ntlo ya gago ba tsoge sentle le sotlhe se o nang le sone se tsoge sentle.
7  Mme jaanong ke utlwile gore o na le babeodi. Jaanong badisa ba gago ba ne ba na le rona. Ga re a ka ra ba tshwenya, mme ga go na sepe sa bone gotlhelele se se neng sa nyelela mo malatsing otlhe a ba neng ba le mo Karemele ka one.
8  Botsa makau a gago, mme a tla go bolelela, gore makau a me a tle a bone kamogelo mo matlhong a gago, ka gonne re ne ra tla ka letsatsi le le molemo. Tsweetswee, a ko o neye batlhanka ba gago le morwao Dafide sengwe le sengwe se seatla sa gago se ka se bonang.’”
9  Ka jalo makau a ga Dafide a tla mme a bua le Nabale kafa mafokong ano otlhe mo leineng la ga Dafide mme ba leta.
10  Foo Nabale a araba batlhanka ba ga Dafide a re: “Dafide ke mang, le morwa Jese ke mang? Mo malatsing ano, batlhanka ba mongwe le mongwe wa bone a tlogelang mong wa gagwe ba bantsi.
11  A mme ke tla tsaya senkgwe sa me le metsi a me le nama ya me e e tlhabilweng, e ke e tlhabetseng babeodi ba me ke bo ke e naya banna ba ke sa itseng le gore ba tswa kae?”
12  Fa a rialo makau a ga Dafide a retologa mo tseleng ya one mme a boela morago a tla go mmegela go ya kafa mafokong ano otlhe.
13  Ka yone nako eo Dafide a raya banna ba gagwe a re: “A mongwe le mongwe a gatlhe tšhaka ya gagwe!” Ka jalo mongwe le mongwe a gatlha tšhaka ya gagwe le Dafide le ene a gatlha tšhaka ya gagwe; mme ba tlhatloga kafa morago ga ga Dafide, banna ba ka nna makgolo a le manè, fa ba ba makgolo a mabedi ba ne ba setse le dithoto.
14  Fa go sa ntse go ntse jalo, mongwe wa makau a begela Abigaile, mosadi wa ga Nabale, a re: “Bona! Dafide o ne a romela barongwa go tswa kwa nageng gore ba eleletse mong wa rona botsogo jo bo molemo, mme o ne a ba kgalema a goa.
15  Mme banna bao ba ne ba le molemo thata mo go rona, e bile ga ba a ka ba re tshwenya, le gone ga go na sepe sa rona se se neng sa nyelela mo malatsing otlhe a fa re ne re tsamayatsamaya le bone fa re ne re le kwa nageng.
16  Ba ne ba nna lobota go re dikologa bosigo le motshegare, malatsi otlhe a fa re ne re na le bone, re disitse letsomane.
17  Mme jaanong itse o bo o bone gore o tlile go dira eng, gonne go ikemiseditswe go direla mong wa rona le ntlo yotlhe ya gagwe masetlapelo, e re ka e le motho yo o se nang molemo wa sepe tota gore re ka bua le ene.”
18  Gone fela foo Abigaile a potlaka a tsaya dinkgwe di le makgolo a mabedi le dinkgo di le pedi tse dikgolo tsa beine le dinku di le tlhano tse di baakantsweng le dilekanyo tsa sea di le tlhano tsa mabele a a gadikilweng le dikuku di le lekgolo tsa morara o o swabisitsweng le dikuku di le makgolo a mabedi tsa difeige tse di kgobilweng mme a di belesa diesele.
19  Go tswa foo a raya makau a gagwe a re: “Fetelang kwa pele ga me. Bonang! Ke lo sala morago.” Mme a se ka a bolelela Nabale monna wa gagwe sepe.
20  Mme ga diragala gore fa a ntse a palame esele mme a fologa thaba mo sephiring, bonang, Dafide le banna ba gagwe ba ne ba tla go mo kgatlhantsha. Ka jalo a kopana le bone.
21  Mme Dafide, o ne a rile: “Ruri ke ne ka disetsa sengwe le sengwe se e leng sa monna yo lefela gotlhelele kwa nageng mme ga se ka ga nna le fa e le se le sengwe fela sa dilo tsa gagwe se se tlhaelang, mme le fa go ntse jalo o ntuela molemo ka bosula.
22  E kete Modimo a ka dira baba ba ga Dafide jalo a ba a oketsa fa ke ka tlogela ope fela go fitlha mo mosong wa botlhe ba e leng ba gagwe ba ba tlhapologelang mo loboteng.”
23  E rile Abigaile a bona Dafide, gone fela foo a potlaka a fologa mo eseleng mme a wa ka sefatlhego fa pele ga ga Dafide a ikobela fa fatshe.
24  Go tswa foo a wela fa dinaong tsa gagwe mme a re: “A tlolo e nne mo go nna tlhe morena wa me; mme tsweetswee, a lelata la gago le bue mo ditsebeng tsa gago, mme o reetse mafoko a lelata la gago.
25  Tsweetswee, a morena wa me a se ka a tlhoma pelo ya gagwe mo monneng yono yo o se nang molemo wa sepe e bong Nabale, gonne, fela jaaka leina la gagwe le ntse, le ene o ntse jalo. Nabale ke leina la gagwe, mme ke seeleele. Mme nna lelata la gago, ga ke a ka ka bona makau a morena wa me a o neng o a romile.
26  Mme jaanong, morena wa me, jaaka Jehofa a tshedile le jaaka moya wa gago o tshedile, Jehofa o go thibetse gore o se tsene mo molatong wa madi le gore seatla sa gago se go boloke. Mme jaanong a baba ba gago le ba ba senkang go utlwisa morena wa me botlhoko ba nne jaaka Nabale.
27  Mme jaanong fa e le ka mpho eno ya tshegofatso e lelata la gago le e tliseditseng morena wa me, a e newe makau a a tsamayatsamayang mo dikgatong tsa morena wa me.
28  Tsweetswee, itshwarele tlolo ya lelata la gago, ka gonne ruri Jehofa o tla direla morena wa me ntlo e e nnelang ruri, ka gonne morena wa me o tlhabana dintwa tsa ga Jehofa; mme bosula, ga bo kitla bo fitlhelwa mo go wena mo malatsing a gago otlhe.
29  Fa motho a nanoga a go latelela a batla moya wa gago, moya wa morena wa me ruri o tla bo o phuthetswe mo kgetsing ya botshelo mo go Jehofa Modimo wa gago; mme moya wa baba ba gago, o tla o konopa jaaka e kete o tswa mo khuting ya motsekedi.
30  Mme go tla diragala gore, ka gonne Jehofa o tla direla morena wa me molemo mo go wena go ya kafa go sotlhe se a se buileng, ruri o tla go tlhoma go nna moeteledipele wa Iseraele.
31  Mme a seno e se ka ya nna lebaka la gore o kgokgweetsege kgotsa ya nna sekgopi mo pelong ya morena wa me, ka go tsholola madi kwantle ga lebaka le ka go dira gore seatla sa morena wa me ka bosone se mmoloke. Mme ruri Jehofa o tla direla morena wa me molemo, mme o gakologelwe lelata la gago.”
32  Foo Dafide a raya Abigaile a re: “A go bakwe Jehofa Modimo wa Iseraele, yo o go rometseng mo letsatsing leno gore o tle go nkgatlhantsha!
33  Mme a go bakwe tlhaloganyo ya gago, mme go bakwe wena yo o nthibetseng mo letsatsing leno gore ke se ka ka tsena mo molatong wa madi le gore seatla sa me se mpoloke.
34  Mme mo letlhakoreng le lengwe, jaaka Jehofa Modimo wa Iseraele a tshedile, yo o nthibetseng gore ke se ka ka go utlwisa botlhoko, fa o ka bo o sa potlakela go tla go nkgatlhantsha, eleruri ga go na ope wa ba ba tlhapologelang mo loboteng yo o ka bong a saletse Nabale go fitlha ka lesedi la moso.”
35  Foo Dafide a amogela se a neng a se mo tliseditse mo seatleng sa gagwe, mme a mo raya a re: “Tlhatlogela ka kagiso kwa ntlong ya gago. Bona, ke reeditse lentswe la gago gore ke tle ke go akanyetse.”
36  Moragonyana Abigaile a tsena kwa go Nabale, mme a bo a na le modiro mo ntlong ya gagwe jaaka modiro wa kgosi; mme pelo ya ga Nabale e ne e itumetse mo teng ga gagwe, mme o ne a tagilwe thata; mme a se ka a mmolelela sepe, se sebotlana kgotsa se segolo, go fitlha ka lesedi la moso.
37  Mme ga diragala gore mo mosong, fa beine e ne e tlhapogile mo go Nabale, mosadi wa gagwe a mmolelele dilo tseno. Mme pelo ya gagwe ya swa mo teng ga gagwe, mme a nna jaaka leje.
38  Morago ga moo ga feta malatsi a ka nna lesome mme Jehofa a itaya Nabale, mme a swa.
39  Mme Dafide a utlwa gore Nabale o ne a sule, ka jalo a re: “A go bakwe Jehofa, yo o sekasekileng kgetsi ya molao ya kgobo ya me gore a nkgolole mo seatleng sa ga Nabale e bile a thibile motlhanka wa gagwe mo bosuleng, mme bosula jwa ga Nabale Jehofa o bo buseditse mo tlhogong ya gagwe!” Mme Dafide a romela go ya go kopa Abigaile gore a mo tseye a nne mosadi wa gagwe.
40  Ka jalo batlhanka ba ga Dafide ba tla kwa go Abigaile kwa Karemele mme ba bua le ene, ba re: “Dafide ka boene o re rometse kwa go wena gore re tle go go tsaya gore o nne mosadi wa gagwe.”
41  Ka yone nako eo a nanoga a ikoba sefatlhego sa gagwe se lebile fa fatshe mme a re: “Bona, lelata la gago ke le go nna lelata le le tla tlhapisang dinao tsa batlhanka ba morena wa me.”
42  Foo Abigaile a potlaka mme a nanoga a palama esele le barweetsana ba gagwe ba batlhano ba tsamaya fa morago ga gagwe; a tsamaya le batlhanka ba ga Dafide mme a nna mosadi wa gagwe.
43  Gape Dafide o ne a tsere Ahinoame kwa Jesereele; mme basadi bao, ka bobedi jwa bone, ba nna basadi ba gagwe.
44  Mme Saulo ene, o ne a neile Mikale morwadie, mosadi wa ga Dafide, Palati morwa Laishe, yo o neng a tswa kwa Galime.
13  Saulo o ne a na le dingwaga di le [?] fa a ne a simolola go busa, mme o ne a busa Iseraele dingwaga di le pedi.
2  Mme Saulo a itlhophela banna ba le dikete di le tharo mo Iseraele; mme ba le dikete di le pedi ba ne ba na le Saulo kwa Mikemashe le mo kgaolong e e dithaba ya Bethele, mme ba le sekete ba na le Jonathane kwa Gibea wa Benjamine, mme batho ba bangwe botlhe a ba tsamaisa, mongwe le mongwe go ya kwa mogopeng wa gagwe.
3  Foo Jonathane a kgemetha setlhopha se se sireletsang sa masole a Bafilisitia se se neng se le kwa Geba; mme Bafilisitia ba utlwa ka gone. Mme Saulo ene, o ne a dira gore go lediwe lonaka mo nageng yotlhe, a re: “A Bahebera ba utlwe!”
4  Mme Iseraele yotlhe ya utlwa go bolelwa go twe: “Saulo o kgemethile setlhopha se se sireletsang sa masole a Bafilisitia, mme jaanong Iseraele o nkgela Bafilisitia maswe.” Ka jalo batho ba ne ba phuthiwa gore ba sale Saulo morago go ya kwa Gilegala.
5  Mme Bafilisitia bone, ba ne ba phuthega mmogo go tlhabana le Iseraele, dikara tsa ntwa di le dikete di le masome a mararo le bapalami ba dipitse ba le dikete di le thataro le batho ba ba lekanang le moshawa o o fa losing lwa lewatle ka bontsi; mme ba tlhatloga ba bo ba simolola go thibelela kwa Mikemashe kwa botlhaba jwa Bethe-afene.
6  Mme banna ba Iseraele ka bobone ba bona gore ba ne ba le mo mathateng a magolo, ka gonne batho ba ne ba le mo pitlaganong; mme batho ba ne ba iphitlha mo dikgageng le mo dikhuting le mo mafikeng a magolo le mo diphaposaneng tse di kafa tlase ga matlo le mo dipetseng tsa metsi.
7  Bahebera ba ne ba bo ba kgabaganya Joredane ba ya kwa lefatsheng la Gada le la Gileade. Mme Saulo ene o ne a sa ntse a le kwa Gilegala, mme batho botlhe ba ne ba roroma fa ba ntse ba mo setse morago.
8  Mme a tswelela go leta malatsi a le supa a letetse nako e e tlhomilweng e Samuele a neng a e boletse; mme Samuele a se ka a tla mo Gilegala, le batho ba ne ba gasama ba tswa mo go ene.
9  La bofelo Saulo a re: “Atametsang setlhabelo se se fisiwang le ditlhabelo tsa kabalano fa go nna.” Foo a isa setlhabelo se se fisiwang.
10  Mme ga diragala gore fela fa a sena go fetsa go isa setlhabelo se se fisiwang, bona, Samuele a bo a tsena. Ka jalo Saulo a tswa a ya go mo kgatlhantsha le go mo segofatsa.
11  Foo Samuele a re: “Ke eng se o se dirileng?” Fa a rialo Saulo a re: “Ke ne ka bona gore batho ba ne ba phatlaletse ba dule mo go nna, mme wena—ga o a ka wa tla mo malatsing a a tlhomilweng, mme Bafilisitia ba ne ba phuthega mmogo kwa Mikemashe,
12  ka jalo ke ne ka ithaya ka re, ‘Jaanong Bafilisitia ba tla ntlhasela kwa Gilegala, mme ga ke a nolofatsa sefatlhego sa ga Jehofa.’ Ka jalo ke ne ka ipateletsa mme ka isa setlhabelo se se fisiwang.”
13  Fa a rialo Samuele a raya Saulo a re: “O dirile ka boeleele. Ga o a boloka taelo ya ga Jehofa Modimo wa gago e a e go laetseng, ka gonne, fa o ka bo o e bolokile, Jehofa o ka bo a nitamisitse bogosi jwa gago mo Iseraele ka bosakhutleng.
14  Mme jaanong bogosi jwa gago ga bo kitla bo nnela ruri. Ruri Jehofa o tla iponela monna yo o amogelwang ke pelo ya gagwe; mme Jehofa o tla mo tlhoma go nna moeteledipele wa batho ba gagwe, ka gonne ga o a ka wa boloka se Jehofa a se go laetseng.”
15  Foo Samuele a nanoga a tlhatloga go tswa kwa Gilegala a ya kwa Gibea wa Benjamine, mme Saulo a bala batho, ba ba neng ba sa ntse ba na le ene, banna ba ka nna makgolo a le marataro.
16  Mme Saulo le Jonathane morwawe le batho ba ba neng ba sa ntse ba na le bone ba ne ba nna kwa Geba wa Benjamine. Mme Bafilisitia bone, ba ne ba thibeletse kwa Mikemashe.
17  Mme setlhopha sa bathopi se ne se tle se betsege go tswa kwa bothibelelong jwa Bafilisitia ka mephato e le meraro. Mophato o mongwe o ne o tle o retologele mo tseleng e e yang kwa Ofera, kwa lefatsheng la Shuale,
18  mme mophato o mongwe o ne o tle o retologele mo tseleng ya Bethe-horona, mme mophato wa boraro o retologele mo tseleng e e yang kwa molelwaneng o o lebileng mokgatšha wa Seboime, go ela kwa nageng.
19  Jaanong go ne go se na le fa e le mothudi a le mongwe mo lefatsheng lotlhe la Iseraele, ka gonne Bafilisitia ba ne ba rile: “Gore Bahebera ba se ka ba dira tšhaka kgotsa lerumo.”
20  Mme Baiseraele botlhe ba ne ba tle ba ye kwa Bafilisitieng gore mongwe le mongwe a ye go lootsa bogale jwa mogoma wa gagwe kgotsa kepu ya gagwe kgotsa selepe sa gagwe kgotsa sekele ya gagwe.
21  Mme tlhwatlhwa ya go lootsa magale a megoma le dikepu le didirisiwa tse di menomararo le dilepe le go gagamatsa setlhabapholo e ne e le pime.
22  Mme ga diragala mo letsatsing la tlhabano gore go se ka ga fitlhelwa tšhaka kgotsa lerumo mo seatleng sa ope wa batho ba ba neng ba na le Saulo le Jonathane; mme go ne ga fitlhelwa le le lengwe la ga Saulo le Jonathane morwawe.
23  Jaanong masole a tshireletso a Bafilisitia a ne a tle a betsegele kwa tselaneng ya phata ya Mikemashe.
14  Mme ga diragala letsatsi lengwe gore Jonathane morwa Saulo a reye motlhokomedi yo o tsholang dibetsa tsa gagwe a re: “A ko o tle mme re kgabaganyetse kwa masoleng a tshireletso a Bafilisitia a a kafa moseja ka fale.” Mme a se ka a bolelela rraagwe ka gone.
2  Mme Saulo o ne a nna fa molelwaneng wa Gibea kafa tlase ga setlhare sa garanata se se kwa Migerone; mme batho ba ba neng ba na le ene e ne e le banna ba ka nna makgolo a le marataro.
3  (Mme Ahija morwa Ahitube, morwarraagwe Ikabode, morwa Finease, morwa Eli, moperesiti wa ga Jehofa kwa Shilo, o ne a tshotse khiba.) Mme batho ka bobone ba ne ba sa itse gore Jonathane o ne a tsamaile.
4  Jaanong fa gare ga diphatana tse Jonathane a neng a batla mo go tsone gore a kgabaganye a ye go tlhasela masole a tshireletso a Bafilisitia go ne go na le lefika le legolo la sekaleino mo ntlheng eno le lefika le legolo la sekaleino mo ntlheng e nngwe, mme leina la le lengwe e ne e le Bosese mme leina la le lengwe e le Sene.
5  Leino le lengwe e ne e le pilara kafa bokone e lebile kwa Mikemashe, mme le lengwe le ne le le kafa borwa le lebile kwa Geba.
6  Ka jalo Jonathane a raya motlhokomedi, motsholadibetsa wa gagwe a re: “A ko o tle mme re kgabaganyetse kwa masoleng a tshireletso a batho bano ba ba sa rupang. Gongwe Jehofa o tla re direla, gonne ga go na se se ka kgoreletsang Jehofa go boloka ka ba le bantsi kgotsa ka ba le mmalwa.”
7  Fa a rialo motsholadibetsa wa gagwe a mo raya a re: “Dira le fa e le eng se se mo pelong ya gago. Retologela kwa o batlang go ya teng.  Ke na le wena tumalanong le pelo ya gago.”
8  Foo Jonathane a re: “Bona, re kgabaganyetsa kwa banneng bale, mme a re ba itshenolele.
9  Fa ba ka re raya ba re, ‘Emang fela go fitlha re kopana le lona!’ re eme fa re leng teng, re se ka ra tlhatlogela kwa go bone.
10  Mme fa ba ka re, ‘Tlhatlogelang kwa go rona!’ foo re tlhatloge, ka gonne ruri Jehofa o tla ba tsenya mo seatleng sa rona, mme seno ke sesupo mo go rona.”
11  Fa a rialo boobabedi ba itshenolela masole a tshireletso a Bafilisitia. Mme Bafilisitia ba re: “Bahebera ke bano ba tswa mo mesimeng e ba ntseng ba iphitlhile mo go yone.”
12  Ka jalo banna ba masole a tshireletso ba araba Jonathane le motsholadibetsa wa gagwe ba re: “Tlhatlogelang kwa go rona, mme re tla lo bontsha!” Gone fela foo Jonathane a raya motsholadibetsa wa gagwe a re: “Tlhatloga kafa morago ga me, ka gonne ruri Jehofa o tla ba tsenya mo seatleng sa Iseraele.”
13  Mme Jonathane a nna a tlhatloga ka diatla le ka dinao, le motsholadibetsa wa gagwe a mo setse morago; mme ba simolola go wa fa pele ga ga Jonathane, mme motsholadibetsa wa gagwe o ne a ba bolaya kafa morago ga gagwe.
14  Mme polao ya ntlha e Jonathane le motsholadibetsa wa gagwe ba neng ba ba kgemetha ka yone e ne ya fitlha go banna ba ka nna masome a mabedi mo selekanyong sa mo e ka nnang sephatlo sa mola o o lengwang mo temeng ya tshimo.
15  Foo ga nna le thoromo mo bothibelelong mo tshimong le mo bathong botlhe ba masole a tshireletso; mme setlhopha sa bathopi se ne sa roroma, le bone tota, le lefatshe la simolola go roroma, mme ya nna thoromo e e tswang kwa Modimong.
16  Mme balebeledi ba ga Saulo kwa Gibea wa Benjamine ba go bona mme bonang! batho ba ba bakang pheretlhego ba bo ba kailela kwa le kwa.
17  Mme Saulo a raya batho ba ba neng ba na le ene a re: “Tsweetswee, balang, mme lo bone gore ke mang yo o duleng mo go rona.” Fa ba bala, bonang! Jonathane le motsholadibetsa wa gagwe ba ne ba seyo.
18  Jaanong Saulo a raya Ahija a re: “A ko o atametse letlole la Modimo wa boammaaruri!” (Gonne ka letsatsi leo letlole la Modimo wa boammaaruri le ne le na le bomorwa Iseraele.)
19  Mme ga diragala gore fa Saulo a ntse a bua le moperesiti, pheretlhego e e neng e le kwa bothibelelong jwa Bafilisitia ya tswelela pele, e nnela kgolo kwa pele. Foo Saulo a raya moperesiti a re: “Busa seatla sa gago.”
20  Ka gone Saulo le batho botlhe ba ba neng ba na le ene ba ne ba bilediwa kwa ntle. Ka jalo ba ya go fitlha kwa tlhabanong, mme tšhaka ya mongwe le mongwe e ne e tsogologetse mongwe ka ene koo; go falatsa go ne go le gogolo thata.
21  Mme Bahebera ba e neng e le ba Bafilisitia pele le ba ba neng ba tlhatlogetse le bone mo bothibelelong mo tikologong, le bone tota ba ne ba itshupa ba na le Iseraele yo o neng a na le Saulo le Jonathane.
22  Le banna botlhe ba Iseraele ba ba neng ba iphitlhile mo kgaolong e e dithaba ya Eferaime ba ne ba utlwa gore Bafilisitia ba ne ba tshabile, mme le bone ba ba latelela gaufi thata mo tlhabanong.
23  Mme Jehofa a boloka Iseraele mo letsatsing leo, mme tlhabano ya kgabaganyetsa kwa Bethe-afene.
24  Mme batho ba Iseraele ka bobone ba ne ba le mo pitlaganong mo letsatsing leo, le fa go ntse jalo Saulo a ikanisa batho, a re: “Go hutsegile motho yo o jang senkgwe pele ga maitseboa le go fitlha ke ipusoloseditse mo babeng ba me!” Mme ga go na ope wa batho yo o neng a ngata senkgwe.
25  Mme botlhe ba lefatshe ba tla mo sekgweng, fa go ne go na le tswina ya dinotshe mo nageng.
26  E rile batho ba tsena mo sekgweng, bonang! go ne go rotha tswina ya dinotshe, mme go ne go se na ope yo o bayang seatla sa gagwe mo molomong wa gagwe, ka gonne batho ba ne ba boifa ikano.
27  Mme Jonathane ene, o ne a sa utlwa fa rraagwe a ikanisa batho, ka jalo o ne a otlolola ntlha ya thobane e e neng e le mo seatleng sa gagwe mme a e ina mo lomepeng lwa tswina ya dinotshe a bo a busa seatla sa gagwe a se isa mo molomong, mme matlho a gagwe a simolola go phatsima.
28  Foo mongwe wa batho a araba a re: “Rrago o ikanisitse batho ka tsela e e masisi a re: ‘Go hutsegile motho yo o jang senkgwe gompieno!’” (Mme batho ba simolola go lapa.)
29  Le fa go ntse jalo, Jonathane a re: “Rre o tlisitse matlhabisaditlhong mo lefatsheng. Tsweetswee, bonang kafa matlho a me a phatsimang ka gone ka gonne ke utlwile go le gonnye ga tswina eno ya dinotshe.
30  Go ne go tla nna jalo bogolo jang ne fa batho gompieno ba ka bo ba jele thopo ya baba ba bone e ba e fitlhetseng! Gonne jaanong polao mo Bafilisitieng ga e a nna kgolo.”
31  Mme mo letsatsing leo ba nna ba kgemetha Bafilisitia go tloga kwa Mikemashe go ya kwa Aijalona, mme batho ba lapa fela thata.
32  Mme batho ba simolola go kgomogela thopo ka bogagaru ba tsaya dinku le dikgomo le dinamane ba di tlhabela fa fatshe, mme batho ba ja mmogo le madi.
33  Ka jalo ba bolelela Saulo ba re: “Bona! Batho ba leofela Jehofa ka go ja mmogo le madi.” Fa ba rialo a re: “Lo dirile ka boferefere. Sa ntlha, pitikelang leje le legolo kwa go nna.”
34  Morago ga moo Saulo a re: “Gasamang mo gare ga batho, mme lo ba reye lo re, ‘A mongwe le mongwe wa lona a tlise poo ya gagwe kwa go nna, le mongwe le mongwe nku ya gagwe, mme lo tlhabele mo lefelong leno lo bo lo jele mo go lone, mme lo se ka lwa leofela Jehofa ka go ja mmogo le madi.’” Ka jalo batho botlhe ba tlisa mongwe le mongwe poo ya gagwe e e neng e le mo seatleng sa gagwe mo bosigong joo mme a e tlhabela gone.
35  Mme Saulo a agela Jehofa sebeso. A simolola ka sone go agela Jehofa dibeso.
36  Moragonyana Saulo a re: “A re fologeng re latelele Bafilisitia bosigo mme re ba gapele go fitlha moso o apoga, mme re se ka ra tlogela le fa e le a le mongwe fela mo go bone.” Foo ba re: “Dira sengwe le sengwe se se molemo mo matlhong a gago.” Mme moperesiti a re: “A re atameleng Modimo wa boammaaruri fano.”
37  Mme Saulo a simolola go tlhotlhomisa mo Modimong: “A ke fologe ke latelele Bafilisitia? A o tla ba tsenya mo seatleng sa Iseraele?” Mme a se ka a mo araba mo letsatsing leo.
38  Ka jalo Saulo a re: “Atamelang fano, lona lotlhe bagolwane ba batho, mme lo tlhomamise lo bone gore boleo jono bo nnile gone ka tsela efe gompieno.
39  Gonne jaaka Jehofa, yo e leng Mogolodi wa Iseraele, a tshedile, le fa bo le mo go Jonathane morwaake, ruri o tla swa.” Mme ga bo go se na ope yo o mo arabang mo bathong botlhe.
40  Mme a tswelela a raya Iseraele yotlhe a re: “Lona ka bolona lo tla nna mo letlhakoreng le lengwe, mme nna le Jonathane morwaake—re tla nna kafa letlhakoreng le lengwe.” Fa a rialo batho ba raya Saulo ba re: “Dira se se molemo mo matlhong a gago.”
41  Mme Saulo a raya Jehofa a re: “Ao Modimo wa Iseraele, a ko o neye Thumime!” Foo ga tsewa Jonathane le Saulo, mme batho bone ba tswa.
42  Jaanong Saulo a re: “Tshelang bola go tlhopha fa gare ga me le Jonathane morwaake.” Mme ga tsewa Jonathane.
43  Foo Saulo a raya Jonathane a re: “A ko o mpolelele, O dirile eng?” Ka jalo Jonathane a mmolelela a re: “Ruri ke ne ka utlwa tswina e nnye ya dinotshe mo ntlheng ya thobane e e mo seatleng sa me. Ke fano! Mma ke swe!”
44  Fa a rialo Saulo a re: “E kete Modimo a ka dira jalo a bo a oketsa, fa ruri o sa swe, Jonathane.”
45  Mme batho ba raya Saulo ba re: “A Jonathane o tshwanetse go swa, ene yo o tlisitseng poloko e kgolo eno mo Iseraele? Go ka se direge! Jaaka Jehofa a tshedile, le fa e le moriri o le mongwe wa tlhogo ya gagwe ga o kitla o wela fa fatshe; gonne o ne a dira le Modimo mo letsatsing leno.” Ka go rialo batho ba golola Jonathane, mme a se ka a swa.
46  Ka jalo Saulo a tlogela go sala Bafilisitia morago, mme Bafilisitia ka bobone ba ya kwa lefelong la bone.
47  Mme Saulo ka boene a tsaya bogosi jwa Iseraele mme a lwa mo tikologong le baba ba gagwe botlhe, le Moabe le bomorwa Amona le Edoma le dikgosi tsa Soba le Bafilisitia; mme gongwe le gongwe kwa a neng a retologela teng o ne a diragatsa katlholo.
48  Mme a tswelela a dira ka boganka mme a kgemetha Amaleke a bo a golola Iseraele mo seatleng sa mothopi wa bone.
49  Mme bomorwa Saulo e ne e le Jonathane le Ishifi le Maleki-shua, mme maina a bomorwadie ba babedi, leina la yo o tshotsweng pele e ne e le Merabe mme leina la yo mmotlana e le Mikale.
50  Mme leina la mosadi wa ga Saulo e ne e le Ahinoame morwadia Ahimaase, mme leina la molaodi wa masole a gagwe e ne e le Abenere morwa Nere, morwarraagwe rraagwe Saulo.
51  Kishe e ne e le rraagwe Saulo, mme Nere rraagwe Abenere e ne e le morwa Abiele.
52  Mme ntwa ya tswelela e le boima kgatlhanong le Bafilisitia malatsi otlhe a ga Saulo. Fa Saulo a ne a bona monna ope yo o thata kgotsa motho ope yo o seganka, o ne a mo itseela.
29  Mme Bafilisitia ba phutha mathibelelo otlhe a bone kwa Afeke, fa Baiseraele ba ne ba thibeletse fa motsweding o o neng o le kwa Jesereele.
2  Mme barena ba kgolagano ba Bafilisitia ba ne ba feta ka makgolokgolo le ka diketekete, mme Dafide le banna ba gagwe ba ne ba feta morago ga moo ba na le Akishe.
3  Mme dikgosana tsa Bafilisitia tsa simolola go re: “Bahebera bano ba kaya eng?” Foo Akishe a raya dikgosana tsa Bafilisitia a re: “A yono ga se Dafide motlhanka wa ga kgosi Saulo wa Iseraele, yo o neng a na le nna fano ngwaga kgotsa tse pedi, yo ke sa fitlhelang sepe mo go ene go tloga ka letsatsi le a ngwegetseng mo go nna ka lone go fitlha mo letsatsing leno?”
4  Mme dikgosana tsa Bafilisitia tsa mo galefela; mme dikgosana tsa Bafilisitia tsa tswelela tsa mo raya tsa re: “Dira gore monna yo a boele morago, mme a a boele kwa lefelong la gagwe kwa o mo abetseng gone; mme o se ka wa mo letla a fologela kwa tlhabanong le rona, gore a se ka a nna moganetsi wa rona kwa tlhabanong. Mme motho yono o tla itira yo o amogelwang ke morena wa gagwe jang? A ga se ka ditlhogo tsa banna bao ba rona?
5  A yono ga se Dafide yo ba neng ba ntse ba mminela, ba re, ‘Saulo o kgemethile dikete tsa gagwe, mme Dafide dikete tsa gagwe di le masome’?”
6  Ka gone Akishe a bitsa Dafide mme a mo raya a re: “Jaaka Jehofa a tshedile, o thokgame, mme go tswa ga gago le go tsena ga gago mo bothibelelong le nna go ntse go le molemo mo matlhong a me; gonne ga ke a fitlhela bosula mo go wena go tloga ka letsatsi le o tlileng mo go nna ka lone go fitlha mo letsatsing leno. Mme mo matlhong a barena ba kgolagano ga o molemo.
7  Mme jaanong boa o tsamaye ka kagiso, gore o se ka wa dira sepe se se bosula mo matlhong a barena ba kgolagano ba Bafilisitia.”
8  Le fa go ntse jalo, Dafide a raya Akishe a re: “Ka ntlha yang, ke dirile eng, mme o fitlhetse eng mo motlhankeng wa gago go tloga ka letsatsi le ke neng ke le fa pele ga gago ka lone go fitlha mo letsatsing leno, gore ke se ka ka tla go tlhabana le baba ba morena wa me kgosi?”
9  Fa a rialo Akishe a araba mme a raya Dafide a re: “Ke itse sentle gore o ntse o le molemo mo matlhong a me, jaaka moengele wa Modimo. Ke dikgosana tsa Bafilisitia fela tse di rileng, ‘A a se ka a tlhatlogela le rona kwa tlhabanong.’
10  Jaanong tsoga go sa le phakela le batlhanka ba morena wa gago ba ba tlileng le wena; mme lo tsoge go sa le phakela fa lo setse lo sedifaletswe. Lo bo lo tsamaya.”
11  Ka jalo Dafide a tsoga go sa le phakela, ene le banna ba gagwe, gore a tsamaye mo mosong mme a boele kwa lefatsheng la Bafilisitia; mme Bafilisitia bone ba tlhatlogela kwa Jesereele.
19  La bofelo Saulo a bua le Jonathane morwawe le batlhanka ba gagwe botlhe ka-ga go bolaya Dafide.
2  Mme Jonathane, morwa Saulo, o ne a kgatlhwa thata ke Dafide. Ka jalo Jonathane a bolelela Dafide, a re: “Saulo rre o batla gore o bolawe. Jaanong tsweetswee o nne o itisitse mo mosong, mme o nne mo sephiring o nne o iphitlhile.
3  Mme nna, ke tla tswa mme ke eme fa thoko ga ga rre kwa tshimong kwa o tla bong o le teng, mme nna ke tla go buelela mo go rre, ruri ke tla bona se se tla diragalang, mme ke tla tlhomamisa gore ke a go bolelela.”
4  Ka jalo Jonathane a bua molemo kaga Dafide kwa go Saulo rraagwe mme a mo raya a re: “A kgosi e se ka ya leofela motlhanka wa yone Dafide, gonne ga a go leofela le ditiro tsa gagwe di ntse di le molemo thata mo go wena.
5  O ne a tsenya moya wa gagwe mo seatleng sa gagwe mme a itaya Mofilisitia a mo latlhela fa fatshe, mo Jehofa o neng a tlisetsa Iseraele yotlhe poloko e kgolo. O ne wa go bona mme o ne wa ipela. Jaanong ke ka ntlha yang fa o tshwanetse go leofela madi a a se nang molato ka go dira gore Dafide a bolaelwe lefela?”
6  Foo Saulo a utlwa lentswe la ga Jonathane, mme Saulo a ikana: “Jaaka Jehofa a tshedile, ga a kitla a bolawa.”
7  Morago ga moo Jonathane a bitsa Dafide mme Jonathane a mmolelela mafoko ano otlhe. Foo Jonathane a tlisa Dafide kwa go Saulo, mme a tswelela a le fa pele ga gagwe fela jaaka pele.
8  Fa nako e ntse e tsamaya ga tsoga ntwa gape mme Dafide a betsega a ya go tlhabana le Bafilisitia a ba kgemetha ka polao e kgolo, mme ba tshaba fa pele ga gagwe.
9  Mme moya o o bosula wa ga Jehofa wa nna mo go Saulo fa a ne a ntse mo ntlong ya gagwe lerumo le le mo seatleng sa gagwe, fa Dafide a ne a letsa mmino ka seatla sa gagwe.
10  Ka gone Saulo a batla go tlhabelela Dafide mo loboteng ka lerumo, mme a tila fa pele ga ga Saulo, mo a neng a tlhaba lobota ka lerumo. Mme Dafide ene a tshaba gore a tle a falole mo bosigong joo.
11  Moragonyana Saulo a romela barongwa kwa ntlong ya ga Dafide gore ba e dise ba bo ba mmolaye mo mosong; mme Mikale mosadi wa gagwe a bolelela Dafide, a re: “Fa o sa falotse moya wa gago mo bosigong jono, ka moso o tla bo o le monna yo o bolailweng.”
12  Ka yone nako eo Mikale a dira gore Dafide a fologe ka fensetere, gore a tsamaye a tshabe mme a falole.
13  Go tswa foo Mikale a tsaya setshwantsho sa modingwana wa terafime a se baya mo sekanamelong, le letlowa la maodi a dipodi a le baya fa go nnang tlhogo ya gagwe gone, mme morago ga moo a se bipa ka seaparo.
14  Jaanong Saulo a romela barongwa go ya go tsaya Dafide, mme mosadi a re: “O a bobola.”
15  Ka jalo Saulo a romela barongwa go ya go bona Dafide, a re: “Mo tliseng kwa go nna a le mo sekanamelong sa gagwe ke tle ke dire gore a bolawe.”
16  E rile barongwa ba tsena, bonang, setshwantsho sa modingwana wa terafime se ne se le mo sekanamelong le letlowa la maodi a dipodi le le fa go nnang tlhogo ya gagwe gone.
17  Foo Saulo a raya Mikale a re: “Ke ka ntlha yang fa o ne o ntsietsa jaana, mo o neng wa tsamaisa mmaba wa me gore a falole?” Mme Mikale a raya Saulo a re: “Ene ka nosi o ne a nthaya a re, ‘Ntsamaise! Ke tla bo ke go bolaelang?’”
18  Mme Dafide ene, a tshaba a ba a falola mme a goroga kwa go Samuele kwa Rama. Mme a mmolelela sotlhe se Saulo a neng a se mo dirile. Foo ene le Samuele ba tsamaya, mme ba nna kwa Naiothe.
19  Fa nako e ntse e tsamaya pego e ne ya tla kwa go Saulo, e re: “Bona! Dafide o kwa Naiothe kwa Rama.”
20  Saulo a akofa a romela barongwa gore ba ye go tsaya Dafide. E rile ba bona ba bagolwane ba baporofeti ba porofeta, le Samuele a eme mo boemong jwa gagwe a ba okametse, moya wa Modimo wa nna mo batlhankeng ba ga Saulo, mme le bone ba simolola go itshwara jaaka baporofeti.
21  E rile ba bolelela Saulo ka gone, ka yone nako eo a romela barongwa ba bangwe, mme le bone ba simolola go itshwara jaaka baporofeti. Ka jalo Saulo a romela barongwa gape, setlhopha sa boraro, mme le bone ba simolola go itshwara jaaka baporofeti.
22  La bofelo le ene a ya kwa Rama. E rile a fitlha kwa mogobeng o mogolo o o kwa Seku, a simolola go botsa a re: “Samuele le Dafide ba kae?” Ba araba ba re: “Kwa Naiothe kwa Rama.”
23  Mme a tsamaya go tloga foo go ya Naiothe kwa Rama, mme moya wa Modimo wa nna mo go ene, ee, ene, mme a nna a tsamaya a ba a tswelela a itshwere jaaka moporofeti go fitlha a goroga kwa Naiothe kwa Rama.
24  Mme a apola diaparo tsa gagwe mme le ene a itshwara jaaka moporofeti fa pele ga ga Samuele, mme a namalala fa fatshe a sa ikatega letsatsi leo lotlhe le bosigo joo jotlhe. Ke gone ka moo ba neng ba re: “A Saulo le ene ke mongwe wa baporofeti?”
24  Mme ga diragala gore, fela fa Saulo a boa kwa go saleng Bafilisitia morago, ba ne ba tla go mmegela ba re: “Bona! Dafide o kwa nageng ya Ene-gedi.”
2  Mme Saulo a tsaya banna ba le dikete di le tharo ba ba tlhophilweng mo Iseraele yotlhe mme ba ya go batla Dafide le banna ba gagwe mo mafikeng a a borethe a dipodi tsa kwa dithabeng.
3  Kgabagare a tla mo masakeng a dinku a maje fa thoko ga tsela, fa go neng go na le logaga teng. Ka jalo Saulo a tsena a ya go ithoma, fa Dafide le banna ba gagwe ba ne ba le kwa tengteng ga logaga, ba ntse fa fatshe.
4  Mme banna ba ga Dafide ba simolola go mo raya ba re: “Leno ke letsatsi le ka lone Jehofa a go rayang a re, ‘Bona! ke tsenya mmaba wa gago mo seatleng sa gago, mme o dire ka ene fela kafa go bonalang go le molemo ka gone mo matlhong a gago.’” Ka jalo Dafide a nanoga mme ka setu a kgaola ntlha ya seaparo se se se nang mabogo sa ga Saulo.
5  Mme ga diragala morago ga foo gore pelo ya ga Dafide ya nna ya mo tshwenya ka lebaka la go bo a ne a kgaotse ntlha ya seaparo se se se nang mabogo sa ga Saulo.
6  Ka gone a raya banna ba gagwe a re: “Go ka se direge ka nna, kafa ponong ya ga Jehofa, gore ke dire morena wa me selo se se ntseng jaana, motlodiwa wa ga Jehofa, ka go mo ntshetsa seatla, gonne ke motlodiwa wa ga Jehofa.”
7  Ka jalo Dafide a phatlalatsa banna ba gagwe ka mafoko ano, mme a se ka a ba letlelela go tlhasela Saulo. Mme Saulo ene, a nanoga mo logageng a nna a tsamaya.
8  Ka jalo Dafide a nanoga morago ga moo mme a tswa mo logageng a bo a tlhaeletsa kwa go Saulo, a re: “Morena wa me kgosi!” Fa a rialo Saulo a leba kwa morago, mme Dafide a ikoba sefatlhego sa gagwe se lebile fa fatshe a bo a obama.
9  Mme Dafide a tswelela a raya Saulo a re: “Ke ka ntlha yang fa o reetsa mafoko a motho, a re, ‘Bona! Dafide o batla go go utlwisa botlhoko’?
10  Mo letsatsing leno matlho a gago a bone kafa Jehofa a neng a go tsenya mo seatleng sa me ka gone mo logageng gompieno; mme mongwe o ne a re o bolawe, mme ka go utlwela botlhoko ka re, ‘Ga nkitla ke ntshetsa morena wa me seatla, gonne ke motlodiwa wa ga Jehofa.’
11  Mme rra, bona, ee, bona ntlha ya seaparo sa gago se se se nang mabogo mo seatleng sa me, gonne fa ke ne ke kgaola ntlha ya seaparo sa gago se se se nang mabogo ga ke a ka ka go bolaya. Itse o bo o bone gore ga go na bosula le fa e le go tlhanoga mo seatleng sa me, e bile ga ke a go leofela, fa o ntse o laletse moya wa me gore o o tlose.
12  E kete Jehofa a ka atlhola fa gare ga me le wena; mme Jehofa a mpusoloseletse mo go wena, mme seatla sa me ga se kitla se nna mo go wena.
13  Fela jaaka seane sa ba bogologolo tala se re, ‘Boikepo bo tla tswa mo go ba ba boikepo,’ mme seatla sa me ga se kitla se nna mo go wena.
14  Kgosi ya Iseraele e lateletse mang? O lelekisitse mang? Ntša e e suleng? Letsetse le le lengwe fela?
15  Mme Jehofa o tla nna moatlhodi, mme o tla atlhola fa gare ga me le wena, mme o tla bona a ba a sekaseke kgetsi ya me ya molao mme a ba a nkatlhole gore a nkgolole mo seatleng sa gago.”
16  Mme ga diragala gore, fa Dafide a fetsa go bua mafoko ano mo go Saulo, Saulo a re: “A ke lentswe la gago leo, Dafide morwaaka?” Mme Saulo a simolola go tsholetsa lentswe la gagwe a lela.
17  Mme a tswelela a raya Dafide a re: “O siame go mpheta, gonne o diretse nna molemo, mme ke nna ke go diretseng bosula.
18  Mme wena—gompieno o boletse molemo o o o ntiretseng wa gore Jehofa a ntsenye mo seatleng sa gago mme wa se ka wa mpolaya.
19  Jaanong fa monna a bona mmaba wa gagwe, a o tla mo tsamaisa mo tseleng e e molemo? Ka jalo Jehofa ka nosi o tla go duela ka molemo, ka gonne gompieno o ntiretse jalo.
20  Mme jaanong, bona! Ke itse sentle gore ruri o tla busa o le kgosi, le gore bogosi jwa Iseraele ruri bo tla tshwarelela mo seatleng sa gago.
21  Ka jalo jaanong a ko o inkanele ka Jehofa gore ga o kitla o kgaola losika lwa me morago ga me le gore ga o kitla o nyeletsa leina la me mo ntlong ya ga rre.”
22  Ka jalo Dafide a ikanela Saulo, mme morago ga foo Saulo a ya kwa legaeng la gagwe. Mme Dafide le banna ba gagwe, ba ne ba tlhatlogela kwa lefelong le go leng thata go le atamela.
5  Mme Bafilisitia, ba ne ba tsaya letlole la Modimo wa boammaaruri mme ba le tlisa go tswa kwa Ebenesere go ya kwa Ashedoda.
2  Mme Bafilisitia ba tsaya letlole la Modimo wa boammaaruri ba le tlisa mo teng ga ntlo ya ga Dagone mme ba le emisa fa thoko ga ga Dagone.
3  Mme Baashedoda ba tsoga go sa le phakela letsatsi le le latelang, mme Dagone a bo a wetse fa fatshe ka sefatlhego fa pele ga letlole la ga Jehofa. Ka jalo ba tsaya Dagone ba mmusetsa mo lefelong la gagwe.
4  E rile ba tsoga go sa le phakela letsatsi le le latelang, Dagone a bo a wetse fa fatshe ka sefatlhego fa pele ga letlole la ga Jehofa, tlhogo ya ga Dagone le magofi a diatla tsa gagwe ka bobedi a kgaotswe, a le fa serepoding. Go ne go setse karolo e e leng tlhapi fela mo go ene.
5  Ke gone ka moo baperesiti ba ga Dagone le botlhe ba ba tsenang mo ntlong ya ga Dagone ba sa gateng serepodi sa ga Dagone kwa Ashedoda go tla go fitlha mo letsatsing leno.
6  Mme seatla sa ga Jehofa sa nna boima mo Baashedodeng, mme a simolola go baka letshogo le go ba itaya ka thurugo ya ditshika tsa marago, e leng, Ashedoda le dikarolo tsa yone tsa naga.
7  Mme banna ba Ashedoda ba bona gore go ne go ntse jalo, mme ba re: “A letlole la Modimo wa Iseraele le se ka la nna le rona, ka gonne seatla sa gagwe se ntse se le thata mo go rona le mo go Dagone modimo wa rona.”
8  Ka gone ba roma mme ba phuthela barena botlhe ba kgolagano ba Bafilisitia kwa go bone mme ba re: “Re tla dira eng ka letlole la Modimo wa Iseraele?” La bofelo ba re: “A letlole la Modimo wa Iseraele le isiwe ntlheng ya Gathe.” Ka jalo ba isa letlole la Modimo wa Iseraele koo.
9  Mme ga diragala gore fa ba sena go le isa koo, seatla sa ga Jehofa sa nna mo motseng ka tlhakatlhakano e kgolo thata, mme a simolola go itaya batho ba motse, go simolola ka yo mmotlana go ya go yo mogolo, mme ba simolola go ruruga ditshika tsa marago.
10  Ka gone ba romela letlole la Modimo wa boammaaruri kwa Ekerone. Mme ga diragala gore fela fa letlole la Modimo wa boammaaruri le sena go tla mo Ekerone, Baekerone ba simolola go goa, ba re: “Ba tlisitse letlole la Modimo wa Iseraele mo go nna gore ba mpolaye nna le batho ba me!”
11  Ka gone ba roma mme ba phutha barena botlhe ba kgolagano ba Bafilisitia mme ba re: “Tsamaisang letlole la Modimo wa Iseraele gore le boele kwa lefelong la lone le tle le se ka la mpolaya nna le batho ba me.” Gonne go ne go diragetse tlhakatlhakano e e bolayang mo motseng otlhe; seatla sa Modimo wa boammaaruri se ne se nnile boima thata koo,
12  mme batho ba ba sa kang ba swa ba ne ba iteilwe ka thurugo ya ditshika tsa marago. Mme go goa ga motse o kopa thuso go ne ga nna ga tlhatlogela kwa magodimong.
15  Foo Samuele a raya Saulo a re: “Jehofa o ne a roma nna gore ke go tlotse o nne kgosi ya batho ba gagwe Iseraele, mme jaanong reetsa lentswe la mafoko a ga Jehofa.
2  Jehofa wa masomosomo o buile jaana, ‘Ke tshwanetse go sekisetsa Amaleke se a se diretseng Iseraele fa a ne a le kgatlhanong le ene mo tseleng fa a ne a tlhatloga a tswa kwa Egepeto.
3  Jaanong tsamaya, mme o kgemethe Amaleke o mo senye le sotlhe se a nang le sone, mme o se ka wa mo tlhomogela pelo, mme o ba bolaye, monna le mosadi, ngwana le losea lo lo anyang, poo le nku, kamela le esele.’”
4  Ka jalo Saulo a bitsa batho mme a ba bala kwa Telaime, banna ba le dikete di le makgolo a mabedi ba ba tsamayang ka dinao le banna ba le dikete di le lesome ba Juda.
5  Mme Saulo a tla go fitlha mo motseng wa Amaleke mme a lalela fa mokgatšheng o o phothoselang.
6  Fa go sa ntse go ntse jalo Saulo a raya Bakene a re: “Tsamayang, tlogang, fologang lo tswe mo gare ga Baamaleke, gore ke se ka ka lo nyeletsa le bone. Mme lona, lo ne lwa supa bopelonomi jwa lorato mo go bomorwa Iseraele botlhe ka nako ya fa ba ne ba tswa kwa Egepeto.” Ka jalo Bakene ba ne ba tloga mo gare ga Baamaleke.
7  Morago ga moo Saulo a kgemetha Amaleke go tswa kwa Hafila go fitlha kwa Shure, o o fa pele ga Egepeto.
8  Mme a tshwara Agage kgosi ya Baamaleke a tshela, mme batho ba bangwe botlhe a ba senya ka bogale jwa tšhaka.
9  Mme Saulo le batho ba ne ba tlhomogela Agage pelo le tse di gaisang tsotlhe tsa letsomane le motlhape le tse di nonneng le diphelefu le sotlhe se se neng se le molemo, mme ba ne ba sa batle go di senya. Mme dithoto tsotlhe tse di neng di nyatsega le tse di gannweng, tsone ba ne ba di senya.
10  Jaanong lefoko la ga Jehofa la tla mo go Samuele, le re:
11  “Ke ikwatlhaela go bo ke dirile gore Saulo a buse e le kgosi, ka gonne o boile mo go ntshaleng morago, mme ga a diragatsa mafoko a me.” Mme go ne go tshwenya Samuele thata, mme a nna a goela kwa go Jehofa bosigo jotlhe.
12  Foo Samuele a tsoga go sa le phakela go ya go kgatlhantsha Saulo mo mosong. Mme Samuele o ne a begelwa go twe: “Saulo o ne a tla mo Karemele, mme bona! o ne a itlhomela sefikantswe, mme go tswa foo a retologa mme a kgabaganya a fologela kwa Gilegala.”
13  Kgabagare Samuele a tla mo go Saulo, mme Saulo a simolola go mo raya a re: “O segofaditswe ke Jehofa. Ke diragaditse lefoko la ga Jehofa.”
14  Mme Samuele a re: “Jaanong modumo ono wa letsomane o o mo ditsebeng tsa me o kaya eng, le modumo wa motlhape o ke o utlwang?”
15  Fa a rialo Saulo a re: “Ba di tlisitse go tswa kwa Baamalekeng, ka gonne batho ba ne ba tlhomogela pelo tse di di gaisang tsotlhe tsa letsomane le tsa motlhape, ka boikaelelo jwa go isetsa Jehofa Modimo wa gago setlhabelo; mme se se neng se setse re se sentse.”
16  Fa a rialo Samuele a raya Saulo a re: “Ema! Mme ke tla go bolelela se Jehofa a se buileng le nna maabane bosigo.” Ka jalo a mo raya a re: “Bua!”
17  Mme Samuele a tswelela a re: “A o ne o se tlhogo ya ditso tsa Iseraele o sa le monnye mo matlhong a gago, mme Jehofa a go tlotsa go nna kgosi mo Iseraele?
18  Moragonyana Jehofa o ne a go roma a re, ‘Tsamaya, mme o senye baleofi, e bong Baamaleke, mme o tlhabane le bone go fitlha o ba fedisa.’
19  Ka jalo ke ka ntlha yang fa o se kile wa utlwa lentswe la ga Jehofa mme wa kgomogela thopo ka bogagaru wa dira se se bosula mo matlhong a ga Jehofa?”
20  Le fa go ntse jalo, Saulo a raya Samuele a re: “Mme ke utlwile lentswe la ga Jehofa ka gonne ke ne ka ya thomong e Jehofa a neng a nthomile kwa go yone mme ka tlisa Agage kgosi ya Amaleke, mme Amaleke ke e sentse.
21  Mme batho ba ne ba tsaya dinku le dikgomo mo thopong, tsa boleng jo bo kwa godimo mo go tsone e le sengwe se se neeletsweng tshenyego, go isetsa Jehofa Modimo wa gago setlhabelo kwa Gilegala.”
22  Samuele le ene a re: “A Jehofa o natefelwa ke ditshupelo tse di fisiwang le ditlhabelo jaaka a natefelwa ke go utlwiwa ga lentswe la ga Jehofa? Bona! Go utlwa go botoka go na le setlhabelo, go tlhwaya tsebe go na le mafura a diphelefu;
23  gonne botsuolodi bo tshwana le boleo jwa boitseanape, mme go iketeletsa kwa pele ka boikgodiso go tshwana le go dirisa maatla a masaitseweng le modingwana wa terafime. E re ka o ganne lefoko la ga Jehofa, ka jalo le ene o a go gana gore o se ka wa nna kgosi.”
24  Foo Saulo a raya Samuele a re: “Ke leofile; gonne ke tlodile taelo ya ga Jehofa le mafoko a gago, ka gonne ke ne ke boifa batho ka jalo ka utlwa lentswe la bone.
25  Jaanong, tsweetswee, itshwarele boleo jwa me mme o boe le nna gore ke tle ke obame fa go Jehofa.”
26  Mme Samuele a raya Saulo a re: “Ga ke na go boa le wena, gonne o ganne lefoko la ga Jehofa, mme Jehofa o a go gana gore o se tswelele o le kgosi ya Iseraele.”
27  Fa Samuele a retologa a re o a tsamaya, gone fela foo a tshwara ntlha ya seaparo sa gagwe se se se nang mabogo, mme ya gagoga.
28  Foo Samuele a mo raya a re: “Jehofa o gagotse puso ya segosi ya Iseraele mo go wena gompieno, mme ruri o tla e naya mongwe ka wena yo o botoka mo go wena.
29  E bile, mo godimo ga moo, Motlotlegi wa Iseraele ga a kitla a itshupa a le maaka, gape ga A kitla a ikwatlhaya, gonne ga se motho wa mo lefatsheng mo a ka ikwatlhayang.”
30  Fa a rialo ene a re: “Ke leofile. Jaanong ntlotle tsweetswee, fa pele ga banna ba bagolwane ba batho ba gaetsho le fa pele ga Iseraele mme o boe le nna, mme ruri ke tla obama fa go Jehofa Modimo wa gago.”
31  Ka jalo Samuele a boa a setse Saulo morago, mme Saulo a obama fa go Jehofa.
32  Morago ga moo Samuele a re: “Atametsang Agage kgosi ya Amaleke fa go nna.” Foo Agage a ya kwa go ene a okaoka, mme Agage a simolola go ithaya a re: “Ruri tiragalo e e botlhoko ya loso e tsamaile.”
33  Le fa go ntse jalo, Samuele a re: “Fela jaaka tšhaka ya gago e amogile basadi bana, fela jalo mmago o tla amogwa bana go feta botlhe mo basading.” Fa a sena go rialo Samuele a remaganya Agage fa pele ga ga Jehofa kwa Gilegala.
34  Jaanong Samuele a tsamaya a ya kwa Rama, mme Saulo ene, a tlhatlogela kwa ntlong ya gagwe kwa Gibea wa ga Saulo.
35  Mme Samuele ga a ka a bona Saulo gape go fitlha ka letsatsi la loso lwa gagwe, ka gonne Samuele o ne a hutsafaletse Saulo. Mme Jehofa ene, o ne a ikwatlhaela go bo a dirile Saulo kgosi ya Iseraele.
20  Mme Dafide a tshaba kwa Naiothe kwa Rama. Le fa go ntse jalo, o ne a tla mme a bua fa pele ga ga Jonathane a re: “Ke dirile eng? Tlolo ya me ke eng, mme ke dirile boleo bofe fa pele ga ga rrago, gonne o senka moya wa me?”
2  Fa a rialo a mo raya a re: “Go ka se direge! Ga o kitla o swa. Bona! Rre ga a ne a dira selo se segolo kgotsa selo se sennye mme a sa se lotlegela tsebe ya me; mme rre o tla bo a ntshubela kgang eno ka lebaka lefe? Seno ga se diragale.”
3  Mme Dafide a ikana mo godimo ga moo a re: “Ruri rrago o tshwanetse a bo a itse gore ke bone kamogelo mo matlhong a gago, mme o tla re, ‘O se ka wa letla Jonathane a itse seno e se re kgotsa a utlwa botlhoko.’ Tota e bile, jaaka Jehofa a tshedile le jaaka moya wa gago o tshedile, go na le mo e ka nnang kgato e le nngwe fela fa gare ga me le loso!”
4  Mme Jonathane a tswelela a raya Dafide a re: “Sengwe le sengwe se moya wa gago o ka se buang ke tla se go direla.”
5  Fa a rialo Dafide a raya Jonathane a re: “Bona! Ka moso ke ngwedi o mosha, mme nna ka nosi ke tshwanetse gore le fa go ka nna jang, ke bo ke ntse le kgosi ke ja; mme o ntsamaise, mme ke tla itshuba mo tshimong go fitlha maitseboa mo letsatsing la boraro.
6  Fa go ka direga gore rrago a ntlhoke, foo o re, ‘Dafide o ne a kopa malatsinyana mo go nna ka tlhoafalo gore a sianele kwa Bethelehema motse wa ga gabo, ka gonne go na le setlhabelo koo sa ngwaga le ngwaga sa lelapa lotlhe.’
7  Fa a ka re, ‘Go siame!’ seo se kaya kagiso mo motlhankeng wa gago. Mme fa go ka direga gore a nne bogale, itse gore o ikemiseditse go dira se se bosula.
8  Mme o direle motlhanka wa gago bopelonomi jwa lorato, gonne o tsentse motlhanka wa gago mo kgolaganong ya ga Jehofa le wena. Mme fa go na le tlolo mo go nna, mpolaya wena ka bowena, gonne ke ka ntlha yang fa o tshwanetse go nkisa kwa go rrago?”
9  Fa a rialo Jonathane a re: “Seo se ka se direge ka wena! Mme fa go ka direga gore ke itse gore rre o ikemiseditse go dira gore bosula bo tle mo go wena, a ga nkitla ke go bolelela?”
10  Foo Dafide a raya Jonathane a re: “Ke mang yo o tla mpolelelang gore a se rrago a go arabang ka sone se bogale?”
11  Jonathane le ene a raya Dafide a re: “Tla, mme re tswele kwa nageng.” Ka jalo ba tswela kwa nageng boobabedi.
12  Mme Jonathane a tswelela a raya Dafide a re: “A Jehofa Modimo wa Iseraele [a nne mosupi] gore ke tla tlhatlhoba rre mo e ka nnang ka nako eno ka moso, kana ka letsatsi la boraro, mme fa a le botsalano mo go Dafide, a ga ke ne ke romela kwa go wena mme ke lotlegele tsebe ya gago?
13  E kete Jehofa a ka direla Jonathane jalo mme a bo a oketse, fa go ka bonala go le molemo mo go rre gore a go direle bosula, ke bo ke sa lotlegele tsebe ya gago mme ke go tsamaise, o bo o sa tsamaye ka kagiso. Mme e kete Jehofa a ka itshupa a na le wena, fela jaaka a ne a itshupa a na le rre.
14  Mme fa e le gore ke tla bo ke sa ntse ke tshela, ee, a ga o kitla o ntirela ka bopelonomi jwa lorato jwa ga Jehofa, gore ke se ka ka swa?
15  Mme ga o kitla o fedisa bopelonomi jwa gago jwa lorato gore bo se ka jwa nna le ba ntlo ya gaetsho ka bosakhutleng. Le fa Jehofa a kgaola baba ba ga Dafide, mongwe le mongwe mo godimo ga lefatshe,
16  leina la ga Jonathane ga le kitla le kgaolwa mo ntlong ya ga Dafide. Mme Jehofa o tla le batla mo seatleng sa baba ba ga Dafide.”
17  Ka jalo Jonathane a ikanela Dafide gape ka ntlha ya lorato lwa gagwe mo go ene; gonne o ne a mo rata fela jaaka a ne a rata moya wa gagwe ka esi.
18  Mme Jonathane a tswelela a mo raya a re: “Ka moso ke ngwedi yo mosha, mme ruri o tla tlhokwa, ka gonne setulo sa gago se tla bo se se na ope.
19  Mme ruri ka letsatsi la boraro o tla tlhokwa thata; mme o tle mo lefelong le o neng o itshubile mo go lone ka letsatsi la tiro, mme o nne fano gaufi le leje leno.
20  Mme nna, ke tla hulela metswi e meraro kafa letlhakoreng le lengwe la lone, go e romela kwa ke tla e romelang teng kwa go se se hulwang.
21  Mme bona! Ke tla roma motlhokomedi, ke re, ‘Tsamaya, o ye go senka metswi.’ Fa nka raya motlhokomedi ka tlhamalalo ka re, ‘Bona! Metswi e kafa letlhakoreng leno la gago, e tseye,’ foo o tle, gonne seo se kaya kagiso ka wena mme ga go na bothata bope, jaaka Jehofa a tshedile.
22  Mme fa nka raya mosimane ka re, ‘Bona! Metswi e kgakala le wena,’ o tsamaye, gonne Jehofa o go tsamaisitse.
23  Mme fa e le ka lefoko le re le buileng, nna le wena, bona, e kete Jehofa a ka nna fa gare ga me le wena ka bosakhutleng.”
24  Mme Dafide a iphitlha mo nageng. Mme ga nna ngwedi yo mosha, mme kgosi ya nnela fa dijong gore e je.
25  Mme kgosi e ne e ntse mo setulong sa yone jaaka ka dinako tse dingwe, mo setulong se se fa loboteng; mme Jonathane o ne a lebagane le ene, mme Abenere o ne a ntse fa thoko ga ga Saulo, mme lefelo la ga Dafide le ne le se na ope.
26  Mme Saulo a se ka a bua sepe gotlhelele mo letsatsing leo, gonne o ne a ithaya a re: “Go diragetse sengwe mo e leng gore ga a phepa, gonne ga a ntlafadiwa.”
27  Mme ga diragala gore letsatsi morago ga ngwedi o mosha, mo letsatsing la bobedi, lefelo la ga Dafide la tswelela le se na ope. Morago ga moo Saulo a raya Jonathane morwawe a re: “Ke ka ntlha yang fa morwa Jese a sa tla dijong e ka tswa e le maabane kgotsa gompieno?”
28  Ka jalo Jonathane a araba Saulo a re: “Dafide o kopile malatsinyana ka tlhoafalo mo go nna gore a ye kwa Bethelehema.
29  Mme a tswelela a re: ‘Ntsamaise tsweetswee, ka gonne re na le setlhabelo sa lelapa mo motseng, mme morwarre ke ene a ntaetseng. Ka jalo, fa ke bone kamogelo mo matlhong a gago, tsweetswee mma ke tsamaye ke ye go bona bomorwarre.’ Ke gone ka moo a sa tlang mo tafoleng ya kgosi.”
30  Foo bogale jwa ga Saulo jwa tukela Jonathane mme a mo raya a re: “Morwa ke wena wa lelata la setsuolodi, a ga ke itse sentle gore o tlhopha morwa Jese go itlhabisa ditlhong le go tlhabisa ditlhong dirwe tsa sephiri tsa ga mmago?
31  Mo malatsing otlhe a fa morwa Jese a ntse a tshela mo lefatsheng, wena le bogosi jwa gago ga lo kitla lo tlhomama ka thata. Ka jalo roma mme o mo lere kwa go nna, gonne o laoletswe loso.”
32  Le fa go ntse jalo, Jonathane a araba Saulo rraagwe a mo raya a re: “Ke ka ntlha yang fa a tshwanetse go bolawa? O dirile eng?”
33  Fa a rialo Saulo a mo konopa ka lerumo a re o a mo tlhaba; mme Jonathane a itse gore rraagwe o ne a ikemiseditse go bolaya Dafide.
34  Ka yone nako eo Jonathane a nanoga mo tafoleng a tuka bogale, mme a se ka a ja senkgwe mo letsatsing la bobedi morago ga ngwedi o mosha, gonne o ne a utlwile botlhoko ka ntlha ya ga Dafide, ka gonne rraagwe tota o ne a mo tlhabisitse ditlhong.
35  Mme ga diragala mo mosong gore Jonathane a tswele kwa nageng ya lefelo le le tlhomilweng la ga Dafide, mme motlhokomedi yo mmotlana o ne a na le ene.
36  Mme a raya motlhokomedi wa gagwe a re: “Tsweetswee, siana o ye go senka metswi e ke e hulang.” Motlhokomedi a siana, mme ene a hula motswi gore o fetele ka kwa ga gagwe.
37  E rile motlhokomedi a tla fa lefelong le motswi o Jonathane a neng a o hudile o leng mo go lone, Jonathane a simolola go bitsa a le kwa morago ga motlhokomedi a re: “A motswi ga o kgakala le wena?”
38  Mme Jonathane a nna a bitsa a le kwa morago ga motlhokomedi: “Potlaka! Dira ka bonako! O se ka wa ema fela!” Mme motlhokomedi wa ga Jonathane a sela metswi a bo a tla kwa go mong wa gagwe.
39  Mme motlhokomedi ene, o ne a sa itse sepe; Jonathane le Dafide ke bone fela ba neng ba itse ka kgang eno.
40  Morago ga moo Jonathane a naya motlhokomedi wa gagwe dibetsa tsa gagwe mme a mo raya a re: “Tsamaya, di ise kwa motseng.”
41  Motlhokomedi a tsamaya. Mme Dafide ene, a nanoga fa gaufi kafa borwa. Go tswa foo a wela fa fatshe ka sefatlhego a ikoba gararo; mme ba simolola go atlana le go lelelana, go fitlha Dafide a ledile thata.
42  Mme Jonathane a raya Dafide a re: “Tsamaya ka kagiso, e re ka re ikanne, roobabedi, mo leineng la ga Jehofa, ra re, ‘E kete Jehofa a ka itshupa a le fa gare ga me le wena le fa gare ga bongwanake le bana ba gago ka bosakhutleng.’” Ka jalo Dafide a nanoga a tsamaya, mme Jonathane ene a tsena mo motseng.
1  Jaanong ga bo go na le monna mongwe wa Ramathaima-sofima wa kgaolo e e dithaba ya Eferaime, mme leina la gagwe e ne e le Elekana, morwa Jerohame, morwa Elihu, morwa Tohu, morwa Sufe, Moeferaime.
2  O ne a na le basadi ba le babedi, leina la yo mongwe e le Hana, mme leina la yo mongwe e le Penina. Penina a nna le bana, mme Hana a se ka a nna le bana.
3  Mme monna yoo o ne a tlhatloga mo motseng wa gagwe ngwaga le ngwaga a ya go obama le go ntshetsa Jehofa wa masomosomo setlhabelo kwa Shilo. Mme ke gone koo bomorwa Eli ba babedi, Hofeni le Finease, e neng e le baperesiti ba ga Jehofa teng.
4  Mme go ne ga nna letsatsi le Elekana a neng a ntsha setlhabelo ka lone, mme o ne a naya Penina mosadi wa gagwe le bomorwawe botlhe le bomorwadie dikarolo dingwe tsa dinama;
5  mme a naya Hana karolo e le nngwe. Le fa go ntse jalo o ne a rata Hana, mme Jehofa ene, o ne a tswetse sebopelo sa gagwe.
6  Mme mogadikane wa gagwe le ene o ne a mo tshwenya mo go botlhoko gore a mo dire gore a ikutlwe a tlhakatlhakane ka gonne Jehofa a ne a tswetse sebopelo sa gagwe.
7  Mme eo ke yone tsela e a neng a dira ka yone ngwaga le ngwaga, nako le nako fa a tlhatlogela kwa ntlong ya ga Jehofa. O ne a mo tshwenya fela jalo, mo e leng gore o ne a lela e bile a sa je.
8  Mme Elekana monna wa gagwe a mo raya a re: “Hana, o lelela eng, le gone ke ka ntlha yang fa o sa je, mme ke ka ntlha yang fa pelo ya gago e sulafaletswe? A ga ke botoka mo go wena go na le bana ba le lesome ba basimane?”
9  Mme Hana a nanoga fa ba sena go ja kwa Shilo le fa go sena go nowa, fa moperesiti Eli a ne a ntse mo setulong fa mophakwaneng wa tempele ya ga Jehofa.
10  Mme o ne a le moya o bogalaka, a ba a simolola go rapela Jehofa le go lela thata.
11  Mme a dira ikano a re: “Ao Jehofa wa masomosomo, fa ruri o ka leba pogisego ya lelata la gago mme wa nkgakologelwa ruri, mme wa se ka wa lebala lelata la gago mme ruri wa naya lelata la gago ngwana wa mosimane, ke tla mo naya Jehofa ka malatsi otlhe a botshelo jwa gagwe, mme legare ga le kitla le tla mo tlhogong ya gagwe.”
12  Mme go ne ga diragala gore fa a ntse a rapela ka lobaka lo loleele fa pele ga ga Jehofa, Eli a bo a lebeletse molomo wa gagwe.
13  Mme Hana ene, o ne a buela mo pelong; dipounama tsa gagwe ke tsone fela di neng di tshikinyega, le lentswe la gagwe le ne le sa utlwale. Mme Eli a tsaya gore o tagilwe.
14  Ka jalo Eli o ne a mo raya a re: “O tla itshwara jaaka yo o tagilweng ka lobaka lo lo kae? Tlosa beine ya gago mo go wena.”
15  Fa a rialo Hana a araba a re: “Nnyaa morena wa me! Ke mosadi yo o moya o pitlaganeng; mme ga ke a nwa beine le bojalwa jo bo tagang, mme ke tshololela moya wa me fa pele ga ga Jehofa.
16  O se ka wa dira lelata la gago la nna jaaka mosadi yo o se nang molemo wa sepe, gonne go fitlha jaanong ke ntse ke bua ka ntlha ya go tshwenyega ga me mo go golo le khutsafalo ya me.”
17  Foo Eli a araba a re: “Tsamaya ka kagiso, mme e kete Modimo wa Iseraele a ka go naya kopo e o e kopileng mo go ene.”
18  Foo a re: “A lelata la gago le bone kamogelo mo matlhong a gago.” Mme mosadi a tsamaya a ba a ja, mme sefatlhego sa gagwe sa se ka sa tlhola se tshwenyega.
19  Mme ba tsoga go sa le phakela ba obama fa pele ga ga Jehofa, mme morago ga moo ba boa ba tla kwa ntlong ya bone kwa Rama.Jaanong Elekana a tlhakanela dikobo le Hana mosadi wa gagwe, mme Jehofa a simolola go mo gakologelwa.
20  Ka jalo ga diragala gore fa ngwaga o wela Hana a ima mme a tshola morwa a ba a mo raya leina a re Samuele, ka gonne o ne a re, “ke mo kopile mo go Jehofa.”
21  Fa nako e ntse e tsamaya Elekana a tlhatloga le botlhe ba ntlo ya gagwe a ya go ntshetsa Jehofa setlhabelo sa ngwaga le ngwaga le tshupelo ya gagwe ya ikano.
22  Mme Hana a se ka a tlhatloga, gonne o ne a reile monna wa gagwe a re: “Fela fa mosimane a sena go kgwisiwa, ke tla mo tlisa, mme o tla bonala fa pele ga ga Jehofa a bo a nne koo ka bosakhutleng.”
23  Fa a rialo Elekana monna wa gagwe a mo raya a re: “Dira se se molemo mo matlhong a gago. Nna mo gae go fitlha o mo kgwisa. Mme fela e kete Jehofa a ka diragatsa lefoko la gagwe.” Ka jalo mosadi a nna mo gae mme a nna a amusa morwawe go fitlha a mo kgwisa.
24  Ka jalo e rile fela fa a sena go mo kgwisa, a tlhatloga le ene, a na le poo e e nang le dingwaga tse tharo le selekanyo sa ifa e le nngwe fela ya bupi le nkgo e kgolo ya beine, mme a tsena mo ntlong ya ga Jehofa kwa Shilo. Mme mosimane a bo a na le ene.
25  Foo ba tlhaba poo mme ba tlisa mosimane kwa go Eli.
26  Foo a re: “Intshwarele, morena wa me! Ka botshelo jwa moya wa gago, morena wa me, ke nna mosadi yo o neng a eme le wena mo lefelong leno a rapela Jehofa.
27  Ke ne ke rapela ka ga mosimane yo gore Jehofa a nneye topo ya me e ke e kopileng mo go ene.
28  Mme le nna ke mo adimile Jehofa. Mo malatsing otlhe a go nna gone ga gagwe, ke yo o lopetsweng Jehofa.” Mme ene a ikobela Jehofa gone foo.
2  Mme Hana a rapela a re:“Pelo ya me e itumela mo go Jehofa,Lonaka lwa me ruri lo godisitswe mo go Jehofa.Molomo wa me o atlhamoloseditswe baba ba me,Gonne ke ipelela poloko e e tswang kwa go wena.
2  Ga go na ope yo o boitshepo jaaka Jehofa, gonne ga go na ope fa e se wena;E bile ga go na lefika lepe le le tshwanang le Modimo wa rona.
3  Lo se ka lwa bua ka mabela thata jaana,A go se tswe sepe mo molomong wa lona se sa thijwe,Gonne Jehofa ke Modimo wa kitso,E bile ditiro di tlhatlhobiwa sentle ke ene.
4  Banna ba ba thata ba ba tsholang bora ba tletse letshogo,Mme ba ba kgotšwang ba itlama ka maatla a botlhaga.
5  Ba ba kgotsofetseng ba ineela go thapiwa gore ba bone senkgwe,Mme ba ba tshwerweng ke tlala ba kgaotsa go tshwarwa ke tlala. Le ene moopa tota o belege ba le supa,Mme ene yo o neng a na le bana ba le bantsi ba basimane o nyeletse.
6  Jehofa ke Mmolai le Mmoloki wa botshelo,Yo o Folosetsang mo Sheole, e bile O a tlhatlosa.
7  Jehofa ke Mohumanegisi le Mohumisi,Mokokobetsi, le Mogodisi gape,
8  Yo o kakatlololang motho wa maemo a a kwa tlase mo loroleng;O tsholetsa mohumanegi mo kgatamping ya molora,A dira gore ba nne le batlotlegi; mme o ba naya setulo sa bogosi sa kgalalelo e le thuo.Gonne ditshegetso tsa lefatshe ke tsa ga Jehofa,E bile o baya naga e e ungwang mo go tsone.
9  O disa dinao tsa batho ba gagwe ba ba ikanyegang;Mme baikepi bone, ba didimadiwa mo lefifing,Gonne motho ga a itshupe a le mogolo ka maatla.
10  Mme Jehofa ene, ba ba ganetsanang le ene ba tla tshoga;O tla duma kgatlhanong le bone jaaka maru a le kwa magodimong.Jehofa ka boene o tla atlhola mafelelo a lefatshe,Gore a tle a neye kgosi ya gagwe nonofo,Gore a tle a godise lonaka lwa motlodiwa wa gagwe.”
11  Foo Elekana a ya kwa Rama kwa ntlong ya gagwe; mme mosimane ene, a nna modiredi wa ga Jehofa fa pele ga moperesiti Eli.
12  Jaanong bomorwa Eli e ne e le banna ba ba se nang molemo wa sepe; ba ne ba sa tlotle Jehofa.
13  Fa e le ka tshwanelo e e lebaneng baperesiti e e tswang mo bathong, fela fa motho ope a ne a ntsha setlhabelo, motlhokomedi mongwe wa moperesiti o ne a tla a tshotse foroko e e meno mararo mo seatleng sa gagwe, fela fa nama e bela,
14  a bo a tlhaba mo teng ga mogotšwana kgotsa pitsa e e apeelang e e melepo mebedi kgotsa ketlele e kgolo kgotsa pitsa e e apeelang e e molepo mongwe fela. Sengwe le sengwe se foroko e neng e ka tla le sone moperesiti o ne a se itseela. Ke gone kafa ba neng ba tle ba dire ka gone kwa Shilo mo Baiseraeleng botlhe ba ba neng ba tla koo.
15  Gape, le eleng pele ba ka kuisa mafura mosi, motlhokomedi mongwe wa moperesiti o ne a tla a ba a raya motho yo o ntshang setlhabelo a re: “A ko o ntshe nama e e besetswang moperesiti gore a amogele mo go wena nama e tala, e seng e e bedisitsweng.”
16  E ne e re fa motho yoo a mo raya a re: “Mma ba tlhomamise pele gore ba kuisa mafura mosi. Go tswa foo o itseele sengwe le sengwe fela se moya wa gago o se eletsang,” ene o ne a re: “Nnyaa, o tshwanetse wa e ntsha gone jaanong, mme fa go sa nne jalo, ke tla tshwanelwa ke go e tsaya ka dikgoka!”
17  Mme boleo jwa batlhokomedi jwa nna bogolo thata fa pele ga ga Jehofa; gonne batho bano ba ne ba tshwara tshupelo ya ga Jehofa ka go tlhoka tlotlo.
18  Mme Samuele o ne a direla fa pele ga ga Jehofa, e le mosimane, a ikgatlhile ka khiba ya leloba.
19  Gape mmaagwe o ne a tle a mo direle seaparo se sennye se se se nang mabogo, mme a se tlise kwa go ene ngwaga le ngwaga fa a tla le monna wa gagwe go tla go ntsha setlhabelo sa ngwaga le ngwaga.
20  Mme Eli a segofatsa Elekana le mosadi wa gagwe a re: “E kete Jehofa a ka go naya bana ka mosadi yono mo boemong jwa se se adimilweng, se se neng sa adimiwa Jehofa.” Mme ba ya kwa lefelong la bone.
21  Ka jalo Jehofa a lebisa tlhokomelo ya gagwe mo go Hana, mo e leng gore o ne a ima a ba a belega bana ba le bararo ba basimane le bana ba le babedi ba basetsana. Mme mosimane Samuele a tswelela a gola fa pele ga ga Jehofa.
22  Eli o ne a tsofetse thata, mme o ne a utlwile ka dilo tsotlhe tse bomorwawe ba neng ba nna ba di dira mo Iseraele yotlhe le kafa ba neng ba tle ba lale le basadi ba ba neng ba direla kwa botsenong jwa mogope wa bokopanelo ka gone.
23  Mme o ne a tle a ba reye a re: “Ke ka ntlha yang fa lo nnela go dira dilo tse di ntseng jaana? Gonne dilo tse ke di utlwang kaga lona mo bathong botlhe di bosula.
24  Nnyaa, bomorwaaka, ka gonne pego e ke e utlwang ga e molemo, e batho ba ga Jehofa ba e anamisang.
25  Fa motho a ka leofela motho, Modimo o tla mo atlholela; mme fa motho a ka leofela Jehofa, ke mang yo o tla mo rapelelang?” Mme ba se ka ba reetsa lentswe la ga rraabone, ka gonne jaanong Jehofa o ne a batla go ba bolaya.
26  Mo nakong eno yotlhe mosimane Samuele o ne a ntse a golela pele e bile a ratega mo ponong ya ga Jehofa le ya batho.
27  Mme monna wa Modimo a tla kwa go Eli a bo a mo raya a re: “Jehofa o buile jaana, ‘A ruri ga ke a ka ka itshenolela ba ntlo ya ga rragomogologolwane fa ba ne ba le kwa Egepeto e le batlhanka mo ntlong ya ga Faro?
28  Mme o ne a tlhophelwa nna mo ditsong tsotlhe tsa Iseraele, gore a direle e le moperesiti a bo a tlhatlogele kwa godimo ga sebeso sa me a dire gore mosi wa setlhabelo o tlhatloge, a tshotse khiba fa pele ga me, gore ke tle ke neye ntlo ya ga rragomogologolwane ditshupelo tsotlhe tse di dirilweng ka molelo tsa bomorwa Iseraele.
29  Ke ka ntlha yang fa lo nnela go raga setlhabelo sa me le tshupelo ya me e ke e laoletseng mo bonnong jwa me, e bile o nna o tlotla bomorwao go mpheta ka go inontsha ka se se gaisang tsotlhe sa tshupelo nngwe le nngwe ya batho ba me ba Iseraele?
30  “‘Ke gone ka moo go buang Jehofa Modimo wa Iseraele a re: “Ruri ke ne ka re, Mme ba ntlo ya gago le ba ntlo ya ga rragomogologolwane, ba tla tsamaya fa pele ga me ka bosakhutleng.” Mme jaanong Jehofa o bua jaana a re: “Go ka se direge ka nna, ka gonne ba ba ntlotlang ke tla ba tlotla, mme ba ba nnyatsang e tla nna ba e seng ba sepe.”
31  Bona! Metlha e a tla e ka yone ruri ke tla kgaolang lebogo la gago le lebogo la ntlo ya ga rragomogologolwane, mo e leng gore go ka se nne le monnamogolo mo ntlong ya gago.
32  Mme ruri o tla leba mmaba mo bonnong jwa me mo gare ga tsotlhe tse di molemo tse di direlwang Iseraele; mme ga go kitla go nna le monnamogolo mo ntlong ya gago.
33  Le fa go ntse jalo go na le monna mongwe wa gago yo ke se kitlang ke mo fedisa go tlhola a nna fa sebesong sa me gore matlho a gago a koafale le gore moya wa gago o hutsafale; mme bontsi jwa ba ntlo ya gago ba tla swa botlhe ka tšhaka ya batho.
34  Mme seno ke sesupo mo go wena se se tla tlelang bomorwao ba babedi, Hofeni le Finease: Ba tla swa boobabedi ka letsatsi le le lengwe fela.
35  Mme ruri ke tla itsosetsa moperesiti yo o ikanyegang. O tla dira tumalanong le se se mo pelong ya me le mo moyeng wa me; mme ruri ke tla mo agela ntlo e e nnelang ruri, o tla tsamaya fa pele ga motlodiwa wa me ka metlha.
36  Mme go tla diragala gore ope fela yo o setseng mo ntlong ya gago o tla tla go mo ikobela gore a bone tuelo ya madi le senkgwe se se kgolokwe, mme a re: “Tsweetswee, nkgolaganye le tiro nngwe ya boperesiti gore ke je thathana ya senkgwe.”’”
3  Mo nakong eno yotlhe mosimane Samuele o ne a direla Jehofa fa pele ga ga Eli, mme lefoko le le tswang kwa go Jehofa le ne le tla sewelo mo metlheng eo; go ne go se na ponatshegelo e e anamisediwang kgakala.
2  Jaanong ga diragala gore mo letsatsing leo Eli a bo a rapame mo lefelong la gagwe, mme matlho a gagwe a ne a simolotse go nna letobo; o ne a sa kgone go bona.
3  Mme lobone lwa Modimo lo ne lo ise lo tingwe, Samuele ene a rapame mo tempeleng ya ga Jehofa, kwa letlole la Modimo le neng le le teng.
4  Mme Jehofa a bitsa Samuele. Foo a re: “Ke fano.”
5  Mme a sianela kwa go Eli a re: “Ke fano, gonne o mpiditse.” Mme ene a re: “Ga ke a bitsa. Rapama gape.” Ka jalo a tsamaya a ya go rapama.
6  Mme Jehofa a bitsa gape, a re: “Samuele!” Foo Samuele a nanoga a ya kwa go Eli mme a re: “Ke fano, gonne ruri o mpiditse.” Mme ene a re: “Ga ke a bitsa, morwaaka. Rapama gape.”
7  (Mme Samuele, o ne a ise a itse Jehofa, mme o ne a ise a simolole go senolelwa lefoko la ga Jehofa.)
8  Ka jalo Jehofa a bitsa gape lekgetlo la boraro a re: “Samuele!” Fa a rialo a nanoga a ya kwa go Eli a re: “Ke fano, gonne o tshwanetse wa bo o mpiditse.” Mme Eli a simolola go lemoga gore Jehofa ke ene a neng a bitsa mosimane.
9  Ka gone Eli a raya Samuele a re: “Tsamaya o ye go rapama, mme go diragale gore fa a ka go bitsa, o re, ‘Bua, Jehofa, gonne motlhanka wa gago o reeditse.’” Ka jalo Samuele a tsamaya a ya go rapama mo lefelong la gagwe.
10  Foo Jehofa a tla a ema mo maemong a gagwe mme a bitsa jaaka ka dinako tse dingwe a re: “Samuele, Samuele!” Foo Samuele a re: “Bua, gonne motlhanka wa gago o reeditse.”
11  Mme Jehofa a tswelela a raya Samuele a re: “Bona! Ke dira sengwe mo Iseraele se fa motho ope fela a ka utlwa ka sone, ditsebe tsa gagwe ka bobedi di tla baba.
12  Mo letsatsing leo ke tla direla Eli sotlhe se ke se buileng malebana le ntlo ya gagwe, go tswa tshimologong go ya bokhutlong.
13  Mme o mmolelele gore ke atlhola ntlo ya gagwe ka bosakhutleng ka ntlha ya tlolo e a e itsileng, ka gonne bomorwawe ba hutsa Modimo, mme ga a ba kgalema.
14  Mme ke gone ka moo ke ikanetseng ntlo ya ga Eli gore tlolo ya ntlo ya ga Eli ga e kitla e gololwa mo kotlhaong ka setlhabelo kgotsa ka tshupelo ka bosakhutleng.”
15  Mme Samuele a tswelela a rapame go fitlha mo mosong. Go tswa foo a bula ditswalo tsa ntlo ya ga Jehofa. Mme Samuele o ne a boifa go bolelela Eli kaga ponalo eo.
16  Mme Eli a bitsa Samuele a re: “Samuele, morwaaka!” Foo a re: “Ke fano.”
17  Mme a tswelela a re: “O buile lefoko lefe le wena? Tsweetswee o se ka wa le mphitlhela. E kete Modimo a ka go direla jalo a ba a oketsa fa o ka mphitlhela lefoko lengwe mo lefokong lotlhe le a le buileng le wena.”
18  Ka jalo Samuele a mmolelela mafoko otlhe, mme a se ka a mo fitlhela sepe. Morago ga moo a re: “Ke Jehofa. A a dire se se molemo mo matlhong a gagwe.”
19  Mme Samuele a tswelela pele a gola, mme Jehofa ka nosi a itshupa a na le ene mme a se ka a dira gore lepe la mafoko a gagwe otlhe le wele fa fatshe.
20  Mme Iseraele yotlhe go tswa Dana go ya Beere-sheba ya lemoga gore Samuele e ne e le ene yo o tlhomilweng mo maemong a go nna moporofeti wa ga Jehofa.
21  Mme Jehofa a bonala gape kwa Shilo, ka gonne Jehofa o ne a itshenolela Samuele kwa Shilo ka lefoko la ga Jehofa.
12  La bofelo Samuele a raya Iseraele yotlhe a re: “Bonang, ke reeditse lentswe la lona malebana le sotlhe se lo se mpoleletseng, gore ke dire gore kgosi e lo buse.
2  Jaanong kgosi ke eno e tsamaya fa pele ga lona! Mme nna, ke tsofetse e bile ke tlhogoputswa, mme bomorwaake, ke bano ba na le lona, mme nna—ke tsamaile fa pele ga lona go tloga bosheng jwa me go fitlha mo letsatsing leno.
3  Ke nna yo. Arabang kgatlhanong le nna fa pele ga ga Jehofa le fa pele ga motlodiwa wa gagwe: Ke tsere poo ya ga mang kgotsa ke tsere esele ya ga mang kgotsa ke tsieditse mang kgotsa ke gateletse mang kgotsa ke amogetse madi a pipamolomo mo seatleng sa ga mang gore ke fitlhe matlho a me ka one? Mme ke tla di lo busetsa.”
4  Fa a rialo ba re: “Ga o a re tsietsa, le gone ga o a re gatelela, le gone ga o a amogela sepe gotlhelele mo seatleng sa le fa e le a le mongwe.”
5  Ka jalo a ba raya a re: “Jehofa ke mosupi ka ga lona, mme motlodiwa wa gagwe ke mosupi mo letsatsing leno gore ga lo a fitlhela sepe gotlhelele mo seatleng sa me.” Fa a rialo ba re: “Ke mosupi.”
6  Mme Samuele a tswelela a raya batho a re: “Jehofa [ke mosupi], yo o neng a dirisa Moshe le Arone le yo o neng a ntsha borraalonamogologolwane kwa lefatsheng la Egepeto.
7  Mme jaanong emang, mme ke tla lo atlhola fa pele ga ga Jehofa [ke bo ke lo bolelela] ditiro tsotlhe tse di siameng tsa ga Jehofa tse a di diretseng lona le borraalonamogologolwane.
8  “Fela fa Jakobe a sena go tsena mo Egepeto mme borraalonamogologolwane ba simolola go ikuela kwa go Jehofa gore a ba thuse, Jehofa o ne a romela Moshe le Arone, gore ba ntshetse borraalonamogologolwane kwa ntle ga Egepeto le go dira gore ba nne mo lefelong leno.
9  Mme ba lebala Jehofa Modimo wa bone, mo o neng a ba rekisetsa mo seatleng sa ga Sisera molaodi wa masole a ga Hasore le mo seatleng sa Bafilisitia le mo seatleng sa kgosi ya Moabe, mme ba nna ba tlhabana le bone.
10  Mme ba simolola go ikuela kwa go Jehofa gore a ba thuse ba re, ‘Re leofile, gonne re tlogetse Jehofa gore re direle Bobaale le ditshwantsho tsa ga Ashethorethe; mme jaanong re golole mo seatleng sa baba ba rona, gore re tle re go direle.’
11  Mme Jehofa a romela Jerubaale le Bedane le Jefetha le Samuele mme a lo golola mo seatleng sa baba ba lona mo tikologong yotlhe fela, gore lo tle lo nne ka polokesego.
12  Fa lo ne lo bona gore Nahashe kgosi ya bomorwa Amona o ne a lo tsogologetse, lo ne lwa nna lwa nthaya lwa re, ‘Nnyaa, mme re tshwanetse go busiwa ke kgosi!’ Jehofa Modimo wa lona a ntse a le Kgosi ya lona.
13  Jaanong ke e kgosi e lo e tlhophileng, e lo e kopileng; mme bonang, Jehofa o lo tlhometse kgosi.
14  Fa lo ka boifa Jehofa mme lwa mo direla le go utlwa lentswe la gagwe, mme lo sa tsuologele taelo ya ga Jehofa, lona mmogo le kgosi e e tshwanetseng go lo busa, ruri lo tla nna balatedi ba ga Jehofa Modimo wa lona.
15  Mme fa lo ka se ka lwa utlwa lentswe la ga Jehofa mme lwa tsuologela taelo ya ga Jehofa, seatla sa ga Jehofa ruri se tla nna kgatlhanong le lona le borraalona.
16  Jaanong, gape, emang mme lo bone selo seno se segolo se Jehofa a se dirang fa pele ga matlho a lona.
17  A ga se thobo ya korong gompieno? Ke tla biletsa kwa go Jehofa gore a tlise ditumo tsa maru le pula; foo lo bone lo bo lo itse gore bosula jwa lona bo bontsi jo lo bo dirileng mo matlhong a ga Jehofa ka go ikopela kgosi.”
18  Morago ga moo Samuele a biletsa kwa go Jehofa, mme Jehofa a tlisa ditumo tsa maru le pula mo letsatsing leo, mo batho botlhe ba neng ba boifa Jehofa le Samuele thata.
19  Mme batho botlhe ba simolola go raya Samuele ba re: “Rapelela batlhanka ba gago mo go Jehofa Modimo wa gago, e re ka re sa batle go swa; ka gonne re okeditse maleo a rona otlhe ka bosula ka go ikopela kgosi.”
20  Ka jalo Samuele a raya batho a re: “Lo se ka lwa boifa. Lona—lo dirile bosula jono jotlhe. Mme fela lo se ka lwa fapoga mo go saleng Jehofa morago, mme lo direle Jehofa ka pelo yotlhe ya lona.
21  Mme lo se ka lwa fapoga lwa sala morago dilo tse e seng tsa mmatota tse di se nang mosola le tse di sa gololeng, ka gonne ke dilo tse e seng tsa mmatota.
22  Gonne Jehofa ga a kitla a tlogela batho ba gagwe ka ntlha ya leina la gagwe le legolo, ka gonne Jehofa o itlhophetse go lo dira batho ba gagwe.
23  Gape nna go ka se direge gore ke leofele Jehofa ka go kgaotsa go lo rapelela; mme ke tla lo laya ka tsela e e molemo le e e siameng.
24  Mme fela lo boife Jehofa, mme lo mo direle ka boammaaruri ka pelo yotlhe ya lona; gonne bonang dilo tse dikgolo tse a di lo diretseng.
25  Mme fa lo dira se se bosula mo go feteletseng, lo tla nyelediwa, lona le kgosi ya lona.”
