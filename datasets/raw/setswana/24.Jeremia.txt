10  Utlwang lefoko le Jehofa a le buileng kgatlhanong le lona, lona ntlo ya Iseraele.
2  Jehofa o buile jaana: “Lo se ka lwa ithuta tsela ya ditšhaba gotlhelele, mme lo se ka lwa welwa ke poifo ka ntlha ya ditshupo tsa magodimo, ka gonne ditšhaba di welwa ke poifo ka ntlha ya tsone.
3  Gonne mekgwa ya ditšhaba ke moya fela o o hemelwang kwa ntle, ka gonne ke setlhare fela mo sekgweng se motho a se remileng, tiro ya diatla tsa modiri yo o setswerere ka sedirisiwa sa go seta.
4  Motho o se ntlafatsa ka selefera le ka gouta. Ba di kokotela ka dimapo le dinoto gore sepe se se ka sa kgwetlha.
5  Di tshwana le setshosa sa tshimo ya komokomore, e bile ga di kgone go bua. Di a tsholediwa, gonne ga di kgone go tsaya dikgato dipe. Lo se ka lwa boifa ka ntlha ya tsone, gonne di ka se dire sepe sa masetlapelo, gape, mo godimo ga moo, ga di itse go dira molemo ope.”
6  Ga go na ope yo o tshwanang le wena ka tsela epe, wena Jehofa. O mogolo, e bile leina la gago le na le thata e kgolo.
7  Ke mang yo o sa tshwanelang go go boifa, wena Kgosi ya ditšhaba, gonne mo go wena go a tshwanela; ka gonne gareng ga botlhe ba ba botlhale mo ditšhabeng le mo magosing otlhe a bone ga go na ope yo o tshwanang le wena ka gope.
8  Mme ka nako e le nngwe ba itshupa e le ba ba sa akanyeng gape ba le dimatla. Setlhare ke thotloetso fela ya mafela.
9  Go tlisiwa selefera e e papetlilweng go nna dimatlana go tswa kwa Tareshishe, le gouta go tswa kwa Ufase, tiro ya modiri yo o setswerere le ya diatla tsa mothudi wa tshipi; diaparo tsa bone ke tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana. Tsotlhe ke tiro ya batho ba ba ditswerere.
10  Mme Jehofa ke Modimo ka boammaaruri. Ke Modimo yo o tshelang le Kgosi ka bosakhutleng. Lefatshe le tla reketla ka ntlha ya kgalefo ya gagwe, mme ga go na ditšhaba dipe tse di tla itshokelang katlholo ya gagwe.
11  Lona lo tla ba raya lo re: “Medimo e e sa dirang magodimo le lefatshe ke yone e e tla nyelelang mo lefatsheng le ka fa tlase ga magodimo ano.”
12  Ke Modiri wa lefatshe ka maatla a gagwe, Yo o tlhomamisang ka thata naga e e ungwang ka botlhale jwa gagwe, le Yo o phuthulotseng magodimo ka tlhaloganyo ya gagwe.
13  Ka lentswe la gagwe o feretlha metsi kwa magodimong, mme o dira gore mouwane o tlhatloge go tswa ntlheng ya lefatshe. O diretse pula mesele, e bile o ntsha phefo kwa matlong a gagwe a polokelo.
14  Motho mongwe le mongwe o itshwere ka go sa akanye ga ba ga senoga botlhoka kitso jwa gagwe. Mothudi mongwe le mongwe wa tshipi ruri o tla tlhabiwa ke ditlhong ka ntlha ya setshwantsho se se setilweng; gonne setshwantsho sa gagwe se se thetsweng ke maaka, e bile ga go na moya mo go tsone.
15  Ke lefela, tiro ya tshotlo. Di tla nyelela mo nakong e di elwang tlhoko ka yone.
16  Kabelo ya ga Jakobe ga e tshwane le dilo tse, gonne ke Mmopi wa sengwe le sengwe, mme Iseraele ke lore lwa boswa jwa gagwe. Jehofa wa masomosomo ke leina la gagwe.
17  Phutha morwalo wa gago mo lefatsheng, wena mosadi yo o nnang mo pitlaganong.
18  Gonne Jehofa o buile jaana: “Bona, ke konopa banni ba lefatshe ka motsekedi mo lobakeng lono, mme ke tla ba bakela go tshwenyega thata gore ba tle ba lemoge.”
19  A bo go latlhega nna ka ntlha ya tshenyego ya me! Titeo ya me e fetogile bolwetse. Mme nna ka bonna ke rile: “Eleruri seno ke pobolo ya me, ke tla e tshola.
20  Mogope wa me o thopilwe, mme megala ya me ya mogope e kgaogantswe sebedi yotlhe. Bomorwaake ba dule mo go nna, mme ga ba tlhole ba le teng. Ga go tlhole go na le ope yo o tsharololang mogope wa me kgotsa yo o tsholetsang matsela a me a mogope.
21  Gonne badisa ba itshwere ka go sa akanye, e bile ga ba a batla Jehofa. Ke ka lone lebaka leo ba sa dirang ka temogo, mme diphologolo tsa bone tsotlhe tse di fudisiwang di gasame.”
22  Reetsang! Pego! Ke eno e tlile, le go thuga mo gogolo go tswa kwa lefatsheng la bokone, go dira metse ya Juda kgakgabalo, kutla ya bophokoje.
23  Ke itse sentle, tlhe Jehofa, gore tsela ya motho wa mo lefatsheng ga se ya gagwe. Ga se ga motho yo o tsamayang ka dinao go kaela dikgato tsa gagwe.
24  Nkgalemele, tlhe Jehofa, le fa go ntse jalo, ka katlholo; e seng ka bogale jwa gago, gore o tle o se ka wa nnyeletsa.
25  Tshololela tšararego ya gago mo ditšhabeng tse di go tlhokomologileng, le mo malapeng a a sa bitsang leina la gago. Gonne ba jele Jakobe. Ee, ba mo jele, mme ba ntse ba mo fedisa; le lefelo la gagwe la bonno ba le kgakgabaditse.
4  “Fa o ne o ka boa, wena Iseraele,” go bua Jehofa, “o ka nna wa boela mo go nna. Mme fa e le gore o tla tlosa dilo tsa gago tse di ferosang sebete ka ntlha ya me, ga o na go tsamaya jaaka mofaladi.
2  Mme fa e le gore ruri o tla ikana o re, ‘Jaaka Jehofa a tshela ka boammaaruri, ka tshiamiso le ka tshiamo!’ foo ditšhaba di tla itshegofatsa mo go ene, mme mo go ene di tla ipelafatsa kaga tsone.”
3  Gonne Jehofa o reile banna ba Juda le Jerusalema a re: “Itemeleng lefatshe le le lemegang, mme lo se ka lwa nna lo jala mo gare ga mitlwa.
4  Rupelang Jehofa, mme lo ntshe matlalo a dipelo tsa lona, lona banna ba Juda le banni ba Jerusalema; gore tšararego ya me e se ka ya tswa fela jaaka molelo, mme ruri ya tuka go se na ope yo o ka timang, ka ntlha ya bosula jwa ditiro tsa lona.”
5  Go boleleng mo Juda, lona batho, mme lo go itsise phatlalatsa le mo Jerusalema, lo go bue, mme lo letse lonaka go ralala naga eo. Goelang kwa godimo lo re: “Phuthegang mmogo, mme a re tseneng mo metseng e e sireletsegileng.
6  Tsholeletsang sesupo ntlheng ya Siona. Dirang gore go nne le boitshubelo. Se emeng fela.” Gonne go na le masetlapelo a ke a tlisang go tswa bokone, le eleng thubagano e kgolo.
7  O tlhatlogile jaaka tau e tswa mo lesuthung la yone, mme yo o senyang ditšhaba o bolotse; o dule mo lefelong la gagwe gore a dire lefatshe la gago selo sa go akabalelwa. Metse ya gago e tla wa e nna marope mo go se kitlang go nna le monni.
8  Ka ntlha ya seno ikgatlheng ka letsela la kgetsi. Ipetseng dihuba mme lo bokolele, ka gonne bogale jo bo tukang jwa ga Jehofa ga bo a boa ka morago mo go rona.
9  “Mme go tla diragala mo letsatsing leo,” go bua Jehofa, “gore pelo ya kgosi e nyelele, le pelo ya dikgosana; mme baperesiti ba tla akabala, le baporofeti ka bobone ba tla gakgamala.”
10  Mme ke ne ka re: “Ijoo Morena Molaodimogolo Jehofa! Ruri o tsieditse batho bano le Jerusalema gotlhelele, o re, ‘Kagiso ka boyone e tla nna ya lona,’ le tšhaka e fitlhile fela kwa moyeng.”
11  Ka nako eo batho bano le Jerusalema ba tla tewa go twe: “Go na le phefo e e babolang ya ditselana tse di budusitsweng ke dinao go ralala naga mo tseleng e e yang kwa go morwadia batho ba me; ga se ya go olosa, le fa e le go ntlafatsa.
12  Phefo e e fokang ka maatla e tswa mo go tseno e tla kwa go nna. Jaanong le nna ke tla bua dikatlholo le bone.
13  Bonang! O tla tlhatloga jaaka maru a pula, mme dikara tsa gagwe di tshwana le phefo ya matsubutsubu. Dipitse tsa gagwe di bofefo go feta bontsu. A bo go latlhega rona, ka gonne re thopilwe!
14  Tlhapisa pelo ya gago e sale e le phepa e se na bosula, wena Jerusalema, gore o tle o bolokwe. Dikakanyo tsa gago tse di fapogileng di tla nna mo go wena ka lobaka lo lo kae?
15  Gonne lentswe le bolela go tswa Dana mme le itsise phatlalatsa sengwe se se utlwisang botlhoko go tswa kwa kgaolong e e dithaba ya Eferaime.
16  Se umakeng, lona batho, ee, mo ditšhabeng. Se itsiseng phatlalatsa kgatlhanong le Jerusalema.” “Balebeledi ba a tla ba tswa kwa nageng e e kgakala, mme ba tla ntsha lentswe la bone kgatlhanong le metse ya Juda ka boyone.
17  Ba ntse jaaka badisa ba naga e e bulegileng kgatlhanong le ene mo matlhakoreng otlhe, ka gonne o ntsuologetse,” go bua Jehofa.
18  “Tsela ya gago le ditiro tsa gago—o tla di newa. Tsone ke masetlapelo mo go wena, gonne di bogalaka; ka gonne di fitlhile fela kwa pelong ya gago.”
19  Mala a me wee, mala a me wee! Ke na le ditlhabi tse di botlhoko thata mo dipoteng tsa pelo ya me. Pelo ya me e a fuduega mo teng ga me. Ga ke kgone go nna ke didimetse gonne moya wa me o utlwile modumo wa lonaka, mokgosi wa tlhagiso wa ntwa.
20  Thubagano mo godimo ga thubagano ke sone se se tlhaeleditsweng, gonne lefatshe lotlhe le thopilwe. Megope ya me e thopilwe ka tshoganyetso, le matsela a me a mogope ka nakwana.
21  Ke tla nna ke bona sesupo ka lobaka lo lo kae, le go nna ke utlwa modumo wa lonaka?
22  Gonne batho ba me ke dieleele. Ga ba a ntsaya tsia. Ke barwa ba ba seng botlhale; ga se ba ba nang le tlhaloganyo. Ba tlhalefetse go dira bosula, mme go dira molemo gone ga ba na kitso ya gone.
23  Ke ne ka leba lefatshe, mme bonang! le ne le le lolea gape le kgakgabetse; le kwa magodimong, mme lesedi la one le ne le sa tlhole le le teng.
24  Ka leba dithaba, mme bonang! di ne di reketla, le dithota ka botsone di ne di reketlisiwa tsotlhe.
25  Ka leba, mme bonang! go ne go se na motho wa mo lefatsheng, le dibopiwa tsotlhe tse di fofang tsa magodimo di ne di tshabile.
26  Ka leba, mme bonang! tshingwana ya maungo ka boyone e ne e le naga, le metse ya yone e ne e rutlolotswe yotlhe. E ne e le ka ntlha ya ga Jehofa, ka ntlha ya bogale jwa gagwe jo bo tukang.
27  Gonne Jehofa o buile jaana: “Lefatshe lotlhe le tla kgakgabala, a mme ga ke na go diragatsa phediso e e feletseng?
28  Ka ntlha ya seno lefatshe le tla hutsafala, mme magodimo a a kwa godimo a tla fifala. Ke ka gonne ke buile, ke akantse, mme ga ke a ikwatlhaya, le gone ga ke na go boela morago mo go seno.
29  Motse otlhe o a tshaba ka ntlha ya modumo wa bapalami ba dipitse le ba ba hulang ka bora.  Ba tsene mo masuthung, e bile ba tlhatlogetse mo mafikeng. Motse mongwe le mongwe o tlogetswe, mme ga go na motho yo o nnang mo go yone.”
30  Jaanong ka gonne o thopilwe, o tla dira eng, ka gonne o kile wa bo o apara bohibidu jo bo letlhololo, ka gonne o kile wa bo o ikgabisa ka mekgabisa ya gouta, ka gonne o kile wa bo o oketsa matlho a gago ka mmala o montsho? O kile wa bo o itirela montle lefela. Ba ba go eletsang thata ba go ganne; ba nna ba batla moya wa gago.
31  Gonne ke utlwile lentswe le le tshwanang le la mosadi yo o bobolang, matshwenyego a a tshwanang le a mosadi yo o belegang ngwana wa gagwe wa ntlha, lentswe la morwadia Siona yo o nnang a hema ka thata. O nna a otlolola magofi a gagwe: “Jaanong, a bo go latlhega nna, gonne moya wa me o lapisitswe ke babolai!”
26  Kwa tshimologong ya puso ya segosi ya ga Jehoiakime morwa Josia, kgosi ya Juda, lefoko leno le ne la tswa kwa go Jehofa, le re:
2  “Jehofa o buile jaana, ‘Ema mo lolwapeng lwa ntlo ya ga Jehofa, mme o bue ka ga metse yotlhe ya Juda e e tsenang e tla go ikoba kwa ntlong ya ga Jehofa mafoko otlhe a ke tla go laelang gore o a bue le bone. O se ka wa tlosa lefoko lepe.
3  Gongwe ba tla reetsa mme ba boe, mongwe le mongwe mo tseleng ya gagwe e e bosula, mme ke tla tshwanelwa ke go ikwatlhaela masetlapelo a ke akanyang go ba a direla ka ntlha ya bosula jwa ditiro tsa bone.
4  Mme o ba reye o re: “Jehofa o buile jaana, ‘Fa lo ka se ka lwa ntheetsa ka go tsamaya mo molaong wa me o ke o beileng fa pele ga lona,
5  ka go reetsa mafoko a batlhanka ba me e bong baporofeti, ba ke ba romang kwa go lona, ke tsoga go sa le phakela ke ba roma, ba lo sa ba reetsang,
6  ke tla dira ntlo eno jaaka e e kwa Shilo, mme motse ono ke tla o dira phutso mo ditšhabeng tsotlhe tsa lefatshe.’”’”
7  Mme baperesiti le baporofeti le batho botlhe ba simolola go utlwa Jeremia a bua mafoko ano mo ntlong ya ga Jehofa.
8  Ga diragala ya re fa Jeremia a feditse go bua sotlhe se Jehofa a neng a mo laetse gore a se bue le batho botlhe, foo baperesiti le baporofeti le batho botlhe ba mo tshwara, ba re: “Ruri o tla swa.
9  Ke ka ntlha yang fa o porofetile mo leineng la ga Jehofa, o re, ‘Ntlo eno e tla nna jaaka e e kwa Shilo, le motse ono o tla swafadiwa gore o se nne le monni’?” Mme batho botlhe ba nna ba phuthega go dikologa Jeremia mo ntlong ya ga Jehofa.
10  Fa nako e ntse e tsamaya dikgosana tsa Juda tsa utlwa mafoko ano, mme tsa tlhatloga tsa tswa kwa ntlong ya kgosi tsa ya kwa ntlong ya ga Jehofa mme tsa nna fa botsenong jwa kgoro e ntšha ya ga Jehofa.
11  Mme baperesiti le baporofeti ba simolola go raya dikgosana le batho botlhe ba re: “Monna yo o tshwanelwa ke katlholo ya loso, ka gonne o porofetile ka ga motse ono fela jaaka lo utlwile ka ditsebe tsa lona.”
12  Morago ga moo Jeremia a raya dikgosana tsotlhe le batho botlhe a re: “Ke Jehofa yo o neng a nthomile go porofeta ka ga ntlo eno le ka ga motse ono mafoko otlhe a lo a utlwileng.
13  Jaanong dirang ditsela tsa lona le ditiro tsa lona molemo, mme lo utlwe lentswe la ga Jehofa Modimo wa lona, mme Jehofa o tla ikwatlhaela masetlapelo ao a a buileng kgatlhanong le lona.
14  Mme fa e le nna, bonang, ke mo seatleng sa lona. Ntirang go ya ka se se molemo le kafa go siameng ka teng mo matlhong a lona.
15  Mme fela lo itse gore, fa lo mpolaya, lo baya madi a a se nang molato mo go lona le mo motseng ono le mo banning ba one, gonne eleruri Jehofa o nthomile mo go lona go bua mafoko ano otlhe mo ditsebeng tsa lona.”
16  Foo dikgosana le batho botlhe ba raya baperesiti le baporofeti ba re: “Monna yo ga a tshwanelwe ke katlholo epe ya loso, gonne o buile le rona mo leineng la ga Jehofa Modimo wa rona.”
17  Mo godimo ga moo, bangwe ba banna ba bagolwane ba lefatshe ba ema mme ba simolola go raya phuthego yotlhe ya batho ba re:
18  “Mika wa Moreshethe o ne a porofeta mo metlheng ya ga Hesekia kgosi ya Juda mme a raya batho botlhe ba Juda a re, ‘Jehofa wa masomosomo o buile jaana: “Siona o tla lengwa jaaka tshimo fela, le Jerusalema o tla nna mekoakoa fela ya marope, mme thaba ya Ntlo e tla nna mafelo a a kwa godimo a sekgwa.”’
19  A Hesekia kgosi ya Juda le botlhe ba Juda ba mmolaile ka tsela nngwe? A o ne a sa boife Jehofa mme a nolofatsa sefatlhego sa ga Jehofa, gore Jehofa a ikutlwe a ikwatlhaela masetlapelo a a neng a a buile kgatlhanong le bone? Jalo re direla meya ya rona masetlapelo a magolo.
20  “Mme gape ga bo go na le monna mongwe a porofeta mo leineng la ga Jehofa, Urija morwa Shemaia a tswa kwa Kiriathe-jearime. O ne a nna a porofeta kgatlhanong le motse ono le lefatshe leno tumalanong le mafoko otlhe a ga Jeremia.
21  Mme Kgosi Jehoiakime le banna botlhe ba gagwe ba ba thata le dikgosana tsotlhe ba utlwa mafoko a gagwe, mme kgosi ya simolola go batla go mmolaya. E rile Urija a utlwa seo a boifa mme a tshaba a tsena mo Egepeto.
22  Mme Kgosi Jehoiakime a roma banna kwa Egepeto, Elenathane morwa Akabore le banna ba bangwe ba na le ene kwa Egepeto.
23  Mme ba ntsha Urija mo Egepeto ba mo tlisa kwa go Kgosi Jehoiakime, yo o neng a mo kgemetha ka tšhaka mme a latlhela setopo sa gagwe mo diphupung tsa bomorwa batho.”
24  Mo godimo ga moo, e ne e le seatla sa ga Ahikame morwa Shafane se se neng se na le Jeremia, gore a se ka a tsenngwa mo seatleng sa batho gore ba mmolaye.
11  Lefoko le le neng la tla kwa go Jeremia le tswa kwa go Jehofa, le re:
2  “Utlwang mafoko a kgolagano eno, lona batho! “Mme o a bue mo bathong ba Juda le mo banning ba Jerusalema,
3  mme o ba reye o re, ‘Jehofa Modimo wa Iseraele o buile jaana: “Go hutsegile motho yo o sa reetseng mafoko a kgolagano eno,
4  a ke neng ka a laela borraalonamogologolwane mo letsatsing le ke ba ntshitseng mo lefatsheng la Egepeto ka lone, mo leubelong la tshipi, ke re, ‘Utlwang lentswe la me, mme lo dire dilo go ya ka sotlhe se ke se lo laelang; mme ruri lo tla nna batho ba me mme nna ke tla nna Modimo wa lona,
5  ka boikaelelo jwa go diragatsa ikano e ke e ikanetseng borraalonamogologolwane, go ba naya lefatshe le le elang mashi le tswina ya dinotshe, jaaka mo letsatsing leno.’”’” Mme ke ne ka araba ka re: “Amen, Jehofa.”
6  Mme Jehofa a tswelela a nthaya a re: “Bolela mafoko ano otlhe mo metseng ya Juda le mo mebileng ya Jerusalema, o re, ‘Utlwang, lona batho, mafoko a kgolagano eno, mme lo a dire.
7  Gonne ke ne ka tlhagisa borraalonamogologolwane ka masisi mo letsatsing le ke neng ke ba ntsha mo lefatsheng la Egepeto ka lone go tla go fitlha mo letsatsing leno, ke tsoga go sa le phakela ke ba tlhagisa, ke re: “Utlwang lentswe la me.”
8  Mme ga ba a ka ba reetsa le fa e le go sekega tsebe ya bone, mme ba ne ba nna ba tsamaya mongwe le mongwe mo bologwading jwa pelo ya gagwe e e bosula; ka jalo ke ne ka tlisa mo go bone mafoko otlhe a kgolagano eno a ke neng ka ba laela gore ba a dire, a ba sa a dirang.’”
9  Mo godimo ga moo, Jehofa a nthaya a re: “Go fitlhetswe leano la boferefere mo bathong ba Juda le mo banning ba Jerusalema.
10  Ba boetse kwa ditlolong tsa borraabonemogologolwane, ba ntlha, ba ba neng ba gana go utlwa mafoko a me, ba ka bobone ba setseng medimo e sele morago gore ba e direle. Ntlo ya Iseraele le ntlo ya Juda di tlodile kgolagano ya me e ke neng ka e dira le borraabonemogologolwane.
11  Ka jalo Jehofa o buile jaana, ‘Bona, ke ba tlisetsa masetlapelo a ba ka se kgoneng go tswa mo go one; mme ruri ba tla ikuela mo go nna gore ke ba thuse, mme ga ke na go ba reetsa.
12  Mme metse ya Juda le banni ba Jerusalema ba tla tshwanelwa ke go ya go ikuela kwa medimong e ba e kuisetsang mosi wa setlhabelo gore e ba thuse, e ruri e se nang go ba tlisetsa poloko mo motlheng wa masetlapelo a bone.
13  Gonne medimo ya gago e ntse mentsi jaaka metse ya gago, wena Juda; le dibeso tse dintsi jaaka mebila ya Jerusalema batho ke lona lo di beetse selo se se tlhabisang ditlhong, dibeso tse go kuisediwang Baale mosi wa setlhabelo mo go tsone.’
14  “Mme fa e le wena, o se ka wa rapelela setšhaba seno, le gone o se ka wa ba tsholeletsa selelo sa go kopa ka tlhoafalo kgotsa thapelo, gonne ke tla bo ke sa reetsa ka nako e ba tla ntlhaeletsang ka yone ka ga masetlapelo a bone.
15  “Moratwa wa me o na le tiro efe mo ntlong ya me, gore bontsi jwa bone bo dire selo seno, e leng leano le le bosula? A mme ka nama e e boitshepo ba tla dira gore le fete le tswe mo go wena, fa masetlapelo a gago a tla? A o tla itumela ka nako eo?
16  Jehofa o biditse leina la gago a re, ‘Setlhare se se golang thata sa motlhware, se sentle se se nang le maungo e bile se bopegile sentle.’ Ka modumo wa go kurutla mo gogolo, o tukisitse molelo kgatlhanong le ene, mme ba robagantse dikala tsa sone.
17  “Jehofa wa masomosomo ka boene, Mojadi wa gago, o buile masetlapelo kgatlhanong le wena ka ntlha ya bosula jwa ntlo ya Iseraele le ntlo ya Juda jo ba bo dirileng go nkgopisa ka go kuisetsa Baale mosi wa setlhabelo.”
18  Mme Jehofa ka boene o ile a nkitsise gore ke tle ke itse. Ka nako eo o ne wa ntira gore ke bone ditiro tsa bone.
19  Mme ke ne ke tshwana le kwanyana e tonanyana, e e rategang thata, e e tlisiwang tlhabong, ke ne ke sa itse gore ba ne ba logela nna maano ba re: “A re senyeng setlhare le dijo tsa sone, mme a re mo kgaoleng mo lefatsheng la batshedi, gore leina la gagwe le se ka la tlhola le gakologelwa.”
20  Mme Jehofa wa masomosomo o atlhola ka tshiamo; o tlhatlhoba diphilo le pelo. E kete nka bona pusoloso ya gago mo go bone, gonne ke senoletse wena kgetsi ya me ya molao.
21  Ka jalo Jehofa o buile jaana kgatlhanong le batho ba Anathothe ba ba batlang moya wa gago, a re: “O se ka wa porofeta ka leina la ga Jehofa, gore o se ka wa bolawa ke seatla sa rona”;
22  ka jalo Jehofa wa masomosomo o buile jaana: “Bonang, ke lebisa tlhokomelo ya me mo go bone. Makau ka boone a tla bolawa ka tšhaka. Bomorwaabone le bomorwadiabone ba tla bolawa ke leuba.
23  Mme ga ba na go nna le lesalela tota, ka gonne ke tla tlisa masetlapelo mo bathong ba Anathothe, mo ngwageng o ba tla elwang tlhoko ka one.”
49  Jehofa o buile jaana ka bomorwa Amona: “A ga go na barwa ba Iseraele a nang le bone, kgotsa a ga a na moruaboswa? Ke ka ntlha yang fa Malekame a ruile Gada, le batho ba gagwe ba nna mo metseng ya Iseraele?”
2  “‘Jalo, bonang! Metlha e etla,’ go bua Jehofa, ‘mme ke tla dira gore mokgosi wa tlhagiso wa ntwa o utlwiwe le eleng kgatlhanong le Raba wa bomorwa Amona; mme eleruri o tla nna thotana ya kgakgabalo, mme metse e e kafa tlase ga gagwe e tla fisiwa mo molelong.’ “‘Mme Iseraele o tla rua ba ba mo ruileng,’ go buile Jehofa.
3  “‘Bokolela, wena Heshebone, gonne Ai o thopilwe! Goang, lona metse e e kafa tlase ga Raba. Ikgatlheng ka letsela la kgetsi. Lelang mme lo kgarakgatshege mo gare ga masaka a matlapa, gonne Malekame o tla ya botshwarwa, baperesiti ba gagwe le dikgosana tsa gagwe, botlhe fela.
4  Ke ka ntlha yang fa o ikgantsha ka mabala a a kwa tlase, lebala la gago le le kwa tlase le le elelang, wena morwadi yo o seng boikanngo, wena yo o ikanyang matlotlo a gagwe, o re: “Ke mang yo o tla tlang kwa go nna?”’”
5  “‘Bona, ke tlisa selo se se boifisang mo go wena,’ go bua Morena Molaodimogolo, Jehofa wa masomosomo, ‘go tswa mo go botlhe ba ba go dikologileng. Mme lo tla phatlaladiwa, mongwe le mongwe ka tsela ya gagwe, mme go tla bo go se na yo o phuthang mmogo ba ba tshabang.’”
6  “‘Mme morago ga moo ke tla phutha batshwarwa ba bomorwa Amona,’ go bua Jehofa.”
7  Jehofa wa masomosomo o buile jaana ka ga Edoma: “A ga go tlhole go na le botlhale mo Temane? A kgakololo e nyeletse mo go ba ba nang le tlhaloganyo? A botlhale jwa bone bo bodile?
8  Tshabang! Ineeleng! Tsenelang kwa teng gore lo tle lo nne, lona banni ba Dedane! Gonne ke tla tlisa matlhotlhapelo a ga Esau mo go ene, nako e ke tshwanetseng go lebisa tlhokomelo ya me kwa go ene.
9  Fa batho ba ba fulang morara ba ne ba ka tla mo go wena, a ba ne ba se kitla ba tlogela sengwe se se ronopilweng? Fa magodu a ne a ka tla bosigo, ruri a ne a tla dira tshenyo e ntsi fela ka fa a batlang ka teng.
10  Mme fa e le nna, ke tla amoga Esau. Ke tla bipolola mafelo a gagwe a go itshuba, mme motho a ka se kgone go iphitlha. Bana ba gagwe le bomorwarraagwe le baagelani ba gagwe eleruri ba tla thopiwa, mme ene o tla bo a seyo.
11  A ko o tlogele basimane ba gago ba ba se nang borre. Nna ke tla ba boloka ba tshela, le batlholagadi ba gago ba tla inkanya.”
12  Gonne Jehofa o buile jaana: “Bona! Le fa e se mokgwa wa bone go nwa senwelo, eleruri ba tla nwa. Mme wena, a o tla tlogelwa o sa otlhaiwa gotlhelele? Ga o na go tlogelwa o sa otlhaiwa, gonne eleruri o tla nwa.”
13  “Gonne ke ikanne ka nna,” go bua Jehofa, “gore Bosera ga a na go nna sepe fela fa e se selo sa go akabalelwa, kgobo, tshwafalo le phutso; le metse ya gagwe yotlhe e tla nna mafelo a a swafetseng ka bosakhutleng.”
14  Go na le pego e ke e utlwileng mo go Jehofa, e bile go na le morongwa yo o romiwang mo ditšhabeng, a re: “Phuthegang mmogo, lo mo tsogologele, mme lo nanoge lo ye tlhabanong.”
15  “Gonne, bona! Ke go dirile mmotlana ruri mo gare ga ditšhaba, gore o nyatsege mo bathong.
16  Go roroma mo o go bakileng go go tsieditse, boikgodiso jwa pelo ya gago, wena yo o agileng mo maitshubelong a lefika le legolo, yo o tshwereng bogodimo jwa thota. Le fa o aga sentlhaga sa gago kwa godimo jaaka ntsu, ke tla go folosa teng koo,” go bua Jehofa.
17  “Mme Edoma o tla nna selo sa go akabalelwa. Mongwe le mongwe yo o fetang fa go ene o tla rotola matlho a gakgametse le go letsa molodi ka ntlha ya dipetso tsotlhe tsa gagwe.
18  Fela jaaka go ribegediwa ga Sodoma le Gomora le metse ya gagwe e a agelaneng nayo,” go buile Jehofa, “ga go na motho yo o tla nnang koo, e bile ga go na go nna le fa e le morwa batho yo o tla agang mo go ene e le moeng.
19  “Bona! Mongwe o tla tla fela jaaka tau e tswa mo masuthung a a tlotlometseng go bapa le Joredane a ya kwa lefelong la bonno le le nnelang ruri, mme mo nakong e khutshwane ke tla dira gore ba tshabe mo go ene. Mme yo o tlhophilweng ke tla mo tlhoma gore a mo okamele. Gonne ke mang yo o tshwanang le nna, le gone ke mang yo o ka nkgwetlhang, le gone, ke mang, gone jaanong, modisa yo o ka emang fa pele ga me?
20  Ka jalo utlwang, lona batho, boikaelelo jwa ga Jehofa jo a bo akantseng kgatlhanong le Edoma, le dikakanyo tsa gagwe tse a di akantseng kgatlhanong le banni ba Temane: Eleruri tse dinnye tsa letsomane di tla gogagogiwa. Eleruri o tla dira lefelo la bone la bonno kgakgabalo ka ntlha ya tsone.
21  Lefatshe le simolotse go reketla fa go utlwala modumo wa go wa ga bone. Go na le selelo! Modumo wa sone o utlwetse le kwa Lewatleng le Lehibidu.
22  Bonang! Mongwe o tla tlhatloga a bo a fologela kwa tlase fela jaaka ntsu, mme o tla tsharolola diphuka tsa gagwe mo godimo ga Bosera; mme pelo ya banna ba ba thata ba Edoma mo letsatsing leo eleruri e tla nna jaaka pelo ya mosadi yo o nang le botlhoko jwa go tshola ngwana.”
23  Ka Damaseko: “Hamathe le Arepade ba tlhabilwe ke ditlhong, gonne ba utlwile pego e e bosula. Ba nyerile. Go tshwenyegwa ka tlhobaelo mo lewatleng; ga le kgone go nna le sisibetse.
24  Damaseko ga a tlhole a le pelokgale. O retologile a tshaba, mme letshogo le legolo le mo tshwere. Matshwenyego le ditlhabi tsa pelegi di mo tshwere, jaaka go ntse ka mosadi yo o belegang.
25  Go tla jang gore motse wa pako o bo o sa tlogelwa, motse wa boitumelo?
26  “Ka jalo makau a gagwe a tla wa mo dipatlelong tsa gagwe, le banna botlhe ba ntwa ba tla didimadiwa ka letsatsi leo,” go bua Jehofa wa masomosomo.
27  “Mme ke tla tshuba lobota lwa Damaseko ka molelo, mme eleruri o tla laila ditora tsa bonno tsa Bene-hadade.”
28  Ka Kedare le magosi a Hasore, a Nebukaderesare kgosi ya Babelona a a kgemethileng, Jehofa o buile jaana: “Emang, yang kwa Kedare, lona batho, mme lo thope barwa ba Botlhaba.
29  Megope ya bone le matsomane a bone di tla tsewa, matsela a bone a megope le dilwana tsa bone tsotlhe. Mme dikamela tsa bone di tla tsewa mo go bone. Mme ba tla goela kwa go tsone ba re, ‘Go na le letshogo gotlhe fela!’”
30  “Tshabang, tshabelang kgakala; tsenelang kwa teng gore lo tle lo nne, lona banni ba Hasore,” go bua Jehofa. “Gonne Nebukaderesare kgosi ya Babelona o akantse boikaelelo bongwe kgatlhanong le lona gape o akantse kakanyo nngwe kgatlhanong le lona.”
31  “Emang, lona batho, tsogologelang setšhaba se se iketlileng, se se nnang ka polokesego!” go bua Jehofa. “Ga se na dikgoro le fa e le mophakalego. Ba nna ba le bosi.
32  Mme dikamela tsa bone di tshwanetse go gapiwa, le bontsintsi jwa diruiwa tsa bone di thopiwe. Mme ke tla ba gasamisetsa kwa phefong nngwe le nngwe, ba moriri wa bone o kgaotsweng mo ditlhakoreng tsa tlhogo; mme ke tla tlisa matlhotlhapelo a bone go tswa kwa dikgaolong tsotlhe tse di leng gaufi le one,” go bua Jehofa.
33  “Mme Hasore o tla fetoga kutla ya bophokoje, kgakgabalo ka bosakhutleng. Ga go na motho yo o tla nnang teng, mme ga go na morwa batho ope yo o tla agang mo go ene e le moeng.”
34  Lefoko la ga Jehofa le ne la tla mo go Jeremia moporofeti ka ga Elama mo tshimologong ya bogosi jwa ga Sedekia kgosi ya Juda, le re:
35  “Jehofa wa masomosomo o buile jaana, ‘Bonang, ke robaganya bora jwa Elama, tshimologo ya thata ya bone.
36  Mme ke tla tlisetsa Elama diphefo tse nnè go tswa kwa dintlheng tse nnè tsa magodimo. Ke tla ba gasamisetsa kwa diphefong tseno tsotlhe, mme ga go na go nna le setšhaba sepe se ba ba phatlaladitsweng ba Elama ba se kitlang ba tla kwa go sone.’”
37  “Ke tla tšhwetlakanya Baelama fa pele ga baba ba bone le fa pele ga ba ba batlang moya wa bone; mme ke tla ba tlisetsa masetlapelo, bogale jwa me jo bo tukang,” go bua Jehofa. “Ke tla romela tšhaka fa morago ga bone go fitlha ke tla bo ke ba fedisitse.”
38  “Ke tla tlhoma setulo sa me sa bogosi mo Elama, mme teng ke tla senya kgosi le dikgosana,” go bua Jehofa.
39  “Go tla diragala go ela kwa bokhutlong jwa metlha gore ke phuthe batshwarwa ba Elama,” go bua Jehofa.
8  “Ka nako eo,” go bua Jehofa, “batho gape ba tla tlisa marapo a dikgosi tsa Juda le marapo a dikgosana tsa yone le marapo a baperesiti le marapo a baporofeti le marapo a banni ba Jerusalema go tswa kwa diphupung tsa bone.
2  Mme ba tla a anega fa pele ga letsatsi le ngwedi le masomosomo otlhe a legodimo a ba a ratileng le a ba a diretseng le a ba tsamaileng fa morago ga one le a ba a senkileng le a ba a ikobetseng. Ga ba na go phuthiwa, le fa e le go fitlhwa. Ba tla nna jaaka motshotelo mo godimo ga mmu.”
3  “Mme masalela otlhe a a tla salang mo lelapeng leno le le bosula mo mafelong otlhe a ba ba setseng, a tla tlhopha loso go na le botshelo, kwa ke tla bong ke ba phatlalaleditse teng,” go bua Jehofa wa masomosomo.
4  “Mme o ba reye o re, ‘Jehofa o buile jaana: “A ba tla wa mme ba se tsoge gape? Fa a le mongwe a boela morago, a yo mongwe le ene ga a na go boela morago?
5  Ke ka ntlha yang fa setšhaba seno, Jerusalema, se sa ikanyege ka bosaikanyegeng jo bo nnetseng ruri? Se tshwere tsietso; se ganne go boela morago.
6  Ke tlhwaile tsebe, mme ka nna ka reetsa. Tsela e se neng se ntse se bua ka yone e ne e sa siama. Go ne go se na motho yo o ikwatlhaelang bosula jwa gagwe, a re, ‘Ke dirile eng?’ Mongwe le mongwe o boela mo tseleng e e rategang, jaaka pitse e e betsegelang mo tlhabanong.
7  Le eleng mogolori kwa magodimong—o itse sentle metlha ya one e e tlhomilweng; le leeba le peolwane le moritinkole—i tlhokomela sentle nako e nngwe le nngwe ya tsone e tsenang ka yone. Mme fa e le batho ba me bone, ga ba itse katlholo ya ga Jehofa.”’
8  “‘Batho ke lona lo ka bua jang lwa re: “Re botlhale, le molao wa ga Jehofa o na le rona”? Eleruri, jaanong pene e e setang ya maaka ya bakwaledi e dirile ka maaka fela.
9  Ba ba botlhale ba tlhabilwe ke ditlhong. Ba tshogile mme ba tla tshwarwa. Bonang! Ba ganne lefoko la ga Jehofa, mme ba na le botlhale bofe?
10  Ka jalo ke tla naya banna ba bangwe basadi ba bone, masimo a bone ke tla a naya ba ba tla a ruang; gonne, go tloga mo go yo mmotlana thata go ya go yo mogolo thata, mongwe le mongwe o dira papadi ya tshiamololo; go simolola ka moporofeti go fitlha kwa moperesiting, mongwe le mongwe o dira ka maaka.
11  Mme ba leka go fodisa go robega ga morwadia batho ba me go le gonnye, ba re: “Go na le kagiso! Go na le kagiso!” mme go se na kagiso.
12  A ba ne ba tlhabiwa ke ditlhong ka gonne ba ne ba dirile se se makgapha? Sa ntlha, ruri ba ne ba ka se tlhabiwe ke ditlhong; se sengwe ke gore, ba ne ba sa itse gore go ntse jang go kokobediwa. “‘Ka jalo ba tla wa mo gare ga ba ba wang. Mo nakong e ba elwang tlhoko ka yone, ba tla kgotšwa,’ go buile Jehofa.
13  “‘Fa ke phutha, ke tla ba fedisa,’ go bua Jehofa. ‘Go tla bo go se na morara mo mofineng, gape go tla bo go se na difeige mo setlhareng sa mofeige, mme dikala tse di nang le makakaba ruri di tla swaba. Mme dilo tse ke di ba nayang di tla feta mo go bone.’”
14  “Ke ka ntlha yang fa re ntse fela? Phuthegang mmogo, mme re tsene mo metseng e e sireletsegileng re didimale kwa go yone. Gonne Jehofa Modimo wa rona ka boene o re didimaditse, o re naya metsi a a botlhole gore re a nwe, gonne re leofetse Jehofa.
15  Go ne go solofetswe kagiso, mme ga go a tla molemo ope; go ne go solofetswe nako ya phodiso, mme, bonang! letshogo!
16  Go utlwilwe mogono wa dipitse tsa gagwe go tswa Dana. Lefatshe lotlhe le simolotse go reketla ka ntlha ya modumo wa go kgwankgwanyega ga dipheke tsa gagwe. Mme di a tsena di bo di ja lefatshe le se se tletseng mo go lone, motse le banni ba one.”
17  “Gonne bonang, ke romela dinoga mo gare ga lona, dinoga tse di botlhole, tse di ka se tshereanngweng, mme ruri di tla lo loma,” go bua Jehofa.
18  Ke tletswe ke khutsafalo e e sa kgoneng go alafiwa. Pelo ya me e a lwala.
19  Bonang, go na le modumo wa morwadia batho ba me wa go goa a kopa thuso go tswa kwa lefatsheng le le kgakala: “A Jehofa ga a mo Siona? Kgotsa a kgosi ya yone ga e yo mo go yone?” “Ke ka ntlha yang fa ba nkgopisitse ka ditshwantsho tsa bone tse di betlilweng, ka medimo ya bone e sele ya lefela?”
20  “Thobo e fetile, selemo se khutlile; mme fa e le rona, ga re a bolokwa!”
21  Ke utlwile botlhoko ka ntlha ya go robega ga morwadia batho ba me. Ke hutsafetse. Ke tshwerwe ke kakabalo e kgolo thata.
22  A ga go na balema mo Gileade? Kgotsa a ga go na mofodisi teng? Ke ka ntlha yang, he, fa go fola ga morwadia batho ba me go ise go direge?
30  Lefoko le le neng la tla mo go Jeremia le tswa kwa go Jehofa, le re:
2  “Jehofa Modimo wa Iseraele o buile jaana, ‘Ikwalele mafoko otlhe a ke tla a buang le wena mo bukeng.
3  Gonne, “bona! metlha e etla,” go bua Jehofa, “mme ke tla phutha batshwarwa ba batho ba me, Iseraele le Juda,” Jehofa o buile jalo, “mme ke tla ba busetsa kwa lefatsheng le ke neng ka le naya borraabonemogologolwane, mme ruri le tla boa gape e nna la bone.”’”
4  Jehofa o buile mafoko ano le Iseraele le Juda.
5  Gonne Jehofa o buile jaana: “Re utlwile modumo wa thoromo, poifo, mme ga go na kagiso.
6  Botsang, tsweetswee, lona banna, mme lo bone gore a monna o a belega. Ke ka ntlha yang fa ke bone monna mongwe le mongwe yo o nonofileng a beile diatla tsa gagwe mo lothekeng lwa gagwe jaaka mosadi yo o belegang, mme difatlhego tsotlhe di setlhafetse?
7  Ijoo! Gonne letsatsi leo ke le legolo, mo eleng gore ga go na le lengwe le le tshwanang le lone, mme ke nako ya matshwenyego mo go Jakobe. Mme o tla bolokwa mo go lone.”
8  “Go tla diragala mo letsatsing leo,” go bua Jehofa wa masomosomo, “gore ke robaganye jokwe ya mongwe mo molaleng wa gago, le dibofo tsa gago ke di kgaoganye sebedi, mme batswakwa ga ba ka ke ba tlhola ba mo dirisa ka bopelotshetlha jaaka motlhanka.
9  Mme eleruri ba tla direla Jehofa Modimo wa bone le Dafide kgosi ya bone, yo ke tla mo ba tsosetsang.”
10  “Mme fa e le wena, o se ka wa boifa, wena motlhanka wa me Jakobe,” go bua Jehofa, “o se ka wa welwa ke poifo, wena Iseraele. Gonne ke go boloka go tswa kgakala le bana ba gago go tswa kwa lefatsheng la bone la botshwarwa. Ruri Jakobe o tla boa mme a nne a se na matshwenyego a iketlile, mme go tla bo go se na ope yo o bakang poifo.”
11  “Gonne ke na le wena,” go bua Jehofa, “go go boloka; mme ke tla fedisa ditšhaba tsotlhe tse ke go gasamiseditseng kwa go tsone. Le fa go ntse jalo, wena ga ke na go go fedisa. Ke tla go siamisa ka selekanyo se se tshwanetseng, e re ka nka se go tlogele o sa otlhaiwa.”
12  Gonne Jehofa o buile jaana: “Ga go na kalafi ya go robega ga gago. Titeo ya gago ke e e tla nnelang ruri.
13  Ga go na ope yo o rapelelang kgang ya gago, a rapelela tlhagala ya gago. Ga go na tsela e o ka fodisiwang ka yone, le fa e le go mamatlelwa.
14  Botlhe ba ba go ratang thata ke bone ba ba go lebetseng. Ga se wena yo ba nnang ba mmatla. Gonne ke go iteile ka titeo ya mmaba, ka go kgwathisa ga mongwe yo o setlhogo, ka ntlha ya bogolo jwa tlolo ya gago; maleo a gago a ntsifetse.
15  Ke ka ntlha yang fa o goa ka ntlha ya tshenyego ya gago? Setlhabi sa gago ga se alafege ka ntlha ya bogolo jwa tlolo ya gago; maleo a gago a ntsifetse. Ke go dirile dilo tseno.
16  Ka jalo botlhe ba ba go kometsang ba tla komediwa; mme fa e le baba ba gago botlhe, ba tla ya botshwarwa botlhe. Mme botlhe ba ba go thopang eleruri ba tla thopiwa, le botlhe ba ba go gapang, ke tla ba neela gore ba gapiwe.”
17  “Gonne ke tla dira gore o fole, mme ke tla go fodisa mo dititeong tsa gago,” go bua Jehofa. “Gonne ba go biditse mosadi yo o lelekilweng: ‘Ke Siona, yo go se nang ope yo o mmatlang.’”
18  Jehofa o buile jaana: “Bona, ke phutha batshwarwa ba megope ya ga Jakobe, mme ke tla tlhomogela metlaagana ya gagwe pelo. Motse o tla agiwa sesha mo thotaneng ya gagwe; mme tora ya bonno e tla nna mo lefelong la yone le le tshwanetseng.
19  Go tla tswa ditebogo mo go bone, le modumo wa ba ba tshegang. Ke tla ba ntsifatsa, mme ga ba na go ngotlega; ke tla ba dira bantsi ka palo, mme ga ba na go nna ba e seng ba sepe.
20  Barwa ba gagwe ba tla nna jaaka mo metlheng ya pele, mme phuthego ya gagwe e tla tlhomamisiwa thata fa pele ga me. Ke tla lebisa tlhokomelo ya me mo bagateleding ba gagwe botlhe.
21  Yo o tlotlometseng wa gagwe ruri o tla bo a tswa mo go ene, mme mmusi wa gagwe o tla tswa mo gare ga gagwe; ke tla dira gore a atamele, mme o tla nkatamela.” “Gonne, jaanong, ke mang yono, yo o neetseng pelo ya gagwe jaaka sebeelo gore a nkatamele?” go bua Jehofa.
22  “Mme eleruri lo tla nna batho ba me, mme nna ke tla nna Modimo wa lona.”
23  Bonang! Setsuatsue sa ga Jehofa, tšararego ka boyone, e dule, setsuatsue se se tsamayang se feela. Se tla itshokeletsa mo tlhogong ya baikepi.
24  Bogale jo bo tukang jwa ga Jehofa ga bo na go boela morago go fitlha a tla bo a diragaditse le go fitlha a diragatsa dikgopolo tsa pelo ya gagwe. Lo tla go akanyetsa mo bokhutlong jwa metlha.
16  Mme lefoko la ga Jehofa le ne la tswelela la tla kwa go nna, le re:
2  “O se ka wa itseela mosadi, mme o se ka wa nna le bana ba basimane le bana ba basetsana mo lefelong leno.
3  Gonne Jehofa o buile jaana ka ga bana ba basimane le ka ga bana ba basetsana ba ba tsholelwang mo lefelong leno, le ka ga bommaabone bao ba ba belegang le ka ga borraabone ba ba dirang gore ba belegwe mo lefatsheng leno,
4  ‘Ba tla swa dintsho tse di bakwang ke malwetse. Ga ba na go hutsafalelwa le fa e le go fitlhwa. Ba tla nna jaaka motshotelo mo godimo ga mmu; mme ba tla khutla ka tšhaka le ka leuba, ditopo tsa bone di tla nna dijo tsa dibopiwa tse di fofang tsa magodimo le dibatana tsa lefatshe.’
5  “Gonne Jehofa o buile jaana, ‘O se ka wa tsena mo ntlong ya mokete wa bahutsafadi,’ mme o se ka wa ya go hutsafala gape o se ka wa ba utlwela botlhoko.’ “‘Gonne ke tlositse kagiso ya me mo bathong ba,’ go bua Jehofa, ‘le bopelonomi jwa lorato le mautlwelobotlhoko.
6  Eleruri ba tla swa, ba bagolo le ba babotlana, mo lefatsheng leno. Ga ba na go fitlhwa, le batho ga ba na go ititaya ka ntlha ya bone, le gone ga go na ope yo o tla itshegang ka ntlha ya bone kgotsa go itira lefatla ka ntlha ya bone.
7  Mme ga ba na go ba abela senkgwe sepe ka ntlha ya khutsafalo go gomotsa mongwe ka ntlha ya baswi; le gone ga ba na go ba naya senwelo sa kgomotso gore ba se nwe ka ntlha ya rra motho le ka ntlha ya mma motho.
8  Mme o se ka wa tsena mo ntlong epe ya mokete gotlhelele gore o nne fa fatshe le bone gore o je o bo o nwe.’
9  “Gonne Jehofa wa masomosomo, Modimo wa Iseraele, o buile jaana, ‘Bonang, ke khutlisa lentswe la boitumelo le lentswe la boipelo, lentswe la monyadi le lentswe la monyadiwa mo lefelong leno fa pele ga matlho a lona le mo metlheng ya lona.’
10  “Mme go tla diragala gore fa o bolelela setšhaba seno mafoko ano otlhe se tla go raya se re, ‘Ke ka ntlha yang fa Jehofa a buile masetlapelo ano a magolo jaana kgatlhanong le rona, mme tlolo ya rona ke eng le boleo jwa rona ke bofe jo re leofetseng Jehofa Modimo wa rona ka jone?’
11  mme o se reye o re, ‘“Ka ntlha ya gore borraalona ba ntlogetse,” go bua Jehofa, “ba ne ba nna ba sala medimo e mengwe morago ba e direla le go e ikobela. Mme nna ba ntlogetse, le molao wa me ga ba a ka ba o boloka.
12  Mme lona lo dirile bosula go feta borraalona, mongwe le mongwe wa lona o setse bologwadi jwa pelo ya gagwe e e bosula morago ka go sa nkutlwe.
13  Ke tla lo latlhela kwa ntle ga lefatshe leno ke lo latlhela mo lefatsheng le lona lo iseng lo le itse, le fa e le borraalona, mme lo tla tshwanelwa ke go direla medimo e mengwe koo motshegare le bosigo, ka gonne ga ke na go lo amogela ka gope.”’
14  ‘“Ka jalo, bonang! metlha e etla,’ go bua Jehofa, ‘fa go tla bo go sa tlhole go twe: “Jaaka Jehofa a tshedile yo o ntshitseng bomorwa Iseraele kwa lefatsheng la Egepeto!”
15  mme go twe: “Jaaka Jehofa a tshedile yo o ntshitseng bomorwa Iseraele kwa lefatsheng la bokone le kwa mafatsheng otlhe a a neng a ba phatlalaleditse kwa go one!” mme eleruri ke tla ba busetsa mo lefatsheng la bone, le ke neng ka le naya borraabonemogologolwane.’
16  “‘Bonang, ke roma gore go tle batshwara ditlhapi ba bantsi,’ go bua Jehofa, ‘mme ruri ba tla ba tshwara jaaka fa ba tshwara ditlhapi; morago ga moo ke tla roma gore go tle batsomi ba bantsi, ruri ba tla ba tsoma mo thabeng nngwe le nngwe le mo thoteng nngwe le nngwe le mo mapharong a mafika a magolo.
17  Gonne matlho a me a mo ditseleng tsa bone tsotlhe. Ga ba a fitlhega fa pele ga me, le fa e le tlolo ya bone ga e a fitlhega fa pele ga matlho a me.
18  Mme, sa ntlha, ke tla duela selekanyo se se tletseng sa tlolo ya bone le sa boleo jwa bone, ka ntlha ya gore ba itshepolotse lefatshe la me. Ba ne ba tladitse boswa jwa me ka ditopo tsa dilo tsa bone tse di ferosang sebete le dilo tsa bone tse di makgapha.’”
19  Wena Jehofa nonofo ya me le kago ya me e e thata, le lefelo la me la botshabelo mo motlheng wa matshwenyego, mo go wena ditšhaba di tla tla go tswa mafelelong a lefatshe, mme di tla re: “Eleruri borraaronamogologolwane ba ne ba tla go rua maaka fela, lefela le dilo tse go neng go se na sepe se se mosola mo go tsone.”
20  A motho wa mo lefatsheng o ka itirela medimo mme e se medimo?
21  “Ka jalo ke dira gore ba itse; ka nako eno fela ke tla dira gore ba itse seatla sa me le thata ya me, mme ba tla tshwanelwa ke go itse gore leina la me ke Jehofa.”
35  Lefoko le le tlileng mo go Jeremia le tswa kwa go Jehofa mo metlheng ya ga Jehoiakime morwa Josia, kgosi ya Juda, le re:
2  “Ya kwa ntlong ya Barekabe, mme o bue le bone o ba tlise mo ntlong ya ga Jehofa, mo go nngwe ya diphaposi tsa bojelo; mme o ba neye beine gore ba nwe.”
3  Ka jalo ka tsaya Jaasania morwa Jeremia morwa Habasinia le bomorwarraagwe, le bomorwawe botlhe, le botlhe ba ntlo ya Barekabe,
4  ka ba tlisa mo ntlong ya ga Jehofa, kwa phaposing ya bojelo ya bomorwa Hanane morwa Igedalia, monna wa Modimo wa boammaaruri, e e neng e le fa thoko ga phaposi ya bojelo ya dikgosana e e neng e le kwa godimo ga phaposi ya bojelo ya ga Maaseia morwa Shalume molebedi wa kgoro.
5  Mme ka baya dinwelo tse di tletseng beine le diphafana fa pele ga bomorwa ntlo ya Barekabe mme ka ba raya ka re: “Nwang beine.”
6  Mme ba re: “Ga re na go nwa beine epe, ka gonne Jonadabe morwa Rekabe, rraaronamogologolwane, ke ene yo o neng a re laela, a re, ‘Lo se ka lwa nwa beine epe, lona le fa e le bomorwaalona, ka bosakhutleng.
7  Lo se ka lwa aga ntlo epe, lo se ka lwa jala peo epe; lo se ka lwa jala tshimo epe ya mofine, le fa e le gore e nne ya lona. Mme lo nne mo megopeng malatsi otlhe a lona, gore lo tle lo nne lo tshele malatsi a le mantsi mo godimo ga lefatshe kwa lo agileng teng lo le baeng.’
8  Ka jalo re nna re utlwa lentswe la ga Jehonadabe morwa Rekabe rraaronamogologolwane mo go sengwe le sengwe se a se re laetseng ka go se nwe beine mo malatsing otlhe a rona, rona, basadi ba rona, bomorwaarona le bomorwadiarona,
9  le ka go se ikagele matlo gore re nne mo go one, gore re se ka ra nna le tshimo ya mofine kgotsa tshimo kgotsa peo.
10  Mme re tswelela re nna mo megopeng re utlwa e bile re dira go ya ka sotlhe se Jonadabe rraaronamogologolwane a se re laetseng.
11  Mme ga diragala ya re fa Nebukaderesare kgosi ya Babelona a tsogologela lefatshe ra simolola go re, ‘Tlayang, mma re tseneng mo Jerusalema ka ntlha ya mophato wa sesole wa Bakaladia le ka ntlha ya mophato wa sesole wa Basiria, mma re nneng mo Jerusalema.’”
12  Mme lefoko la ga Jehofa la tla mo go Jeremia, le re:
13  “Jehofa wa masomosomo, Modimo wa Iseraele, o buile jaana, ‘Tsamaya, mme o reye batho ba Juda le banni ba Jerusalema o re: “A ga lo a nna lo ntse lo amogela thotloetso ya gore lo utlwe mafoko a me?” go bua Jehofa.
14  “Go ntse go diragadiwa mafoko a ga Jehonadabe morwa Rekabe, ao a a laetseng bomorwawe gore ba se ka ba nwa beine epe, mme ga ba a e nwa go tla go fitlha mo letsatsing leno, ka gonne ba utlwile taelo ya ga rraabonemogologolwane. Mme fa e le nna, ke buile le lona, ke tsoga go sa le phakela ke bua, mme ga lo a nkutlwa.
15  Ke ne ka nna ka lo romelela batlhanka ba me botlhe e bong baporofeti, ke tsoga go sa le phakela ke ba roma, ke re, ‘Boang , tsweetsweee, mongwe le mongwe a tswe mo tseleng ya gagwe e e bosula, mme lo dire ditiro tsa lona molemo, mme lo se ka lwa sala medimo e mengwe morago gore lo e direle. Mme lo tswelele lo nna mo lefatsheng le ke le neileng lona le borraalonamogologolwane.’ Mme ga lo a ka lwa sekega tsebe ya lona, le fa e le go ntheetsa.
16  Mme bomorwa Jehonadabe morwa Rekabe ba diragaditse taelo ya ga rraabonemogologolwane e a e ba laetseng; mme fa e le batho bano bone, ga ba a ntheetsa.”’”
17  “Ka jalo Jehofa, Modimo wa masomosomo, Modimo wa Iseraele, o buile jaana, ‘Bona, ke tlisetsa Juda le banni botlhe ba Jerusalema masetlapelo otlhe a ke a buileng kgatlhanong le bone, ka lebaka la gore ke buile le bone mme ba se ka ba reetsa, ka nna ka ba bitsa mme ba se ka ba araba.’”
18  Mme Jeremia o ne a raya ba ntlo ya Barekabe a re: “Jehofa wa masomosomo, Modimo wa Iseraele, o buile jaana, ‘Ka lebaka la gore lo utlwile taelo ya ga Jehonadabe rraalonamogologolwane mme lo tswelela lo boloka ditaelo tsotlhe tsa gagwe le go dira go ya ka sotlhe se a se lo laetseng,
19  ka jalo Jehofa wa masomosomo, Modimo wa Iseraele, o buile jaana: “Ga go na go kgaolwa mo go Jonadabe morwa Rekabe motho yo o tla emang fa pele ga me ka metlha.”’”
18  Lefoko le le neng la tla mo go Jeremia le tswa kwa go Jehofa, le re:
2  “Ema, mme o ye kwa ntlong ya mmopi wa letsopa, mme ke tla dira gore o utlwe mafoko a me fa o le koo.”
3  Mme ke ne ka ya kwa ntlong ya mmopi wa letsopa, mme o ne a le teng a dira mo maotwaneng a mmopi wa letsopa.
4  Mme sejana se a neng a se dira ka letsopa se ne sa senngwa ke seatla sa mmopi wa letsopa, mme a boela morago a se dira sejana se sengwe, fela jaaka go ne go lebega go siame mo matlhong a mmopi wa letsopa go dira.
5  Mme lefoko la ga Jehofa la tswelela le tla mo go nna, le re:
6  “‘A ga ke kgone go dira fela jaaka mmopi yono wa letsopa mo go lona, lona ntlo ya Iseraele?’ go bua Jehofa. ‘Bonang! Fela jaaka letsopa mo seatleng sa mmopi wa letsopa, le lona lo ntse jalo mo seatleng sa me, lona ntlo ya Iseraele.
7  Ka nako epe fela e ke ka buang ka yone kgatlhanong le setšhaba le bogosi go bo kumola le go bo rutla le go bo senya,
8  mme setšhaba seo se boa mo bosuleng jwa sone jo ke buileng ka jone, le nna ke tla ikwatlhaela masetlapelo a ke neng ke akantse go a diragatsa mo go sone.
9  Mme ka nako le fa e le efe e ke ka buang ka yone ka ga setšhaba le ka ga bogosi go bo aga le go bo jala,
10  mme tota se dira se se bosula mo matlhong a me ka go sa utlwe lentswe la me, le nna ke tla ikwatlhaela molemo o ke neng ke ipoleletse gore ke tla o se direla gore se tswelwe molemo.’
11  “Mme jaanong bolelela batho ba Juda tsweetswee, le banni ba Jerusalema o re, ‘Jehofa o buile jaana: “Bonang, ke bopa masetlapelo kgatlhanong le lona mme ke akanya kakanyo nngwe kgatlhanong le lona. Tsweetswee, bowang, mongwe le mongwe mo tseleng ya gagwe e e bosula, mme lo dire ditsela tsa lona le ditiro tsa lona molemo.”’”
12  Mme ba re: “Ga go na tsholofelo! Gonne re tla sala dikakanyo tsa rona morago, mme mongwe le mongwe o tla diragatsa bologwadi jwa pelo ya gagwe e e bosula.”
13  Ka jalo, Jehofa o buile jaana: “Ipoletseng, tsweetswee, mo gare ga ditšhaba. Ke mang yo o utlwileng dilo tse di tshwanang le tseno? Go na le selo se se maswe se kgarebane ya Iseraele e se dirileng ka mokgwa o o feteletseng.
14  A kapoko ya Lebanona e tla tswa mo lefikeng la tshimo e e bulegileng? Kgotsa a metsi a sele, a a tsiditsana, a a elelang ka bosesane, a tla kgala?
15  Gonne batho ba me ba ntebetse ka gonne ba kuisetsa sengwe se se se nang mosola mosi wa setlhabelo, le ka gore ba dira gore batho ba kgotšwe mo ditseleng tsa bone, mo ditselaneng tsa bogologolo, gore ba tsamaye mo ditseleng, mo tseleng e e sa dirwang ka go koaganya mmu,
16  gore ba tle ba dire lefatshe la bone selo sa go akabalelwa, se se lelediwang molodi ka bosakhutleng. Mongwe le mongwe wa bofelo yo o fetang fa go lone o tla rotola matlho ka kakabalo a bo a tshikinya tlhogo.
17  Ke tla ba gasamisa fa pele ga mmaba jaaka e kete ka phefo ya botlhaba. Ke tla lebisa mokwatla kwa go bone, e seng sefatlhego, mo letsatsing la matlhotlhapelo a bone.”
18  Mme ba re: “Tlang, mme a re akanyeng dikakanyo dingwe kgatlhanong le Jeremia, gonne molao ga o na go nyelela mo moperesiting kgotsa kgakololo mo go yo o botlhale kgotsa lefoko mo moporofeting. Tlang mme re mo iteyeng ka loleme, mme a re se tlhwaeleng mafoko ape a gagwe tsebe.”
19  A ko o ntlhwaele tsebe, tlhe Jehofa, mme o reetse lentswe la baganetsi ba me.
20  A molemo o tshwanetse go duelwa ka bosula? Gonne ba epetse moya wa me kgatampi. Gakologelwa go ema ga me fa pele ga gago gore ke bue molemo kaga bone, go busa tšararego ya gago mo go bone ka morago.
21  Ka jalo neelela bomorwaabone leuba, mme o ba tsenye mo maatleng a tšhaka; mme a basadi ba bone ba nne basadi ba ba amogilweng bana, le batlholagadi. Mme a banna ba bone e nne ba ba bolailweng ka sebetso se se bolayang, makau a bone e nne a a kgemethilweng ka tšhaka mo tlhabanong.
22  A go utlwiwe mokgosi mo matlong a bone, fa o tlisa setlhopha sa dirukutlhi ka tshoganyetso mo go bone. Gonne ba epile kgatampi go nthopa, mme ba fitlhetse dinao tsa me dirai.
23  Mme wena, Jehofa, o itse boikaelelo jwa bone jotlhe sentle kgatlhanong le nna ka ga loso lwa me. O se ka wa bipa tlolo ya bone, mme o se ka wa phimola boleo joo jwa bone fa pele ga gago; mme a ba nne ba ba dirwang gore ba kgotšwe fa pele ga gago. Ba tseele kgato mo nakong ya bogale jwa gago.
17  “Boleo jwa Juda bo kwadilwe ka pene e e setang ya tshipi. Bo gabilwe ka ntlha ya teemane mo sekwalelong sa pelo ya bone, le mo dinakeng tsa dibeso tsa bone,
2  fa bomorwaabone ba gakologelwa dibeso tsa bone le dikota tsa bone tse di boitshepo go bapa le setlhare se se golang thata, mo dithoteng tse di kwa godimo,
3  mo dithabeng tse di mo nageng. Dikhumo tsa gago, matlotlo otlhe a gago, ke tla a naya batho gore ba a gape—mafelo a gago a a kwa godimo ka ntlha ya go leofa go ralala dikarolo tsotlhe tsa gago tsa naga.
4  Ka go rata ga gago, o ne wa tlogela sa gago se o neng o se ruile boswa se ke neng ke se go neile. Gape ke tla dira gore o direle baba ba gago mo lefatsheng le o sa le itseng; gonne lo tlhoseditswe jaaka molelo mo bogaleng jwa me. O tla nna o tuka ka bosakhutleng.”
5  Jehofa o buile jaana: “Go hutsegile monna yo o nonofileng yo o ikanyang motho wa mo lefatsheng mme a dira nama lebogo la gagwe, le yo pelo ya gagwe e fapogang mo go Jehofa.
6  Mme eleruri o tla nna jaaka setlhare se se emeng se le nosi mo lebaleng le le sekaka mme ga a na go bona fa molemo o tla; o tla nna mo mafelong a a phaphaletseng mo nageng, mo lefatsheng la letswai le le sa nniweng.
7  Go segofetse monna yo o nonofileng yo o ikanyang Jehofa, le yo Jehofa e leng tshepo ya gagwe.
8  Ruri o tla nna jaaka setlhare se se jadilweng fa metsing, se se romelang medi ya sone mo moseleng wa metsi; mme ga a na go bona fa mogote o tla, dikala tsa gagwe tse di nang le makakaba di tla nna tse di golang thata. Mme mo ngwageng wa komelelo ga a na go tlhobaela, le fa e le go tlogela go ntsha maungo.
9  “Pelo e boferefere go gaisa sengwe le sengwe mme e gagamalela se e se batlang. Ke mang yo o ka e itseng?
10  Nna, Jehofa, ke hukutsa pelo, ke tlhatlhoba diphilo, le go naya mongwe le mongwe go ya ka ditsela tsa gagwe, go ya ka maungo a ditiro tsa gagwe.
11  Yo o dirang dikhumo, mme e se ka tshiamiso, o ntse jaaka lesogo le le phuthileng se le sa se bayang. O tla di tlogela mo sephatlong sa malatsi a gagwe, le mo bokhutlong jwa gagwe o tla itshupa a se na tlhaloganyo.”
12  Go tswa kwa tshimologong go na le setulo sa bogosi se se kwa godimo se se galalelang; ke lefelo la lefelo la rona le le boitshepo.
13  Wena Jehofa, e bong tsholofelo ya Iseraele, botlhe ba ba go tlogelang ba tla tlhabisiwa ditlhong. Ba ba ntlhanogelang ba tla kwalwa mo lefatsheng, gonne ba tlogetse motswedi wa metsi a a tshelang, e bong Jehofa.
14  Mphodise tlhe Jehofa, mme ke tla fola. Mpoloke, mme ke tla bolokega; gonne o pako ya me.
15  Bonang! Go na le ba ba nthayang ba re: “Lefoko la ga Jehofa le kae? Mma le tsene, tsweetswee.”
16  Mme fa e le nna, ga ke a potlakela go tlogela go nna modisa yo o go setseng morago, e bile ga ke a supa ke eletsa letsatsi la go itlhoboga. Wena o itsile mafoko a dipounama tsa me; a tlile fa pele ga sefatlhego sa gago.
17  O se ka wa nna selo se se tshosang mo go nna. O botshabelo jwa me mo motlheng wa masetlapelo.
18  A babogisi ba me ba tlhabisiwe ditlhong, mme nna ka namana ke se ka ka tlhabisiwa ditlhong ka gope. A e nne bone ba ba welwang ke poifo, mme nna ka namana ke se ka ka welwa ke poifo. Ba tlisetse letsatsi la masetlapelo, mme o ba robaganye ka go ba senya go menagane gabedi.
19  Jehofa o ntheile a re: “Tsamaya, mme o eme mo kgorong ya bomorwa batho e dikgosi tsa Juda di tsenang ka yone le e di tswang ka yone, le mo dikgorong tsotlhe tsa Jerusalema.
20  Mme o ba reye o re, ‘Utlwang lefoko la ga Jehofa, lona dikgosi tsa Juda le Juda yotlhe le lona lotlhe banni ba Jerusalema, ba lo tsenang ka dikgoro tseno.
21  Jehofa o buile jaana: “Disang meya ya lona, mme ka letsatsi la sabata lo se ka lwa sikara morwalo ope o lo tshwanetseng go tsena ka one mo dikgorong tsa Jerusalema.
22  Mme lo se ka lwa ntsha morwalo ope kwa magaeng a lona ka letsatsi la sabata; gape lo se ka lwa dira tiro epe gotlhelele. Mme lo itshepise letsatsi la sabata, fela jaaka ke ne ka laela borraalonamogologolwane;
23  mme ga ba ka ba reetsa kgotsa go sekega tsebe ya bone, ba ne ba thatafatsa thamo ya bone gore ba se ka ba utlwa le gore ba se ka ba amogela kotlhao epe.”’
24  “‘“Mme go tla diragala gore, fa lo nkutlwa tota,” go bua Jehofa, “gore lo se ka lwa tsena ka morwalo ope mo dikgorong tsa motse ono ka letsatsi la sabata le go itshepisa letsatsi la sabata ka go se dire tiro epe ka lone,
25  ruri go tla tsena dikgosi le dikgosana ka dikgoro tsa motse ono, di ntse mo setulong sa bogosi sa ga Dafide, di pagame kara le dipitse, tsone le dikgosana tsa tsone, banna ba Juda le banni ba Jerusalema; mme ruri motse ono o tla nniwa ka bosakhutleng.
26  Eleruri batho ba tla tla ba tswa kwa metseng ya Juda le go dikologa Jerusalema le go tswa kwa lefatsheng la Benjamine le kwa nageng yotlhe e e kwa tlase le kwa kgaolong e e dithaba le kwa Negebe, ba tlisa tshupelo e e fisiwang e feletse le setlhabelo le tshupelo ya dijo tsa ditlhaka le lebano ba tlisa gape le setlhabelo sa go ntshiwa ga ditebogo mo ntlong ya ga Jehofa.
27  “‘“Mme fa e le gore ga lo na go nkutlwa ka go itshepisa letsatsi la sabata le go sa rwale morwalo, mme go tsenwa ka one ka dikgoro tsa Jerusalema ka letsatsi la sabata, ke tla tshuba molelo mo dikgorong tsa gagwe, mme eleruri o tla laila ditora tsa Jerusalema tsa bonno mme ga o na go tima.”’”
50  Lefoko le Jehofa a neng a le bua ka ga Babelona, ka ga lefatshe la Bakaladia, ka moporofeti Jeremia a re:
2  “Bolela mo ditšhabeng o itsise phatlalatsa. Tsholetsa sesupo; o se itsise phatlalatsa. Lo se ka lwa fitlha sepe, lona batho. Buang lo re, ‘Babelona o thopilwe. Bele o tlhabisitswe ditlhong. Merodake o tshogile. Ditshwantsho tsa gagwe di tlhabisitswe ditlhong. Medingwana ya gagwe e e makgapha e reregisitswe.’
3  Gonne setšhaba se mo tsogologetse go tswa kwa bokone. Ke sone se se dirang lefatshe la gagwe selo sa go akabalelwa, gore go se nne ope yo o nnang mo go lone. Motho mmogo le seruiwa ba tshabile. Ba tsamaile.”
4  “Mo metlheng eo le mo nakong eo,” go bua Jehofa, “bomorwa Iseraele, bone mmogo le bomorwa Juda, ba tla tla. Ba tla tsamaya, ba lela fa ba ntse ba tsamaya, mme ba tla batla Jehofa Modimo wa bone.
5  Ba tla botsa tsela ya go ya Siona, difatlhego tsa bone di lebile teng, ba re, ‘Tlayang mme re ikgolaganyeng le Jehofa mo kgolaganong e e nnang ka bosakhutleng e e ka se lebalweng.’
6  Batho ba me ba fetogile letsomane la ditshedi tse di nyelelang. Badisa ba bone ba ba dirile gore ba kgarakgatshege. Ba ba timeditse mo dithabeng. Ba dule kwa thabeng ba ya kwa thoteng. Ba lebetse lefelo la bone la boikhutso.
7  Botlhe bao ba ba fitlhelang ba ba jele ba ba fetsa, mme baba ba bone ba rile, ‘Ga re na go nna le molato, ka ntlha ya gore ba leofetse Jehofa lefelo la bonno la tshiamo le tsholofelo ya borraabonemogologolwane, e bong Jehofa.’”
8  “Tshabang lo tswe mo gare ga Babelona, lo tswe mo lefatsheng la Bakaladia, mme lo nne jaaka diphologolo tse di etelelang letsomane pele.
9  Gonne bonang, ke kurusa phuthego ya ditšhaba tse dikgolo go tswa kwa lefatsheng la bokone le go dira gore di tsogologele Babelona, mme eleruri di tla itlhomaganya kgatlhanong le ene. O tla thopiwa go tswa teng. Metswi ya yone e tshwana le ya monna yo o thata yo o bakang gore batsadi ba amogiwe bana, yo o sa boeng a se na matswela.
10  Mme Kaladia o tla nna thopo. Botlhe ba ba mo thopang ba tla ikgotsofatsa,” go bua Jehofa.
11  “Gonne lona lo ne lo ntse lo ipela, gonne lo ne lo ntse lo itumela fa lo thopa boswa jwa me. Gonne lo ne lo ntse lo tiba jaaka kgomo ya moroba mo bojannyeng jo bo nana, lwa ba lwa nna lwa kgwankgwanyega jaaka dipheke.
12  Mmaalona o tlhabilwe ke ditlhong fela thata. Ene yo o lo belegeng o swabile. Bonang! Ga a botlhokwa mo gare ga ditšhaba, naga e e se nang metsi le lebala le le sekaka.
13  Ga a na go nniwa ka ntlha ya bogale jwa ga Jehofa, mme o tla nna kgakgabalo gotlhe fela. Fa e le ope yo o fetang mo Babelona, o tla rotola matlho a gakgametse le go letsa molodi ka ntlha ya dipetso tsotlhe tsa gagwe.
14  “Itlhomaganyeng kgatlhanong le Babelona mo letlhakoreng lengwe le lengwe, lona lotlhe ba lo gatang bora. Mo huleng. Lo se ka lwa rekegela motswi ope, gonne o leofetse Jehofa.
15  Tlhabang mokgosi wa ntwa kgatlhanong le ene mo letlhakoreng lengwe le lengwe. O ntshitse seatla sa gagwe. Dipilara tsa gagwe di ole. Dipota tsa gagwe di rutlolotswe. Gonne ke pusoloso ya ga Jehofa. Ipusolosetseng mo go ene. Fela jaaka a dirile, mo direng jalo.
16  Kgaolang mojadi mo Babelona, le yo o tsholang sekele mo nakong ya thobo. Ka ntlha ya tšhaka e e tshwarang setlhogo, mongwe le mongwe o tla retologela kwa bathong ba gagabo, mme mongwe le mongwe o tla tshabela kwa lefatsheng la gagabo.
17  “Iseraele ke dinku tse di gasameng. Ditau ka botsone di phatlaladitse. Mo lekgetlong la ntlha kgosi ya Asiria e mo komeditse, mme mo lekgetlong leno la bofelo Nebukaderesare kgosi ya Babelona o phurile marapo a gagwe.
18  Ka jalo Jehofa wa masomosomo, Modimo wa Iseraele, o buile jaana, ‘Bona, ke lebisa tlhokomelo ya me mo kgosing ya Babelona le mo lefatsheng la yone fela jaaka ke ne ka lebisa tlhokomelo mo kgosing ya Asiria.
19  Mme ke tla busetsa Iseraele kwa mafulong a gagwe, mme eleruri o tla fula mo Karemele le mo Bashana; mme moya wa gagwe o tla kgotsofala mo kgaolong e e dithaba ya Eferaime le ya Gileade.’”
20  “Mme mo metlheng eo le ka nako eo,” go bua Jehofa, “tlolo ya Iseraele e tla batliwa, mme e tla bo e seyo; le maleo a Juda, mme ga a na go bonwa, gonne ke tla itshwarela ba ke ba tlogelang.”
21  “Tsogologela lefatshe la Merathaime—tsogologela lone le banni ba Pekode. A ba gailwe ba bo ba senngwe,” go bua Jehofa, “mme o dire go ya ka sotlhe se ke se go laetseng.
22  Go na le modumo wa ntwa mo lefatsheng, le tshenyego e kgolo.
23  A bo noto ya go thula ya lefatshe lotlhe e kgaotswe e bile e robegile jang ne! A bo Babelona a fetogile selo sa go akabalelwa mo ditšhabeng jang ne!
24  Ke go beetse seru mme o tshwerwe, wena Babelona, o ne o sa itse. O ne wa bonwa gape wa tshwarwa, gonne o ne wa ikgalefisa kgatlhanong le Jehofa.
25  “Jehofa o butse ntlo ya gagwe ya polokelo, mme o ntsha dibetsa tsa katlholo ya gagwe. Gonne go na le tiro e Morena Molaodimogolo, Jehofa wa masomosomo, a nang le yone mo lefatsheng la Bakaladia.
26  Tsenang mo go ene go tswa kgakala thata. Bulang difala tsa gagwe. Mo koaganyeng, fela jaaka ba ba dirang mekoa, mme lo mo senye. A a se ka a nna le bape ba ba salang.
27  Gailang dipowana tsa gagwe tsotlhe. A di fologeng di ye go bolawa. A bo go latlhega tsone, gonne letsatsi la tsone le gorogile, nako ya tsone ya go elwa tlhoko!
28  “Go na le modumo wa ba ba tshabang le ba ba falolang mo lefatsheng la Babelona go ya go bolela pusoloso ya ga Jehofa Modimo wa rona kwa Siona, pusoloso ya tempele ya gagwe.
29  “Biletsang Babelona ba ba hulang ka metswi, botlhe ba ba gatang bora. Thibelelang go mo dikologa. A go se nne le bafalodi bape. Mo dueleng go ya ka tiro ya gagwe. Mo direleng go ya ka sotlhe se a se dirileng. Gonne o diretse Jehofa ka boikgodiso, e bong Moitshepi wa Iseraele.
30  Ka jalo makau a gagwe a tla wela mo dipatlelong tsa gagwe, le eleng banna botlhe ba gagwe ba ntwa ba tla didimadiwa ka letsatsi leo,” go bua Jehofa.
31  “Bona! ke kgatlhanong le wena, wena Boikgodiso,” go bua Morena Molaodimogolo, Jehofa wa masomosomo, “gonne letsatsi la gago le tla tla, nako e ke tla go elang tlhoko ka yone.
32  Mme Boikgodiso bo tla kgotšwa bo wa, mme bo tla bo bo se na ope yo o tla bo emisang. Mme ke tla tshuba molelo mo metseng ya jone, mme o tla laila tikologo ya jone yotlhe.”
33  Jehofa wa masomosomo o buile jaana: “Bomorwa Iseraele le bomorwa Juda ba gatelelwa mmogo, mme botlhe bao ba ba isang botshwarwa ba ba tshwere. Ba ganne go ba lesa ba tsamaya.
34  Morekolodi wa bone o nonofile, Jehofa wa masomosomo ke leina la gagwe. Eleruri o tla sekaseka kgetsi ya bone ya molao, gore a tle a neye lefatshe boikhutso le go baka khuduego mo banning ba Babelona.”
35  “Go na le tšhaka e e tsogologelang Bakaladia,” go bua Jehofa, “le banni ba Babelona le dikgosana tsa gagwe le batho ba gagwe ba ba botlhale.
36  Go na le tšhaka e e tsogologelang batho ba ba buang dilo tse di se nang mosola, mme eleruri ba tla dira ka boeleele. Go na le tšhaka e e tsogologelang banna ba gagwe ba ba thata, mme ruri ba tla tshoga.
37  Go na le tšhaka e e tsogologelang dipitse tsa bone le dikara tsa bone tsa ntwa le batho botlhe ba ba kopakopaneng ba ba mo gare ga gagwe, mme ruri ba tla nna basadi. Go na le tšhaka e e tsogologelang matlotlo a gagwe, mme a tla gapiwa.
38  Go na le tshwafalo mo metsing a gagwe, mme a tla kgala. Gonne ke lefatshe la ditshwantsho tse di betlilweng, mme ba nna ba itshwara ka botsenwa ka ntlha ya diponatshegelo tsa bone tse di tshosang.
39  Jalo tse di nnang mo dikgaolong tse di se nang metsi di tla nna le diphologolo tse di bokolelang, mme bontšhe ba tla nna mo go ene; mme ga go na go tlhola go nniwa mo go ene, le fa e le go agiwa, kokomana morago ga kokomana.”
40  “Fela jaaka fa Modimo a ne a ribegetsa Sodoma le Gomora le metse e a agelaneng nayo,” go bua Jehofa, “ga go na motho yo o tla nnang teng, le fa e le morwa batho ga a na go aga teng e le moeng.
41  “Bona! Setšhaba se tla se tswa kwa bokone; mme setšhaba se segolo le dikgosi tse dikgolo di tla kurusiwa go tswa kwa dikarolong tse di kgakala thata tsa lefatshe.
42  Ba tshwara bora le lerumo le le konopiwang. Ba setlhogo mme ga ba na go bontsha kutlwelobotlhoko epe. Modumo wa bone o tshwana le lewatle le le fuduegang, mme ba tla palama dipitse; ba tlhomagane jaaka monna wa ntwa yo o go tsogologelang, wena morwadia Babelona.
43  “Kgosi ya Babelona e utlwile pego ka bone, mme diatla tsa gagwe di repile. Go na le matshwenyego! O tshwerwe ke ditlhabi tse di botlhoko thata, fela jaaka mosadi yo o belegang.
44  “Bona! Mongwe o tla tla fela jaaka tau e tswa mo masuthung a a tlotlometseng go bapa le Joredane a ya kwa lefelong la bonno le le nnelang ruri, mme mo nakong e khutshwane ke tla dira gore ba tshabe mo go ene. Mme yo o tlhophilweng ke tla mo tlhoma gore a mo okamele. Gonne ke mang yo o tshwanang le nna, le gone ke mang yo o ka nkgwetlhang, le gone, ke mang, gone jaanong, modisa yo o ka emang fa pele ga me?
45  Ka jalo utlwang, lona batho, boikaelelo jwa ga Jehofa jo a bo akantseng kgatlhanong le Babelona le dikakanyo tsa gagwe tse a di akantseng kgatlhanong le lefatshe la Bakaladia. Eleruri tse dinnye tsa letsomane di tla gogagogiwa. Eleruri o tla dira gore lefelo la bone la bonno le kgakgabadiwe ka ntlha ya tsone.
46  Fa go utlwala modumo wa gore Babelona o tshwerwe, lefatshe ruri le tla reketlisiwa, mme go tla utlwiwa selelo mo ditšhabeng.”
9  E kete tlhogo ya me e ka bo e le metsi, le matlho a me e le motswedi wa dikeledi! Foo ke ne ke tla lela bosigo le motshegare ke lelela ba ba bolailweng setlhogo ba morwadia batho ba me.
2  E kete nkabo ke na le lefelo la batsamai la bonno kwa nageng! Foo ke ne ke tla tlogela batho ba me mme ke tswe mo go bone, gonne botlhe ke baakafadi, kopano e e masisi ya ba ba dirang ka boferefere;
3  mme ba oba loleme lwa bone jaaka bora jwa bone ka maaka; mme ga ba a itshupa ba le thata ka boikanyegi mo lefatsheng. “Gonne ba ne ba tswelela pele go tswa bosuleng go ya bosuleng, mme ba ne ba ntlhokomologa,” go bua Jehofa.
4  “Itiseng mongwe le mongwe mo molekaneng wa gagwe, mme lo se ka lwa ikanya morwarraamotho ope fela. Gonne morwarraamotho mongwe le mongwe ruri a ka tseela motho boemo, le molekane mongwe le mongwe o ka tsamayatsamaya jaaka yo o senyang batho leina,
5  mme mongwe le mongwe o ntse a tsietsa molekane wa gagwe; e bile ga ba bue boammaaruri ka gope. Ba rutile loleme lwa bone go bua maaka. Ba itapisitse fela ka go dira phoso.
6  “Bonno jwa gago bo mo gare ga tsietso. Ka tsietso ba ganne go nkitse,” go bua Jehofa.
7  Ka jalo Jehofa wa masomosomo o buile jaana: “Bonang, ke a ba nyerolosa, mme ke tshwanetse go ba tlhatlhoba, gonne go seng jalo ke tla dira jang ka ntlha ya morwadia batho ba me?
8  Loleme lwa bone ke motswi o o bolayang setlhogo. Lo buile tsietso. Motho o nna a bua kagiso ka molomo wa gagwe le molekane wa gagwe; mme mo teng ga gagwe o a mo lalela.”
9  “Ka ntlha ya dilo tseno a ga ke a tshwanela go dira gore ba ikarabelele?” go bua Jehofa. “Kgotsa a moya wa me ga o a tshwanela go ipusolosetsa mo setšhabeng se se tshwanang le seno?
10  Ke tla lelela dithaba ke bo ke di hutsafalela, mme ke tla opelela mafulo a a kwa nageng pina ya khutsafalo; gonne a tla bo a fisitswe gore go se nne motho yo o a ralalang le batho ga ba na go utlwa modumo wa diruiwa. Sebopiwa se se fofang sa magodimo mmogo le sebatana di tla bo di tshabile; di tla bo di tsamaile.
11  Mme ke tla dira Jerusalema mekoa ya maje, kutla ya bophokoje; le metse ya Juda ke tla e dira kgakgabalo, e nne e se na monni.
12  “Ke mang motho yo o botlhale, gore a tlhaloganye seno, le yo molomo wa ga Jehofa o buileng le ene, gore a tle a se bolele? Ke ka ntlha yang fa lefatshe le tshwanetse go nyelela, le fisiwe jaaka naga go se na ope yo o ralalang?”
13  Mme Jehofa a re: “Ka ntlha ya gore ba ne ba tlogela molao wa me o ke o ba neileng gore o nne fa pele ga bone, le ka gonne ga ba a utlwa lentswe la me le fa e le go tsamaya mo go lone,
14  mme ba ne ba nna ba tsamaya mo bologwading jwa dipelo tsa bone le fa morago ga ditshwantsho tsa ga Baale, tse borraabone ba neng ba ba rutile ka tsone;
15  ka jalo Jehofa wa masomosomo, Modimo wa Iseraele, o buile jaana, ‘Bonang, batho bano, ke dira gore ba je longana, mme ke tla dira gore ba nwe metsi a a botlhole;
16  ke tla ba gasamisa mo ditšhabeng tse bone le fa e le borraabone ba sa di itseng, mme ke tla romela tšhaka kwa morago ga bone go fitlha ke tla bo ke ba fedisitse.’
17  “Jehofa wa masomosomo o buile jaana, ‘Itshwareng ka tlhaloganyo, batho ke lona, mme lo bitse basadi ba ba opelang pina ya khutsafalo, gore ba tle; mme lo romeng le kwa basading ba ba ditswerere, gore ba tle,
18  le gore ba tle ba itlhaganele mme ba re lelele ka khutsafalo. E kete matlho a rona a ka elela dikeledi le matlho a rona a a phatsimang a rothe metsi.
19  Gonne go utlwilwe lentswe la selelo sa khutsafalo go tswa Siona: “A bo re thopilwe jang ne! A bo re tlhabilwe ke ditlhong thata jang ne! Gonne re tlogetse lefatshe; gonne ba latlhile maago a rona.”
20  Utlwang lentswe la ga Jehofa tlhe, lona basadi, mme e kete tsebe ya lona e ka tsaya lefoko la molomo wa gagwe. Go tswa foo rutang bomorwadialona selelo sa khutsafalo, mosadi mongwe le mongwe a rute molekane wa gagwe pina ya khutsafalo.
21  Gonne loso lo tsene ka difensetere tsa rona; lo tsene mo ditoreng tsa rona tsa bonno, gore lo fedise ngwana kwa mmileng, makau kwa dipatlelong.’
22  “Bua, ‘Jehofa o bua jaana: “Ditopo tsa batho le tsone di tshwanetse go wa jaaka motshotelo mo tshimong le jaaka mabele a a sa tswang go rojwa mo moleng wa thobo fa morago ga morobi, go se na yo o phuthang.”’”
23  Jehofa o buile jaana: “A monna yo o botlhale a se ka a ikgantsha ka ntlha ya botlhale jwa gagwe, mme a monna yo o thata a se ka a ikgantsha ka ntlha ya thata ya gagwe. A monna yo o humileng a se ka a ikgantsha ka ntlha ya dikhumo tsa gagwe.”
24  “Mme a yo o ikgantshang a ikgantshe ka ntlha ya selo seno, go nna le temogo le go nna le kitso ka ga me, gore ke nna Jehofa, Yo o supang bopelonomi jwa lorato, tshiamiso le tshiamo mo lefatsheng; gonne ke itumedisiwa ke dilo tseno,” go bua Jehofa.
25  “Bonang! Metlha e etla,” go bua Jehofa, “mme ke tla dira gore mongwe le mongwe yo o rupileng mme a sa ntse a sa rupa, a ikarabelele,
26  mo Egepeto le mo Juda le mo Edoma le mo go bomorwa Amona le mo Moabe le mo go botlhe ba moriri wa bone o kgaotsweng mo ditlhakoreng tsa tlhogo ba ba nnang kwa nageng; gonne ditšhaba tsotlhe ga di a rupa, mme ntlo yotlhe ya Iseraele ga e a rupa mo pelong.”
28  Mme ga diragala ka ngwaga oo, kwa tshimologong ya bogosi jwa ga Sedekia kgosi ya Juda, mo ngwageng wa bonè, mo kgweding ya botlhano, gore Hanania morwa Asure, moporofeti yo o neng a tswa kwa Gibeone, a ntheye mo ntlong ya ga Jehofa fa pele ga matlho a baperesiti le a batho botlhe a re:
2  “Jehofa wa masomosomo, Modimo wa Iseraele, o buile jaana, ‘Ke tla robaganya jokwe ya kgosi ya Babelona.
3  Mo dingwageng tse dingwe gape tse pedi tse di tletseng ke busetsa dilwana tsotlhe tsa ntlo ya ga Jehofa mo lefelong leno tse Nebukadenesare kgosi ya Babelona a neng a di tsaya mo lefelong leno gore a tle a di tlise mo Babelona.’”
4  “‘Mme Jekonia morwa Jehoiakime, kgosi ya Juda, le batshwarwa botlhe ba Juda ba ba tlileng mo Babelona ke ba busetsa mo lefelong leno,’ go bua Jehofa, ‘gonne ke tla robaganya jokwe ya kgosi ya Babelona.’”
5  Mme moporofeti Jeremia a raya moporofeti Hanania fa pele ga matlho a baperesiti le fa pele ga matlho a batho botlhe ba ba neng ba eme fa pele ga ntlo ya ga Jehofa;
6  ee, moporofeti Jeremia a re: “Amen! E kete Jehofa a ka dira jalo! E kete Jehofa a ka tlhomamisa mafoko a gago a o a porofetileng ka go busa dilwana tsa ntlo ya ga Jehofa le batho botlhe ba ba isitsweng botshwarwa go tswa kwa Babelona go tla mo lefelong leno!
7  Le fa go ntse jalo, tsweetswee, utlwa lefoko leno le ke le buang mo ditsebeng tsa gago le mo ditsebeng tsa batho botlhe.
8  Fa e le baporofeti ba ba neng ba le teng pele ga me le pele ga gago go tswa bogologolong, le bone ba ne ba tle ba porofete ka ga mafatshe a mantsi le magosi a magolo, ka ntwa le ka masetlapelo le ka bolwetse jwa leroborobo.
9  Fa e le moporofeti yo o porofetang kagiso, fa lefoko la moporofeti yono le diragala moporofeti yo Jehofa a mo romileng ka boammaaruri o tla itsiwe.”
10  Morago ga moo moporofeti Hanania a tsaya mopako wa jokwe mo molaleng wa ga moporofeti Jeremia mme a e robaganya.
11  Mme Hanania a bua jaana fa pele ga matlho a batho botlhe: “Jehofa o buile jaana, ‘Ke tla robaganya jokwe ya ga Nebukadenesare, kgosi ya Babelona, fela jaana mo dingwageng tse dingwe gape tse pedi tse di tletseng mo molaleng wa ditšhaba tsotlhe.’” Mme moporofeti Jeremia a tsamaya.
12  Go tswa foo lefoko la ga Jehofa la tla kwa go Jeremia, fa moporofeti Hanania a sena go robaganya jokwe mo molaleng wa ga moporofeti Jeremia, le re:
13  “Tsamaya, mme o reye Hanania o re, ‘Jehofa o buile jaana: “O robagantse mepako ya dijokwe tsa logong, mme mo boemong jwa tsone o tla tshwanelwa ke go dira dijokwe tsa tshipi.”
14  Gonne Jehofa wa masomosomo, Modimo wa Iseraele, o buile jaana: “Ke tla baya jokwe ya tshipi mo molaleng wa ditšhaba tseno tsotlhe, gore di direle Nebukadenesare kgosi ya Babelona; mme di tla mo direla. Le diphologolo tsa naga ke tla di mo naya.”’”
15  Mme moporofeti Jeremia a raya moporofeti Hanania a re: “Reetsa, tsweetswee, wena Hanania! Jehofa ga a go roma, mme wena ka bowena o dirile gore batho bano ba ikanye maaka.
16  Ka jalo Jehofa o buile jaana, ‘Bona! ke go tlosa mo godimo ga lefatshe. Mo ngwageng ono o tshwanetse go swa, gonne o buile botsuolodi ka tlhamalalo kgatlhanong le Jehofa.’”
17  Ka jalo moporofeti Hanania a swa mo ngwageng oo, mo kgweding ya bosupa.
27  Kwa tshimologong ya bogosi jwa ga Jehoiakime morwa Josia, kgosi ya Juda, lefoko leno le ne la tla kwa go Jeremia le tswa kwa go Jehofa, le re:
2  “Jehofa o ntheile a re, ‘Itirele dibofo le mepako ya jokwe, mme o di beye mo molaleng wa gago.
3  O di romele kwa kgosing ya Edoma le kwa kgosing ya Moabe le kwa kgosing ya bomorwa Amone le kwa kgosing ya Ture le kwa kgosing ya Sidona ka seatla sa barongwa ba ba tlang mo Jerusalema kwa go Sedekia kgosi ya Juda.
4  Mme o ba neye taelo e e yang kwa go beng ba bone, o re: “‘“Jehofa wa masomosomo, Modimo wa Iseraele, o buile jaana; lo reye beng ba lona lo re,
5  ‘Nna ka bonna ke dirile lefatshe, batho le diphologolo tse di mo godimo ga lefatshe ka maatla a me a magolo le ka lebogo la me le le otlolotsweng; mme ke le neile ba go bonalang go siame mo matlhong a me go le ba naya.
6  Mme jaanong ke neile Nebukadenesare, kgosi ya Babelona motlhanka wa me mafatshe ano otlhe; le dibatana tsa naga ke di mo neile gore di mo direle.
7  Mme ditšhaba tsotlhe di tshwanetse go direla ene le morwawe le morwa ngwana wa gagwe go fitlha nako ya lefatshe la gagwe e goroga, mme ditšhaba di le dintsi le dikgosi tse dikgolo di tla mo dirisa ka bopelotshetlha jaaka motlhanka.’
8  “‘“‘Mme go tla diragala gore setšhaba le bogosi jo bo se kitlang bo mo direla, e leng ene Nebukadenesare kgosi ya Babelona; le jo bo se kitlang bo tsenya molala wa jone ka fa tlase ga jokwe ya kgosi ya Babelona, ke tla lebisa tlhokomelo ya me mo setšhabeng’ seo ka tšhaka le ka leuba le ka bolwetse jwa leroborobo, go bua Jehofa, ‘go fitlha ke ba fedisitse ka seatla sa gagwe.’
9  “‘“‘Mme fa e le lona, lo se ka lwa reetsa baporofeti ba lona le baitseanape ba lona le balori ba lona le batho ba lona ba maselamose le baloi ba lona, ba ba lo rayang ba re: “Ga lo na go direla kgosi ya Babelona.”
10  Gonne ba lo porofetela maaka, ka boikaelelo jwa gore lo tsewe lo isiwe kgakala le lefatshe la lona; mme ke tla tshwanelwa ke go lo phatlalatsa, mme lo tla nyelela.
11  “‘“‘Mme fa e le setšhaba se se tla tsenyang molala wa sone ka fa tlase ga jokwe ya kgosi ya Babelona le go e direla, ke tla se lesa gore se ikhutse mo lefatsheng la sone,’ go bua Jehofa, ‘mme ruri se tla le lema le go nna mo go lone.’”’”
12  Le kwa go Sedekia kgosi ya Juda ke buile go ya ka mafoko ano otlhe, ke re: “Tsenyang melala ya lona ka fa tlase ga jokwe ya kgosi ya Babelona mme lo e direle le batho ba yone mme lo tswelele lo tshela.
13  Ke ka ntlha yang fa wena le batho ba gago lo tshwanetse go swa ka tšhaka, ka leuba le ka bolwetse jwa leroborobo go ya ka se Jehofa a se buileng le setšhaba se se sa direleng kgosi ya Babelona?
14  Mme lo se ka lwa reetsa mafoko a baporofeti ba ba lo rayang ba re, ‘Ga lo na go direla kgosi ya Babelona,’ ka gonne ba lo porofetela maaka.
15  “‘Gonne ga ke a ba roma,’ go bua Jehofa, ‘mme ba porofeta mo leineng la me ka maaka, gore ke tle ke lo phatlalatse, mme lo nyelele, lona le baporofeti ba ba lo porofetelang.’”
16  Gape ke ne ka bua le baporofeti le batho bano botlhe, ka re: “Jehofa o buile jaana, ‘Lo se ka lwa reetsa mafoko a baporofeti ba lona ba ba lo porofetelang, ba re: “Bonang! Dilwana tsa ntlo ya ga Jehofa di busiwa go tswa kwa Babelona ka bonako jaanong!” Gonne ba lo porofetela maaka.
17  Lo se ka lwa ba reetsa. Direlang kgosi ya Babelona mme lo tswelele lo tshela. Ke ka ntlha yang fa motse ono o tshwanetse go nna lefelo le le swafetseng?
18  Mme fa e le gore ke baporofeti le lefoko la ga Jehofa le le gone mo go bone, tsweetswee, mma ba rapele Jehofa wa masomosomo, gore dilwana tse di setseng mo ntlong ya ga Jehofa le mo ntlong ya kgosi ya Juda le mo Jerusalema di se ka tsa tla mo Babelona.’
19  “Gonne Jehofa wa masomosomo o buile jaana ka ga dipilara le lewatle le dikolotsana le dilwana tse di setseng mo motseng ono,
20  tse Nebukadenesare kgosi ya Babelona a neng a sa di tsaya fa a ne a isa Jekonia morwa Jehoiakime, kgosi ya Juda botshwarwa go tswa kwa Jerusalema go ya Babelona, mmogo le batlotlegi botlhe ba Juda le Jerusalema;
21  gonne Jehofa wa masomosomo, Modimo wa Iseraele, o buile jaana ka ga dilwana tse di setseng mo ntlong ya ga Jehofa le mo ntlong ya kgosi ya Juda le Jerusalema,
22  ‘“Di tla tlisiwa mo Babelona mme di tla tswelela di le koo go fitlha ka letsatsi le ke lebisang tlhokomelo ya me mo go tsone ka lone,” go bua Jehofa. “Mme ke tla di tlhatlosa ke di busetsa mo lefelong leno.”’”
7  Lefoko le le neng la tla kwa go Jeremia le tswa kwa go Jehofa, le re:
2  “Ema mo kgorong ya ntlo ya ga Jehofa, o bolele lefoko leno teng, o re, ‘Utlwang lefoko la ga Jehofa, lona lotlhe ba Juda, ba lo tsenang mo dikgorong tseno go tla go ikobela Jehofa.
3  Jehofa wa masomosomo, Modimo wa Iseraele, o buile jaana: “Dirang ditsela tsa lona le ditiro tsa lona molemo, mme ke tla lo tlogela lo aga mo lefelong leno.
4  Lo se ka lwa ikanya mafoko a tsietso, lo re, ‘Tempele ya ga Jehofa, tempele ya ga Jehofa, ke tempele ya ga Jehofa!’
5  Gonne fa e le gore ruri lo tla dira ditsela tsa lona le ditiro tsa lona molemo, fa e le gore ruri lo tla diragatsa tshiamiso mo gare ga motho le molekane wa gagwe,
6  fa e le gore ga lo na go gatelela moagi ope wa moeng, mosimane yo o se nang rre le motlholagadi, gape lo se kitla lo tsholola madi a a se nang molato mo lefelong leno, e bile lo se kitla lo sala medimo e mengwe morago go itlisetsa masetlapelo,
7  le nna ke tla lo tlogela lo aga mo lefelong leno, mo lefatsheng le ke neng ka le naya borraalonamogologolwane, go tswa bosasimologeng le go ya bosakhutleng.”’”
8  “Bonang, lo ikanya mafoko a tsietso—ga go na go lo tswela mosola le e seng.
9  A go ka utswiwa, ga bolawa motho le go dira boaka le go ikana ka maaka le go kuisetsa Baale musi wa setlhabelo le go sala medimo e mengwe morago e lo neng lo sa e itse,
10  mme lo bo lo tla lo ema fa pele ga me mo ntlong eno e leina la me le bidiwang mo go yone, lo re, ‘Ruri re tla gololwa,’ lo ntse lo dira dilo tseno tsotlhe tse di makgapha?
11  A ntlo eno e leina la me le bidiwang mo go yone e fetogile logaga fela lwa dinokwane mo matlhong a lona? Le nna ke se bone seo,” go bua Jehofa.
12  “‘Le fa go ntse jalo, tsamayang, gone jaanong, lo ye kwa lefelong la me le le neng le le kwa Shilo, kwa ke dirileng gore leina la me le age gone la ntlha, mme lo bone gore ke dirileng kwa go lone ka ntlha ya bosula jwa batho ba me ba Iseraele.
13  Mme jaanong ka lebaka la gore lo ne lwa nna lwa dira ditiro tseno tsotlhe,’ go bua Jehofa, ‘mme ka nna ka bua le lona, ke tsoga go sa le phakela ke bua, mme lwa se ka lwa reetsa, ka nna ka lo bitsa, mme lwa se ka lwa araba,
14  ke tla dira fela jalo mo ntlong e leina la me le bidiwang mo go yone, e lo e ikanyang, le mo lefelong le ke neng ka le naya lona le borraalonamogologolwane, fela jaaka ke dirile kwa Shilo.
15  Mme ke tla lo latlhela kwa ntle ke lo tlosa fa pele ga sefatlhego sa me, fela jaaka ke ne ka latlhela bomorwarraalona botlhe kwa ntle, bana botlhe ba ga Eferaime.’
16  “Mme fa e le wena, o se ka wa rapelela batho bano, le fa e le go ba tsholeletsa selelo sa go kopa ka tlhoafalo kgotsa thapelo le fa e le go nkokotlela, gonne ga ke na go go reetsa.
17  A ga o bone se ba se dirang mo metseng ya Juda le mo mebileng ya Jerusalema?
18  Barwa ba sela dikgong, mme borre ba gotsa molelo, basadi ba duba tlhama ya bupi gore ba dire dikuku tsa setlhabelo tse di yang kwa go ‘kgosigadi ya magodimo’; mme go tshelwa ditshupelo tsa senō tse di isediwang medimo e sele ka boikaelelo jwa go nkgopisa.
19  ‘A ke nna yo ba mo kgopisang?’ go bua Jehofa. ‘A ga se bone ba ikgopisang, ka boikaelelo jwa go tlisa ditlhong mo difatlhegong tsa bone?’
20  Ka jalo Morena Molaodimogolo Jehofa o buile jaana, ‘Bonang! Bogale jwa me le tšararego ya me di tshololelwa mo lefelong leno, mo bathong le mo seruiweng, le mo setlhareng sa tshimo le mo maungong a lefatshe; bo tla tuka, mme ga bo na go tingwa.’
21  “Jehofa wa masomosomo, Modimo wa Iseraele, o buile jaana, ‘Tsenyang ditshupelo tseo tse di fisiwang di feletse tsa lona mo ditlhabelong tsa lona mme lo je nama.
22  Gonne ga ke a bua le borraalonamogologolwane, le fa e le go ba laela mo letsatsing le ke ba ntshitseng ka lone mo lefatsheng la Egepeto mabapi le dikgang tsa tshupelo e e fisiwang e feletse le setlhabelo.
23  Mme lefoko leno ke ne ka le bua ke ba laela, ke re: “Utlwang lentswe la me, mme ke tla nna Modimo wa lona, mme lona lo tla nna batho ba me; mme lo tsamaye mo tseleng yotlhe e ke tla e lo laelang, gore dilo di lo tsamaele sentle.”’
24  Mme ga ba a ka ba reetsa, le fa e le go sekega tsebe, mme ba ne ba tsamaya mo dikgakololong le mo bologwading jwa pelo ya bone e e bosula, mo ba neng ba tsamaela kwa morago e seng kwa pele,
25  go simolola mo letsatsing le borraalonamogologolwane ba duleng kwa lefatsheng la Egepeto ka lone go fitlha mo letsatsing leno; mme ke ne ka nna ka romela batlhanka ba me botlhe ba e leng baporofeti kwa go lona, ke tsoga go sa le phakela letsatsi le letsatsi ke ba roma.
26  Mme ga ba a ka ba ntheetsa, e bile ga ba a ka ba sekega tsebe, mme ba ne ba nna ba thatafatsa thamo ya bone. Ba dirile bosula go feta borraabonemogologolwane!
27  “O bue le bone mafoko ano otlhe, mme ga ba na go go reetsa; o ba bitse, mme ga ba na go go araba.
28  O ba reye o re, ‘Seno ke setšhaba se batho ba sone ba sa utlwang lentswe la ga Jehofa Modimo wa sone, e bile ga ba amogela kotlhao. Boikanyegi bo nyeletse, bo kgaotswe mo molomong wa bone.’
29  “Kgaola moriri wa gago o o sa beolwang mme o o latlhe, o tlhabeletse pina ya khutsafalo mo godimo ga dithota tse di se nang sepe, gonne Jehofa o ganne kokomana e a e shakgaletseng e bile o tla e latlha.
30  ‘Gonne bomorwa Juda ba dirile se se bosula mo matlhong a me,’ go bua Jehofa. ‘Ba beile dilo tsa bone tse di ferosang sebete mo ntlong e leina la me le bidiwang mo go yone, gore ba e leswafatse.
31  Gape ba agile mafelo a a kwa godimo a Tofethe, e e mo mokgatšheng wa morwa Hinoma, gore ba tle ba fise bomorwaabone le bomorwadiabone mo molelong, selo se ke neng ke sa se laela le se se neng se sa tla mo pelong ya me.’
32  “‘Ka jalo, bonang! metlha e etla,’ go bua Jehofa, ‘fa go tla bo go sa tlhole go twe ke Tofethe le mokgatšha wa morwa Hinoma, mme go twe ke mokgatšha wa polao; mme ba tla tshwanelwa ke go fitlha mo Tofethe mme go se na lefelo le le lekaneng.
33  Mme ditopo tsa batho bano di tla nna dijo tsa dibopiwa tse di fofang tsa magodimo le tsa diphologolo tsa lefatshe, go se na ope yo o di tshosang.
34  Ke tla khutlisa lentswe la boitumelo le lentswe la boipelo, lentswe la monyadi le lentswe la monyadiwa mo metseng ya Juda le mo mebileng ya Jerusalema; gonne lefatshe ga e kitla e nna sepe fa e se lefelo le le swafetseng.’”
51  Jehofa o buile jaana: “Bona, ke kurusetsa Babelona le banni ba Lebe-kamai phefo e e senyang;
2  mme kwa Babelona ke tla romela baolosi ba ba tla mo olosang le ba ba tla dirang lefatshe la gagwe lolea; gonne ba tla mo tsogologela mo matlhakoreng otlhe mo letsatsing la masetlapelo.
3  “A yo o gatang bora jwa gagwe a se ka a gata. Mme a go se nne ope yo o nanogang a le mo moitshomelong wa gagwe wa phemelo. “Lo se ka lwa bontsha makau a gagwe bopelotlhomogi bope. Senyang masole otlhe a gagwe.
4  Mme ba tla wa ba bolailwe mo lefatsheng la Bakaladia e bile ba tlhabilwe mo mebileng ya gagwe.
5  “Gonne Iseraele le Juda ga ba a dirwa batlholagadi mo Modimong wa bone, mo go Jehofa wa masomosomo. Gonne lefatshe la bone le ntse le tletse molato mo Moitsheping wa Iseraele.
6  “Tshabang mo gare ga Babelona, mme mongwe le mongwe wa lona a falotse moya wa gagwe. Lo se ka lwa dirwa ba ba sa tsheleng ka tlolo ya gagwe. Gonne ke nako ya ga Jehofa ya go ipusolosetsa. Go na le tshwaro e a mo duelang ka yone.
7  Babelona e ntse e le senwelo sa gouta mo seatleng sa ga Jehofa, o tagisa lefatshe lotlhe. Ditšhaba di nole beine ya gagwe. Ke gone ka moo ditšhaba di tsenwang.
8  Babelona o ole ka tshoganyetso, mo a robegileng. Mmokoleleng, lona batho. Tseelang botlhoko jwa gagwe balema. Gongwe a ka fodisiwa.”
9  “Re ka bo re fodisitse Babelona, mme ga a a fola. Mo tlogeleng, mme a re tsamayeng mongwe le mongwe a ye kwa lefatsheng la gagabo. Gonne katlholo ya gagwe e fitlhile kwa magodimong, mme e tsholeleditswe kwa magodimong a a maru.
10  Jehofa o re tliseditse ditiro tsa tshiamo. Tlayang mme a ko re aneleng tiro ya ga Jehofa Modimo wa rona mo Siona.”
11  ‘‘Phatsimisang metswi. Tlatsang dithebe tse di kgolokwe. Jehofa o kurusitse moya wa dikgosi tsa Bameda, ka gonne kgopolo ya gagwe e kgatlhanong le Babelona, gore a tle a mo senye. Gonne ke pusoloso ya ga Jehofa, pusoloso ya tempele ya gagwe.
12  Tsholetsang sesupo mo dipoteng tsa Babelona. Nonotshang tebelo. Tlhomang balebeledi. Baakanyang ba ba lalelang. Gonne Jehofa o logile leano mme eleruri o tla dira se a se buileng kgatlhanong le banni ba Babelona.”
13  “Wena mosadi yo o agileng mo metsing a mantsi, yo o nang le matlotlo a magolo, bokhutlo jwa gago bo tlile, selekanyo sa go dira poelo ga gago.
14  Jehofa wa masomosomo o ikanne ka moya wa gagwe, ‘Ke tla go tlatsa ka batho, jaaka tsie, mme eleruri ba tla go opelela ba goa.’
15  Ke Modiri wa lefatshe ka maatla a gagwe, Yo o tlhomamisang thata naga e e ungwang ka botlhale jwa gagwe, le Yo ka tlhaloganyo ya gagwe a phutholotseng magodimo.
16  Fa a bua o dira gore metsi kwa magodimong a feretlhege, gape o dira gore mouwane o tlhatloge kwa ntlheng ya lefatshe. O diretse pula mesele, gape o tlisa phefo go tswa kwa matlong a gagwe a polokelo.
17  Motho mongwe le mongwe o itshwere ka go sa akanye gore a se ka a itse. Mothudi mongwe le mongwe wa tshipi o tla tlhabiwa ke ditlhong ka ntlha ya setshwantsho se se setilweng; gonne setshwantsho sa gagwe se se thetsweng ke maaka, e bile ga go na moya mo go tsone.
18  Ke lefela, tiro ya tshotlo. Mo nakong e ba elwang tlhoko ka yone ba tla nyelela.
19  “Kabelo ya ga Jakobe ga e tshwane le dilo tseno, gonne ke Mmopi wa sengwe le sengwe, le eleng lore lwa boswa jwa gagwe. Jehofa wa masomosomo ke leina la gagwe.”
20  “O molamu wa me, jaaka dibetsa tsa ntwa, mme ke tla phatlakanya ditšhaba ka wena, gape ke tla senya magosi ka wena.
21  Mme ka wena ke tla phatlakanya pitse le mopalami wa yone, gape ka wena ke tla phatlakanya kara ya ntwa le mopalami wa yone.
22  Ka wena ke tla phatlakanya monna le mosadi, mme ka wena ke tla phatlakanya monnamogolo le mosimane, gape ka wena ke tla phatlakanya lekau le kgarebane.
23  Ka wena ke tla phatlakanya modisa le motlhape wa gagwe, gape ka wena ke tla phatlakanya molemirui le sepane sa gagwe sa diphologolo, mme ka wena ke tla phatlakanya balaodi le bathusa babusi.
24  Mme ke tla duela Babelona le banni botlhe ba Kaladia bosula jotlhe jwa bone jo ba bo dirileng kwa Siona fa pele ga matlho a lona,” go bua Jehofa.
25  “Bona, ke kgatlhanong le wena, wena thaba e e senyang,” go bua Jehofa, “wena mosenyi wa lefatshe lotlhe; mme ke tla go otlololela seatla mme ke go pitikolole ke go ntshe mo mafikeng a magolo mme ke go dire thaba e e fisitsweng.”
26  “Mme batho ga ba na go tsaya leje la sekhutlo mo go wena kgotsa leje la metheo, ka gonne o tla nna kgakgabalo ka bosakhutleng,” go bua Jehofa.
27  “Tsholetsang sesupo mo lefatsheng, lona batho. Letsang lonaka mo ditšhabeng. Itshepiseng ditšhaba kgatlhanong le ene. Bitsang magosi a Ararata, Minni le Ashekenase gore a mo tsogologele. Tlhomang modiredi yo o phuthelang batho sesoleng gore a mo tsogologele. Dirang gore dipitse di tle jaaka tsie e e tlhabang.
28  Itshepiseng ditšhaba gore di mo tsogologele, dikgosi tsa Media, balaodi ba teng le bathusa babusi botlhe ba teng le lefatshe la puso ya mongwe le mongwe.
29  Mme a lefatshe le reketle le nne mo setlhabing se se botlhoko thata, gonne dikakanyo tsa ga Jehofa di tsogologetse Babelona go dira lefatshe la Babelona selo sa go akabalelwa, le se na monni.
30  “Banna ba ba thata ba Babelona ba tlogetse go tlhabana. Ba ne ba nna ba ntse mo mafelong a a nonofileng. Thata ya bone e kgadile. Ba fetogile basadi. Maago a gagwe a tlhoseditswe ka molelo. Mephakalego ya gagwe e robagantswe.
31  “Motabogi yo mongwe o siana a ya go kgatlhantsha motabogi yo mongwe, mme mmegi yo mongwe a ya go kgatlhantsha mmegi yo mongwe, go ya go begela kgosi ya Babelona gore motse wa yone o thopilwe mo matlhakoreng otlhe,
32  le gore matsibogo a gapilwe, le mekoro ya koma ba e fisitse ka molelo, mme banna ba ntwa bone ba fuduegile.”
33  Gonne Jehofa wa masomosomo, Modimo wa Iseraele, o buile jaana: “Morwadia Babelona o tshwana le seboana. Ke nako ya go mo gataka gore a nne thata. Go setse lobakanyana fela mme nako ya thobo e tla mo gorogela.”
34  “Nebukaderesare kgosi ya Babelona o njele a mphetsa; o ntlhakantse tlhogo. O mpeile jaaka sejana se se se nang sepe. O nkomeditse jaaka noga e kgolo; o tladitse mpa ya gagwe ka dilo tsa me tse di monate. O ntsokoditse ka metsi.
35  ‘A tshiamololo e ke e diretsweng le mo mmeleng wa me e nne mo go Babelona!’ mosadi yo o nnang mo Siona o tla bua jalo. ‘Mme madi a me a nne mo banning ba Kaladia!’ Jerusalema o tla bua jalo.”
36  Ka jalo Jehofa o buile jaana: “Bona, ke sekaseka kgetsi ya gago ya molao, mme eleruri ke tla go busolosetsa. Ke tla kgadisa lewatle la gagwe, gape ke tla omisa didiba tsa gagwe.
37  Mme Babelona o tla nna mekoa ya maje, kutla ya bophokoje, selo sa go akabalelwa le selo sa go lelediwa molodi, a se na monni.
38  Botlhe ba tla kurutla fela jaaka ditawana tse di seriri. Eleruri ba tla duma jaaka bana ba ditau.”
39  “Fa ba gotetse ke tla dira mekete ya bone mme ke tla ba tagisa, gore ba tle ba itumele; mme ba tla robala boroko jwa bosakhutleng, jo ba se kitlang ba tsoga mo go jone,” go bua Jehofa.
40  “Ke tla ba tlisa jaaka dinku tse ditonanyana di ya go tlhabiwa, jaaka diphelefu mmogo le diphoko.”
41  “A bo Sheshake a thopilwe, le Pako ya lefatshe lotlhe e tshwarwa jang ne! A bo Babelona a fetogile selo sa go akabalelwa jang ne mo ditšhabeng!
42  Lewatle le tlhatlogetse mo godimo ga Babelona. O bipilwe ke bontsintsi jwa makhubu a lone.
43  Metse ya gagwe e fetogile selo sa go akabalelwa, lefatshe le le se nang metsi le lebala le le sekaka. Jaaka lefatshe, ga go na motho ope yo o tla nnang mo go yone, e bile ga go na morwa batho ope yo o tla e ralalang.
44  Mme ke tla lebisa tlhokomelo ya me mo go Bele mo Babelona, ke tla ntsha se a se meditseng mo molomong wa gagwe. Mme ditšhaba ga di na go tllhola di ologela kwa go ene. Gape, lobota lwa Babelona lo tla wa.
45  “Tswang mo go ene, lona batho ba me, mme mongwe le mongwe a falotse moya wa gagwe mo bogaleng jo bo tukang jwa ga Jehofa.
46  Kgotsa go seng jalo pelo ya lona e tla nna boi, mme lo tla boifa ka ntlha ya pego e e tla utlwiwang mo lefatsheng. Mme mo ngwageng o le mongwe pego e tla tla, morago ga yone mo ngwageng o mongwe go tla nna le pego le thubakanyo mo lefatsheng le mmusi a tsogologela mmusi yo mongwe.
47  Ka jalo, bonang! metlha e etla, mme ke tla lebisa tlhokomelo ya me mo ditshwantshong tse di betlilweng tsa Babelona; mme lefatshe lotlhe la gagwe le tla tlhabiwa ke ditlhong, le batho botlhe ba gagwe ba ba bolailweng ba tla wa mo gare ga gagwe.
48  “Mme magodimo le lefatshe le sengwe le sengwe se se mo go one se tla goa ka boipelo ka ntlha ya Babelona, gonne bathopi ba tla tla kwa go ene ba tswa kwa bokone,” go bua Jehofa.
49  “Babelona ga a dira fela gore ba ba bolailweng ba Iseraele ba we mme le kwa Babelona ba ba bolailweng ba lefatshe lotlhe ba ole.
50  “Lona ba lo falotseng tšhaka, nnang lo tsamaye. Lo se ka lwa ema. Gakologelwang Jehofa lo le kgakala, mme a Jerusalema a tle mo pelong ya lona.”
51  “Re tlhabisitswe ditlhong, gonne re utlwile kgobo. Go kokobediwa go bipile difatlhego tsa rona, gonne batswakwa ba tsogologetse mafelo a a boitshepo a ntlo ya ga Jehofa.”
52  “Ka jalo, bonang! metlha e etla,” go bua Jehofa, “mme ke tla lebisa tlhokomelo ya me mo ditshwantshong tsa gagwe tse di betlilweng, mme go ralala lefatshe la gagwe lotlhe yo o tlhabilweng o tla fegelwa.”
53  “Le fa Babelona a ka tlhatlogela kwa magodimong le fa a ka dira gore bogodimo jwa nonofo ya gagwe e nne jo bo sa ka keng jwa atamelwa, bathopi ba tla tla kwa go ene ba tswa mo go nna,” go bua Jehofa.
54  “Reetsang! Go na le selelo go tswa Babelona, le go thubagana mo go golo go tswa kwa lefatsheng la Bakaladia,
55  gonne Jehofa o thopa Babelona, mme eleruri o tla senya lentswe le legolo mo go ene, mme makhubu a bone a tla fuduega jaaka metsi a mantsi. Modumo wa lentswe la bone eleruri o tla tswa.
56  Gonne go tla tla mothopi mo go ene, mo go Babelona, mme banna ba gagwe ba ba thata eleruri ba tla thopiwa. Mara a bone a tla tšhwetlakanngwa, gonne Jehofa ke Modimo wa ditefetso. Eleruri o tla duela.
57  Ke tla tagisa dikgosana tsa gagwe le matlhale a gagwe, balaodi ba gagwe le bathusa babusi ba gagwe le banna ba gagwe ba ba thata, mme ba tla robala boroko jwa bosakhutleng, jo ba se kitlang ba tsoga mo go jone,” go bua Kgosi, e leina la yone e leng Jehofa wa masomosomo.
58  Jehofa wa masomosomo o buile jaana: “Lobota lwa Babelona, le fa lo le sephara, eleruri lo tla thubiwa; le dikgoro tsa gagwe, le fa di le kwa godimo, di tla tlhosediwa ka molelo. Mme ditšhaba di tla dira ka natla di direla lefela, le ditlhopha tsa ditšhaba molelo fela; mme ba tla itapisa fela.”
59  Lefoko le moporofeti Jeremia a neng a le laela Seraia morwa Neria morwa Maseia fa a ne a tsamaya le Sedekia kgosi ya Juda go ya Babelona mo ngwageng wa bonè wa go nna kgosi ga gagwe; mme Seraia e ne e le molebedi wa bonno.
60  Mme Jeremia a kwala mo bukeng nngwe masetlapelo otlhe a a neng a tla tlela Babelona, le mafoko ano otlhe a a kwaletsweng Babelona.
61  Mo godimo ga moo, Jeremia a raya Seraia a re: “Fela fa o goroga mo Babelona mme o mmona, o balele mafoko ano otlhe kwa godimo.
62  Mme o re, ‘Ao tlhe Jehofa, wena ka bowena o buile kgatlhanong le lefelo leno, gore o tle o le fedise gore go se ka ga nna le monni ope mo go lone, le fa e le motho kgotsa seruiwa, mme gore le nne kgakgabalo ka bosakhutleng.’
63  Mme go diragale gore fa o feditse go bala buka eno, o bofelele leje mo go yone, mme o e latlhele mo gare ga Euferatese.
64  O re, ‘Babelona o tla nwelelela kwa tlase ka tsela eno mme ga a kitla a tlhola a ema gape ka ntlha ya masetlapelo a ke a mo tlisetsang; mme eleruri ba tla itapisa.’” Go tla go fitlha fano ke mafoko a ga Jeremia.
34  Lefoko le le neng la tla mo go Jeremia le tswa kwa go Jehofa, fa Nebukaderesare kgosi ya Babelona le mephato yotlhe ya gagwe ya sesole le magosi otlhe a lefatshe, taolo e e kafa tlase ga seatla sa gagwe, le ditšhaba tsotlhe di ne di tlhabana le Jerusalema le metse yotlhe ya gagwe, le re:
2  “Jehofa Modimo wa Iseraele o buile jaana, ‘Tsamaya, mme o reye Sedekia kgosi ya Juda, ee, o mo reye o re: “Jehofa o buile jaana, ‘Bona, ke tsenya motse ono mo seatleng sa kgosi ya Babelona, mme e tla o fisa ka molelo.
3  Mme wena ga o na go falola mo seatleng sa gagwe, ka gonne ruri o tla tshwarwa mme o tla tsenngwa mo seatleng sa gagwe. Matlho a gago a tla bona matlho a kgosi ya Babelona, le molomo wa yone o tla bua le molomo wa gago, mme o tla tla mo Babelona.’
4  Le fa go ntse jalo, utlwa lentswe la ga Jehofa, wena Sedekia kgosi ya Juda, ‘Jehofa o buile jaana ka ga gago: “Ga o na go swa ka tšhaka.
5  O tla swa ka kagiso; mme jaaka diphiso tsa borrago, e leng dikgosi tsa pele tse di neng di le teng pele ga gago, ba tla go direla phiso jalo, mme fa ba go lelela ka bohutsana ba tla bua ba re ‘Ijoo, mong wa me!’ gonne ‘Nna ke buile lefoko leo,’ go bua Jehofa.”’”’”
6  Mme moporofeti Jeremia a tswelela go bua le Sedekia kgosi ya Juda mafoko ano otlhe mo Jerusalema,
7  fa mephato ya sesole ya kgosi ya Babelona e ne e tlhabana le Jerusalema le metse yotlhe ya Juda e e neng e setse, kgatlhanong le Lakishe le Aseka; gonne yone, metse e e sireletsegileng, ke yone e e neng ya sala mo metseng ya Juda.
8  Lefoko le le neng la tla mo go Jeremia le tswa kwa go Jehofa morago ga Kgosi Sedekia a sena go dira kgolagano le batho botlhe ba ba neng ba le mo Jerusalema go ba bolelela kgololesego,
9  gore mongwe le mongwe a lese motlhanka wa gagwe le mongwe le mongwe lelata la gagwe, monna wa Mohebera le mosadi wa Mohebera, ba gololesege, gore ba se ka ba dirisiwa e le batlhanka, ke gore, Mojuda, yo e leng morwarraagwe.
10  Ka jalo dikgosana tsotlhe tsa utlwa, le batho botlhe ba ba neng ba tsene mo kgolaganong ya gore mongwe le mongwe a lese motlhanka wa gagwe le mongwe le mongwe a lese lelata la gagwe gore le gololesege, gore ba se ka ba tlhola ba dirisiwa e le batlhanka, mme ba ne ba reetsa le go ba lesa ba tsamaya.
11  Le fa go ntse jalo, ba ne ba retologa morago ga moo mme ba simolola go busa batlhanka le malata a ba neng ba a lesitse gore a gololesege, mme ba ba gatelela jaaka batlhanka le malata.
12  Ka gone lefoko la ga Jehofa la tla mo go Jeremia le tswa kwa go Jehofa, le re:
13  “Jehofa Modimo wa Iseraele o buile jaana, ‘Ke ne ka dira kgolagano le borraalonamogologolwane mo letsatsing le ke ba ntshitseng mo lefatsheng la Egepeto ka lone, mo ntlong ya batlhanka, ke re:
14  “Kwa bokhutlong jwa dingwaga tse supa lo tshwanetse gore mongwe le mongwe wa lona a lese morwarraagwe a tsamaye, monna wa Mohebera, yo o mo rekiseditsweng le yo o go diretseng dingwaga di le thataro; o mo lese a gololesege mo go nneng le wena.” Mme borraalonamogologolwane ga ba a ka ba ntheetsa, le fa e le go sekega tsebe ya bone.
15  Mme lona lo a retologa gompieno lo dira se se thokgameng mo matlhong a me ka go bolela kgololesego mongwe le mongwe mo molekaneng wa gagwe, mme lo dira kgolagano fa pele ga me mo ntlong e leina la me le bidiwang mo go yone.
16  Go tswa foo lo boela morago lo bo lo tlontlolola leina la me mongwe le mongwe wa lona a busa motlhanka wa gagwe le mongwe le mongwe lelata la gagwe, ba lo ba lesitseng ba gololesega go itumedisa moya wa bone, mme lo ba gatelela go nna batlhanka le malata a lona.’
17  “Ka jalo Jehofa o buile jaana, ‘Lona ga lo a nkutlwa ka go nna lo bolela kgololesego mongwe le mongwe mo go morwarraagwe le mongwe le mongwe mo molekaneng wa gagwe. Bonang, ke lo bolelela kgololesego,’ go bua Jehofa, ‘mo tšhakeng, mo bolwetseng jwa leroborobo le mo leubeng, mme ruri ke tla lo naya magosi otlhe a lefatshe gore a lo roromise.
18  Ke tla tsenya banna ba ba tlhokomologang kgolagano ya me, ka gonne ga ba a diragatsa mafoko a kgolagano e ba e dirileng fa pele ga me ka namane e ba e segileng sebedi gore ba tle ba fete fa gare ga mehama ya yone;
19  ba e leng, dikgosana tsa Juda le dikgosana tsa Jerusalema, badiredi ba ntlo ya kgosi le baperesiti le batho botlhe ba lefatshe ba ba neng ba feta fa gare ga ditokololo tsa namane—
20  ee, ke tla ba tsenya mo seatleng sa baba ba bone le mo seatleng sa ba ba batlang moya wa bone; mme ditopo tsa bone e tla nna dijo tsa dibopiwa tse di fofang tsa magodimo le diphologolo tsa lefatshe.
21  Ke tla tsenya Sedekia kgosi ya Juda le dikgosana tsa gagwe mo seatleng sa baba ba bone le mo seatleng sa ba ba senkang moya wa bone le mo seatleng sa mephato ya sesole ya kgosi ya Babelona e e tswang mo go lona e lo tlogela.’
22  “‘Bonang, ke a laela,’ go bua Jehofa, ‘mme eleruri ke tla ba busetsa mo motseng ono, mme ba tla lwa le one, ba o thope mme ba o fise ka molelo; mme metse ya Juda ke tla e dira kgakgabalo e e se nang monni.’”
46  Seno ke se se neng sa tla e le lefoko la ga Jehofa mo go moporofeti Jeremia ka ga ditšhaba:
2  Ka ga Egepeto, mabapi le mophato wa ga Faro Neko kgosi ya Egepeto, yo go neng ga direga gore a bo a le fa nokeng ya Euferatese kwa Karakemishe, yo Nebukaderesare kgosi ya Babelona a neng a mo fenya mo ngwageng wa bonè wa ga Jehoiakime morwa Josia, kgosi ya Juda:
3  “Tlhomaganyang thejana le thebe e kgolo mme lo atameleng tlhabano.
4  Golegang dipitse lo bo lo di palame, lona bapalami ba dipitse, mme lo eme ka tlhoro ya phemelo. Phatsimisang marumo. Aparang meitshomelo ya phemelo.
5  “‘Ke ka ntlha yang fa ke ba bone ba wetswe ke poifo? Ba boela morago mme banna ba bone ba ba thata ba a thubaganngwa; eleruri ba tshabile, mme ga ba a retologa. Go na le letshogo gotlhe fela,’ go bua Jehofa.
6  ‘A yo o bofefo a se ka a leka go tshaba, a monna yo o thata a se ka a leka go falola. Ba kgotšwilwe mme ba wa kwa bokone fa lotshitshing lwa noka ya Euferatese.’
7  “Ke mang yono yo o tlhatlogang fela jaaka Noka ya Nile, jaaka dinoka tse metsi a tsone a kgaphaselang?
8  Egepeto e tlhatloga fela jaaka Noka ya Nile, le metsi a kgaphasela jaaka dinoka. Mme ya re, ‘Ke tla tlhatloga. Ke tla bipa lefatshe. Ke tla senya motse le ba ba nnang mo go one ke sa okaoke.’
9  Tlhatlogang, lona dipitse; lo tsamaye ka botsenwa, lona dikara ke lona! Mme a banna ba ba thata ba tswe, Kushe le Pute, ba ba tsholang thebe, le Balude, ba ba tsholang le ba ba gatang bora.
10  “Mme letsatsi leo ke la Morena Molaodimogolo, Jehofa wa masomosomo, letsatsi la pusoloso la go ipusolosetsa mo babeng ba gagwe. Mme tšhaka e tla laila le go ikgotsofatsa le go itlatsa ka madi a bone, gonne Morena Molaodimogolo, Jehofa wa masomosomo, o na le setlhabelo mo lefatsheng la bokone fa nokeng ya Euferatese.
11  “Ya kwa Gileade mme o tle le balema, wena morwadia Egepeto wa kgarebane. O ntsifaleditse phodiso lefela. Ga go na gore o ka mamatlelwa.
12  Ditšhaba di utlwile tlontlologo ya gago le selelo sa gago se tletse mo lefatsheng. Gonne ba kgopilwe, monna yo o thata kgatlhanong le monna yo o thata. Ba wetse mmogo fa fatshe, ka bobedi jwa bone.”
13  Lefoko le Jehofa a neng a le bua le moporofeti Jeremia ka ga go tla ga ga Nebukaderesare kgosi ya Babelona e tla go kgemetha lefatshe la Egepeto:
14  “Bolelang mo Egepeto, lona batho, lo itsitse phatlalatsa mo Migedole, lo itsise phatlalatsa mo Nofe le mo Tapanese. Buang lo re, ‘Ema, o ipaakanyetse, gonne tšhaka eleruri e tla laila botlhe ba ba go dikologileng.
15  Ke ka ntlha yang fa batho ba gago ba ba maatla ba gogotswe? Ga ba a ema, gonne Jehofa ka boene o ba kgoromeditse.
16  Ba kgotšwa ba le bantsi thata. Gape ba a wa. Mme ba nna ba raana ba re: “A ko o eme, mme re boele kwa bathong ba rona le kwa lefatsheng la ba masika a rona ka ntlha ya tšhaka e e re tshwarang setlhogo.”’
17  Koo ba boletse ba re, ‘Faro kgosi ya Egepeto ke modumo fela. O tlogetse nako ya moletlo ya feta.’
18  “‘Jaaka ke tshedile,’ go bua Kgosi, e leina la yone e leng Jehofa wa masomosomo, ‘o tla tsena jaaka Tabore mo gare ga dithaba le jaaka Karemele fa lewatleng.
19  Itirele dithotonyana fela tsa go ya botshwarwa, wena monni wa mosadi, morwadia Egepeto. Gonne Nofe ka boene o tla nna selo fela sa go akabalelwa fela mme ruri o tla fisiwa ka molelo, gore a tle a nne a se na monni.
20  Egepeto ke kgomo e ntle thata ya moroba. Eleruri monang o tla mo tlhasela go tswa kwa bokone.
21  Mo godimo ga moo, masole a gagwe a a thapilweng mo gare ga gagwe a tshwana le dinamane tse di nontshitsweng. Mme a ineetse; a tshabile mmogo. Ga a a ema. Gonne a tletswe ke letsatsi la matlhotlhapelo a one, nako ya bone ya go elwa tlhoko.’
22  “‘Lentswe la gagwe le tshwana le la noga e e tsamayang; gonne banna ba tla tsamaya ka maatla a botlhaga, mme ba tla tsena mo go ene ka dilepe, jaaka ba ba rwalelang dikgong.
23  Eleruri ba tla rema sekgwa sa gagwe,’ go bua Jehofa, ‘gonne se ne se ka se phunyelediwe. Gonne ba setse ba le bantsi go feta tsie, mme ga ba na palo.
24  Morwadia Egepeto ruri o tla tlhabiwa ke ditlhong. Eleruri o tla tsenngwa mo seatleng sa batho ba kwa bokone.’
25  “Jehofa wa masomosomo, Modimo wa Iseraele, o buile jaana, ‘Bona, ke lebisa tlhokomelo ya me mo go Amone yo o tswang kwa No le mo go Faro le mo go Egepeto le mo medimong ya gagwe le mo dikgosing tsa gagwe, le mo go Faro le mo go botlhe ba ba mo ikanyang.’
26  “‘Mme ke tla ba tsenya mo seatleng sa ba ba batlang moya wa bone le mo seatleng sa ga Nebukaderesare kgosi ya Babelona le mo seatleng sa batlhanka ba gagwe; mme morago ga moo go tla agiwa mo go ene jaaka mo metlheng ya bogologolo,’ go bua Jehofa.
27  “‘Mme fa e le wena, o se ka wa boifa, wena motlhanka wa me Jakobe, o se ka wa welwa ke therego, wena Iseraele. Gonne bona, ke go boloka go tswa kgakala le bana ba gago go tswa kwa lefatsheng le ba ileng botshwarwa kwa go lone. Mme Jakobe eleruri o tla boa mme ga a kitla a nna le matshwenyego e bile o tla iketla go se na yo o  bakang poifo.
28  Fa e le wena, o se ka wa boifa, wena motlhanka wa me Jakobe,’ go bua Jehofa, ‘gonne ke na le wena. Gonne ke tla fedisa ditšhaba tsotlhe tse ke go phatlalaleditseng kwa go tsone, mme wena ga ke na go go fedisa. Le fa go ntse jalo ke tla go otlhaya ka selekanyo se se tshwanetseng, mme gotlhelele ga ke na go go tlogela o sa otlhaiwa.’”
37  Mme Kgosi Sedekia morwa Josia a simolola go busa mo boemong jwa ga Konia morwa Jehoiakime, yo Nebukaderesare kgosi ya Babelona a neng a mo dira kgosi mo lefatsheng la Juda.
2  Mme ene le batlhanka ba gagwe le batho ba lefatshe leo ga ba a ka ba reetsa mafoko a ga Jehofa ao a a buileng ka moporofeti Jeremia.
3  Kgosi Sedekia a roma Jehukale morwa Shelemia le Sefania morwa Maaseia moperesiti kwa go moporofeti Jeremia a re: “Tsweetswee, re rapelele mo go Jehofa Modimo wa rona.”
4  Mme Jeremia o ne a tsena a bo a tswa a ya mo gare ga batho, ka ba ne ba sa mo tsenya mo ntlong ya kgolegelo.
5  Go ne go na le mophato wa sesole wa ga Faro o o neng o tswa kwa Egepeto; mme Bakaladia ba ba neng ba dikanyeditse Jerusalema ba ne ba utlwa pego ka bone. Ka jalo ba tlogela go tsogologela Jerusalema.
6  Go tswa foo lefoko la ga Jehofa la tla mo go moporofeti Jeremia, le re:
7  “Jehofa Modimo wa Iseraele o buile jaana, ‘Lo reye kgosi ya Juda, e e lo romang mo go nna gore lo mpotse, lo re: “Bona! Mophato wa sesole wa ga Faro o o tlang kwa go lona ka boikaelelo jwa go thusa o tla tshwanela go boela kwa lefatsheng la one, e leng Egepeto.
8  Mme Bakaladia eleruri ba tla boa ba tla go tlhabana le motse ono ba o thopa le go o fisa ka molelo.”
9  Jehofa o buile jaana: “Lo se ka lwa tsietsa meya ya lona, lo re, ‘Bakaladia eleruri ba tla tsamaya ba tswa mo go rona,’ ka gonne ga ba na go tsamaya.
10  Ka gonne fa lo ka bo lo kgemethile mophato wa sesole otlhe wa Bakaladia o o tlhabanang le lona mme mo go bone ga sala banna ba ba tlhabilweng, mongwe le mongwe wa bone o ne a tla ema mo mogopeng wa gagwe mme a fise motse ono ka molelo.”’”
11  Ga diragala ya re fa mophato wa sesole wa Bakaladia o sena go tswa mo Jerusalema ka ntlha ya mophato wa sesole wa ga Faro,
12  Jeremia a tswa kwa Jerusalema a ya kwa lefatsheng la Benjamine le go tsaya kabelo ya gagwe teng mo gare ga batho.
13  Ga diragala ya re a le fa Kgorong ya Benjamine modiredi yo e neng e le molebedi, yo leina la gagwe e neng e le Irija morwa Shelemia morwa Hanania, a bo a le teng. A akofa a tshwara moporofeti Jeremia, a re: “O ngwegela kwa Bakaladieng!”
14  Mme Jeremia a re: “Ga se boammaaruri! Ga ke ngwegele kwa Bakaladieng.” Mme a se ka a mo reetsa. Jalo Irija a nna a ntse a tshwere Jeremia mme a mo tlisa mo dikgosaneng.
15  Mme dikgosana tsa galefela Jeremia, tsa mo itaya tsa mo tsenya mo ntlong ya mehiri, mo ntlong ya ga Jehonathane mokwaledi, gonne ke yone e ba neng ba e dirile ntlo ya kgolegelo.
16  E rile Jeremia a goroga mo ntlong ya mogobe le mo diphaposing tse di kafa tlase ga ntlo, Jeremia a tswelela a nna teng malatsi a le mantsi.
17  Mme Kgosi Sedekia a roma gore a ye go tsewa, mme kgosi ya simolola go mmotsa dipotso mo ntlong ya yone mo lefelong la go iphitlha. Ya re: “A go na le lefoko le le tswang kwa go Jehofa?” Foo Jeremia a re: “Le teng!” Mme a tswelela a re: “O tla tsenngwa mo seatleng sa kgosi ya Babelona!”
18  Go tswa foo Jeremia a raya Kgosi Sedekia a re: “Ke go leofetse ka tsela efe le batlhanka ba gago le batho bano botlhe, gore lo bo lo ntsentse mo ntlong ya kgolegelo?
19  Jaanong, baporofeti ba lona ba kae ba ba lo porofetetseng, ba re, ‘Kgosi ya Babelona ga e na go lo tsogologela le go tsogologela lefatshe leno’?
20  Jaanong reetsa, tsweetswee, tlhe morena wa me kgosi. A kopo ya me ya go utlwelwa botlhoko, ka tsweetswee, e wele fa pele ga gago, mme o se ka wa mpusetsa kwa ntlong ya ga Jehonathane mokwaledi, gore ke se ka ka swela teng.”
21  Ka jalo Kgosi Sedekia a laela, mme ba tsenya Jeremia mo kgolegelong kwa Lolwapeng lwa Badisa; mme a newa senkgwe se se kgolokwe letsatsi le letsatsi go tswa kwa mmileng wa babesi ba senkgwe, go fitlha senkgwe sotlhe se fela mo motseng. Mme Jeremia a tswelela a nna mo Lolwapeng lwa Badisa.
45  Lefoko le Jeremia moporofeti a le buileng le Baruke morwa Neria fa a ne a kwala mafoko ano a a tswang mo molomong wa ga Jeremia mo bukeng mo ngwageng wa bonè wa ga Jehoiakime morwa Josia, kgosi ya Juda, a re:
2  “Jehofa Modimo wa Iseraele o buile jaana ka ga gago, wena Baruke,
3  ‘O buile wa re: “A bo go latlhega nna, gonne Jehofa o okeditse botlhoko jwa me ka khutsafalo! Ke lapile ka ntlha ya go fegelwa ga me, mme ga ke a bona lefelo lepe la boikhutso.”’
4  “O mo reye o re, ‘Jehofa o buile jaana: “Bona! Se ke se agileng ke a se rutlolola, le se ke se jadileng ke a se kumola, le lefatshe lotlhe.
5  Mme fa e le wena, o nna o ntse o ipatlela dilo tse dikgolo. Se nne o ntse o batla.”’ “‘Gonne bona, ke tlisa masetlapelo mo nameng yotlhe,’ go bua Jehofa, ‘mme ke tla go naya moya wa gago e le thopo mo mafelong otlhe a o tla yang kwa go one.’”
52  Sedekia o ne a na le dingwaga di le masome a mabedi le bongwe fa a simolola go busa, mme o busitse dingwaga di le lesome le bongwe mo Jerusalema. Leina la ga mmaagwe e ne e le Hamutale morwadia Jeremia go tswa Libena.
2  Mme a tswelela go dira se se bosula mo matlhong a ga Jehofa, go ya ka sotlhe se Jehoiakime a neng a se dirile.
3  Gonne go ne ga diragala jalo mo Jerusalema le mo Juda ka ntlha ya bogale jwa ga Jehofa, go fitlha a ba tlositse fa pele ga sefatlhego sa gagwe. Mme Sedekia a tsuologela kgosi ya Babelona.
4  La bofelo ga diragala mo ngwageng wa borobongwe wa go nna kgosi ga gagwe, mo kgweding ya bolesome, mo letsatsing la bolesome la kgwedi, gore Nebukaderesare kgosi ya Babelona a tle, ene le mophato otlhe wa gagwe wa sesole, a tsogologela Jerusalema, mme ba thibelela kgatlhanong le ene le go aga lobota lo lo dikanyetsang go mo dikologa.
5  Jalo motse wa dikanyediwa go fitlha ka ngwaga wa bolesome le bongwe wa ga Kgosi Sedekia.
6  Mo kgweding ya bonè, mo letsatsing la borobongwe la kgwedi, leuba la nna botlhoko mo motseng mme batho ba bo ba tlhoka senkgwe mo lefatsheng leo.
7  La bofelo motse o ne wa phunyelediwa; mme fa e le banna botlhe ba ntwa, ba ne ba simolola go tshaba mme ba tswa mo motseng bosigo ka tsela ya kgoro e e fa gare ga lobota lo lo gabedi lo lo fa tshingwaneng ya kgosi, fa Bakaladia ba ne ba dikologile motse otlhe; mme ba nna ba tsamaya ka tsela ya Areba.
8  Mme mophato wa sesole wa Bakaladia wa lelekisa kgosi, wa tshwara Sedekia fa mabaleng a a sekaka a Jeriko; mme mophato wa gagwe otlhe wa sesole o ne o gasame o dule kafa letlhakoreng la gagwe.
9  Go tswa foo wa tshwara kgosi mme wa e tlisa kwa kgosing ya Babelona kwa Ribela mo lefatsheng la Hamathe, gore a tle a bolele ditshwetso tsa boatlhodi ka yone.
10  Mme kgosi ya Babelona ya bolaya bomorwa Sedekia fa pele ga matlho a gagwe, mme gape o ne a bolaya dikgosana tsotlhe tsa Juda kwa Ribela.
11  Mme a foufatsa matlho a ga Sedekia, morago ga moo kgosi ya Babelona ya mmofa ka mehiri ya kgotlho mme ya mo tlisa mo Babelona ya mo tsenya mo ntlong ya kgolegelo go fitlha ka letsatsi la loso lwa gagwe.
12  Mme mo kgweding ya botlhano, mo letsatsing la bolesome, ke gore, mo ngwageng wa bolesome le borobongwe wa ga Kgosi Nebukaderesare, kgosi ya Babelona, Nebusaradane molaodi wa bafemedi, yo o neng a ema fa pele ga kgosi ya Babelona, a tla mo Jerusalema.
13  Mme a fisa ntlo ya ga Jehofa le ntlo ya kgosi le matlo otlhe a Jerusalema; a fisa ntlo nngwe le nngwe e kgolo ka molelo.
14  Mme dipota tsotlhe tsa Jerusalema, mo tikologong yotlhe, di ne tsa rutliwa ke mephato ya sesole yotlhe ya Bakaladia e e neng e na le molaodi wa bafemedi.
15  Mme bangwe ba batho ba maemo a a kwa tlase le batho ba bangwe botlhe ba ba neng ba setse mo motseng le ba ba neng ba ngwegetse kwa kgosing ya Babelona le badiri ba bangwe botlhe ba ba ditswerere, Nebusaradane molaodi wa bafemedi a ba isa botshwarwa.
16  Mme Nebusaradane molaodi wa bafemedi o ne a tlogela ba bangwe ba maemo a a kwa tlase ba lefatshe leo gore ba nne babaakanyi ba mofine le badiri ba ba patelediwang go dira tiro e e boima.
17  Dipilara tsa kgotlho tse e neng e le tsa ntlo ya ga Jehofa le dikolotsana le lewatle la kgotlho le le neng le le mo ntlong ya ga Jehofa Bakaladia ba ne ba di thubaganya mme ba tsaya kgotlho yotlhe ya tsone ba e isa Babelona.
18  Ba tsaya dikane le digarawe le ditimamolelo le megopo le dinwelo le dilwana tsotlhe tsa kgotlho tse ba neng ba na le go direla ka tsone.
19  Mme megotšwana le ditsholamolelo le megopo le dikane le ditlhomo tsa dipone le dinwelo le megopo tse e neng e le tsa gouta ya mmatota, le tse e neng e le tsa selefera ya mmatota, molaodi wa bafemedi a di tsaya.
20  Le dipilara tse pedi, lewatle le le lengwe, le dipoo tsa kgotlho di le lesome le bobedi tse di neng di le kafa tlase ga lewatle, dikolotsana, tse Kgosi Solomone a neng a di diretse ntlo ya ga Jehofa. Bokete jwa kgotlho ya dilwana tseno tsotlhe bo ne bo ka se ka jwa lekanngwa.
21  Mme fa e le dipilara tsone, pilara nngwe le nngwe e ne e le bogodimo jwa dikubita di le lesome le borobedi, mme tlhale ya dikubita di le lesome le bobedi e ne e tsamaya go e dikologa; mme bokima jwa yone e ne e le boatlhamo jwa menwana e le menè, e le logapa.
22  Mme tlhogo ya pilara e e neng e le mo godimo ga yone e ne e le ya kgotlho, mme bogodimo jwa tlhogo ya pilara e le nngwe e ne e le dikubita di le tlhano; mme fa e le letlowa le digaranata mo tlhogong ya pilara, go e dikologa, tsotlhe fela e ne e le tsa kgotlho; mme pilara ya bobedi e ne e na le tse di tshwanang fela le tseno, le tsone digaranata.
23  Mme digaranata di ne di le masome a le robongwe le borataro, mo ditlhakoreng, digaranata tsotlhe di le lekgolo mo letloweng go dikologa.
24  Go feta moo, molaodi wa bafemedi o ne a tsaya Seraia moperesiti yo mogolo le Sefania moperesiti wa bobedi le balebedi ba kgoro ba bararo,
25  mme mo motseng a tsaya modiredi a le mongwe wa ntlo ya kgosi yo e neng e le molaodi wa banna ba ntwa, le banna ba le supa ba ba kgonang go tsena kwa kgosing, ba ba neng ba fitlhelwa mo motseng, le mokwaledi wa molaodi wa masole, yo o phuthang batho ba lefatshe, le banna ba le masome a marataro ba batho ba lefatshe leo, ba ba neng ba fitlhelwa mo gare ga motse.
26  Jalo Nebusaradane molaodi wa bafemedi o ne a tsaya bano a ba isa kwa kgosing ya Babelona kwa Ribela.
27  Mme bano kgosi ya Babelona ya ba kgemetha ya ba bolaela kwa Ribela kwa lefatsheng la Hamathe. Ka jalo Juda a ya botshwarwa a tswa mo lefatsheng la gagwe.
28  Bano ke batho ba Nebukaderesare a neng a ba isa botshwarwa: mo ngwageng wa bosupa, Bajuda ba le dikete di le tharo le masome a mabedi le boraro.
29  Mo ngwageng wa bolesome le borobedi wa ga Nebukaderesare, meya e e neng e tswa Jerusalema e ne e le makgolo a le robedi le masome a mararo le bobedi.
30  Mo ngwageng wa bomasome a mabedi le boraro wa ga Nebukaderesare, Nebusaradane molaodi wa bafemedi a isa Bajuda botshwarwa, meya e le makgolo a supa le masome a manè le botlhano. Meya yotlhe e ne e le dikete di le nnè le makgolo a marataro.
31  Kgabagare ga diragala mo ngwageng wa bomasome a mararo le bosupa Jehoiakine kgosi ya Juda a le kwa botshwarwa, mo kgweding ya bolesome le bobedi, mo letsatsing la bomasome a mabedi le botlhano la kgwedi, gore Efile-merodake kgosi ya Babelona, mo ngwageng wa gagwe wa go nna kgosi, a tsholetse tlhogo ya ga Jehoiakine kgosi ya Juda mme a mo ntsha mo ntlong ya kgolegelo.
32  Mme a simolola go bua dilo tse di molemo le ene le go baya setulo sa gagwe sa bogosi kwa godimo go feta ditulo tsa bogosi tsa dikgosi tse dingwe tse di neng di na le ene kwa Babelona.
33  Mme a mo apola diaparo tsa gagwe tsa kgolegelo, a ja senkgwe fa pele ga gagwe ka metlha malatsi otlhe a botshelo jwa gagwe.
34  Fa e le kabelo ya gagwe yone, o ne a newa kabelo ka metlha e tswa kwa kgosing ya Babelona, letsatsi le letsatsi e le tshwanelo, go fitlha letsatsi la loso lwa gagwe, malatsi otlhe a botshelo jwa gagwe.
23  “A bo go latlhega badisa ba ba senyang le go gasamisa dinku tsa mafulo a me!” go bua Jehofa.
2  Ka jalo Jehofa Modimo wa Iseraele o buile jaana kgatlhanong le badisa ba ba disang batho ba me: “Lona lo gasamisitse dinku tsa me; mme lo ne lwa nna lwa di phatlalatsa, mme ga lo a di tlhokomela.” “Bonang, ke lebisa tlhokomelo ya me mo go lona ka ntlha ya bosula jwa ditiro tsa lona,” go bua Jehofa.
3  “Mme nna ke tla phutha mmogo masalela a dinku tsa me mo mafatsheng otlhe a ke neng ke di phatlalaleditse kwa go one, ke tla di busetsa kwa mafulong a tsone, ruri di tla ata di nne dintsi.
4  Ke tla tsosa badisa mo go tsone ba ruri ba tla di disang; mme ga di na go tlhola di boifa, le fa e le go welwa ke letshogo lepe, ga go kitla go nna le epe e e seyong,” go bua Jehofa.
5  “Bonang! Metlha e etla,” go bua Jehofa, “ke tla tsosetsa Dafide letlhogela le le siameng. Mme ruri kgosi e tla busa le go dira ka botlhale le go diragatsa tshiamiso le tshiamo mo lefatsheng.
6  Juda mo metlheng ya gagwe o tla bolokwa, mme Iseraele o tla aga ka polokesego. Mme leno ke leina la gagwe le a tla bidiwang ka lone, Jehofa ke Tshiamo ya Rona.”
7  “Ka jalo, bonang! metlha e etla,” go bua Jehofa, “mme ga ba na go tlhola ba re, ‘Jehofa yo o ntshitseng bomorwa Iseraele kwa lefatsheng la Egepeto o a tshela,’
8  mme ba tla re, ‘Jehofa yo o tlhatlositseng le yo o tlisitseng bana ba ntlo ya Iseraele go tswa lefatsheng la bokone le go tswa kwa mafatsheng otlhe a ke ba phatlalaleditseng kwa go one, o a tshela,’ mme ruri ba tla nna mo mmung wa bone.”
9  Fa e le ka baporofeti, pelo ya me e thubagane mo teng ga me. Marapo a me otlhe a simolotse go roroma. Ke tshwana le monna yo o tagilweng, le jaaka monna yo o nonofileng yo o fentsweng ke beine, ka ntlha ya ga Jehofa le ka ntlha ya mafoko a gagwe a a boitshepo.
10  Gonne baakafadi ba tletse mo lefatsheng. Gonne lefatshe le mo khutsafalong ka ntlha ya phutso, mafulo a naga a omeletse; e bile tsela e ba dirang dilo ka yone e bosula, le thata ya bone ga e a siama.
11  “Gonne moporofeti mmogo le moperesiti ba leswafetse. Gape ke fitlhetse bosula jwa bone mo ntlong ya me,” go bua Jehofa.
12  “Ka jalo mo go bone tsela ya bone e tla nna jaaka mafelo a a boreledi mo letobong, a ba tla kgoromelediwang mo go one mme ba we.” “Gonne ke tla tlisa masetlapelo mo go bone, ngwaga wa gore ba elwe tlhoko,” go bua Jehofa.
13  “Mme mo baporofeting ba Samarea ke bone tshiamololo. Ba diretse jaaka baporofeti ba ba tlhotlhelediwang ke Baale, mme ba nna ba dira gore batho ba me, le eleng Iseraele, ba kgarakgatshege.
14  Mme mo baporofeting ba Jerusalema ke bone dilo tse di maswe, go dira boaka le go tsamaya mo maakeng; mme ba nonotshitse diatla tsa badirabosula gore ba se ka ba boa mongwe le mongwe mo bosuleng jwa gagwe. Mo go nna botlhe ba fetogile go nna jaaka Sodoma, le banni ba gagwe jaaka Gomora.”
15  Ka jalo Jehofa wa masomosomo o buile jaana kgatlhanong le baporofeti: “Bonang, ke dira gore ba je longana, mme ke tla ba naya metsi a a botlhole gore ba a nwe. Gonne mo baporofeting ba Jerusalema go dule botlhanogi bo tswela mo lefatsheng lotlhe.”
16  Jehofa wa masomosomo o buile jaana: “Lo se ka lwa reetsa mafoko a baporofeti ba ba lo porofetelang. Ba dira gore lo se ka lwa nna le mosola. Ba bua ponatshegelo ya pelo ya bone—e seng go tswa mo molomong wa ga Jehofa.
17  Ba bua kgapetsakgapetsa ba raya ba ba sa ntlotleng ba re, ‘Jehofa o buile jaana: “Lo tla nna le kagiso.”’ Mme ba reile mongwe le mongwe yo o tsamayang mo bologwading jwa pelo ya gagwe ba re, ‘Ga lo na go tlelwa ke masetlapelo ape.’
18  Gonne ke mang yo o emeng mo setlhopheng se se atamalaneng thata sa ga Jehofa gore a tle a bone a bo a utlwe lefoko la gagwe? Ke mang yo o etseng lefoko la gagwe tlhoko gore a tle a le utlwe?
19  Bonang! Sefefo sa ga Jehofa, tšararego ka boyone, eleruri e tla tswa, le setsuatsue se se itshokeletsang. Se tla itshokeletsa mo tlhogong ya ba ba boikepo.
20  Bogale jwa ga Jehofa ga bo na go boela morago go fitlha fa a tla bo a diragaditse le go fitlha fa a tla bo a dirile gore dikgopolo tsa pelo ya gagwe di diragale. Go ela kwa bokhutlong jwa metlha lo tla akanyetsa seno ka tlhaloganyo.
21  “Ga ke a ka ka roma baporofeti, mme bone ba ne ba taboga. Ga ke a ka ka bua le bone, mme bone ba ne ba porofeta.
22  Mme fa ba ka bo ba eme mo setlhopheng sa me se se atamalaneng thata, ba ka bo ba dirile gore batho ba me ba utlwe mafoko a me, mme ba ka bo ba dirile gore ba boele morago mo tseleng ya bone e e bosula le mo bosuleng jwa ditiro tsa bone.”
23  “A nna ke Modimo yo o gaufi,” go bua Jehofa, “e seng Modimo yo o kgakala?”
24  “Kgotsa a motho le fa e le ope o ka subiwa mo mafelong a go itshuba mme nna ka se ka ka mmona?” go bua Jehofa. “A ga se nna ke tlatsang magodimo le lefatshe?” go bua Jehofa.
25  “Ke utlwile se baporofeti ba ba porofetang maaka mo leineng la me ba se buileng, ba re, ‘Ke lorile! Ke lorile!’
26  Go tla nna ka lobaka lo lo kae mo pelong ya baporofeti ba ba porofetang maaka e bile e le baporofeti ba tsietso ya pelo ya bone?
27  Ba akanya go lebatsa batho ba me leina la me ka ditoro tsa bone tse ba nnang ba di bolelelana, fela jaaka borraabone ba ne ba lebala leina la me ka Baale.
28  Moporofeti yo o nang le toro, a a bolele toro; mme yo o nang le lefoko la me, a a bue lefoko la me ka boammaaruri.” “Lotlhaka lo amana jang le dijo tsa ditlhaka?” go bua Jehofa.
29  “A lefoko la me ga le ka tsela e e tshwanang le molelo,” go bua Jehofa, “le jaaka noto ya go thula e e thubaganyang lefika le legolo?”
30  “Ka jalo bonang, ke kgatlhanong le baporofeti,” go bua Jehofa, “ba ba utswang mafoko a me, mongwe le mongwe mo molekaneng wa gagwe.”
31  “Bonang, ke kgatlhanong le baporofeti,” go bua Jehofa, “ba ba dirisang loleme lwa bone gore ba bue ba re, ‘Lefoko!’”
32  “Bonang, ke kgatlhanong le baporofeti ba ditoro tsa maaka,” go bua Jehofa, “ba ba di bolelang le ba ba dirang gore batho ba me ba kgarakgatshege ka ntlha ya maaka a bone le ka ntlha ya go ipelafatsa ga bone.” “Mme nna ga ke a ba roma le fa e le go ba laela. Ka jalo ga ba na go tswela batho bano mosola ka tsela epe,” go bua Jehofa.
33  “Mme fa batho bano kgotsa moporofeti kgotsa moperesiti a go botsa, a re, ‘Mokgweleo wa ga Jehofa ke eng?’ o ba reye o re, ‘“Lona batho—A bo lo le mokgweleo jang ne! Mme ruri ke tla lo tlogela,” go bua Jehofa.’
34  Fa e le moporofeti kgotsa moperesiti kgotsa batho ba ba reng, ‘Mokgweleo wa ga Jehofa!’ Le nna ke tla lebisa tlhokomelo ya me kwa mothong yoo le kwa go ba ntlo ya gagwe.
35  Mongwe le mongwe wa lona o nna a raya mongwe ka ene le mongwe le mongwe a raya morwarraagwe a re, ‘Jehofa o arabile jang? Le gone Jehofa o buile eng?’
36  Mme mokgweleo wa ga Jehofa lo se ka lwa tlhola lo o umaka, gonne mo go mongwe le mongwe mokgweleo ka boone o nna lefoko la gagwe, mme lo fetotse mafoko a Modimo yo o tshelang, Jehofa wa masomosomo, Modimo wa rona.
37  “O tla raya moporofeti o re, ‘Jehofa o go neile karabo efe? Le gone Jehofa o buile eng?
38  Mme fa e le gore lo nna lo re “Mokgweleo wa ga Jehofa!” he Jehofa o buile jaana: “Ka ntlha ya gore lo rile, ‘Lefoko leno ke one mokgweleo wa ga Jehofa,’ fa ke ne ke ntse ke roma kwa go lona, ke re, ‘Lo se ka lwa re: “Mokgweleo wa ga Jehofa!”’
39  ka jalo ke fano! Mme ke tla lo tlhokomologa tota, ke tla lo latlha le motse o ke o neileng lona le borraalonamogologolwane—ke lo ntsha fa pele ga me.
40  Mme ke tla baya kgobo mo go lona ka bosakhutleng le go tlhabisiwa ditlhong ka bosakhutleng, tse di se kitlang di lebalwa.”’”
42  Foo balaodi botlhe ba mephato ya sesole le Johanane morwa Karea le Jesania morwa Hoshaia le batho botlhe, go simolola ka yo mmotlana mo go bone botlhe go ya go yo mogolo mo go bone botlhe, ba atamela
2  mme ba raya moporofeti Jeremia ba re: ‘‘E kete kopo ya rona ya go utlwelwa botlhoko, ka tsweetswee, e ka wela fa pele ga gago, mme a ko o re rapelele mo go Jehofa Modimo wa gago, o rapelele masalela ano otlhe, gonne re setse re le mmalwa mo go ba bantsi, fela jaaka matlho a gago a re bona.
3  E kete Jehofa Modimo wa gago a ka re bolelela tsela e re tshwanetseng go tsamaya ka yone le selo se re tshwanetseng go se dira.”
4  Morago ga moo moporofeti Jeremia a ba raya a re: “Ke utlwile. Bonang, ke rapela Jehofa Modimo wa lona go ya ka mafoko a lona; mme eleruri go tla diragala gore lefoko lengwe le lengwe le Jehofa a le ntshang a lo araba ke tla lo bolelela. Ga ke na go lo fitlhela lefoko lepe.”
5  Mme bone, ba raya Jeremia ba re: “E kete Jehofa a ka itshupa e le mosupi yo o ikanyegang le yo o boammaaruri kgatlhanong le rona fa re ka se ka ra dira go ya ka lefoko lengwe le lengwe le Jehofa Modimo wa gago a go romelang kwa go rona ka lone.
6  Le fa le ka tswa le le molemo kgotsa le le bosula, lentswe la ga Jehofa Modimo wa rona, yo re go romang kwa go ene, ke lone le re tla le utlwang, gore go tle go re tsamaele sentle ka gonne re utlwa lentswe la ga Jehofa Modimo wa rona.”
7  Ga diragala kwa bokhutlong jwa malatsi a le lesome gore lefoko la ga Jehofa le tle mo go Jeremia.
8  Ka jalo a bitsa Johanane morwa Karea le balaodi botlhe ba mephato ya sesole ba ba neng ba na le ene le batho botlhe, go simolola ka yo mmotlana mo go bone botlhe go ya go yo mogolo mo go bone botlhe;
9  mme a ba raya a re: “Jehofa Modimo wa Iseraele, yo lo nthomileng kwa go ene go dira gore kopo ya lona ya go utlwelwa botlhoko e wele fa pele ga gagwe, o buile jaana,
10  ‘Fa e le gore ruri lo tla tswelela lo nna mo lefatsheng leno, ke tla lo aga mme ga ke na go lo rutlolola, ke tla lo jala mme ga ke na go lo kumola; gonne eleruri ke tla ikwatlhaela masetlapelo a ke a lo baketseng.
11  Lo se ka lwa boifa ka ntlha ya kgosi ya Babelona, e lo e boifang.’ “‘Lo se ka lwa boifa ka ntlha ya yone,’ go bua Jehofa, ‘gonne ke na le lona, gore ke lo boloke le go lo golola mo seatleng sa yone.
12  Ke tla lo naya mautlwelobotlhoko, mme eleruri e tla lo utlwela botlhoko mme e lo busetse kwa lefatsheng la lona.
13  “‘Mme fa lo re: “Nnyaa; ga re na go nna mo lefatsheng leno!” gore lo se utlwe lentswe la ga Jehofa Modimo wa lona,
14  lo re: “Nnyaa; mme re tla tsena mo lefatsheng la Egepeto, kwa re se kitlang re bona ntwa gone e bile re se kitla re utlwa modumo wa lonaka le fa e le go tshwarwa ke tlala ya senkgwe; mme re tla nna teng koo”;
15  ka jalo le gone jaanong utlwang lefoko la ga Jehofa, lona masalela a Juda. Jehofa wa masomosomo, Modimo wa Iseraele, o buile jaana: “Fa lona lo ikemiseditse go tsena mo Egepeto mme lo tsena teng go aga teng lo le baeng,
16  foo go tla direga gore yone tšhaka e lo e boifang e lo tshware kwa lefatsheng la Egepeto, mme lone leuba le lo le tshogang le tla lo sala morago gaufi thata go ya Egepeto; mme lo tla swela teng koo.
17  Mme go tla diragala gore banna botlhe ba ba ikemiseditseng go tsena mo Egepeto gore ba age teng e le baeng e tla nna bone ba ba tla swang ka tšhaka, ka leuba le ka bolwetse jwa leroborobo; mme ga ba na go nna le mofalodi kgotsa motshabi, ka ntlha ya masetlapelo a ke a tlisang mo go bone.”’
18  “Gonne Jehofa wa masomosomo, Modimo wa Iseraele, o buile jaana, ‘Fela jaaka bogale jwa me le tšararego ya me di tshetswe mo banning ba Jerusalema, tšararego ya me e tla tshelwa jalo mo go lona ka ntlha ya go tsena ga lona mo Egepeto, mme eleruri lo tla nna phutso le selo sa go akabalelwa le kgobo, mme ga lo na go tlhola lo bona lefelo leno.’
19  “Jehofa o buile kgatlhanong le lona, lona masalela a Juda. Lo se ka lwa tsena mo Egepeto. Lo tshwanetse go itse gore ke neile bosupi kgatlhanong le lona gompieno,
20  gore lo diretse meya ya lona tlolo; gonne lona lo nthomile kwa go Jehofa Modimo wa lona, lo re, ‘Re rapelele mo go Jehofa Modimo wa rona; mme go ya ka sengwe le sengwe se Jehofa Modimo wa rona a se buang re bolelele ka tsela eo, mme ruri re tla se dira.’
21  Ke a lo bolelela gompieno, mme ruri ga lo na go utlwa lentswe la ga Jehofa Modimo wa lona kgotsa sepe se a nthomileng mo go lona ka sone.
22  Mme jaanong lo tshwanetse go itse gore lo tla swa ka tšhaka, ka leuba le ka bolwetse jwa leroborobo mo lefelong le lo natefelelwang ke go tsena mo go lone gore lo age lo le baeng mo go lone.”
22  Jehofa o buile jaana: “Ya kwa ntlong ya kgosi ya Juda, mme o bue lefoko leno teng.
2  O re, ‘Utlwa lefoko la ga Jehofa, wena kgosi ya Juda yo o ntseng mo setulong sa bogosi sa ga Dafide, wena le batlhanka ba gago le batho ba gago, ba ba tsenang ka dikgoro tseno.
3  Jehofa o buile jaana: “Dirang tshiamiso le tshiamo, mme lo golole yo o thukuthiwang mo seatleng sa motsietsi; mme lo se ka lwa tshwara moagi ope wa moeng setlhogo, mosimane yo o se nang rre kgotsa motlholagadi. Lo se ka lwa ba direla tshiamololo epe. Lo se ka lwa tsholola madi ape a a se nang molato mo lefelong leno.
4  Gonne fa ruri lo ka utlwa lefoko leno, dikgosi tse di ntseng mo boemong jwa ga Dafide mo setulong sa gagwe sa bogosi ruri di tla tsena ka dikgoro tsa ntlo eno, di palame dikara le dipitse, ene a na le batlhanka ba gagwe le batho ba gagwe.”’
5  “‘Mme fa e le gore ga lo na go utlwa mafoko ano, ke ikana ka nna,’ go bua Jehofa, ‘gore ntlo eno e tla nna lefelo fela le le swafetseng.’
6  “Gonne Jehofa o buile jaana ka ga ntlo ya kgosi ya Juda, ‘O tshwana le Gileade mo go nna, tlhogo ya Lebanona. Eleruri ke tla go dira naga; fa e le metse yone, ga go na ope wa yone o o tla nniwang.
7  Mme ba ba senyang ke tla ba itshepisa kgatlhanong le wena, mongwe le mongwe le dibetsa tsa gagwe; ba tla rema masedara a gago ao a a gaisang otlhe ba bo ba a digele mo molelong.
8  Ditšhaba di le dintsi di tla feta fa motseng ono mme di raana di re: “Ke ka ntlha yang fa Jehofa a diretse motse o mogolo ono jaana?”
9  Mme ba tla re: “Ka lebaka la gore ba tlogetse kgolagano ya ga Jehofa Modimo wa bone mme ba ikobela medimo e mengwe le go e direla.”’
10  “Lo se ka lwa lelela yo o suleng, e bile lo se ka lwa mo utlwela botlhoko. Lelelang thata yo o tsamayang, gonne ga a na go tlhola a boa e bile ga a na go bona lefatshe la ba losika lwa gagwe.
11  Gonne Jehofa o buile jaana ka ga Shalume morwa Josia, kgosi ya Juda yo o busang mo boemong jwa ga Josia rraagwe, yo o duleng mo lefelong leno, ‘Ga a na go tlhola a boela teng.
12  Gonne o tla swela kwa lefelong le ba mo isitseng botshwarwa kwa go lone, mme ga a na go tlhola a bona lefatshe leno gape.’
13  “A bo go latlhega yo o agang ntlo ya gagwe, e seng ka tshiamo, le matlwana a gagwe a a kwa godimo, e seng ka tshiamiso, a dirisa mongwe ka ene yo o direlang lefela, yo a sa mo neeleng dituelo tsa gagwe;
14  yo o reng, ‘Ke tlile go ikagela ntlo e e atlhameng le matlwana a a kwa godimo a a bulegileng; mme difensetere tsa me tse di mo go yone e nne tse di atlhameng, mme e tla manegiwa dikgong tsa mosedara e bo e tshasiwa bohibidu jo bo galotseng.’
15  A o tla tswelela o busa ka gonne o gaisana ka go dirisa mosedara? Fa e le rrago ene, a ga a ka a ja le go nwa le go diragatsa tshiamiso le tshiamo? Fa go ntse jalo go mo tsamaetse sentle.
16  O sekasekile kopo e e kafa molaong ya yo o bogisiwang le yo o humanegileng. Fa go ntse jalo go tsamaile sentle. ‘A seo e ne e se lebaka la go nkitse?’ go bua Jehofa.
17  ‘Eleruri matlho a gago le pelo ya gago ga di mo go sepe fa e se mo papading ya gago ya tshiamololo, le mo mading a yo o se nang molato gore o tle o a tsholole, le mo go tsietseng le mo go tseyeng ka dikgoka gore o tle o di tsweledise.’
18  “Ka jalo Jehofa o buile jaana ka ga Jehoiakime morwa Josia, kgosi ya Juda, ‘Ga ba na go mo lelela ba re: “Ao, morwarre! Ijoo morwadiarre!” Ga ba na go mo lelela ba re: “Ijoo, wena mong wa rona! Ijoo, a seriti sa gagwe!”
19  O tla fitlhwa ka phitlho ya esele e tonanyana, ka go gogwagogwa le go latlhwa, ka kwa ntle ga dikgoro tsa Jerusalema.’
20  “Tlhatlogela kwa Lebanona mme o goe, le kwa Bashana o ntshe lentswe la gago. O goe go tswa kwa Abarime, ka gonne botlhe ba ba go ratang thata ba robagantswe.
21  Ke ne ka bua le wena ka nako e o neng o se na matshwenyego ka yone. O ne wa re, ‘Ga ke na go utlwa.’ Seno e ntse e le tsela ya gago go tswa bosheng jwa gago, gonne ga o a ka wa utlwa lentswe la me.
22  Phefo e tla disa badisa botlhe ba gago; mme fa e le ba ba go ratang thata, ba tla ya botshwarwa. Gonne ka nako eo o tla tlhabiwa ke ditlhong mme ruri o ikutlwe o kokobeditswe ka ntlha ya masetlapelo a gago otlhe.
23  Wena yo o nnang mo Lebanona, yo o nnang mo sentlhageng mo masedareng, a bo o tla fegelwa jang ne fa o tlelwa ke metlotsedi ya pelegi, ditlhabi tsa pelegi jaaka tsa mosadi yo o belegang!”
24  “‘Jaaka ke tshedile’ go bua Jehofa, ‘le fa e le gore Konia morwa Jehoiakime, kgosi ya Juda, e ne e le palamonwana e e tshwayang mo seatleng sa me sa moja, ke ne ke tla go somola foo!
25  Ke tla go tsenya mo seatleng sa ba ba batlang moya wa gago le mo seatleng sa ba o ba tshabang le mo seatleng sa ga Nebukaderesare kgosi ya Babelona le mo seatleng sa Bakaladia.
26  Mme wena le mmago yo o go belegeng ke tla lo latlhela kwa ntle kwa lefatsheng le lengwe le lo sa tsholelwang kwa go lone, mme ke teng kwa lo tla swelang teng.
27  Mme lefatshe le ba tla bong ba tsholetsa moya wa bone go boela kwa go lone, ga ba na go boela kwa go lone.
28  A monna yono Konia ke popego fela e e nyatsegang, e e phatlakantsweng, kgotsa sejana se se sa kgatlhegelweng? Ke ka ntlha yang fa ene le bana ba gagwe ba tshwanetse go piriganyediwa fa fatshe le go latlhelwa mo lefatsheng le ba iseng ba ko ba le itse?’
29  “Wena lefatshe, lefatshe, lefatshe, utlwa lefoko la ga Jehofa.
30  Jehofa o buile jaana, ‘Kwalang monna yono jaaka yo o se nang ngwana, jaaka monna yo o nonofileng yo o se kitlang a nna le katlego epe mo metlheng ya gagwe; gonne mo baneng ba gagwe ga go na le fa e le ope yo o tla atlegang, yo o tla tlholang a nna mo setulong sa bogosi sa ga Dafide a busa mo Juda.’”
38  Mme Shefatia morwa Matane le Gedalia morwa Pashure le Jukale morwa Shelemia le Pashure morwa Malekija ba utlwa mafoko a Jeremia a neng a a bua le batho botlhe, a re:
2  “Jehofa o buile jaana, ‘Yo o tswelelang a nna mo motseng ono ke ene yo o tla swang ka tšhaka, ka leuba le ka bolwetse jwa leroborobo. Mme yo o yang kwa Bakaladieng ke ene yo o tla tswelelang a tshela mme eleruri o tla nna le moya wa gagwe jaaka thopo mme o tshela.’
3  Jehofa o buile jaana, ‘Eleruri motse ono o tla tsenngwa mo seatleng sa mophato wa sesole wa kgosi ya Babelona, mme e tla o thopa.’”
4  Mme dikgosana tsa raya kgosi di re: “Tsweetswee, a monna yo a bolawe, ka gonne ka tsela eo o koafatsa diatla tsa banna ba ntwa ba ba setseng mo motseng ono le diatla tsa batho botlhe, ka go bua le bone kafa mafokong ano. Gonne monna yono ga a batlele batho bano kagiso mme o ba batlela masetlapelo.”
5  Jalo Kgosi Sedekia a re: “Bonang! O mo diatleng tsa lona. Gonne ga go na sepe gotlhelele se kgosi e ka lo fenyang mo go sone.”
6  Mme ba tsaya Jeremia ba mo latlhela mo mogobeng wa ga Malekija morwa kgosi, o o neng o le mo Lolwapeng lwa Badisa. Ba folosetsa Jeremia jalo kwa tlase ka megala. Jaanong go ne go se na metsi mo mogobeng, mme go na le loraga; Jeremia a nwelelela mo lorageng.
7  Mme Ebede-meleke wa Moethiopia, monna yo e neng e le modiredi yo o neng a le mo ntlong ya kgosi, a utlwa gore ba ne ba tsentse Jeremia mo mogobeng; mme kgosi e ne e ntse mo Kgorong ya Benjamine.
8  Jalo Ebede-meleke a tswa mo ntlong ya kgosi mme a bua le kgosi, a re:
9  “Ao tlhe morena wa me kgosi, banna bano ba dirile bosula mo go sotlhe se ba se dirileng moporofeti Jeremia, yo ba mo latlhetseng mo mogobeng, gore a swele mo a leng teng ka ntlha ya leuba. Gonne ga go tlhole go na le senkgwe mo motseng.”
10  Go tswa foo kgosi ya laela Ebede-meleke wa Moethiopia, e re: “Tsaya banna ba le masome a mararo mo lefelong leno, o ba okamele, mme o ntshe moporofeti Jeremia mo mogobeng pele ga a swa.”
11  Ka jalo Ebede-meleke a tsaya banna a ba okamela mme a tsena mo ntlong ya kgosi kafa tlase ga bobolokelamatlotlo mme a tsaya dikatana tse di onetseng le matsela a a onetseng a a folosetsa kwa tlase kwa go Jeremia mo teng ga mogobe a dirisa megala.
12  Go tswa foo Ebede-meleke wa Moethiopia a raya Jeremia a re: “Tsweetswee, tsenya dikatana tse di onetseng le matsela kafa tlase ga magwafa a gago fa tlase ga megala.” Jaanong Jeremia a dira jalo.
13  La bofelo ba ntsha Jeremia ka megala mme ba mo tlhatlosa ba mo ntsha mo mogobeng. Mme Jeremia a tswelela a nna mo Lolwapeng lwa Badisa.
14  Mme Kgosi Sedekia a roma gore go ye go tsewa moporofeti Jeremia a tlisiwe kwa go ene mo tseleng ya boraro ya botseno, e e mo ntlong ya ga Jehofa, mme kgosi ya raya Jeremia ya re: “Ke go kopa sengwe. O se ka wa mphitlhela sepe.”
15  Foo Jeremia a raya Sedekia a re: “Fa nka go bolelela, a ruri ga o na go mpolaya? Le gone fa nka go gakolola, ga o na go ntheetsa.”
16  Morago ga moo Kgosi Sedekia a ikanela Jeremia mo lefelong la go iphitlha, a re: “Jaaka Jehofa a tshedile, yo o re diretseng moya ono, ga ke na go go bolaya, le gone ga ke na go go tsenya mo seatleng sa banna bano ba ba batlang moya wa gago.”
17  Jaanong Jeremia a raya Sedekia a re: “Jehofa, Modimo wa masomosomo, Modimo wa Iseraele, o buile jaana, ‘Fa o ka tswa wa ya kwa dikgosaneng tsa kgosi ya Babelona, moya wa gago le one o tla nna o tshela mme motse ono ga o na go fisiwa ka molelo, mme wena le ba ntlo ya gago lo tla nna lo tshela.
18  Mme fa o ka se ye kwa dikgosaneng tsa kgosi ya Babelona, motse ono o tla tsenngwa mo seatleng sa Bakaladia, mme ruri ba tla o fisa ka molelo, mme wena ga o na go falola mo seatleng sa bone.’”
19  Go tswa foo Kgosi Sedekia a raya Jeremia a re: “Ke tshaba Bajuda ba ba ngwegetseng kwa Bakaladieng, ke boifa gore ba ka nna ba ntsenya mo seatleng sa bone le gore tota ba ka nna ba nkgokgontsha.”
20  Mme Jeremia a re: “Ga ba na go go tsenya ka tsela e e ntseng jalo. Tsweetswee, utlwa lentswe la ga Jehofa mo go se ke se buang le wena, mme dilo di tla go tsamaela sentle le moya wa gago o tla tswelela o tshela.
21  Mme fa o gana go tswa, Jehofa o dirile gore ke bone selo se:
22  Mme bona! basadi botlhe ba ba setseng mo ntlong ya kgosi ya Juda ba ntshediwa kwa dikgosaneng tsa kgosi ya Babelona, mme ba re, ‘Banna ba ba mo kagisong le wena ba go gogetse mme ba go fentse.Ba dirile gore lonao lwa gago lo nwelelele mo lorageng; ba boetse morago ka tsela e sele.’
23  Mme ba ntshetsa basadi ba gago botlhe le bomorwao kwa Bakaladieng, mme wena ga o na go falola mo seatleng sa bone, mme o tla tshwarwa ka seatla sa kgosi ya Babelona, mme motse ono o tla fisiwa ka molelo ka ntlha ya gago.”
24  Mme Sedekia a raya Jeremia a re: “A motho ope a se ka a itse ka dilo tseno, gore o se ka wa swa.
25  Mme fa dikgosana di ka utlwa gore ke buile le wena di bo di tsena kwa go wena di go raya di re, ‘Re bolelele, tsweetswee, O ne o bua ka eng le kgosi? O se ka wa re fitlhela sepe, mme ga re na go go bolaya. Kgosi e ne e bua ka eng le wena?’
26  o ba reye o re, ‘Ke ne ke dira gore kopo ya me ya go utlwelwa botlhoko e wele fa pele ga kgosi, gore e se ka ya mpusetsa kwa ntlong ya ga Jehonathane gore ke swele teng.’”
27  Fa nako e ntse e tsamaya dikgosana tsotlhe tsa tla mo go Jeremia mme tsa simolola go mmotsa dipotso. Mme ene, a ba bolelela go ya ka mafoko ano otlhe a kgosi e a laetseng. Jalo ba didimala fa pele ga gagwe, gonne kgang e ne e sa utlwiwa.
28  Mme Jeremia a tswelela a nna mo Lolwapeng lwa Badisa go fitlha letsatsi le Jerusalema e neng ya thopiwa ka lone. Mme ga diragala fela fa Jerusalema e ne e thopiwa.
32  Lefoko le le neng la tla mo go Jeremia le tswa kwa go Jehofa mo ngwageng wa bolesome wa ga Sedekia kgosi ya Juda, ke gore, ngwaga wa bolesome le borobedi wa ga Nebukaderesare.
2  Mme ka nako eo mephato ya sesole ya kgosi ya Babelona e ne e dikanyeditse Jerusalema; mme fa e le moporofeti Jeremia ene, o ne a thibetswe mo Lolwapeng lwa Badisa lo lo mo ntlong ya kgosi ya Juda;
3  ka gonne Sedekia kgosi ya Juda o ne a mo thibetse, a re: “Ke ka ntlha yang fa o porofeta, o re, ‘Jehofa o buile jaana: “Bonang, ke tsenya motse ono mo seatleng sa kgosi ya Babelona, mme eleruri o tla o thopa;
4  mme Sedekia ka boene, kgosi ya Juda, ga a na go falola mo seatleng sa Bakaladia, gonne ruri o tla tsenngwa mo seatleng sa kgosi ya Babelona, mme molomo wa gagwe o tla bua le molomo wa ene yoo, matlho a gagwe a tla bona le e leng matlho a ene yoo”’;
5  ‘mme o tla isa Sedekia kwa Babelona, o tla nna koo go fitlha ke lebisa tlhokomelo ya me kwa go ene,’ go bua Jehofa; ‘le mororo batho ke lona lo tswelela lo lwa le Bakaladia, ga lo na go atlega’?”
6  Mme Jeremia a re: “Lefoko la ga Jehofa le tlile mo go nna, le re,
7  ‘Hanamele morwa Shalume rangwaneago ke yoo o tsena kwa go wena, a re: “Ithekele tshimo ya me e e kwa Anathothe, ka gonne tshwanelo ya go rekolola ya gore o e reke ke ya gago.”’”
8  Fa nako e ntse e tsamaya Hanamele morwa rangwane o ne a tsena kwa go nna, go ya ka lefoko la ga Jehofa, mo Lolwapeng lwa Badisa, mme a nthaya a re: “Tsweetswee, reka tshimo ya me e e kwa Anathothe, e e mo lefatsheng la ga Benjamine, gonne tshwanelo ya se se ruilweng boswa ke ya gago, le maatla a go rekolola ke a gago. E ithekele.” Morago ga moo ke ne ka itse gore e ne e le lefoko la ga Jehofa.
9  Ka jalo ka reka tshimo e e neng e le kwa Anathothe mo go Hanamele morwa rangwane. Mme ka simolola go mo lekanyetsa bokete jwa madi, dishekele di le supa le dipapetla tsa selefera di le lesome.
10  Go tswa foo ka kwala mo setlankaneng sa tshupo mme ka tsenya sekano ka ba ka tsaya basupi jaaka ke ne ke lekanya bokete jwa madi mo dikaleng.
11  Morago ga moo ke ne ka tsaya setlankana sa tshupo sa theko, se se kannweng go ya ka taelo le melao, le se se sa kanwang;
12  go tswa foo ke ne ka naya Baruke morwa Neria morwa Maseia setlankana sa tshupo sa theko fa pele ga matlho a ga Hanamele morwa morwarraagwe rre le fa pele ga matlho a basupi, ba ba kwalang mo setlankaneng sa tshupo sa theko, fa pele ga matlho a Bajuda botlhe ba ba neng ba ntse mo Lolwapeng lwa Badisa.
13  Jaanong ke ne ka laela Baruke fa pele ga matlho a bone, ke re:
14  “Jehofa wa masomosomo, Modimo wa Iseraele, o buile jaana, ‘Fa o tsaya ditlankana tseno tsa tshupo, setlankana seno sa tshupo sa theko, le e leng se se kannweng, le setlankana sa tshupo se sengwe se se tlogetsweng se sa kanwa, o di tsenye mo sejaneng sa letsopa, gore di tle di tshwarelele malatsi a le mantsi.’
15  Gonne Jehofa wa masomosomo, Modimo wa Iseraele, o buile jaana, ‘Go sa ntse go tla rekwa matlo le masimo le masimo a mofine mo lefatsheng leno.’”
16  Mme ke ne ka simolola go rapela Jehofa fa ke sena go naya Baruke morwa Neria setlankana sa tshupo sa theko, ke re:
17  “Ijoo, Morena Molaodimogolo Jehofa! Wena o dirile magodimo le lefatshe ka maatla a gago a magolo le ka lebogo la gago le le otlologileng. Kgang eno yotlhe ga e gakgamatse thata mo go wena,
18  Yo o supang bopelonomi jwa lorato mo go ba ba dikete, yo o duelang tlolo ya borre mo sehubeng sa bomorwaabone morago ga bone, Modimo wa boammaaruri, Yo mogolo, Yo o thata, yo leina la gagwe e leng Jehofa wa masomosomo,
19  yo boikaelelo jwa gago bo leng bogolo le ditiro tsa gago di leng dikgolo, wena yo matlho a gago a bulegetseng ditsela tsotlhe tsa bomorwa batho, gore o neye mongwe le mongwe go ya ka ditsela tsa gagwe le go ya ka maungo a ditiro tsa gagwe;
20  wena yo o beileng ditshupo le dikgakgamatso mo lefatsheng la Egepeto go tla go fitlha mo letsatsing leno le mo Iseraele le mo bathong, gore o tle o itirele leina, fela jaaka mo letsatsing leno.
21  Mme o ne wa ntsha batho ba gago ba Iseraele kwa lefatsheng la Egepeto, ka ditshupo le dikgakgamatso le ka seatla se se nonofileng le ka lebogo le le otlologileng le ka poifo e kgolo.
22  “Fa nako e ntse e tsamaya o ne wa ba naya lefatshe leno le o neng wa le ikanela borraabonemogologolwane go le ba naya, lefatshe le le elang mashi le tswina ya dinotshe.
23  Ba ne ba tsena mme ba le rua, ga ba a ka ba utlwa lentswe la gago, le molao wa gago ga ba a ka ba tsamaya mo go one. Dilo tsotlhe tse o neng wa ba laela gore ba di dire ga ba a ka ba di dira, mo o neng wa dira gore masetlapelo ano otlhe a ba wele.
24  Bona! Batho ba tlile mo motseng ka dithako tsa phemelo go tla go o thopa, mme motse oo eleruri o tla tsenngwa mo seatleng sa Bakaladia ba ba tlhabanang le one, ka ntlha ya tšhaka le leuba le bolwetse jwa leroborobo; mme se o se buileng se diragetse mme ke wena yo, o a se bona.
25  Mme wena Morena Molaodimogolo Jehofa, o ntheile wa re, ‘Ithekele tshimo ka madi mme o tseye basupi,’ le mororo motse ka boone o tshwanetse go tsenngwa mo seatleng sa Bakaladia.”
26  Foo lefoko la ga Jehofa la tla mo go Jeremia, le re:
27  “Ke fano, Jehofa, Modimo wa nama yotlhe. A mo go nna go na le kgang epe e e gakgamatsang thata?
28  Ka jalo Jehofa o buile jaana, ‘Ke tsenya motse ono mo seatleng sa Bakaladia le mo seatleng sa ga Nebukaderesare kgosi ya Babelona, mme o tla o thopa.
29  Mme Bakaladia ba ba tlhabanang le motse ono ba tla tsena mme ba tlhosetse motse ono ka molelo mme ba o fise le matlo a ba kuiseditseng Baale mosi wa setlhabelo mo godimo ga marulelo a one le a ba tsheletseng medimo e mengwe ditshupelo tsa senō mo go one ka boikaelelo jwa go nkgopisa.’
30  “‘Gonne bomorwa Iseraele le bomorwa Juda ba itshupile e le badiri fela ba se se bosula mo matlhong a me, go tloga bosheng jwa bone go ya pele; gonne bomorwa Iseraele ba nkgopisa le ka tiro ya diatla tsa bone,’ go bua Jehofa.
31  ‘Gonne motse o, go simologa ka letsatsi le ba o agileng ka lone, go fitlha mo letsatsing leno, o itshupile e se sepe fa e se se se bakang bogale mo go nna le se se bakang tšararego mo go nna, gore ke o tlose fa pele ga sefatlhego sa me,
32  ka ntlha ya bosula jotlhe jwa bomorwa Iseraele le bomorwa Juda jo ba bo dirileng go nkgopisa, bone, dikgosi tsa bone, dikgosana tsa bone, baperesiti ba bone le baporofeti ba bone, le batho ba Juda le banni ba Jerusalema.
33  Mme ba ne ba nna ba retolosetsa mokwatla wa bone kwa go nna e seng sefatlhego; le fa ba ne ba rutwa, go tsogwa go sa le phakela ba rutwa, mme go ne go se na ope wa bone yo o neng a reeditse gore a amogele kotlhao.
34  Ba ne ba baya dilo tsa bone tse di ferosang sebete mo ntlong e leina la me le bidiwang mo go yone, gore ba e leswafatse.
35  Mo godimo ga moo, ba ne ba aga mafelo a a kwa godimo a ga Baale a a mo mokgatšheng wa ga morwa Hinoma, gore ba dire gore bomorwaabone le bomorwadiabone ba ralale molelo go ya kwa go Moleke, selo se ke sa se ba laelang, le gone ga go a tla mo pelong ya me go dira selo se se makgapha seno, ka boikaelelo jwa go dira gore Juda a leofe.’
36  “Mme jaanong, ka jalo, Jehofa Modimo wa Iseraele o buile jaana ka ga motse ono o lo reng eleruri o tla tsenngwa mo seatleng sa kgosi ya Babelona ka tšhaka le ka leuba le ka bolwetse jwa leroborobo,
37  ‘Bonang, ke ba phutha mmogo go tswa mo mafatsheng otlhe a ke tla bong ke ba phatlalaleditse kwa go one mo bogaleng jwa me le mo tšararegong ya me le mo kgakalong e kgolo; ke tla ba busetsa mo lefelong leno mme ke ba dire gore ba nne ka polokesego.
38  Mme eleruri ba tla nna batho ba me, mme nna ke tla nna Modimo wa bone.
39  Ke tla ba naya pelo e le nngwe le tsela e le nngwe gore ba mpoife ka metlha, gore ba solegelwe molemo le bomorwaabone morago ga bone.
40  Ke tla dira kgolagano le bone e e nnang ka bosakhutleng, gore ke se ka ka ba furalela ke le kwa morago ga bone, gore ke ba direle molemo; mme ke tla tsenya go mpoifa mo pelong ya bone gore ba se ka ba fapoga mo go nna.
41  Mme ke tla itumela ka ntlha ya bone gore ke ba direle molemo, gape ke tla ba jala mo lefatsheng leno ka boammaaruri ka pelo ya me yotlhe le ka moya wa me otlhe.’”
42  “Gonne Jehofa o buile jaana, ‘Fela jaaka ke tliseditse batho bano masetlapelo ano otlhe a magolo, gape ke ba tlisetsa molemo otlhe o ke o buang ka ga bone.
43  Mme masimo eleruri a tla rekwa mo lefatsheng leno le lona lo tla bong lo re ka lone: “Ke kgakgabalo e e se nang motho le seruiwa. Le tsentswe mo seatleng sa Bakaladia.”’
44  “‘Batho ba tla reka masimo ka madi, mme go tla kwalwa mo setlankaneng sa tshupo go bo go kanwa le go tsewa ga basupi mo lefatsheng la ga Benjamine le mo tikologong ya Jerusalema le mo metseng ya Juda le mo metseng ya kgaolo e e dithaba le mo metseng ya nagatlase le mo metseng ya borwa, ka gonne ke tla busa batshwarwa ba bone,’ go bua Jehofa.”
6  Itshireletseng, lona bomorwa Benjamine, kgatlhanong le Jerusalema; mme letsang lonaka mo Tekoa. Tsholetsang sesupo sa molelo le kwa godimo ga Bethe-hakereme; ka gonne masetlapelo a lebile kwa tlase go tswa kwa bokone, le thubagano e kgolo.
2  Ruri morwadia Siona o tshwana le mosadi yo montle le yo o godisitsweng ka bopelonomi.
3  Badisa le metlhape ya bone ba ne ba tla kwa go ene. Ba ne ba tlhoma megope ya bone go mo dikologa. Mongwe le mongwe wa bone o ne a fudisa mo karolong ya gagwe.
4  Ba itshepisitse ntwa kgatlhanong le ene: “Ema, mme re tlhatloge ka sethoboloko!” “A bo go latlhega rona, gonne letsatsi le khutlile, gonne meriti ya maitseboa e nna e nama!”
5  “Ema, mme re tlhatloge mo bosigong re senye ditora tsa gagwe tsa bonno.”
6  Gonne Jehofa wa masomosomo o buile jaana: “Rema dikgong mme o emise lorako lwa phemelo kgatlhanong le Jerusalema. Ke motse o o tshwanetseng go dirwa gore o ikarabelele. Ga go na sepe fela fa e se go gatelela mo gare ga gagwe.
7  Fela jaaka mogobe o boloka metsi a one a le tsiditsana, ka tsela e e ntseng jalo o bolokile bosula jwa gagwe bo le tsiditsana. Go utlwiwa thubakanyo le go thopa mo go ene; pobolo le sebetso di fa pele ga sefatlhego sa me ka metlha.
8  Siamisiwa, wena Jerusalema, gore moya wa me o se ka wa go furalela ka go feroga sebete; gore ke tle ke se ka ka go tlhoma gore o nne kgakgabalo, naga e e sa nniweng.”
9  Jehofa wa masomosomo o buile jaana: “Eleruri ba tla ronopa masalela a Iseraele fela jaaka mofine. Busetsa seatla sa gago jaaka mongwe yo o fulang morara mo dikalaneng tsa mofine.”
10  “Ke tla bua le mang ke ntshe tlhagiso, gore ba tle ba utlwe? Bonang! Tsebe ya bone ga e a rupa, ka jalo ga ba kgone go tlhwaya tsebe. Bonang! Lefoko la ga Jehofa le fetogile kgobo mo go bone, lefoko le ba ka se le itumeleleng.
11  Mme ke tletse tšararego ya ga Jehofa. Ke lapisitswe ke go itshwara.” “E tshele ka nako e le nngwe fela mo ngwaneng yo o mo mmileng le mo setlhopheng se se atamalaneng thata sa makau; gonne le bone ba tla tshwarwa, monna mmogo le mosadi wa gagwe, monnamogolo mmogo le yo o nang le malatsi a a tletseng.
12  Mme ruri matlo a bone a tla neelwa ba bangwe gore e nne a bone, masimo le basadi ka nako e le nngwe. Gonne ke tla otlololela banni ba lefatshe seatla sa me,” go bua Jehofa.
13  “Gonne go simolola ka yo mmotlana mo go bone go ya go yo mogolo mo go bone, mongwe le mongwe o itirela papadi ya tshiamololo; le go simolola ka moporofeti le eleng go ya go moperesiti, mongwe le mongwe o dira ka maaka.
14  Mme ba leka go fodisa go robega ga batho ba me go le gonnye, ba re, ‘Go na le kagiso! Go na le kagiso!’ mme go se na kagiso.
15  A ba ne ba tlhabiwa ke ditlhong ka gonne ba ne ba dirile selo se se makgapha? Sa ntlha, ruri ga ba tlhabiwe ke ditlhong; sa bobedi, ga ba ise ba itse gore go ntse jang go kokobediwa. Ka jalo ba tla wa mo gare ga ba ba wang; ba tla kgotšwa mo nakong e ke tla ba dirang gore ba ikarabelele ka yone,” go buile Jehofa.
16  Jehofa o buile jaana: “Emang fela mo ditseleng, lona batho, mme lo bone lo bo lo botse ka ditsela tsa bogologolo, kwa jaanong tsela e e molemo e leng teng; lo tsamaye mo go yone mme lo bonele meya ya lona boiketlo.” Mme ba nna ba re: “Ga re na go tsamaya.”
17  “Mme ke lo tsoseditse balebeledi, ‘Tlhwaelang modumo wa lonaka tsebe!’” Mme ba nna ba re: “Ga re na go tlhwaya tsebe.”
18  “Ka jalo utlwang, lona ditšhaba! Mme o itse, wena phuthego, gore go tla nna le eng mo gare ga bone.
19  Reetsa, wena lefatshe! Bona, ke tlisa masetlapelo mo setšhabeng seno e le maungo a dikakanyo tsa sone, gonne ga se a tlhwaela mafoko a me tsebe; le molao wa me—le one se ne sa nna sa o gana.”
20  “A seno se a kgathalesega mo go nna gore lo tlisa le eleng lebano go tswa kwa Sheba le ntšhe e e monate go tswa kwa lefatsheng le le kgakala? Ditshupelo tsa lona tse di fisiwang di feletse ga di ipedise, le ditlhabelo tsa lona di ntse di sa nkgotsofatse.”
21  Ka jalo Jehofa o buile jaana: “Bonang, ke beela batho bano dikgopi, ruri di tla ba kgopa, borre le barwa mmogo; moagelani le molekane wa gagwe—ba tla nyelela.”
22  Jehofa o buile jaana: ‘‘Bonang! Setšhaba se tla se tswa kwa nageng ya bokone, mme go na le setšhaba se segolo se se tla tsosiwang kwa dintlheng tse di kgakala thata tsa lefatshe.
23  Ba tla tshwara bora le lerumo le le konopiwang. Se setlhogo, mme ga ba na go tlhomoga pelo. Lentswe la bone le tla utlwala thata fela jaaka lewatle, mme ba tla palama dipitse. Se tlhomagane ka thulaganyo ya tlhabano jaaka monna wa ntwa kgatlhanong le wena, wena morwadia Siona.”
24  Re utlwile pego ka sone. Diatla tsa rona di repile. Matshwenyego a re tshwere, ditlhabi tsa pelegi tse di tshwanang le tsa mosadi yo o belegang.
25  O se ka wa tswela kwa tshimong, gape o se ka wa tsamaya le mo tseleng; gonne go na le tšhaka ya mmaba, go na le letshogo gotlhe fela.
26  Tlhe morwadia batho ba me, ikgatlhe ka letsela la kgetsi mme o bidikame mo meloreng. Dira gore khutsafalo ya gago e nne ya go hutsafalela morwa yo o esi; go lela mo go botlhoko; ka gonne mothopi o tla re wela ka tshoganyetso.
27  “Ke go dirile molekatshipi mo gare ga batho ba me, yo o batlang ka botlalo; mme o tla ela tlhoko o bo o tlhatlhobe tsela ya bone.
28  Botlhe ke batho ba ba tlhogoethata go gaisa, ba ba tsamayatsamayang jaaka ba ba senyang batho leina—kgotlho le tshipi. Ke ba ba senyang botlhe fela.
29  Meuba e fisitswe. Mo molelong wa yone go tswa lloto. Motho o ntse a itshekisa thata a itshekisetsa lefela fela, mme ba ba bosula ga ba a kgaoganngwa.
30  Ruri batho ba tla ba bitsa selefera e e gannweng, gonne Jehofa o ba ganne.”
31  “Ka nako eo,” go bua Jehofa, “ke tla nna Modimo wa malapa otlhe a Iseraele; mme fa e le bone, ba tla nna batho ba me.”
2  Jehofa o buile jaana: “Setšhaba se se dirilweng ka bafalodi ba tšhaka se ne sa utlwelwa botlhoko kwa nageng, fa Iseraele a ne a tsamaya a ya go ikhutsa.”
3  Jehofa o ne a bonala mo go nna a le kgakala, a re: “Ke go ratile ka lorato lwa bosakhutleng. Ke lone lebaka le ka lone ke go gogileng ka bopelonomi jwa lorato.
4  Ke sa ntse ke tla go aga mme ruri o tla agiwa sesha, wena kgarebane ya Iseraele. O sa ntse o tla ikgabisa ka meropana ya gago mme o ye kwa go binang ba ba tshegang gone.
5  O sa ntse o tla jala masimo a mofine mo dithabeng tsa Samarea. Bajadi ba tla jala mme ba simolole go a dirisa.
6  Gonne go na le letsatsi le balebedi mo kgaolong e e dithaba ya Eferaime ba tla tlhaeletsang ba re, ‘Emang, lona batho, mme a re tlhatlogeleng kwa Siona, kwa go Jehofa Modimo wa rona.’”
7  Gonne Jehofa o buile jaana: “Goelang kwa godimo kwa go Jakobe ka go ipela, mme lo goe ka go tlerebetsa kwa tlhogong ya ditšhaba. E itsiseng phatlalatsa. Nayang pako mme lo re, ‘Tlhe Jehofa boloka batho ba gago, masalela a Iseraele.’
8  Bonang, ke ba tlisa go tswa kwa lefatsheng la bokone, mme ke tla ba phutha mmogo go tswa kwa dikarolong tse di kgakala thata tsa lefatshe. Mo gare ga bone go tla bo go na le ba ba difofu le ba ba tlhotsang, mosadi yo o moimana le yo o belegang, botlhe ba le mmogo. Ba tla boela fano ba le phuthego e kgolo.
9  Ba tla tla ka go lela, mme ke tla ba tlisa ka dikopo tsa bone tse di tlhoafetseng tsa go amogelwa. Ke tla dira gore ba tsamaye ba ye kwa mekgatšheng e e phothoselang ya metsi, ka tsela e e siameng e ba se kitlang ba kgotšwa mo go yone. Gonne ke fetogile Rre mo go Iseraele, mme fa e le Eferaime ene, ke leitibolo la me.”
10  Utlwang lefoko la ga Jehofa, lona ditšhaba, mme lo le bolele mo ditlhaketlhakeng tse di kgakala, lo re: “Yo o gasamisang Iseraele ene ka boene o tla mo phutha mmogo, eleruri o tla mmoloka jaaka modisa a boloka motlhape wa gagwe.
11  Gonne Jehofa eleruri o tla golola Jakobe le go mo namola mo seatleng sa yo o nonofileng go mo feta.
12  Mme eleruri ba tla tla mme ba goe ka boipelo mo bogodimong jwa Siona mme ba phatsime ka ntlha ya molemo wa ga Jehofa, ka ntlha ya mabele le beine e ntšha le ka ntlha ya leokwane le ka ntlha ya bana ba letsomane le dikgomo. Mme moya wa bone o tla nna jaaka tshingwana e e nang le metsi a mantsi, mme ga ba na go tlhola ba topetega gape.”
13  “Ka nako eo kgarebane e tla ipela ka go bina, le makau le bannabagolo, botlhe fela. Mme ke tla fetola khutsafalo ya bone gore e nne boitumelo, ke tla ba gomotsa ke ba dire gore ba ipele ba tswe mo khutsafalong ya bone.
14  Ke tla lapolosa moya wa baperesiti ka monono, mme batho ba me ba tla kgotsofadiwa ke molemo wa me,” go bua Jehofa.
15  “Jehofa o buile jaana, ‘Go utlwiwa lentswe kwa Rama, selelo sa khutsafalo le go lela mo go botlhoko; Ragele o lelela bomorwawe. O ganne go gomodiwa kaga bomorwawe, ka gonne ga ba tlhole ba le gone.’”
16  Jehofa o buile jaana: “Thibela lentswe la gago mo selelong, le matlho a gago mo dikeleding, gonne tiro ya gago e na le maduo,’ go bua Jehofa, ‘mme eleruri ba tla boa kwa lefatsheng la mmaba.’
17  “‘Mme go na le tsholofelo ka isagwe ya gago,’ go bua Jehofa, ‘mme barwa ba tla boela kwa karolong ya bone ya naga.’”
18  “Ke utlwile Eferaime a ikhutsafalela, ‘O ntshiamisitse, gore ke tle ke siamisiwe, jaaka namane e e iseng e thapisiwe. Ntire gore ke boele morago, mme ke tla boela morago ke sa okaoke, gonne o Jehofa Modimo wa me.
19  Gonne fa ke sena go boela morago ke ne ka ikwatlhaya; mme fa ke sena go itsisiwe ke ne ka faphola serope. Ke ne ka tlhabiwa ke ditlhong, gape ke ne ka ikutlwa ke kokobeditswe, gonne ke ne ke sikere kgobo ya bosha jwa me.’”
20  “A Eferaime ke morwa yo o rategang mo go nna, kgotsa ngwana yo o tshwarwang ka lorato? Ke tla mo gakologelwa go ya pele ka selekanyo se ke buang kgatlhanong le ene ka sone. Ke gone ka moo mala a me a fuduegang ka ntlha ya gagwe. Ke tla mo tlhomogela pelo tota,” go bua Jehofa.
21  “Itlhomele matshwao a tsela. Ipeele mesupatsela. Tlhoma pelo ya gago mo tseleng e kgolo, tsela e o tla tshwanelang go tsamaya ka yone. Boa, wena kgarebane ya Iseraele. Boela mo metseng eno ya gago.
22  O tla fapogela kwa le kwa ka lobaka lo lo kae, wena ngwana wa mosetsana yo o seng boikanngo? Gonne Jehofa o bopile selo se sesha mo lefatsheng: Motho fela wa mosadi o tla potapota monna yo o nonofileng.”
23  Jehofa wa masomosomo, Modimo wa Iseraele, o buile jaana: “Ba sa ntse ba tla bua lefoko leno mo lefatsheng la Juda le mo metseng ya gagwe, fa ke tla bo ke phutha batshwarwa ba bone, ‘E kete Jehofa a ka go segofatsa, wena lefelo la bonno le le siameng, wena thaba e e boitshepo.’
24  Mme mo go lone Juda le metse ya gagwe yotlhe ba tla nna mmogo, balemirui le ba ba bolotseng le motlhape.
25  Gonne ke tla lapolosa moya o o lapileng, mme ke tla kgorisa moya mongwe le mongwe o o topetegileng.”
26  Foo ke ne ka tsoga mme ka simolola go bona; fa e le boroko jwa me, bo ne bo le monate mo go nna.
27  “Bona! Metlha e etla,” go bua Jehofa, “mme ke tla jala ntlo ya Iseraele le ntlo ya Juda ka peo ya motho le ka peo ya seruiwa.”
28  “Mme go tla diragala gore fela jaaka ke ne ke ntse ke thantse ka ga bone go kumola le go rutlolola le go senya le go utlwisa botlhoko, ke tla nna ke ntse ke thantse jalo ka ga bone gore ke age ke bo ke jale,” go bua Jehofa.
29  “Mo metlheng eo ga ba na go tlhola ba re, ‘Borre ke bone ba ba neng ba ja morara o o sa butswang, mme ke meno a barwa a a neng a nna bosisi.’
30  Mme mongwe le mongwe o tla swela tlolo ya gagwe. Motho mongwe le mongwe yo o jang morara o o sa butswang, meno a gagwe ke one a tla nnang bosisi.”
31  “Bona! Metlha e etla,” go bua Jehofa, “ke tla dira kgolagano e ntšha le ntlo ya Iseraele le ntlo ya Juda;
32  e seng e e tshwanang le kgolagano e ke neng ka e dira le borraabonemogologolwane mo letsatsing le ke neng ka ba tshwara ka seatla ka lone go ba ntsha kwa lefatsheng la Egepeto, ‘kgolagano ya me e ba neng ba e tlola, le mororo nna ke ne ke le monna yo e leng mong wa bone,’ go bua Jehofa.”
33  “Gonne eno ke kgolagano e ke tla e dirang le ntlo ya Iseraele morago ga metlha eo,” go bua Jehofa. ‘‘Ke tla tsenya molao wa me mo go bone, e bile ke tla o kwala mo dipelong tsa bone. Ke tla nna Modimo wa bone, mme bone ba tla nna batho ba me.”
34  “Mme mongwe le mongwe ga a kitla a tlhola a ruta molekane wa gagwe le mongwe le mongwe morwarraagwe, a re, ‘Itseng Jehofa!’ gonne botlhe ba tla nkitse, go simolola ka yo mmotlana thata wa bone go fitlha ka yo mogolo thata wa bone,” go bua Jehofa. “Gonne ke tla itshwarela tlolo ya bone, le boleo jwa bone ga nkitla ke tlhola ke bo gakologelwa.”
35  Jehofa, Monei wa letsatsi gore go nne lesedi motshegare, melao ya ngwedi le dinaledi gore go nne lesedi bosigo, Yo o fuduang lewatle gore makhubu a lone a tsose modumo, Yo leina la gagwe e leng Jehofa wa masomosomo, o buile jaana:
36  “‘Fa melao eno e ne e ka tlosiwa fa pele ga me,’ go bua Jehofa, ‘ba e leng losika lwa Iseraele ka tsela e e tshwanang ba ne ba ka emisa go itshupa ba le setšhaba se se fa pele ga me ka metlha.’”
37  Jehofa o buile jaana: “Fa magodimo a a kwa godimo a ne a ka lekanngwa le metheo ya lefatshe kwa tlase e ne e ka hukudiwa, le nna ke ne nka gana losika lotlhe lwa Iseraele ka ntlha ya sotlhe se ba se dirileng,’ go bua Jehofa.”
38  “Bonang! Metlha e etla,” go bua Jehofa, “mme eleruri Jehofa o tla agelwa motse go tswa kwa Toreng ya Hananele go ya kwa Kgorong ya Kgokgotsho.
39  Mme mogala o o lekanyang o tla tlhamalalela kwa thoteng ya Garebe, mme eleruri o tla potologela kwa Goa.
40  Mme lebala lotlhe le le kwa tlase la ditoto le la melora e e mafura, le matlhagare otlhe go fitlha kwa mokgatšheng o o phothoselang wa Kiderona, go ya fela kwa sekhutlong sa Kgoro ya Dipitse go ela kwa botlhabatsatsi, e tla nna sengwe se se boitshepo mo go Jehofa. Ga e na go kumolwa, le fa e le go tlhola e rutlololwa go ya bosakhutleng.”
21  Lefoko le le neng la tla mo go Jeremia le tswa kwa go Jehofa, fa Kgosi Sedekia a ne a roma Pashure morwa Malekija le Sefania morwa Maaseia, moperesiti, kwa go ene, a re:
2  “Tsweetswee re boletse mo go Jehofa, ka gonne Nebukaderesare kgosi ya Babelona o lwa le rona. Gongwe Jehofa o tla re direla go ya kafa ditirong tsotlhe tsa gagwe tse di gakgamatsang, gore a tle a tswe mo go rona.”
3  Mme Jeremia a ba raya a re: “Lo tla raya Sedekia lo re,
4  ‘Jehofa Modimo wa Iseraele o buile jaana: “Bona, ke busetsa morago dibetsa tsa ntwa tse di mo seatleng sa lona, tse lo tlhabanang le kgosi ya Babelona ka tsone, le Bakaladia ba ba lo dikanyeditseng kwa ntle ga lobota, mme ke tla ba phuthela mo gare ga motse ono.
5  Mme nna ke tla tlhabana le lona ka seatla se se otlolotsweng le ka lebogo le le nonofileng le ka bogale le tšararego le ka kgakalo e kgolo.
6  Ke tla kgemetha banni ba motse ono, motho le phologolo ka bobedi. Ba tla bolawa ke bolwetse jwa leroborobo jo bogolo.”’
7  “‘“Morago ga moo,” go bua Jehofa, “Ke tla tsenya Sedekia kgosi ya Juda le batlhanka ba gagwe le batho le ba ba setseng mo motseng ono morago ga bolwetse jwa leroborobo, morago ga tšhaka le morago ga leuba, mo seatleng sa ga Nebukaderesare kgosi ya Babelona, le mo seatleng sa baba ba bone le mo seatleng sa ba ba batlang moya wa bone, mme eleruri o tla ba kgemetha ka bogale jwa tšhaka. Ga a na go ba utlwela botlhoko, le fa e le go ba bontsha bopelotlhomogi kgotsa go nna le kutlwelobotlhoko epe.”’
8  “Mme o tla raya setšhaba seno o re, ‘Jehofa o buile jaana: “Bonang, ke baya fa pele ga lona tsela ya botshelo le tsela ya loso.
9  Yo o ntseng fela mo motseng ono o tla swa ka tšhaka le ka leuba le ka bolwetse jwa leroborobo; mme yo o tswang le yo ruri a ngwegelang kwa Bakaladieng ba ba lo dikanyeditseng o tla nna a ntse a tshela, mme moya wa gagwe e tla nna wa gagwe jaaka thopo.”’
10  “‘“Gonne ke tlhomile sefatlhego sa me kgatlhanong le motse ono gore o welwe ke masetlapelo mme e seng molemo,” go bua Jehofa. “O tla tsenngwa mo seatleng sa kgosi ya Babelona, mme ruri o tla o fisa ka molelo.”
11  “‘Mme fa e le ka ba ntlo ya kgosi ya Juda, utlwang lefoko la ga Jehofa, lona batho.
12  Wena ntlo ya ga Dafide, Jehofa o buile jaana: “Moso mongwe le mongwe ntsha katlholo ka tshiamiso, mme o golole yo o thukuthiwang mo seatleng sa motsietsi, gore tšararego ya me e tle e se ka ya tswa jaaka molelo mme ya tuka mme go se na yo o ka e timang ka ntlha ya bosula jwa ditiro tsa lona.”’
13  “‘Bona, ke kgatlhanong le wena, wena mosadi yo o nnang mo lebaleng le le kwa tlase, wena lefika la naga e e sebatla,’ go bua Jehofa. ‘Fa e le lona ba lo reng: “Ke mang yo o tla fologang a re tsogologela? Mme ke mang yo o tla tlang mo mannong a rona?”
14  Gape ke tla dira gore lo ikarabelele go ya ka maungo a ditiro tsa lona,’ go bua Jehofa. ‘Ke tla tshuba molelo mo sekgweng sa gagwe, mme eleruri o tla laila dilo tsotlhe go mo dikologa.’”
25  Lefoko le le neng la tla mo go Jeremia ka ga batho botlhe ba Juda mo ngwageng wa bonè wa ga Jehoiakime morwa Josia, kgosi ya Juda, ke gore, ngwaga wa ntlha wa ga Nebukaderesare kgosi ya Babelona;
2  le moporofeti Jeremia a le buileng ka ga batho botlhe ba Juda le ka ga banni botlhe ba Jerusalema, a re:
3  “Go simolola ka ngwaga wa bolesome le boraro wa ga Josia morwa Amone, kgosi ya Juda, le go tla go fitlha gompieno, dingwaga tseno tse di masome a mabedi le boraro lefoko la ga Jehofa le ne la tla mo go nna, mme ke ne ka nna ka bua le lona, ke tsoga go sa le phakela ke bua, mme ga lo a ka lwa reetsa.
4  Mme Jehofa o ne a roma batlhanka botlhe ba gagwe e leng baporofeti kwa go lona, a tsoga go sa le phakela mme a ba roma, mme ga lo a ka lwa reetsa, le fa e le go sekega tsebe ya lona go reetsa,
5  fa ba ne ba re, ‘Boang, tsweetswee, mongwe le mongwe mo tseleng ya gagwe e e bosula le mo bosuleng jwa ditiro tsa lona, mme lo tswelele lo nna mo lefatsheng le Jehofa a le lo neileng le borraalonamogologolwane go tswa bogologolong le go ya nakong e telele e e tlang.
6  Mme lo se ka lwa sala medimo e sele morago gore lo e direle le go e ikobela, gore lo se ka lwa nkgopisa ka tiro ya diatla tsa lona, le gore ke se ka ka lo bakela masetlapelo.’
7  “‘Mme ga lo a ka lwa ntheetsa,’ go bua Jehofa, ‘ka boikaelelo jwa gore lo nkgopise ka tiro ya diatla tsa lona, go ipakela masetlapelo.’
8  “Ka jalo Jehofa wa masomosomo o buile jaana, ‘“Ka lebaka la gore ga lo a ka lwa utlwa mafoko a me,
9  bonang, ke a roma mme ke tla tsaya malapa otlhe a bokone,” go bua Jehofa, “le e leng go roma kwa go Nebukaderesare kgosi ya Babelona, e bong motlhanka wa me, mme ke tla dira gore ba tsogologele lefatshe leno ba bo ba tsogologele banni ba lone le ditšhaba tseno tsotlhe tse di mo tikologong; mme ke tla ba senya le go ba dira selo sa go akabalelwa le sengwe sa go lelediwa molodi le mafelo a a swafetseng ka bosakhutleng.
10  Mme mo go bone ke tla senya modumo wa boitumelo le modumo wa boipelo, lentswe la monyadi le lentswe la monyadiwa, modumo wa lelwala le lesedi la lobone.
11  Mme lefatshe leno lotlhe e tla nna lefelo le le swafetseng, selo sa go akabalelwa, mme ditšhaba tseno di tla tshwanelwa ke go direla kgosi ya Babelona dingwaga di le masome a supa.”’
12  “‘Mme go tla diragala gore fa dingwaga di le masome a supa di sena go wela ke tla sekisa kgosi ya Babelona le setšhaba seo,’ go bua Jehofa, ‘tlolo ya bone, le eleng lefatshe la Bakaladia, ke tla le dira kgakgabalo ka bosakhutleng.
13  Ke tla tlisa mo lefatsheng leo mafoko a me otlhe a ke a buileng kgatlhanong le lone, le sotlhe se se kwadilweng mo bukeng eno se Jeremia a se porofetileng kgatlhanong le ditšhaba tsotlhe.
14  Gonne le bone, ditšhaba tse dintsi le dikgosi tse dikgolo, e ba dirisitse ka bopelotshetlha jaaka batlhanka; mme ke tla ba duela go ya ka tiro ya bone le go ya ka tiro ya diatla tsa bone.’”
15  Gonne Jehofa Modimo wa Iseraele o ntheile a re: “Tsaya senwelo seno sa beine ya bogale jwa me mo seatleng sa me, mme o dire gore ditšhaba tsotlhe tse ke go romang kwa go tsone di se nwe.
16  Mme ba nwe ba bo ba thetheekelele kwa pele le kwa morago mme ba itshware jaaka batho ba ba tsenwang ka ntlha ya tšhaka e ke e romelang mo go bone.”
17  Mme ke ne ka tsaya senwelo mo seatleng sa ga Jehofa le go dira gore ditšhaba tsotlhe tse Jehofa a neng a nthomile kwa go tsone di nwe:
18  e leng, Jerusalema le metse ya Juda le dikgosi tsa yone, dikgosana tsa yone, go di dira lefelo le le swafetseng, selo sa go akabalelwa, selo sa go lelediwa molodi le phutso, fela jaaka mo letsatsing leno;
19  Faro kgosi ya Egepeto le batlhanka ba gagwe le dikgosana tsa gagwe le batho botlhe ba gagwe;
20  le batho botlhe ba ba kopakopaneng, le dikgosi tsotlhe tsa lefatshe la Use, le dikgosi tsotlhe tsa lefatshe la Bafilisitia le Ashekelona le Gasa le Ekerone le masalela a Ashedoda;
21  Edoma le Moabe le bomorwa Amona;
22  le dikgosi tsotlhe tsa Ture le dikgosi tsotlhe tsa Sidona le dikgosi tsa setlhaketlhake se se mo kgaolong ya lewatle;
23  le Dedane le Tema le Buse le botlhe ba meriri ya bone e kgaotsweng mo ditlhakoreng tsa tlhogo;
24  le dikgosi tsotlhe tsa Baaraba le dikgosi tsotlhe tsa batho ba ba kopakopaneng ba ba agileng mo nageng;
25  le dikgosi tsotlhe tsa Simeri le dikgosi tsotlhe tsa Elama le dikgosi tsotlhe tsa Bameda;
26  le dikgosi tsotlhe tsa bokone tse di gaufi le tse di kgakala, ka go latelana, le magosi otlhe a mangwe a lefatshe a a mo godimo ga lefatshe; mme kgosi ya Sheshake e tla nwa morago ga bone.
27  “Mme o ba reye o re, ‘Jehofa wa masomosomo, Modimo wa Iseraele, o buile jaana: “Nwang lo tagwe mme lo kgwe lo bo lo we mo lo ka se kang lwa kgona go tsoga ka ntlha ya tšhaka e ke e romelang mo go lona.”’
28  Mme go tla diragala gore fa ba gana go tsaya senwelo mo seatleng sa gago go se nwa, o ba reye gape o re, ‘Jehofa wa masomosomo o buile jaana: “Eleruri lo tla nwa.
29  Gonne, bonang! ke simolola go tlisa masetlapelo mo motseng o leina la me le bidiwang mo go one, a mme lona lo tshwanetse go gololesega mo kotlhaong ka tsela epe fela?”’ “‘Ga lo na go gololesega mo kwatlhaong, gonne go na le tšhaka e ke e biletsang banni botlhe ba lefatshe,’ go bua Jehofa wa masomosomo.
30  “Mme fa e le wena, o ba porofetele mafoko ano otlhe, mme o ba reye o re, ‘Jehofa o tla kurutla go tswa kwa godimo, o tla ntsha lentswe la gagwe a le kwa bonnong jwa gagwe jo bo boitshepo. Ruri o tla kurutla mo lefelong la gagwe la bonno. O tla opela kgatlhanong le banni botlhe ba lefatshe a goa jaaka ba ba gatang segatisetso sa beine.’
31  “‘Modumo o tla goroga kwa karolong e e kgakala thata ya lefatshe, gonne Jehofa o na le kganetsano le ditšhaba. O tshwanetse go atlhola nama yotlhe ka boene. Fa e le ba ba bosula, o tshwanetse go ba neelela tšhaka,’ go bua Jehofa.
32  “Jehofa wa masomosomo o buile jaana, ‘Bonang! Masetlapelo a tswa mo setšhabeng go ya setšhabeng se sengwe, mme setsuatsue se segolo se tla kurusiwa go tswa dikarolong tse di kgakala thata tsa lefatshe.
33  Mme mo letsatsing leo ba Jehofa a ba bolaileng ba tla bo ba le go tloga kwa ntlheng e nngwe ya lefatshe go fitlha ntlheng e nngwe ya lefatshe. Ga ba na go hutsafalelwa, le fa e le go phuthwa kgotsa go fitlhwa. Ba tla nna jaaka motshotelo mo godimo ga mmu.’
34  “Bokolelang, lona badisa, lo bo lo goe! Mme lo bidikame, lona ba lo tlotlometseng ba letsomane, ka gonne malatsi a lona a go bolawa le a go gasamisiwa a wetse, mme lo tla wa jaaka sejana se se rategang!
35  Lefelo la botshabelo le nyeletse mo badiseng, le tsela ya go falola mo go ba ba tlotlometseng ba letsomane.
36  Reetsang! Selelo sa badisa, le go bokolela ga ba ba tlotlometseng ba letsomane, gonne Jehofa o thopa mafulo a bone.
37  Mafelo a bonno a kagiso a dirilwe a a se nang botshelo ka ntlha ya bogale jo bo tukang jwa ga Jehofa.
38  O tlogetse setswatswa sa gagwe fela jaaka tawana e e seriri, gonne lefatshe la bone le fetogile selo sa go akabalelwa ka ntlha ya tšhaka e e tshwarang setlhogo le ka ntlha ya bogale jwa gagwe jo bo tukang.”
13  Jehofa o ntheile a re: “Tsamaya, o ipatlele moitlamo wa leloba o o beye mo dinōkeng tsa gago, mme o se ka wa o tsenya mo metsing ape.”
2  Ka jalo ka ipatlela moitlamo go ya ka lefoko la ga Jehofa mme ka o baya mo dinōkeng tsa me.
3  Mme lefoko la ga Jehofa la tla mo go nna lekgetlo la bobedi, le re:
4  “Tsaya moitlamo o o nang le one, o o mo dinōkeng tsa gago, mme o eme, o ye kwa Euferatese, mme o o fitlhe teng mo lopharong lwa lefika le legolo.”
5  Jalo ka tsamaya ka o fitlha fa Euferatese, fela jaaka Jehofa a ne a ntaetse.
6  Ga diragala ya re kwa bokhutlong jwa malatsi a mantsi Jehofa a nthaya a re: “Ema, ya kwa Euferatese mme koo o tseye moitlamo o ke go laetseng gore o o fitlhe teng.”
7  Ka jalo ka ya kwa Euferatese mme ka epa ka tsaya moitlamo mo lefelong le ke neng ke o fitlhile mo go lone, mme bonang! moitlamo o ne o senyegile; o ne o sa tshwanele sepe.
8  Go tswa foo lefoko la ga Jehofa la tla mo go nna, le re:
9  “Jehofa o buile jaana, ‘Ke tla senya boikgogomoso jwa Juda le boikgogomoso jo bogolo jwa Jerusalema ka tsela e e tshwanang.
10  Setšhaba seno sa batho ba ba bosula ba ba ganang go utlwa mafoko a me, ba ba tsamayang mo bologwading jwa pelo ya bone le ba ba nnang ba sala medimo e mengwe morago gore ba e direle le go e ikobela, le bone ba tla nna fela jaaka moitlamo ono o o sa tshwaneleng sepe.’
11  ‘Gonne fela jaaka moitlamo o ngaparela dinōka tsa motho, ka tsela e e ntseng jalo ke dirile gore ntlo yotlhe ya Iseraele le ntlo yotlhe ya Juda di nngaparele,’ go bua Jehofa, ‘gore ba tle ba nne mo go nna setšhaba le leina le pako le selo se sentle; mme ga ba a ka ba utlwa.’
12  “Mme o ba reye lefoko leno o re, ‘Jehofa Modimo wa Iseraele o buile jaana: “Nkgo nngwe le nngwe e kgolo ke sengwe se se tladiwang ka beine.”’ Mme ruri ba tla go raya ba re, ‘A ruri ga re itse gore nkgo nngwe le nngwe e kgolo ke sengwe se se tladiwang ka beine?’
13  Mme o ba reye o re, ‘Jehofa o buile jaana: “Bonang, ke tlatsa banni botlhe ba lefatshe leno le dikgosi tse di emetseng Dafide mo setulong sa gagwe sa bogosi le baperesiti le baporofeti le banni botlhe ba Jerusalema ka botagwa.
14  Mme ke tla ba itaaganya mongwe le yo mongwe, borre le barwa, ka nako e le nngwe fela,” go bua Jehofa. “Ga ke na go bontsha bopelotlhomogi, le fa e le go utlwa botlhoko, e bile ga ke na go nna le kutlwelobotlhoko e e tla nthibelang go ba senya.”’
15  “Utlwang, lona batho, mme lo sekege tsebe. Lo se ka lwa nna mabela, gonne Jehofa ka boene o buile.
16  Nayang Jehofa Modimo wa lona kgalalelo, pele ga a dira gore go nne lefifi le pele ga dinao tsa lona di itaana mo dithabeng ka letlatlana. Mme ruri lo tla solofela lesedi, mme o tla le dira moriti o montsho; o tla le fetola letobo le lentshontsho.
17  Mme fa lo ka se le utlwe, moya wa me o tla lela ka ntlha ya boikgogomoso mo mafelong a go itshuba mme ruri o tla tsholola dikeledi; leitlho la me le tla elela dikeledi, ka ntlha ya gore motlhape wa ga Jehofa o tla bo o isitswe botshwarwa.
18  “Raya kgosi le mohumagadi o re, ‘Nnang kwa lefelong le le kwa tlasenyana, gonne serwalo sa lona sa bontle ruri se tla tswa mo ditlhogong tsa lona.’
19  Metse ya borwa e tswetswe, gore ope a se ka a e bula. Juda yotlhe e isitswe botshwarwa. E isitswe botshwarwa ka mokgwa o o feletseng.
20  “Tsholetsa matlho, mme o bone ba ba tswang kwa bokone. Motlhape o mongwe o a o go neileng o kae, letsomane la gago le lentle?
21  O tla reng fa a lebisa tlhokomelo ya gagwe mo go wena, fa wena o ba rutile jaaka ditsala tse lo ntshanang seinong go bapa fela le wena kwa tshimologong? A ditlhabi tsa pelegi ka botsone ga di na go go tshwara, tse di tshwanang le tsa mosadi yo o belegang?
22  Le fa o tla bo o bua mo pelong o re, ‘Ke ka ntlha yang fa dilo tseno di ntiragaletse?’ ka ntlha ya bontsi jwa tlolo ya gago dintlha tsa seaparo sa gago di tlositswe jaaka sebipo; direthe tsa gago di tshwerwe setlhogo.
23  “A Mokushe o ka fetola letlalo la gagwe? kgotsa lengau marontho a lone? Lona ba lo leng batho ba ba rutilweng go dira bosula, lo ne lo ka kgona go dira molemo.
24  Jalo ke tla ba gasamisa jaaka dirite tse di fetang le phefo di tswa kwa nageng.
25  Seno ke kabelo ya gago, karolo ya gago e e lekantsweng e e tswang mo go nna,” go bua Jehofa, “ka gonne o ntebetse mme o nna o ikanya maaka.
26  Mme le nna ke tla tsholeletsa dintlha tsa seaparo sa gago mo sefatlhegong sa gago, mme tlontlologo ya gago ruri e tla bonwa,
27  ditiro tsa gago tsa boaka le go kgwankgwanyega ga gago, boitshwaro jwa gago jo bo repileng jwa boaka. Mo dithoteng, mo nageng, ke bone dilo tsa gago tse di ferosang sebete. A bo go latlhega wena, Jerusalema! Ga o ka ke wa bo o le phepa—morago ga lobaka lo lo kae?”
14  Seno ke se se neng sa tla e le lefoko la ga Jehofa kwa go Jeremia ka ga dikgang tsa komelelo:
2  Juda o hutsafetse, mme dikgoro tsa gagwe di nyeletse. Di phutlhametse fa fatshe, le selelo sa Jerusalema se tlhatlogile.
3  Mme ba ba tlotlometseng ba bone ba romile ba e seng ba sepe ba bone metsi. Ba tlile mo meseleng. Ga ba fitlhela metsi. Ba boile ka dijana tsa bone di le lolea. Ba tlhabisitswe ditlhong mme ba swabisitswe, e bile ba bipile tlhogo ya bone.
4  Ka ntlha ya mmu o o phatlaladitsweng ka gonne ga go a na pula e kgolo mo lefatsheng, balemirui ba tlhabilwe ke ditlhong; ba bipile tlhogo ya bone.
5  Gonne le kgama e namagadi mo nageng e tsetse ngwana, mme ya mo tlogela gonne go ne go se na bojang jo bo nana.
6  Dipitse tsa naga di eme fela mo godimo ga dithota tse di se nang sepe; di suneditse phefo jaaka bophokoje; matlho a tsone a koafetse ka gonne ga go na dimela.
7  Le fa ditlolo tsa rona di supa kgatlhanong le rona, wena Jehofa, tsaya kgato ka ntlha ya leina la gago; gonne ditiro tsa rona tsa go sa ikanyege di ntsifetse; re leofetse wena.
8  Ao tlhe wena tsholofelo ya Iseraele, Mmoloki wa gagwe mo motlheng wa matshwenyego, ke ka ntlha yang fa o nna jaaka moagi wa moeng mo lefatsheng, le jaaka motsamai yo o fapogileng go ya go lala bosigo?
9  Ke ka ntlha yang fa o nna jaaka motho yo o tshwerweng ke kgakge, jaaka motho yo o thata yo o sa kgoneng go boloka? Le fa go ntse jalo o mo gare ga rona, wena Jehofa, le leina la gago le bidiwa mo go rona. O se ka wa re swabisa.
10  Jehofa o buile jaana ka ga setšhaba seno: “Ka gone ba ratile go kgarakgatshega; ga ba a thiba dinao tsa bone. Jalo Jehofa ga a ba ipelela. Jaanong o tla gakologelwa tlolo ya bone mme o tla tlhokomela maleo a bone.”
11  Mme Jehofa a nthaya a re: “O se ka wa rapelela batho bano molemo ope.
12  Fa ba itima dijo, ga ke reetse selelo sa bone sa go kopa ka tlhoafalo; mme fa ba isa tshupelo e e fisiwang e feletse le tshupelo ya bupi, ga ke di ipelele; gonne ke ba fedisa ka tšhaka le ka leuba le ka bolwetse jwa leroborobo.”
13  Foo ka re: “Ijoo, Morena Molaodimogolo Jehofa! Bona, baporofeti ba ba raya ba re, ‘Ga lo na go bona tšhaka, e bile ga lo na go diragalelwa ke leuba, mme ke tla lo naya kagiso ya boammaaruri mo lefelong leno.’”
14  Mme Jehofa a tswelela a nthaya a re: “Baporofeti ba porofeta maaka mo leineng la me. Ga ke a ba roma, le fa e le go ba laela kgotsa go bua le bone. Ba bua ba porofeta ponatshegelo ya maaka le boitseanape le selo se se se nang mosola le tsietso ya pelo ya bone mo go lona.
15  Ka jalo Jehofa o buile jaana ka ga baporofeti ba ba porofetang mo leineng la me e le ba nna ka bonna ke sa ba romang le ba ba reng ga go na go tla tšhaka kgotsa leuba mo lefatsheng leno, ‘Baporofeti bao ba tla fedisiwa ka tšhaka le leuba.
16  Mme bone batho bao ba ba porofetelang ba tla nna batho ba ba latlhetsweng kwa ntle mo mebileng ya Jerusalema ka ntlha ya leuba le tšhaka, go se na ope yo o ba fitlhang—bone, basadi ba bone le bomorwaabone le bomorwadiabone. Mme ke tla ba tshela masetlapelo a bone.’
17  “Mme o ba bolelele lefoko leno, ‘A matlho a me a elele dikeledi bosigo le motshegare mme a a se iketle, gonne morwadia batho ba me wa lekgarebane o robaganye ka go thubagana mo gogolo, ka titeo e e lwatsang fela thata.
18  Fa ke tswela kwa tshimong, bonang, jaanong, ba ba bolailweng setlhogo ka tšhaka! Mme fa ke tsena mo motseng, bonang gape, matlhoko a leuba! Gonne moporofeti mmogo le moperesiti ba tsamaile ba ile kwa lefatsheng le ba sa le itseng.’”
19  A o ganne Juda gotlhelele, kgotsa a moya wa gago o ne wa ila Siona? Ke ka ntlha yang fa o re iteile, gore re se ka ra nna le phodiso? Go ne go solofetswe kagiso, mme ga go a tla molemo ope; go ne go solofetswe nako ya phodiso, mme bonang! letshogo!
20  Re dumela boikepo jwa rona, Jehofa, tlolo ya borraaronamogologolwane, gonne re go leofetse.
21  O se ka wa re tlontlolola ka ntlha ya leina la gago; o se ka wa nyatsa setulo sa gago sa bogosi se se galalelang. Gakologelwa; o se ka wa tlola kgolagano ya gago e o e dirileng le rona.
22  A mo medingwaneng ya lefela ya ditšhaba go na le epe e e ka nesang pula, kgotsa a magodimo a ka nesa dipula tse dikgolo? A ga se Wena, Jehofa Modimo wa rona? Mme re solofetse mo go wena, gonne wena ka bowena o dirile dilo tseno tsotlhe.
29  Mme mafoko ano ke a lekwalo le moporofeti Jeremia a neng a le romela go tswa Jerusalema le ya kwa banneng ba bagolwane ba ba setseng ba batshwarwa le kwa baperesiting le kwa baporofeting le kwa bathong botlhe, ba Nebukadenesare a neng a ba isitse botshwarwa go tswa kwa Jerusalema go ya Babelona,
2  morago ga Jekonia kgosi le mohumagadi le badiredi ba ntlo ya kgosi, dikgosana tsa Juda le Jerusalema, le badiri ba ba ditswerere le baagi ba dithako tsa phemelo ba sena go tswa mo Jerusalema.
3  Sedekia kgosi ya Juda o ne a roma ka seatla sa ga Elasa morwa Shafane le Gemaria morwa Hilekia, a ba roma kwa Babelona kwa go Nebukadenesare kgosi ya Babelona, a re:
4  “Jehofa wa masomosomo, Modimo wa Iseraele o reile batho botlhe ba ba isitsweng botshwarwa, ba ke dirileng gore ba ye botshwarwa go tswa kwa Jerusalema go ya Babelona, a re
5  ‘Agang matlo lo nne mo go one, lo jale ditshingwana mme lo je maungo a tsone.
6  Tsayang basadi mme lo nne borre ba bana ba basimane le bana ba basetsana; lo tseele bomorwaalona basadi lo bo lo neye bomorwadialona banna, gore ba tle ba belege bana ba basimane le bana ba basetsana; mme lo nne bantsi koo, lo se ka lwa ngotlega.
7  Gape, batlang kagiso ya motse o ke dirileng gore lo ye botshwarwa kwa go one, mme lo o rapelele kwa go Jehofa, gonne mo kagisong ya one go tla nna le kagiso ya lona.
8  Gonne Jehofa wa masomosomo, Modimo wa Iseraele, o buile jaana: “Lo se ka lwa letla baporofeti ba lona ba ba mo gare ga lona le baitseanape ba lona go lo tsietsa, mme lo se ka lwa reetsa ditoro tsa bone tse ba di lorang.
9  Gonne ‘ba lo porofetela maaka mo leineng la me. Ga ke a ba roma,’ go bua Jehofa.”’”
10  “Gonne Jehofa o buile jaana, ‘E tla re dingwaga di le di le masome a supa di wela kwa Babelona ke tla lebisa tlhokomelo ya me kwa go lona, mme ke tla tlhomamisa mo go lona lefoko la me le le molemo ka go lo busetsa mo lefelong leno.’
11  “‘Gonne ke itse sentle dikakanyo tse ke di akanyang ka lona,’ go bua Jehofa, ‘dikakanyo tsa kagiso, mme e seng tsa masetlapelo, go lo naya isagwe le tsholofelo.
12  Mme eleruri lo tla mpitsa lo bo lo tla go nthapela, ke tla lo reetsa.’
13  “‘Eleruri lo tla mpatla mme lo tla mpona, gonne lo tla mpatla ka pelo yotlhe ya lona.
14  Ke tla itetla gore lo mpone,’ go bua Jehofa. ‘Mme ke tla phutha setlhopha sa lona sa batshwarwa ke bo ke lo phutha mmogo go tswa mo ditšhabeng tsotlhe le mo mafelong otlhe a ke lo phatlalaleditseng kwa go one,’ go bua Jehofa. ‘Mme ke tla lo busetsa mo lefelong le ke dirileng gore lo tswe mo go lone lo ya botshwarwa.’
15  “Mme lo rile, ‘Jehofa o re tsoseditse baporofeti mo Babelona.’
16  “Gonne Jehofa o reile kgosi e e ntseng mo setulong sa bogosi sa ga Dafide le batho botlhe ba ba nnang mo motseng o, bomorwarraalona ba ba sa yang botshwarwa le lona a re,
17  ‘Jehofa wa masomosomo o buile jaana: “Bona, ke ba romelela tšhaka, leuba le bolwetse jwa leroborobo, mme ke tla ba dira gore ba nne jaaka difeige tse di phanyegileng tse di ka se jeweng ka ntlha ya bosula jwa tsone.”’
18  “‘Ke tla ba latelela ka tšhaka, ka leuba le ka bolwetse jwa leroborobo, mme ke tla ba naya magosi otlhe a lefatshe gore a ba boifise, gore ba hutsiwe le gore ba nne selo sa go akabalelwa le go lelediwa molodi le go kgobiwa mo gare ga ditšhaba tsotlhe tse ke tla ba phatlalaletsang kwa go tsone,
19  ka lebaka la gore ga ba a reetsa mafoko a me,’ go bua Jehofa, ‘a ke a ba romeletseng ka batlhanka ba me e bong baporofeti, ke tsoga go sa le phakela mme ke ba roma.’ “‘Mme ga lo a reetsa,’ go bua Jehofa.
20  “Mme fa e le lona, utlwang lefoko la ga Jehofa, lona lotlhe ba lo isitsweng botshwarwa, ba ke lo tsamaisitseng go tswa Jerusalema go ya Babelona.
21  Jehofa wa masomosomo, Modimo wa Iseraele, o buile jaana ka ga Ahabe morwa Kolaia le Sedekia morwa Maaseia, ba ba lo porofetelang maaka mo leineng la me, ‘Bonang, ke ba tsenya mo seatleng sa ga Nebukaderesare kgosi ya Babelona, mme o tla ba kgemetha fa pele ga matlho a lona.
22  Setlhopha sotlhe sa batshwarwa ba Juda ba ba kwa Babelona se tla tsaya phutso mo go bone, se re: “E kete Jehofa a ka go dira jaaka Sedekia le jaaka Ahabe, ba kgosi ya Babelona e ba besitseng mo molelong!”
23  ka lebaka la gore ba dirile bosenang tlhaloganyo mo Iseraele, mme ba nna ba dira boaka le basadi ba balekane ba bone le go nna ba bua maaka mo leineng la me lefoko le ke sa le ba laelang. “‘“Mme ke nna Yo o itseng e bile ke mosupi,” go bua Jehofa.’”
24  “Mme o tla raya Shamaia wa Nehelame o re,
25  ‘Jehofa wa masomosomo, Modimo wa Iseraele, o buile jaana: ‘‘Ka lebaka la gore wena o rometse makwalo ka leina la gago kwa bathong botlhe ba ba mo Jerusalema, le kwa go Sefania morwa Maaseia, moperesiti, le kwa baperesiting botlhe, o re,
26  ‘Jehofa ka boene o go dirile moperesiti go na le Jehoiada moperesiti, gore o tle o nne molebedi yo mogolo thata wa ntlo ya ga Jehofa mo mothong ope fela yo o tsentshiwang le yo o itshwarang jaaka moporofeti, mme o mo tsenye mo disaneng le mo segolegong sa thamo le mabogo;
27  jaanong, ke ka ntlha yang fa o sa kgalema Jeremia wa Anathothe, yo o itshwarang jaaka moporofeti mo go lona?
28  Gonne ke lone lebaka le a neng a roma kwa go rona ka lone kwa Babelona, a re: “Bo tsaya lobaka lo loleele! Agang matlo lo nne mo go one, lo jale ditshingwana mme lo je maungo a tsone,—”’”’”
29  Mme Sefania moperesiti a bala lekwalo leno mo ditsebeng tsa ga moporofeti Jeremia.
30  Go tswa foo lefoko la ga Jehofa la tla mo go Jeremia, le re:
31  “Roma kwa bathong botlhe ba ba isitsweng botshwarwa, o re, ‘Jehofa o buile jaana ka ga Shemaia wa Nehelame: “Ka lebaka la gore Shemaia o lo porofetetse, mme nna ke sa mo roma, mme o lekile go lo dira gore lo ikanye maaka,
32  ka jalo Jehofa o buile jaana, ‘Bonang, ke lebisa tlhokomelo ya me mo go Shemaia wa Nehelame le mo baneng ba gagwe.’ “‘“‘Ga a na go nna le motho yo o nnang mo gare ga batho bano; e bile ga a na go bona molemo o ke o direlang batho ba me,’ go bua Jehofa, ‘gonne o buile botsuolodi ka tlhamalalo kgatlhanong le Jehofa.’”’”
40  Lefoko le le neng la tla mo go Jeremia le tswa kwa go Jehofa morago ga Nebusaradane molaodi wa bafemedi a sena go mo roma go tswa kwa Rama, fa a ne a mo tsaya a bofilwe ka dihaka mo gare ga batshwarwa botlhe ba Jerusalema le ba Juda, ba ba neng ba isiwa botshwarwa kwa Babelona.
2  Go tswa foo molaodi wa bafemedi a tsaya Jeremia a mo raya a re: “Jehofa Modimo wa gago ka boene o buile masetlapelo ano kgatlhanong le lefelo leno,
3  gore Jehofa a tle a a diragatse le go dira fela jaaka a buile, ka gonne lo leofetse Jehofa e bile ga lo a utlwa lentswe la gagwe. Mme selo seno se lo diragaletse.
4  Jaanong, bona! Gompieno ke go golotse mo dihakeng tse di neng di le mo diatleng tsa gago. Fa go le molemo mo matlhong a gago go tla le nna kwa Babelona, tlaya, mme ke tla go tlhoma leitlho. Mme fa go le bosula mo matlhong a gago go tla le nna kwa Babelona, tlogela. Bona! Lefatshe lotlhe le fa pele ga gago. Ya gongwe le gongwe kwa o bonang go le molemo e bile go siame mo matlhong a gago go ya gone.”
5  Mme o ne a ise a nne yo o tla boang, fa Nebusaradane a ne a re: “A ko o boele kwa go Gedalia morwa Ahikame morwa Shafane, yo kgosi ya Babelona e mo tlhomileng go okamela metse ya Juda, mme o nne le ene mo gare ga batho; kgotsa o ye gongwe le gongwe kwa o bonang go siame mo matlhong a gago go ya gone.” Go tswa foo molaodi wa bafemedi a mo naya kabelo ya dijo le neo mme a mo lesa a tsamaya.
6  Ka jalo Jeremia a tla kwa go Gedalia morwa Ahikame kwa Misepa mme a nna le ene mo gare ga batho ba ba neng ba setse mo lefatsheng leo.
7  Fa nako e ntse e tsamaya balaodi botlhe ba mephato ya sesole ba ba neng ba le mo nageng, bone le banna ba bone, ba utlwa gore kgosi ya Babelona e ne e tlhomile Gedalia morwa Ahikame go okamela lefatshe leo le gore o ne a mo tlhomile go okamela banna le basadi le bana ba bannye le bangwe ba batho ba maemo a a kwa tlase ba lefatshe, ba ba neng ba sa isiwa botshwarwa kwa Babelona.
8  Ka jalo ba tla kwa go Gedalia kwa Misepa, le Ishemaele morwa Nethania le Johanane le Jonathane, bomorwa Karea, le Seraia morwa Tanehumethe le bomorwa Efai wa Monetofa le Jesania morwa Momaakathe, bone le banna ba bone.
9  Mme Gedalia morwa Ahikame morwa Shafane a ba ikanela le banna ba bone, a re: “Se boifeng go direla Bakaladia. Tswelelang lo nna mo lefatsheng leno mme lo direle kgosi ya Babelona, mme dilo di tla lo tsamaela sentle.
10  Fa e le nna, ke nna mo Misepa, gore ke tle ke eme fa pele ga Bakaladia ba ba tla tlang kwa go rona. Mme fa e le lona, phuthang beine le maungo a letlhabula le leokwane mme lo di tsenye mo dijaneng tsa lona mme lo nne mo metseng ya lona e lo e itseetseng.”
11  Mme Bajuda botlhe ba ba neng ba le mo Moabe le mo gare ga bomorwa Amona le kwa Edoma le ba ba neng ba le mo mafatsheng a mangwe otlhe, le bone ba ne ba utlwa gore kgosi ya Babelona e ne e neile Juda masalela le gore e ne e tlhomile Gedalia morwa Ahikame morwa Shafane mo go bone gore a ba okamele.
12  Mme Bajuda botlhe ba simolola go boa kwa mafelong otlhe a ba neng ba phatlalaleditswe kwa go one, mme ba nna ba tsena mo lefatsheng la Juda kwa go Gedalia kwa Misepa. Mme ba phutha beine le maungo a letlhabula a le mantsi thata.
13  Fa e le Johanane morwa Karea le balaodi botlhe ba mephato ya sesole ba ba neng ba le mo tshimong, ba tla kwa go Gedalia kwa Misepa.
14  Mme ba mo raya ba re: “A gotlhelele ga o itse gore Baalise, kgosi ya bomorwa Amona ka boene o romile Ishemaele morwa Nethania gore a kgemethe moya wa gago?” Mme Gedalia morwa Ahikame a se ka a ba dumela.
15  Mme Johanane morwa Karea a raya Gedalia, kwa lefelong la go iphitlha kwa Misepa a re: “Ke batla go tsamaya, jaanong, ke ye go bolaya Ishemaele morwa Nethania, ka gore ga go na ope gotlhelele yo o tla itseng. Ke ka ntlha yang fa a tshwanetse go kgemetha moya wa gago le gone ke ka ntlha yang fa botlhe ba Juda ba ba phuthelwang mmogo mo go wena ba gasamisiwa le masalela a Juda a nyelela?”
16  Mme Gedalia morwa Ahikame a raya Johanane morwa Karea a re: “O se ka wa dira selo seno, ka gonne o bua maaka ka ga Ishemaele.”
39  Mo ngwageng wa borobongwe wa ga Sedekia kgosi ya Juda, mo kgweding ya bolesome, Nebukaderesare kgosi ya Babelona le mephato ya sesole yotlhe ya gagwe e ne ya tla mo Jerusalema mme ya simolola go e dikanyetsa.
2  Mo ngwageng wa bolesome le bongwe wa ga Sedekia, mo kgweding ya bonè, mo letsatsing la borobongwe la kgwedi, motse o ne wa phunyelediwa.
3  Mme dikgosana tsotlhe tsa kgosi ya Babelona tsa tsena tsa nna fa Kgorong ya Bogare, e leng Neregale-sharesere, Samagare-nebo, Saresekime, Rabesarise, Neregale-sharesere wa Morabemage le dikgosana tse dingwe tsotlhe tsa kgosi ya Babelona.
4  Ga diragala ya re fela fa Sedekia kgosi ya Juda le banna botlhe ba ntwa ba ba bona, ba simolola go tshaba ba tswa mo motseng bosigo ka tsela ya tshingwana ya kgosi, ka kgoro e e fa gare ga lobota lo lo gabedi; mme ba nna ba tswa ka tsela ya Areba.
5  Mme mophato wa sesole wa Bakaladia wa ba lelekisa, mme ba tshwara Sedekia mo mabaleng a a sekaka a Jeriko. Go tswa foo ba mo tsaya ba mo isa kwa go Nebukaderesare kgosi ya Babelona kwa Ribela mo lefatsheng la Hamathe gore a tle a bolele ditshwetso tsa boatlhodi ka ene.
6  Mme kgosi ya Babelona ya bolaya bomorwa Sedekia setlhogo kwa Ribela fa pele ga matlho a gagwe, le batlotlegi botlhe ba Juda kgosi ya Babelona e ne ya ba bolaya.
7  Mme a foufatsa matlho a ga Sedekia, morago ga moo a mmofa ka mehiri ya kgotlho, gore a mo tlise mo Babelona.
8  Mme Bakaladia ba fisa ntlo ya kgosi le matlo a batho ka molelo, mme ba rutla dipota tsa Jerusalema.
9  Mme batho ba bangwe botlhe ba ba neng ba setse mo motseng, le bangwegi ba ba neng ba ngwegetse kwa go ene le batho ba bangwe botlhe ba ba setseng, Nebusaradane molaodi wa bafemedi a ba isa botshwarwa kwa Babelona.
10  Mme bangwe ba batho, ba maemo a a kwa tlase ba ba neng ba se na sepe gotlhelele, Nebusaradane molaodi wa bafemedi a ba tlogela mo lefatsheng la Juda; mme a ya go ba naya masimo a mofine le ditiro tse di patelediwang mo letsatsing leo.
11  Mo godimo ga moo, Nebukaderesare kgosi ya Babelona a ntsha taelo ka ga Jeremia ka Nebusaradane molaodi wa bafemedi, a re:
12  “Mo tseye mme o nne o mo tlhomile matlho, o se ka wa mo dira sepe se se bosula gotlhelele. Mme fela jaaka a tla bua le wena, o mo direle fela jalo.”
13  Ka jalo Nebusaradane molaodi wa bafemedi le Nebushasebane wa Morabesarise, le Neregale-sharesere wa Morabemage le banna botlhe ba bagolo ba kgosi ya Babelona ba roma;
14  ba ne ba roma gore Jeremia a ye go tsewa kwa Lolwapeng lwa Badisa mme a neelwe Gedalia morwa Ahikame morwa Shafane, gore a mo tlise mo ntlong ya gagwe, gore a tle a nne mo gare ga batho.
15  Mme lefoko la ga Jehofa le ne la tla mo go Jeremia fa a ne a sa ntse a tswaletswe mo Lolwapeng lwa Badisa, le re:
16  “Tsamaya, mme o reye Ebede-meleke wa Moethiopia o re, ‘Jehofa wa masomosomo, Modimo wa Iseraele, o buile jaana: “Bona, ke diragatsa mafoko a me mo motseng ono gore go nne masetlapelo mme e seng molemo, mme ruri a tla diragala fa pele ga gago mo letsatsing leo.’”
17  “‘Mme ke tla go golola mo letsatsing leo,’ go bua Jehofa, ‘ga o na go tsenngwa mo seatleng sa banna ba o ba tshabang.’
18  “‘Gonne eleruri ke tla go falotsa, mme ga o na go wa ka tšhaka; o tla nna le moya wa gago e le thopo, ka gonne o inkantse,’ go bua Jehofa.”
19  Jehofa o buile jaana: “Tsamaya, mme o tle le kurwana ya sejana sa letsopa ya mmopi wa letsopa le bangwe ba banna ba bagolwane ba batho le bangwe ba banna ba bagolwane ba baperesiti.
2  Mme o tswele kwa mokgatšheng wa ga morwa Hinoma, o o kwa botsenong jwa Kgoro ya Dikgapetla tsa Letsopa. Mme fa o le koo o bolele mafoko a ke tla a go bolelelang.
3  Mme o re, ‘Utlwang lefoko la ga Jehofa, lona dikgosi tsa Juda le lona banni ba Jerusalema. Jehofa wa masomosomo, Modimo wa Iseraele, o buile jaana: “‘“Bonang, ke tlisa masetlapelo mo lefelong leno, a e tla reng fa motho mongwe a utlwa ka one, ditsebe tsa gagwe di bo di baba;
4  ka lebaka la gore ba ntlogetse mme ba dirile lefelo leno go nna le le sa lemotshegeng le go kuisetsa medimo e mengwe e ba neng ba sa e itse mosi wa setlhabelo mo go lone, bone le borraabonemogologolwane le dikgosi tsa Juda; mme ba tladitse lefelo leno ka madi a ba ba se nang molato.
5  Mme ba aga mafelo a a kwa godimo a ga Baale gore ba tle ba fise bomorwaabone mo molelong e le ditshupelo tse di fisiwang di feletse tse di isediwang Baale, sengwe se ke neng ke sa se laela kgotsa ka bua ka sone, le se se neng se sa tla mo pelong ya me.”’
6  “‘“Ka jalo, bonang! metlha e etla,” go bua Jehofa, “e lefelo leno le se kitlang le tlhola le bidiwa Tofethe le mokgatšha wa morwa Hinoma, mme le tla bidiwa mokgatšha wa polao.
7  Ke tla dira boikaelelo jwa Juda le jwa Jerusalema lefela mo lefelong leno, mme ke tla dira gore ba we ka tšhaka fa pele ga baba ba bone le ka seatla sa ba ba batlang moya wa bone. Ke tla naya dibopiwa tse di fofang tsa magodimo le dibatana tsa lefatshe direpa tsa bone e le dijo.
8  Mme ke tla dira motse ono selo sa go akabalelwa le sengwe sa go lelediwa molodi. Mongwe le mongwe wa bofelo yo o fetang fa go one o tla rotola matlho ka go akabala le go leletsa dipetso tsotlhe tsa one molodi.
9  Mme ke tla dira gore ba je nama ya bomorwaabone le nama ya bomorwadiabone; mme mongwe le mongwe o tla ja nama ya mongwe ka ene ka ntlha ya bothata le ka ntlha ya pitlagano e baba ba bone le ba ba batlang moya wa bone ba tla ba pitlaganyang ka yone.”’
10  “Mme o thubaganye kurwana fa pele ga matlho a batho ba ba tsamayang le wena.
11  Mme o ba reye o re, ‘Jehofa wa masomosomo o buile jaana: “Ka tsela e e tshwanang ke tla thubaganya batho bano le motse ono jaaka fa mongwe a thuba sejana sa mmopi wa letsopa mo se ka se tlholeng se baakanngwa; mme mo Tofethe ba tla fitlha go fitlhelela go sa tlhole go na le lefelo la go fitlhela.”’
12  “‘Ke tla dira lefelo leno jalo,’ go bua Jehofa, ‘le banni ba lone, le go dira motse ono jaaka Tofethe.
13  Mme matlo a Jerusalema le matlo a dikgosi tsa Juda a tshwanetse go nna jaaka lefelo la Tofethe, a a seng phepa, ke gore, matlo otlhe a ba kuiseditseng lesomosomo lotlhe la magodimo mosi wa setlhabelo mo borulelong jwa one le a go neng go tshelelwa medimo e mengwe tshupelo ya senō mo go one.’”
14  Mme Jeremia o ne a tla a tswa kwa Tofethe, kwa Jehofa a neng a mo romile teng go ya go porofeta, le go ema mo lolwapeng lwa ntlo ya ga Jehofa a raya batho botlhe a re:
15  “Jehofa wa masomosomo, Modimo wa Iseraele, o buile jaana, ‘Bonang, mo motseng ono le mo metseng yotlhe ya one ke tlisa masetlapelo otlhe a ke a buileng kgatlhanong le one, ka gonne ba thatafaditse thamo ya bone gore ba se ka ba utlwa mafoko a me.’”
24  Mme Jehofa a mpontsha, mme bona! diroto tse pedi tsa difeige di beilwe fa pele ga tempele ya ga Jehofa, morago ga Nebukaderesare kgosi ya Babelona a sena go isa Jekonia morwa Jehoiakime, kgosi ya Juda botshwarwa le dikgosana tsa Juda le badiri ba ba ditswerere le baagi ba dithako tsa phemelo, go tswa kwa Jerusalema gore a tle a ba tlise mo Babelona.
2  Fa e le seroto se sengwe, difeige tsa sone di ne di le molemo thata, jaaka difeige tsa mabutswapele; mme seroto se sengwe sone, difeige tsa sone di ne di le bosula thata, mo di neng di ka se jewe ka ntlha ya bosula jwa tsone.
3  Mme Jehofa a nthaya a re: “O bona eng Jeremia?” Mme ka re: “Difeige, difeige tse di molemo, tse di molemo thata, le tse di bosula, tse di bosula thata, mo eleng gore di ka se jewe ka ntlha ya bosula jwa tsone.”
4  Mme lefoko la ga Jehofa la tla mo go nna, le re:
5  “Jehofa Modimo wa Iseraele o buile jaana, ‘Jaaka difeige tse di molemo tseno, ke tla leba batshwarwa ba Juda jalo, ba ke tla ba tsamaisang go tswa mo lefelong leno go ya kwa lefatsheng la Bakaladia, ka tsela e e molemo.
6  Mme ke tla baya leitlho la me mo go bone ka tsela e e molemo, mme ruri ke tla ba dira gore ba boele mo lefatsheng leno. Ke tla ba aga, ga ke na go rutlolola; gape ke tla ba jala, mme ga ke na go kumola.
7  Ke tla ba naya pelo ya go nkitse, gore ke nna Jehofa; mme ba tla nna batho ba me, mme nna ke tla nna Modimo wa bone, gonne ba tla boela mo go nna ka pelo yotlhe ya bone.
8  “‘Mme jaaka difeige tse di bosula tse di ka se jeweng ka ntlha ya bosula jwa tsone, tota Jehofa o buile jaana: “Jalo ke tla naya Sedekia kgosi ya Juda le dikgosana tsa gagwe le masalela a Jerusalema a a setseng mo lefatsheng leno le ba ba nnang mo lefatsheng la Egepeto—
9  mme ke tla ba neelela thoromo, masetlapelo, mo magosing otlhe a lefatshe, kgobo le polelo ya seane, tshotlo le phutso mo mafelong otlhe a ke tla ba phatlalaletsang kwa go one.
10  Mme ke tla ba romelela tšhaka, leuba le bolwetse jwa leroborobo go fitlha ba fela mo lefatsheng le ke le neileng bone le borraabonemogologolwane.”’”
43  Mme ga diragala ya re fela fa Jeremia a fetsa go bua le batho botlhe mafoko otlhe a ga Jehofa Modimo wa bone a Jehofa Modimo wa bone a neng a mo romile ka one kwa go bone, e leng mafoko ano otlhe,
2  Asaria morwa Hoshaia le Johanane morwa Karea le banna botlhe ba ba boikgodiso ba raya Jeremia ba re: “O bua maaka. Jehofa Modimo wa rona ga a go roma, a re, ‘Lo se ka lwa tsena mo Egepeto gore lo age teng lo le baeng.’
3  Mme Baruke morwa Neria o go tlhotlheletsa kgatlhanong le rona ka boikaelelo jwa gore a re tsenye mo seatleng sa Bakaladia, gore ba re bolaye kgotsa ba re ise botshwarwa kwa Babelona.”
4  Mme Johanane morwa Karea le balaodi botlhe ba mephato ya sesole le batho botlhe ba se ka ba utlwa lentswe la ga Jehofa, gore ba tswelele ba nna mo lefatsheng la Juda.
5  Ka jalo Johanane morwa Karea le balaodi botlhe ba mephato ya sesole ba tsaya masalela otlhe a Juda a a neng a boile kwa ditšhabeng tsotlhe tse a neng a phatlalaleditswe kwa go tsone, gore a tle a nne nakonyana mo lefatsheng la Juda,
6  le banna ba ba nonofileng le basadi le bana ba bannye le bomorwadia kgosi le moya mongwe le mongwe o Nebusaradane molaodi wa bafemedi a neng a o letla gore o nne le Gedalia morwa Ahikame morwa Shafane, le moporofeti Jeremia le Baruke morwa Neria.
7  Mme la bofelo ba tsena mo lefatsheng la Egepeto, ka gonne ba ne ba se ka ba utlwa lentswe la ga Jehofa; mme ba goroga kwa Tapanese ka monokela.
8  Go tswa foo lefoko la ga Jehofa la tla kwa go Jeremia kwa Tapanese, le re:
9  “Tsaya maje a magolo mo seatleng sa gago, mme o a fitlhe mo seretseng mo serepoding sa ditena se se fa botsenong jwa ntlo ya ga Faro kwa Tapanese fa pele ga matlho a banna ba Bajuda.
10  Mme o ba reye o re, ‘Jehofa wa masomosomo, Modimo wa Iseraele, o buile jaana: “Bonang, ke a roma mme ke tla tsaya Nebukaderesare kgosi ya Babelona, motlhanka wa me, ke tla baya setulo sa gagwe sa bogosi kwa godimo ga maje ano a ke a fitlhileng, mme ruri o tla tsharolola mogope wa gagwe o montle mo godimo ga one.
11  Mme o tla tsena a iteye lefatshe la Egepeto. Le fa e le mang yo o tshwanelwang ke sebetso se se bolayang o tla bona sebetso se se bolayang, le fa e le mang yo o tshwanelwang ke botshwarwa o tla ya botshwarwa, le fa e le mang yo o tshwanelwang ke tšhaka o tla bona tšhaka.
12  Mme ke tla tshuba molelo mo matlong a medimo ya Egepeto; mme ene o tla a tshuba le go isa medimo botshwarwa a bo a iphutha mo lefatsheng la Egepeto, fela jaaka modisa a iphutha ka seaparo sa gagwe, mme ruri o tla tswa koo ka kagiso.
13  Eleruri o tla thubabaganya dipilara tsa Bethe-shemeshe, tse di mo lefatsheng la Egepeto; mme matlo a medimo ya Egepeto o tla a tshuba ka molelo.”’”
44  Lefoko le le neng la tla mo go Jeremia le ya kwa Bajudeng botlhe ba ba neng ba nna mo lefatsheng la Egepeto, ba ba nnang kwa Migedole le kwa Tapanese le Nofe le kwa lefatsheng la Patherose, le re:
2  “Jehofa wa masomosomo, Modimo wa Iseraele, o buile jaana, ‘Lona lo bone masetlapelo otlhe a ke a tlisitseng mo Jerusalema le mo metseng yotlhe ya Juda, mme e ntse lefelo le le swafetseng mo letsatsing leno, mme ga go na monni mo go yone.
3  Ke ka ntlha ya bosula jwa bone jo ba bo dirileng gore ba tle ba nkgopise ka go ya go kuisetsa medimo e mengwe e ba sa e itseng mosi wa setlhabelo le go e direla, e e sa itsiweng ke lona kgotsa borraalonamogologolwane.
4  Mme ke ne ka nna ka roma batlhanka ba me botlhe e bong baporofeti kwa go lona, ke tsoga go sa le phakela ke ba roma, ke re: “Ka tsweetswee, lo se ka lwa dira selo sa mofuta ono se se makgapha se ke se tlhoileng.”
5  Mme ba ne ba se ka ba reetsa, le fa e le go sekega tsebe ya bone gore ba boe ka morago mo bosuleng jwa bone ka go sa kuisetse medimo e mengwe mosi wa setlhabelo.
6  Ka jalo, tšararego ya me, le bogale jwa me, di ne tsa tshololwa mme tsa tuka mo metseng ya Juda le mo mebileng ya Jerusalema; mme ya nna lefelo le le swafetseng, le le kgakgabetseng, jaaka mo letsatsing leno.’
7  “Mme jaanong Jehofa wa masomosomo, Modimo wa Iseraele, o buile jaana, ‘Ke ka ntlha yang fa lo bakela meya ya lona masetlapelo a magolo, gore lo kgaole monna le mosadi mo go lona, ngwana le losea lo lo anyang, mo gare ga Juda, gore lo se itshadisetse masalela;
8  ka go nkgopisa ka ditiro tsa diatla tsa lona ka go kuisetsa medimo e mengwe mosi wa setlhabelo mo lefatsheng la Egepeto, le lo tsenang mo go lone go tla go aga teng lo le baeng; ka boikaelelo jwa go ikgaola le ka boikaelelo jwa go nna phutso le kgobo mo ditšhabeng tsotlhe tsa lefatshe?
9  A lo lebetse ditiro tse di bosula tsa borraalonamogologolwane le ditiro tse di bosula tsa dikgosi tsa Juda le ditiro tse di bosula tsa basadi ba bone le ditiro tsa lona tse di bosula le ditiro tse di bosula tsa basadi ba lona, tse ba di dirileng mo lefatsheng la Juda le mo mebileng ya Jerusalema?
10  Mme go tla go fitlha mo letsatsing leno ga ba a ka ba ikutlwa ba gateletswe, e bile ga ba a ka ba boifa, le fa e le go tsamaya mo molaong wa me le mo melawaneng ya me e ke e beileng fa pele ga lona le fa pele ga borraalonamogologolwane.’
11  “Ka jalo Jehofa wa masomosomo, Modimo wa Iseraele, o buile jaana, ‘Bonang, ke baya sefatlhego sa me kgatlhanong le lona gore lo bone masetlapelo le go kgaola Juda yotlhe.
12  Mme ke tla tsaya masalela a Juda a a ikemisetsang go tsena mo lefatsheng la Egepeto gore a nne teng e le baeng, mme eleruri botlhe ba tla fedisiwa mo lefatsheng la Egepeto. Ba tla wa ka tšhaka; ba tla fedisiwa ka leuba, go simolola ka yo mmotlana mo go bone botlhe go ya go yo mogolo mo go bone botlhe; ba tla swa ka tšhaka le ka leuba. Mme ba tla nna phutso, selo sa go akabalelwa le phutso le kgobo.
13  Mme ke tla dira gore ba ba nnang mo lefatsheng la Egepeto ba ikarabelele, fela jaaka ke ne ka dira gore Jerusalema a ikarabelele, ka tšhaka, ka leuba le ka bolwetse jwa leroborobo.
14  Mme ga go na go nna le motshabi kgotsa mofalodi wa masalela a Juda a a tsenang go tla go aga e le baeng, mo lefatsheng la Egepeto, le eleng go boela kwa lefatsheng la Juda le ba tsholeletsang keletso ya bone ya moya otlhe kwa go lone gore ba boele kwa go lone ba ye go nna teng; gonne ga ba na go boa, kwantle ga bangwe ba ba falotseng.’”
15  Mme banna botlhe ba ba neng ba itse gore basadi ba bone ba ne ba ntse ba kuisetsa medimo e mengwe mosi wa setlhabelo, le basadi botlhe ba ba neng ba eme jaaka phuthego e kgolo, le batho botlhe ba ba neng ba nna mo lefatsheng la Egepeto, kwa Patherose, ba ne ba araba Jeremia, ba re:
16  “Fa e le ka lefoko le o le buileng le rona mo leineng la ga Jehofa, ga re a go reetsa;
17  eleruri re tla diragatsa lefoko lengwe le lengwe le le duleng mo molomong wa rona, gore re tle re kuisetse ‘kgosigadi ya magodimo’ mosi wa setlhabelo le go mo tshelela ditshupelo tsa senō, fela jaaka rona le borraaronamogologolwane, dikgosi tsa rona le dikgosana tsa rona ba ne ba dira mo metseng ya Juda le mo mebileng ya Jerusalema, fa re ne re tle re kgotsofadiwe ke senkgwe gape re tshela sentle, mme ga re a ka ra bona masetlapelo ape gotlhelele.
18  Mme go tloga ka nako e re kgaoditseng go kuisetsa ‘kgosigadi ya magodimo’ mosi wa setlhabelo ka yone le go mo tshelela ditshupelo tsa senō re tlhaetse sengwe le sengwe, mme re fedisitswe ka tšhaka le ka leuba.
19  “Gape, fa re ne re kuisetsa ‘kgosigadi ya magodimo’ mosi wa setlhabelo mme re sekametse mo go mo tsheleleng ditshupelo tsa senō, a re ne ra mo direla dikuku tsa setlhabelo re sa kopa banna ba rona, gore re dire setshwantsho sa gagwe, le go mo tshelela ditshupelo tsa senō?”
20  Jeremia le ene o ne a raya batho botlhe, banna ba ba nonofileng le basadi le batho botlhe, ba ba neng ba mo araba ka lefoko, a re:
21  “Fa e le ka mosi wa setlhabelo o lo neng lwa o kuisa mo metseng ya Juda le mo mebileng ya Jerusalema, lona le borraalonamogologolwane, dikgosi tsa lona le dikgosana tsa lona le batho ba lefatshe, a seno e ne e se sone se Jehofa a neng a se gakologelwa le se se neng sa tla mo pelong ya gagwe?
22  La bofelo Jehofa o ne a sa tlhole a kgona go se itshokela ka ntlha ya bosula jwa ditiro tsa lona, ka ntlha ya dilo tse di makgapha tse lo neng lo di dirile, mme jalo lefatshe la lona la nna lefelo le le swafetseng le selo sa go akabalelwa le phutso, le se na monni, jaaka mo letsatsing leno.
23  Ka ntlha ya lebaka la gore lo kuisitse mosi wa setlhabelo le gore lo leofetse Jehofa mme ga lo a ka lwa utlwa lentswe la ga Jehofa e bile ga lo a ka lwa tsamaya mo molaong wa gagwe le mo melawaneng ya gagwe le mo dikgakololong tsa gagwe, ke gone ka moo lo wetsweng ke masetlapelo ano jaaka mo letsatsing leno.”
24  Mme Jeremia a tswelela go raya batho botlhe le basadi botlhe a re: “Utlwang lefoko la ga Jehofa, lona lotlhe ba Juda ba ba mo lefatsheng la Egepeto.
25  Jehofa wa masomosomo, Modimo wa Iseraele, o buile jaana, ‘Fa e le lona banna le basadi ba lona, lona basadi lo bua ka melomo ya lona, (mme ka diatla tsa lona lo dirile tiragatso,) lo re: “Eleruri re tla dira maikano a rona a re a ikanneng, go kuisetsa ‘kgosigadi ya magodimo’ mosi wa setlhabelo le go mo tshelela ditshupelo tsa senō.” Lona basadi eleruri lo tla diragatsa maikano a lona e bile ruri lo tla dira maikano a lona.’
26  “Ka jalo utlwang lefoko la ga Jehofa, lona lotlhe ba Juda ba ba nnang mo lefatsheng la Egepeto, ‘“Bonang, ke ikanne ka leina la me le legolo,” go buile Jehofa, ‘‘gore leina la me le se ka la tlhola le nna sengwe se se bidiwang ka molomo wa motho ope wa Juda, a re, ‘Jaaka Morena Molaodimogolo Jehofa a tshedile!’ mo lefatsheng lotlhe la Egepeto.
27  Bona, ke nna ke thantse ka ga bone gore ba bone masetlapelo e seng molemo; mme banna botlhe ba Juda ba ba mo lefatsheng la Egepeto ruri ba tla fedisiwa ka tšhaka le ka leuba, go fitlha ba khutla go nna teng.
28  Mme fa e le ba ba falolang mo tšhakeng, ba tla boa kwa lefatsheng la Egepeto ba boela kwa lefatsheng la Juda, ba le mmalwa ka palo; mme botlhe ba masalela a Juda, ba ba tlang mo lefatsheng la Egepeto gore ba age teng e le baeng, eleruri ba tla itse gore ke lefoko la ga mang le le diragalang, le le tswang mo go nna kgotsa le le tswang mo go bone.”’”
29  “‘Mme seno ke sesupo mo go lona,’ go bua Jehofa, ‘sa gore ke lebisa tlhokomelo ya me mo go lona mo lefelong leno, gore lo tle lo itse gore mafoko a me ruri a tla diragala mo go lona gore lo bone masetlapelo:
30  Jehofa o buile jaana: “Bona, ke tsenya Faro Hofera, kgosi ya Egepeto, mo seatleng sa baba ba gagwe le mo seatleng sa ba ba batlang moya wa gagwe, fela jaaka ke tsentse Sedekia kgosi ya Juda mo seatleng sa ga Nebukaderesare kgosi ya Babelona, mmaba wa gagwe le ene yo o batlang moya wa gagwe.”’”
47  Seno se ne sa itshupa e le lefoko la ga Jehofa le le yang kwa go moporofeti Jeremia ka ga Bafilisitia pele ga Faro a kgemetha Gasa.
2  Jehofa o buile jaana: “Bonang! Metsi a tlhatloga a tswa kwa bokone mme a fetogile molatswana o o rwalelelang. Mme a tla rwalelela lefatshe le se se le tladitseng, motse le ba ba nnang mo go one. Mme banna eleruri ba tla goa, le mongwe le mongwe yo o nnang mo lefatsheng leo o tla bokolela.
3  Fa go utlwala modumo wa go tiba ga ditlhakwana tsa dipheke tsa gagwe, le go tlharakana ga dikara tsa gagwe tsa ntwa, le pheretlhego ya maotwana a gagwe, borre eleruri ga ba na go retologela mo go bomorwaabone, ka ntlha ya go repa ga diatla tsa bone,
4  ka ntlha ya letsatsi le le tlang go thopa Bafilisitia botlhe, go fedisa mo Ture le mo Sidona mofalodi mongwe le mongwe yo o neng a thusa. Gonne Jehofa o thopa Bafilisitia, ba eleng ba ba setseng go tswa kwa setlhaketlhakeng sa Kafetore.
5  Gasa o tla nna lefatla. Ashekelone o didimaditswe. Lona masalela a lebala la bone le le kwa tlase, lo tla nna lo itshegaka ka lobaka lo lo kae?
6  “Aha, tšhaka ya ga Jehofa! O tla nna o sa didimala ka lobaka lo lo kae? Sotlhomediwa mo kgatleng ya gago. Ikhutse mme o didimale.
7  “E ka nna e didimetse jang, fa Jehofa ka boene a e laetse? E lebane Ashekelona le losi lwa lewatle. Ke teng kwa a e tlhaoletseng go nna teng.”
48  Jehofa wa masomosomo, Modimo wa Iseraele, o buile jaana ka Moabe: “A bo go latlhega Nebo, gonne o thopilwe! Kiriathaime o tlhabisitswe ditlhong, o thopilwe. Bogodimo jo bo sireletsegileng bo tlhabisitswe ditlhong gape bo tshositswe.
2  Moabe ga a tlhole a na le pako. Kwa Heshebone ba mo akanyeditse masetlapelo: ‘Tlang, a re mo kgaoleng mo go nneng setšhaba.’ “Le wena, Matemene, o tshwanetse go didimala. Tšhaka e tsamaya fa morago ga gago.
3  Go na le modumo wa selelo go tswa Horonaime, go thopa le go thuba mo gogolo.
4  Moabe o thubilwe. Ba bannye ba gagwe ba dirile gore mokgosi o utlwiwe.
5  Gonne motho o tlhatloga ka selelo mo tseleng e e yang Luhithe—go na le selelo. Gonne mo tseleng e e tswang Horonaime go na le selelo se se tshwenyang thata sa tshenyego e batho ba e utlwileng.
6  “Tshabang; falotsang me-ya ya lona, mme lo nne jaaka setlhare sa mofira mo nageng.
7  Gonne boikanyo jwa gago bo mo ditirong tsa gago le mo matlotlong a gago, le wena o tla thopiwa. Mme Kemoshe eleruri o tla ya botshwarwa, baperesiti ba gagwe le dikgosana tsa gagwe ka nako e le nngwe.
8  Mme mothopi o tla tsena mo motseng mongwe le mongwe, mme ga go na go nna le motse ope o o ka falolang. Mme lebala le le kwa tlase eleruri le tla nyelela le naga e e sebatla e tla nyelediwa, selo se Jehofa a se buileng.
9  “Nayang Moabe letshwao la tsela, lona batho, gonne o tla tswa fa go nna marope; le metse ya gagwe e tla nna selo fela sa go akabalelwa, go se na yo o nnang mo go yone.
10  “A go hutsege yo o diragatsang thomo ya ga Jehofa ka go itsemeletsa; gape a go hutsege yo o thibelang tšhaka ya gagwe mo mading!
11  “Bamoabe ba ntse ba iketlile go tloga bosheng jwa bone, mme ba nna ba sa tshwenyege mo dintsheng tsa bone. Ga ba a ntshiwa mo sejaneng ba tsenngwa mo go se sengwe, gape ga ba a ya botshwarwa. Ke gone ka moo moutlwalo wa bone o ntseng o le mo go bone, le lonko lwa bone ga lo a fetolwa.
12  “‘Ka jalo, bonang! metlha e etla,’ go bua Jehofa, ‘mme ke tla ba romelela batho ba ba sekegang dijana, mme ba tla di sekega; ba tla dira dijana tsa bone lolea, le dinkgo tsa bone tse dikgolo ba tla di phatlakanya.
13  Mme Bamoabe ba tla tlhabisiwa ditlhong ke Kemoshe, fela jaaka ba ntlo ya Iseraele ba tlhabisitswe ditlhong ke Bethele tshepo ya bone.
14  Go tla jang gore lo nne pelokgale lo re: “Re banna ba ba thata le banna ba ba maatla a botlhaga go ya ntweng”?’
15  “‘Moabe o thopilwe, mme mongwe o tsogologetse metse ya gagwe. Le makau a bone a a gaisang otlhe a ile go bolawa setlhogo,’ go bua Kgosi, e leina la yone e leng Jehofa wa masomosomo.
16  “Matlhotlhapelo a gaufi le go tlela Bamoabe, le masetlapelo a bone a itlhaganela fela thata.
17  Botlhe bao ba ba dikologileng ba tla ba utlwela botlhoko, le eleng botlhe ba ba itseng leina la bone. Buang, lo re, ‘A bo thobane ya nonofo e robagantswe jang ne, lore lwa bontle!’
18  “Fologa mo kgalalelong, mme o nne fa fatshe ka lenyora, wena monni wa mosadi morwadia Dibone; gonne mothopi wa Moabe o go tsogologetse. O tla senya mafelo a gago a a sireletsegileng.
19  “Ema fela mme o lebe tsela, wena mosadi yo o nnang mo Aroere. Botsa ene yo o tshabang le ene yo o iphalotsang. Bua o re, ‘Go dirilwe eng?’
20  Moabe o tlhabisitswe ditlhong, gonne o wetswe ke poifo. Bokolelang lo goe. Bolelang kwa Arenone, lona batho, gore Moabe o thopilwe.
21  Mme katlholo ka boyone e tlile mo lefatsheng la naga e e sebatla, kwa Holone le kwa Jahase le kgatlhanong le Mefaathe,
22  le kwa Dibone le kwa Nebo le kwa Bethe-dibelathaime,
23  le kwa Kiriathaime le kwa Bethe-gamule le kwa Bethe-meone
24  le kgatlhanong le Keriothe le Bosera le metse yotlhe ya lefatshe la Moabe, e e kgakgala le e e gaufi.
25  “‘Lonaka lwa Moabe lo robilwe, le lebogo la gagwe le robagantswe,’ go bua Jehofa.
26  ‘Mo tagiseng, lona batho, gonne o ikgodisa thata mo go Jehofa; le Moabe o bidikame mo matlhatseng a gagwe, mme o ntse yo o sotliwang, ene ka boene.
27  “‘A Iseraele ga a a ka a nna yo o sotliwang mo go lona? Kgotsa a o ne a fitlhelwa mo gare ga magodu a a feletseng? Gonne o tla itshikinya ka makgetlo a a lekanang le a o buileng kgatlhanong le ene ka one.
28  “‘Tlogelang metse mme lo age mo lefikeng le legolo, lona banni ba Moabe, mme lo nne jaaka leeba le le dirang sentlhaga sa lone fa thoko ga molomo wa khuti.’”
29  “Re utlwile ka boikgogomoso jwa Moabe—o mabela thata—ka bokwagodimo jwa gagwe le ka boikgogomoso jwa gagwe le ka mabela a gagwe le ka bokwagodimo jwa pelo ya gagwe.”
30  “‘Nna ka bonna ke itsile tšhakgalo ya gagwe,’ go bua Jehofa, ‘mme eo ga se tsela e go tla nnang ka yone; puo ya gagwe e e se nang mosola—ga ba na go dira ka tsela yone eo.
31  Ke gone ka moo ke tla bokolelelang Moabe, ke bo ke lelele Moabe yotlhe. Motho o tla lelela banna ba Kire-herese ka khutsafalo.
32  “‘Ke tla go lelela go feta go lelela Jasere, wena mofine wa Sibema. Matlhogela a gago a a golang sentle a kgabagantse lewatle. A fitlhile kwa lewatleng—kwa Jasere. Mothopi o wetse mo maungong a gago a letlhabula le mo morareng wa gago o o o fudileng.
33  Go ipela le boipelo di tlositswe mo tshingwaneng ya maungo le mo lefatsheng la Moabe. Le mo segatisetsong sa beine ke khutlisitse beine. Ga go na ope yo o tla bong a gata a ntse a goa. Go goa e tla bo e se go goa.’”
34  “‘Go tswa kwa mokgosing kwa Heshebone go ya kwa Eleale, go ya go fitlha kwa Jahase ba ntshitse lentswe la bone, go tswa Soare go ya go fitlha kwa Horonaime, go ya Egelatha-shelishiya; gonne le eleng metsi a Nimerime ka boone a tla nna kgakgabalo fela.
35  Mme kwa Moabe,’ go bua Jehofa, ‘ke tla khutlisa yo o tlisang tshupelo mo lefelong le le kwa godimo le yo o kuisetsang modimo wa gagwe mosi wa setlhabelo.
36  Ke gone ka moo pelo ya me e tla fuduegang ka ntlha ya Moabe, fela jaaka difolutu; le ka ntlha ya batho ba Kire-herese pelo ya me e tla fuduega, fela jaaka difolutu. Ke gone ka moo letlotlo le a le ntshitseng le tla nyelelang.
37  Gonne mo tlhogong nngwe le nngwe go na le lefatla, le tedu nngwe le nngwe e kgaotswe. Mo diatleng tsotlhe go na le ditshegako, le mo dinokeng go na le letsela la kgetsi!’”
38  “‘Mo marulelong otlhe a Moabe le mo dipatlelong tsa gagwe—tsotlhe fela—go a lelwa; gonne ke thubagantse Moabe fela jaaka sejana se se sa intumediseng,’ go bua Jehofa.
39  ‘A bo a tshogile jang ne! Bokolelang lona batho! A bo Moabe a retolotse mokwatla jang ne! O tlhabilwe ke ditlhong. Mme Moabe o fetogile selo sa go sotlwa le selo se se tshosang mo go botlhe ba ba mo dikologileng.’”
40  “Gonne Jehofa o buile jaana, ‘Bonang! fela jaaka ntsu yo o tlhaselang, mongwe o tshwanetse go tsharololela diphuka tsa gagwe mo godimo ga Moabe.
41  Metse e tla thopiwa, le mafelo a gagwe a a thata a tla tshwarwa. Le pelo ya banna ba ba thata ba Moabe mo letsatsing leo e tla nna jaaka pelo ya mosadi yo o nang le botlhoko jwa go tshola ngwana.’”
42  “‘Mme Moabe ruri o tla nyelediwa mo go nneng setšhaba, gonne o ikgodisa kgatlhanong le Jehofa.
43  Poifo le khuti le serai di mo go wena, wena monni wa Moabe,’ go bua Jehofa.
44  ‘Mongwe le mongwe yo o tshabang ka ntlha ya poifo o tla wela mo khuting; le mongwe le mongwe yo o tswang mo khuting o tla tshwarwa ke serai.’ “‘Gonne ke tla tlisa mo go ene, mo go Moabe, ngwaga wa gore ba elwe tlhoko,’ go bua Jehofa.
45  ‘Ba ba tshabang ba eme fela mo moriting wa Heshebone ba se na maatla. Gonne molelo ka boone o tla tswa mo Heshebone, le kgabo ya molelo e tla tswa mo gare ga Sihone; mme e tla laila ditempele tsa Moabe le phogo ya tlhogo ya bomorwa pheretlhego.’
46  “‘A bo go latlhega wena, Moabe! Batho ba Kemoshe ba nyeletse. Gonne bomorwao ba tserwe jaaka batshwarwa le bomorwadio jaaka batshwarwa.
47  Mme ke tla phutha batshwarwa ba Moabe go ela kwa bokhutlong jwa metlha,’ go bua Jehofa. ‘Go tla go fitlha fano ke katlholo mo go Moabe.’”
5  Tsamayang lo kgarakgatshege mo mebileng ya Jerusalema mme lo bone jaanong, lo bo lo itse, mme lo itshenkele mo dipatlelong tsa gagwe gore a lo ka bona motho, gore a go na le mongwe yo o dirang tshiamiso, mongwe yo o batlang boikanyegi, mme ke tla mo itshwarela.
2  Le fa ba ka re: “Jaaka Jehofa a tshedile!” ba tla bo ba ikana ka maaka fela.
3  Ao tlhe Jehofa, a matlho ao a gago ga a leba boikanyegi? O ba iteile, mme ga ba a ka ba lwala. O ba fedisitse. Ba ganne go amogela kotlhao. Ba thatafaditse difatlhego tsa bone go gaisa lefika le legolo. Ba ganne go boela morago.
4  Le nna ka bonna ke ne ke rile: “Eleruri ke ba boemo jo bo kwa tlase. Ba dirile ka boeleele, gonne ba tlhokomologile tsela ya ga Jehofa, katlholo ya Modimo wa bone.
5  Ke tla ya kwa go ba bagolo mme ke bue le bone; gonne bone ba tshwanetse ba ka bo ba tsere tsela ya ga Jehofa tsia, katlholo ya Modimo wa bone. Eleruri bone ba tshwanetse ba ka bo ba robagantse jokwe mmogo; ba tshwanetse ba ka bo ba kumagantse dibofo.”
6  Ke gone ka moo tau e e tswang mo sekgweng e ba bolaileng, phiri ya mabala a a sekaka e nna e ba thopa, lengau le nna le tsogile mo metseng ya bone. Mongwe le mongwe yo o tswang mo go yone o a gagoganngwa. Gonne ditlolo tsa bone di ntsifetse; ditiro tsa bone tsa go sa ikanyege di atile.
7  Nka go itshwarela selo seno jang? Bomorwao ba ntlogetse, mme ba nna ba ikana ka se e seng Modimo. Ke ne ka nna ka ba kgotsofatsa, mme ba ne ba tswelela ba dira boaka, ba ya kwa ntlong ya mosadi wa seaka ka ditlhopha.
8  Ba fetogile dipitse tse di tshwerweng ke kgotelo ya go gwela, tse di nang le dikgeleswa tsa bonna tse di nonofileng. Mongwe le mongwe o kgwankgwanyegela mosadi wa molekane wa gagwe.
9  “A ga ke a tshwanela go dira gore go ikarabelelwe ka ntlha ya tsone dilo tseno?” go bua Jehofa. “Kgotsa a moya wa me ga o a tshwanela go ipusolosetsa mo setšhabeng se se tshwanang le seno?”
10  “Tlang mo meleng ya gagwe ya mofine mme lo e senye, mme lo se ka lwa diragatsa phediso ya mmatota. Tsayang matlhogela a gagwe a a golang thata, gonne ga se a ga Jehofa.
11  Gonne ruri ntlo ya Iseraele le ntlo ya Juda di ntiretse ka boferefere,” go bua Jehofa.
12  “Ba itatotse Jehofa mme ba nna ba re, ‘Ga a yo. Mme ga re na go welwa ke masetlapelo ape, le gone ga re na go bona tšhaka le fa e le leuba.’
13  Mme baporofeti ka bobone ba fetoga phefo, lefoko ga le mo go bone. Ke kafa ba tla direlwang ka teng.”
14  Ka jalo, Jehofa, Modimo wa masomosomo, o buile jaana: “Ka lebaka la go bo lo bua selo seno, bonang, ke dira mafoko a me a a mo molomong wa lona molelo, mme batho bano e tla nna dikgong, mme ruri o tla ba laila.”
15  “Bonang, ke tlisa mo go lona setšhaba se se tswang kgakala, lona ntlo ya Iseraele,” go bua Jehofa. “Ke setšhaba se se nnang lobaka lo loleele. Ke setšhaba sa bogologolo, setšhaba se lo sa itseng puo ya sone, mme lo ka se utlwe se ba se buang ka go se tlhaloganya.
16  Mokotlopo wa bone o tshwana le lefelo le le bulegileng la go fitlhela; botlhe ke banna ba ba thata.
17  Eleruri, gape ba tla ja thobo ya gago le senkgwe sa gago. Banna ba tla ja bomorwao le bomorwadio. Ba tla ja matsomane a gago le metlhape ya gago. Ba tla ja mofine wa gago le setlhare sa gago sa mofeige. Ba tla tšhwetlakanya ka tšhaka metse ya gago e o e ikanyang e e sireletsegileng.”
18  “Mme le mo metlheng eo,” go bua Jehofa, “Ga ke na go lo fedisa.
19  Mme go tla diragala gore lo re, ‘Ke ka ntlha ya lebaka lefe Jehofa Modimo wa rona a re dirileng dilo tseno tsotlhe?’ Mme o ba reye o re, ‘Fela jaaka lo ntlogetse mme lwa ya go direla modimo o sele mo lefatsheng la lona, jalo lo tla direla batswakwa mo lefatsheng le e seng la lona.’”
20  Bolelang seno mo ntlong ya ga Jakobe mme lo se itsise phatlalatsa mo Juda, lo re:
21  “Jaanong, utlwang seno tlhe lona batho ba ba seng botlhale ba ba se nang pelo: Ba na le matlho, mme ga ba bone; ba na le ditsebe, mme ga ba utlwe.
22  ‘A ga lo mpoife,’ go bua Jehofa, ‘kgotsa a ga lo mo ditlhabing tse di botlhoko thata ka ntlha ya me, yo ke beileng motlhaba go nna molelwane wa lewatle, molao o o nnang ka bosakhutleng o le ka se o tloleng? Le fa gone makhubu a lone a kgaphasela, a ka se fenye; le fa gone a fuduega, ga a ka ke a o kgabaganya.
23  Mme setšhaba seno jaanong se na le pelo e e logwadi le e e botsuolodi; ba fapogile mme ba nna ba tsamaya mo tseleng ya bone.
24  Mme ga ba a bua mo pelong ya bone ba re: “Jaanong, a re boifeng Jehofa Modimo wa rona, Yo o re nayang pula e kgolo le pula ya letlhafula le pula ya dikgakologo ka paka ya yone, Yo o re disetsang le eleng dibeke tse di laoletsweng tsa thobo.”
25  Ditlolo tsa lona di fapositse dilo tseno, mme maleo a lona a thibetse se se molemo mo go lona.
26  “‘Gonne mo gare ga batho ba me go fitlhetswe batho ba ba boikepo. Ba nna ba tlhodumela, jaaka fa batshwara dinonyane ba batalala. Ba beile serai se se senyang. Ba tshwara batho.
27  Jaaka serubi se tletse ka dibopiwa tse di fofang, jalo matlo a bone a tletse tsietso. Ke gone ka moo ba nnileng bagolo e bile ba nna le dikhumo.
28  Ba nonne; ba a phatsima. Gape ba penologile dilo tse di bosula. Ga ba a seka kgetsi epe ya molao, le eleng kgetsi ya molao ya mosimane yo o se nang rre, gore ba tle ba atlege; e bile ga ba a buelela katlholo ya bahumanegi.’”
29  “A ga ke a tshwanela go dira gore go ikarabelelwe ka ntlha ya tsone dilo tseno,” go bua Jehofa, “kgotsa a moya wa me ga o a tshwanela go ipusolosetsa mo setšhabeng se se tshwanang le seno?
30  Seemo se se akabatsang, le eleng selo se se maswe, se dirilwe gore se nne teng mo lefatsheng:
31  Baporofeti ba porofeta maaka; mme fa e le baperesiti bone, ba fenya go ya ka maatla a bone. Le batho ba me ba ratile go ntse jalo; mme lona batho ke lona, lo tla dira eng kwa bokhutlong jwa teng?”
36  Mme ga diragala ya re ka ngwaga wa bonè wa ga Jehoiakime morwa Josia, kgosi ya Juda, lefoko leno la tla mo go Jeremia le tswa kwa go Jehofa, le re:
2  “Itseele buka ya momeno, mme o kwale mo go yone mafoko otlhe a ke a buileng le wena kgatlhanong le Iseraele le Juda le ditšhaba tsotlhe, go tloga mo letsatsing le ke buileng le wena ka lone, go tloga mo metlheng ya ga Josia, go tla go fitlha mo letsatsing leno.
3  Gongwe ba ntlo ya Juda ba tla reetsa masetlapelo otlhe a ke akanyang go a dira mo go bone, ka maikaelelo a gore ba boe, mongwe le mongwe mo tseleng ya gagwe e e bosula, le gore ke tle ke itshwarele tlolo ya bone le boleo jwa bone.”
4  Mme Jeremia a bitsa Baruke morwa Neria gore Baruke a tle a kwale se se tswang mo molomong wa ga Jeremia mafoko otlhe a ga Jehofa a A a buileng le ene, mo bukeng ya momeno.
5  Go tswa foo Jeremia a laela Baruke, a re: “Ke tswaletswe. Ga ke kgone go tsena mo ntlong ya ga Jehofa.
6  Mme wena tsena mo teng mme momeno o mo go one o kwadileng mafoko a ga Jehofa a tswa mo molomong wa me o o balele kwa godimo mo ditsebeng tsa batho kwa ntlong ya ga Jehofa mo letsatsing la go itima dijo; gape o a balele kwa godimo mo ditsebeng tsa Bajuda botlhe ba ba tsenang ba tswa kwa metseng ya bone.
7  Gongwe kopo ya bone ya go utlwelwa botlhoko e tla wela fa pele ga ga Jehofa mme ba tla boa, mongwe le mongwe mo tseleng ya gagwe e e bosula, gonne bogale le tšararego tse Jehofa a di buileng kgatlhanong le batho bano di dikgolo.”
8  Mme Baruke morwa Neria a dira go ya ka sotlhe se moporofeti Jeremia a neng a se mo laetse, go balela mafoko a ga Jehofa kwa godimo mo bukeng kwa ntlong ya ga Jehofa.
9  Ga diragala ya re ka ngwaga wa botlhano wa ga Jehoiakime morwa Josia, kgosi ya Juda, mo kgweding ya borobongwe, batho botlhe mo Jerusalema le batho botlhe ba ba neng ba tsena ba tswa kwa metseng ya Juda ba tsena mo Jerusalema ba ipolela gore ba itima dijo fa pele ga ga Jehofa.
10  Mme Baruke a simolola go balela mafoko a ga Jeremia kwa godimo mo bukeng kwa ntlong ya ga Jehofa, mo phaposing ya bojelo ya ga Gemaria morwa Shafane mokwalolodi, mo lolwapeng lo lo fa godimo, kwa botsenong jwa kgoro e ntšha ya ntlo ya ga Jehofa, mo ditsebeng tsa batho botlhe.
11  Mme Mikaia morwa Gemaria morwa Shafane a utlwa mafoko otlhe a ga Jehofa go tswa mo bukeng.
12  Morago ga moo a ya kwa ntlong ya kgosi, kwa phaposing ya bojelo ya mokwaledi, mme bonang! ke teng kwa dikgosana tsotlhe di neng di ntse teng, Elishama mokwaledi le Delaia morwa Shemaia le Elenathane morwa Akabore le Gemaria morwa Shafane le Sedekia morwa Hanania le dikgosana tse dingwe tsotlhe.
13  Mme Mikaia a ba bolelela mafoko otlhe a a neng a a utlwile fa Baruke a ne a balela buka kwa godimo mo ditsebeng tsa batho botlhe.
14  Go tswa foo dikgosana tsotlhe tsa roma Jehudi morwa Nethania morwa Shelamia morwa Kushi, kwa go Baruke di re: “Momeno o o neng wa o balela kwa godimo mo ditsebeng tsa batho botlhe—o tseye ka seatla sa gago mme o tle.” Ka jalo Baruke morwa Neria a tsaya momeno mo seatleng sa gagwe mme a tsena kwa go bone.
15  Mme ba mo raya ba re: “Nna fa fatshe, tsweetswee, mme o o balele kwa godimo mo ditsebeng tsa rona.” Jalo Baruke a balela kwa godimo mo ditsebeng tsa bone.
16  Jaanong ga diragala gore fela fa ba utlwa mafoko otlhe, ba lebana ka poifo; mme ba raya Baruke ba re: “Ruri re tla bolelela kgosi mafoko ano otlhe.”
17  Ba botsa Baruke, ba re: “Re bolelele, tsweetswee, O kwadile jang mafoko ano otlhe a tswa mo molomong wa gagwe?”
18  Mme Baruke a ba raya a re: “O ne a mpolelela mafoko ano otlhe ka molomo wa gagwe, mme ke ne ke kwala mo bukeng ka enke.”
19  La bofelo dikgosana tsa raya Baruke tsa re: “Tsamaya, o iphitlhe, wena le Jeremia, gore ope a se ka a itse gore lo kae.”
20  Mme ba tsena kwa kgosing, kwa lolwapeng, mme ba baya momeno kwa phaposing ya bojelo ya ga Elishama mokwaledi; mme ba simolola go bolela mafoko otlhe mo ditsebeng tsa kgosi.
21  Jalo kgosi ya roma Jehudi gore a ye go tla le momeno. Ka jalo a tla le one go tswa kwa phaposing ya bojelo ya ga Elishama mokwaledi. Mme Jehudi a simolola go o balela kwa godimo mo ditsebeng tsa kgosi le mo ditsebeng tsa dikgosana tsotlhe tse di neng di eme fa kgosing.
22  Mme kgosi e ne e ntse mo ntlong ya mariga, mo kgweding ya borobongwe, leiswana le tuka fa pele ga yone.
23  Go tswa foo ga diragala gore fela fa Jehudi a sena go bala dikarolo di le tharo kgotsa di le nnè tsa ditsebe, ya o segaka ka thipa ya mokwaledi, ya o latlhela mo molelong o o neng o le mo leiswaneng go fitlha momeno otlhe o felela mo molelong o o neng o le mo leiswaneng.
24  Ba ne ba se ka ba boifa; le gone kgosi le fa e le batlhanka ba yone botlhe, ba ba neng ba reeditse mafoko ano otlhe, ga ba a ka ba gagolaka diaparo tsa bone.
25  Tota le Elenathane le Delaia le Gemaria ba ne ba rapela kgosi gore e se ka ya fisa momeno, mme ya se ka ya ba reetsa.
26  Mo godimo ga moo, kgosi e ne ya laela Jerameele morwa kgosi le Seraia morwa Asariele le Shelemia morwa Abedeele go tla le Baruke mokwaledi le moporofeti Jeremia. Mme Jehofa a ba tlogela ba ntse ba fitlhilwe.
27  Lefoko la ga Jehofa la tla gape mo go Jeremia fa kgosi e sena go fisa momeno o na le mafoko a Baruke a neng a a kwadile a tswa mo molomong wa ga Jeremia, le re:
28  “Itseele momeno gape, o mongwe, mme o kwale mo go one mafoko otlhe a ntlha a a neng a le mo momenong wa ntlha, o Jehoiakime kgosi ya Juda a o fisitseng.
29  Bua kgatlhanong le Jehoiakime kgosi ya Juda o re, ‘Jehofa o buile jaana: “Wena o fisitse momeno ono, o re, ‘Ke ka ntlha yang fa o kwadile mo go one, o re: “Eleruri kgosi ya Babelona e tla tla mme ruri e tla senya lefatshe leno mme e dire gore motho le phologolo di se ka tsa tlhola di nna teng mo go lone”?’
30  Ka jalo Jehofa o buile jaana kgatlhanong le Jehoiakime kgosi ya Juda, ‘Ga a na go nna le ope yo o ntseng mo setulong sa bogosi sa ga Dafide, mme setopo sa gagwe e tla nna selo se se latlhetsweng kwa ntle kwa mogoteng motshegare le kwa segaganeng bosigo.
31  Ke tla mo sekisetsa tlolo ya gagwe ene le bana ba gagwe le batlhanka ba gagwe, mme ke tla tlisa mo go bone le mo banning ba Jerusalema le mo bathong ba Juda masetlapelo otlhe a ke a buileng kgatlhanong le bone, mme ga ba a ka ba reetsa.’”’”
32  Mme Jeremia a tsaya momeno o mongwe a o naya Baruke morwa Neria, mokwaledi, mme a kwala mo go one se se tswang mo molomong wa ga Jeremia e leng mafoko otlhe a buka e Jehoiakime kgosi ya Juda a e fisitseng mo molelong; mme go ne ga okediwa ka mafoko a mangwe a mantsi a a tshwanang le ao.
41  Mme ga diragala ya re ka kgwedi ya bosupa Ishemaele morwa Nethania morwa Elishama wa losika lwa segosi le wa banna ba bagolo ba kgosi le banna ba bangwe ba le lesome ba na le ene ba tla kwa go Gedalia morwa Ahikame kwa Misepa. Mme ba simolola go ja senkgwe mmogo gone kwa Misepa.
2  Go tswa foo Ishemaele morwa Nethania le banna ba le lesome ba ba neng ba na le ene ba nanoga mme ba kgemetha Gedalia morwa Ahikame morwa Shafane ka tšhaka. Ka jalo a bolaya yo kgosi ya Babelona e neng e mo tlhomile go okamela lefatshe leo.
3  Mme Bajuda botlhe ba ba neng ba na le ene, ke gore, le Gedalia, kwa Misepa le Bakaladia ba ba neng ba fitlhelwa gone, ke gore, banna ba ntwa, Ishemaele o ne a ba kgemetha.
4  Ga diragala ka letsatsi la bobedi la go bolawa ga ga Gedalia, fa go ne go se na ope gotlhelele yo o neng a itse ka gone,
5  gore foo go tle banna go tswa Shekema, go tswa Shilo le go tswa Samarea, banna ba le masome a le robedi ba ba beotsweng ditedu ba diaparo tsa bone di gagogantsweng ba itshegakile, mme go ne go na le tshupelo ya bupi le lebano mo seatleng sa bone go di tlisa mo ntlong ya ga Jehofa.
6  Jalo Ishemaele morwa Nethania a tswa mo Misepa a ya go ba kgatlhantsha, a tsamaya a ntse a lela. Mme ga diragala gore fela fa a kopana le bone a ba raya a re: “Tlayang kwa go Gedalia morwa Ahikame.”
7  Mme ga diragala ya re fela fa ba sena go goroga mo gare ga motse, Ishemaele morwa Nethania a ba bolaya mme a ba latlhela mo gare ga mogobe, ene le banna ba ba neng ba na le ene.
8  Mme go ne go na le banna ba le lesome ba ba neng ba fitlhelwa mo gare ga bone ba ka bonako ba neng ba raya Ishemaele ba re: “O se ka wa re bolaya, gonne mo thuong ya rona go na le matlotlo a a fitlhilweng mo tshimong, korong le barele le leokwane le tswina ya dinotshe.” Ka jalo a ithiba, mme a se ka a ba bolaya mo gare ga bomorwarraabone.
9  Jaanong mogobe o Ishemaele a neng a latlhetse mo go one ditopo tsotlhe tsa batho ba a neng a ba kgemethile e ne e le mogobe o mogolo, o Kgosi Asa a neng a o dirile ka ntlha ya ga Baasha kgosi ya Iseraele. Ke one o Ishemaele morwa Nethania a neng a o tlatsa ka ba ba bolailweng.
10  Go tswa foo Ishemaele a isa masalela otlhe a batho ba ba neng ba le kwa Misepa botshwarwa, bomorwadia kgosi le batho botlhe ba ba neng ba setse kwa Misepa, ba Nebusaradane molaodi wa bafemedi a neng a ba neile Gedalia morwa Ahikame gore a ba tlhokomele. Jalo Ishemaele morwa Nethania a ba isa botshwarwa mme a tswa a tsamaya a ya go kgabaganyetsa kwa go bomorwa Amona.
11  Fa nako e ntse e tsamaya Johanane morwa Karea le balaodi botlhe ba mephato ya sesole ba ba neng ba na le ene ba utlwa bosula jotlhe jo Ishemaele morwa Nethania a neng a bo dirile.
12  Ka gone ba tsaya banna botlhe mme ba ya go tlhabana le Ishemaele morwa Nethania mme ba mo fitlhela fa metsing a mantsi a a neng a le mo Gibeone.
13  Ga diragala ya re fela fa batho botlhe ba ba neng ba na le Ishemaele ba bona Johanane morwa Karea le balaodi botlhe ba mephato ya sesole ba ba neng ba na le ene, ba simolola go ipela.
14  Mme batho botlhe ba Ishemaele a neng a ba isitse botshwarwa go tswa kwa Misepa ba retologa ba boela kwa go Johanane morwa Karea.
15  Mme fa e le Ishemaele morwa Nethania ene, a tshaba le banna ba le robedi ba tswa fa pele ga ga Johanane, gore a tle a ye kwa go bomorwa Amona.
16  Johanane morwa Karea le balaodi botlhe ba mephato ya sesole ba ba neng ba na le ene jaanong ba tsaya masalela otlhe a batho bao ba ba busitseng kwa go Ishemaele morwa Nethania, kwa Misepa, morago ga gore a bolaye Gedalia morwa Ahikame, banna ba ba nonofileng, banna ba ntwa, le basadi le bana ba bannye le badiredi ba ntlo ya kgosi, ba a ba busitseng kwa Gibeone.
17  Jalo ba tsamaya mme ba ya go nna mo lefelong la bonno la Kimahame le le neng le le fa thoko ga Bethelehema, gore ba tle ba tswelele mme ba tsene mo Egepeto,
18  ka ntlha ya Bakaladia; ka gonne ba ne ba boifa ka ntlha ya bone, e re ka Ishemaele morwa Nethania a ne a bolaile Gedalia morwa Ahikame, yo kgosi ya Babelona e neng e mo tlhomile gore a okamele lefatshe leo.
15  Mme Jehofa a nthaya a re: “Fa Moshe le Samuele ba ne ba eme fa pele ga me, moya wa me o ka bo o se ka fa bathong bano. Ba ka bo ba tsamaisiwa ba tswa fa pele ga sefatlhego sa me, gore ba tswele kwa ntle.
2  Mme go tla diragala gore fa ba ka go raya ba re, ‘Re tla tswa re ya kae?’ o ba reye o re, ‘Jehofa o buile jaana: “Le fa e le mang yo e leng wa sebetso se se bolayang, a a ye kwa sebetsong se se bolayang! Le fa e le mang yo e leng wa tšhaka, a a ye kwa tšhakeng! Le fa e le mang yo e leng wa leuba, a a ye kwa leubeng! Le fa e le mang yo e leng wa botshwarwa, a a ye botshwarwa!”’
3  “‘Mme ke tla tlhoma malapa a le manè mo go bone,’ go bua Jehofa, ‘tšhaka gore e bolaye, le dintša gore di gogele kgakala, le dibopiwa tse di fofang tsa magodimo le dibatana tsa lefatshe gore di je di bo di senye.
4  Ke tla ba naya magosi otlhe a lefatshe gore a ba boifise ka ntlha ya ga Manase morwa Hesekia, kgosi ya Juda, ka ntlha ya se a se dirileng kwa Jerusalema.
5  Gonne ke mang yo o tla go tlhomogelang pelo, wena Jerusalema, e bile ke mang yo o tla go utlwelang botlhoko, ke mang yo o tla fapogang go go botsa botsogo?’
6  “‘Wena o ntatlhile,’ go bua Jehofa. ‘O nna o tsamaela kwa morago. Mme ke tla go otlololela seatla sa me ke go senye. Ke lapisitswe ke go ikwatlhaya.
7  Ke tla ba olosa ka foroko mo dikgorong tsa lefatshe. Ruri ke tla ba amoga bana. Ke tla senya batho ba me, ka gonne ba sa tlogela ditsela tsa bone.
8  Mo go nna batlholagadi ba bone ba ntsifetse go feta moshawa wa mawatle. Ke tla tlisa mothopi ka sethoboloko mo go bone, mmè le lekau. Ke tla dira gore phuduego le dipheretlhego di ba wele ka tshoganyetso.
9  Mosadi yo o belegang ba le supa o nyeletse; moya wa gagwe o kgaratlhetse go hema. Letsatsi la gagwe le phirimile go sa le motshegare; le tlhabilwe ke ditlhong gape le ikutlwa le swabisitswe.’ ‘Mme ke tla neelela masalela a bone tšhaka fa pele ga baba ba bone,’ go bua Jehofa.”
10  A bo go latlhega nna, tlhe mmè, ka gonne o mpelege, motho wa komano le motho yo o gogagoganang le lefatshe lotlhe. Ga ke a adimana ka sepe, mme ga ba a nkadima sepe. Botlhe ba a mphutsa.
11  Jehofa o rile: “Eleruri ke tla go direla gore o bone molemo. Eleruri ke tla go buelela mo motlheng wa masetlapelo le mo motlheng wa matshwenyego, kgatlhanong le mmaba.
12  A motho o ka thubaganya tshipi, tshipi e e tswang bokone, le kgotlho?
13  Ke tla dira gore dikhumo tsa gago le matlotlo di gapiwe, e seng ka tlhwatlhwa, mme ka ntlha ya maleo a gago otlhe, le mo dikarolong tsotlhe tsa gago tsa naga.
14  Ke tla dira gore di kgabaganye le baba ba gago di tsene mo lefatsheng le o sa le itseng. Gonne molelo o tlhoseditswe mo bogaleng jwa me. O gotsiwa kgatlhanong le lona.”
15  Wena o itsile. Tlhe Jehofa, nkgakologelwa mme o lebise tlhokomelo ya gago mo go nna mme o mpusolosetse mo babogising ba me. O se ka wa ntlosa mo go nneng bonya ga gago go galefa. Tsaya tsia go sikara ga me kgobo ka ntlha ya gago.
16  Mafoko a gago a ne a bonwa, mme ke ne ka a ja; lefoko la gago mo go nna le nna go itumela le go ipela ga pelo ya me; gonne leina la gago le bidiwa mo go nna, wena Jehofa Modimo wa masomosomo.
17  Ga ke a nna mo setlhopheng se se atamalaneng thata sa ba ba dirang metlae mme ka simolola go itumela. Ka ntlha ya seatla sa gago ke ntse ke le nosi, gonne o ntladitse ka katlholo.
18  Ke ka ntlha yang fa setlhabi sa me e le se se nnelang ruri le titeo ya me e le e e sa alafegeng? E ganne go fola. Ruri mo go nna o nna jaaka sengwe se se tsietsang, jaaka metsi a a itshupileng a sa ikanyege.
19  Ka jalo Jehofa o buile jaana: “Fa o ka boa, ke tla go busa. O tla ema fa pele ga me. Mme fa o ka tlisa se se tlhwatlhwakgolo mo dilong tse di se nang mosola, o tla nna jaaka molomo wa me. Ba tla boela kwa go wena, mme wena ga o na go boela kwa go bone.”
20  “Mme mo setšhabeng seno ke go dirile lobota lo lo sireletsegileng lwa kgotlho; eleruri ba tla tlhabana le wena, mme ga ba kitla ba go fenya. Gonne ke na le wena, go go boloka le go go golola,” go bua Jehofa.
21  “Ke tla go golola mo seatleng sa ba ba bosula, gape ke tla go golola mo seatleng sa ba ba patikang.”
20  Jaanong Pashure morwa Imere, moperesiti, yo le ene e neng e le molaodi yo o eteletseng pele mo ntlong ya ga Jehofa, a nna a reetsa Jeremia a porofeta mafoko ano.
2  Go tswa foo Pashure a itaya moporofeti Jeremia mme a mo tsenya mo disaneng tse di neng di le mo Kgorong e e kwa Godimo ya Benjamine, e e neng e le mo ntlong ya ga Jehofa.
3  Mme ga diragala mo letsatsing le le latelang gore Pashure a ntshe Jeremia mo disaneng, mme Jeremia jaanong a mo raya a re: “Jehofa o biditse leina la gago, e seng Pashure, mme Letshogo gotlhe fela.
4  Gonne Jehofa o buile jaana, ‘Bona, ke go dira letshogo mo go wena le mo barating botlhe ba gago, mme eleruri ba tla wa ka tšhaka ya baba ba bone matlho a gago a ntse a lebile; ke tla tsenya Juda yotlhe mo seatleng sa kgosi ya Babelona, mme ruri o tla ba isa botshwarwa kwa Babelona le go ba kgemetha ka tšhaka.
5  Ke tla tsenya dilo tsotlhe tse di bolokilweng tsa motse ono le kungwa yotlhe ya one le dilo tsotlhe tsa one tse di tlhwatlhwakgolo; le matlotlo otlhe a dikgosi tsa Juda ke tlile go a tsenya mo seatleng sa baba ba bone. Mme ruri ba tla di gapa mme ba di tseye ba di tlise mo Babelona.
6  Mme fa e le wena Pashure, le banni botlhe ba ntlo ya gago, lo tla ya botshwarwa; lo tla tla mo Babelona e bile lo tla swela teng mme wena o tla fitlhelwa teng le barati ba gago botlhe, ka gonne o ba porofetetse maaka.’”
7  O ntsieditse, wena Jehofa, ka bo ka tsietsega. O dirisitse nonofo ya gago kgatlhanong le nna, wa ba wa fenya. Ke ne ka nna setshego letsatsi lotlhe; mongwe le mongwe o a ntshotla.
8  Nako le nako fa ke bua ke a goa. Ke tlhaeletsa tshiamololo le thopo. Gonne lefoko la ga Jehofa mo go nna le ne la nna lebaka la kgobo le la tshotlo letsatsi lotlhe.
9  Ke ne ka re: “Ga ke na go mo umaka, e bile ga ke na go tlhola ke bua mo leineng la gagwe.” Mme mo pelong ya me go ne ga nna jaaka molelo o o tukang o tswaletswe mo marapong a me; ke ne ka lapa go o tshola, mme ke ne ke sa kgone go o itshokela.
10  Gonne ke utlwile pego e e bosula ya ba bantsi. Go ne go na le letshogo gotlhe fela. “Bolelang, gore re tle re bolele ka ene.” Motho mongwe le mongwe yo o nang le go swa yo o nthayang a re “Kagiso!”—ba lebeletse go kwetsepela ga me: “Gongwe o tla tsiediwa, gore re tle re mo fenye mme re ipusolosetse mo go ene.”
11  Mme Jehofa o ne a na le nna jaaka yo o thata yo o boifisang. Ke ka lone lebaka le ba ba mpogisang ba tla kgotšwang mme ba sa fenye. Eleruri ba tla tlhabisiwa ditlhong thata, ka gonne ba tla bo ba sa tlhogonolofala. Go tlhabisiwa ditlhong ga bone mo go nnang ka bosakhutleng ke mo go se kitlang go lebalwa.
12  Mme wena, Jehofa wa masomosomo, o tlhatlhoba yo o siameng; o bona diphilo le pelo. E kete nka bona pusoloso ya gago mo go bone, gonne ke go senoletse kgetsi ya me ya molao.
13  Opelelang Jehofa, lona batho! Bakang Jehofa! Gonne o golotse moya wa mohumanegi mo seatleng sa badirabosula.
14  A go hutsege letsatsi le ke tsetsweng ka lone! E kete letsatsi le mmè a mpelegeng ka lone le ka se segofale!
15  A go hutsege monna yo o tlisitseng dikgang tse di molemo kwa go rre, a re: “O tsaletswe ngwana wa mosimane, ke ngwana wa mosimane!” Eleruri o ne a dira gore a ipele.
16  Mme monna yoo o tshwanetse go nna jaaka metse e Jehofa a e ribegeditseng A bo a sa ikwatlhaye. Mme o tla utlwa selelo mo mosong le mokgosi wa tlhagiso ka nako ya sethoboloko.
17  Ke ka ntlhaya yang fa a ne a sa mpolaele ruri mo sebopelong, gore mmè a nne lefelo la me la go fitlhela le sebopelo sa gagwe se nne se imile ka bosakhutleng?
18  Ke ka ntlha yang fa ke dule mo sebopelong seo gore ke tle ke bone tiro ya bonatla le khutsafalo le gore malatsi a me a khutle ka matlhabisa ditlhong fela?
1  Mafoko a ga Jeremia morwa Hilekia, mongwe wa baperesiti ba ba neng ba le kwa Anathothe mo lefatsheng la ga Benjamine;
2  yo lefoko la ga Jehofa le neng la tla mo go ene mo metlheng ya ga Josia morwa Amone, kgosi ya Juda, ka ngwaga wa bolesome le boraro wa go busa ga gagwe.
3  Mme le ne la nna la tla mo metlheng ya ga Jehoiakime morwa Josia, kgosi ya Juda, go fitlha kwa bowelong jwa ngwaga wa bolesome le bongwe wa ga Sedekia morwa Josia, kgosi ya Juda, go fitlha Jerusalema e ya botshwarwa mo kgweding ya botlhano.
4  Mme lefoko la ga Jehofa la tla mo go nna, le re:
5  “Pele ga ke go bopa mo sebopelong ke ne ke go itse, le pele ga o tswa mo sebopelong ke ne ka go itshepisa. Ke go dirile moporofeti mo ditšhabeng.”
6  Mme ke ne ka re: “Ijoo, Morena Molaodimogolo Jehofa! Bona, ga ke itse go bua, gonne ke mosimanyana fela.”
7  Mme Jehofa a tswelela a nthaya a re: “O se ka wa re, ‘Ke mosimanyana fela.’ Mme o ye kwa go botlhe ba ke tla go romang kwa go bone; mme o bue sengwe le sengwe se ke tla se go laelang.
8  O se ka wa boifa ka ntlha ya difatlhego tsa bone, gonne ‘Ke na le wena go go golola,’ go bua Jehofa.”
9  Morago ga moo Jehofa a ntsha seatla sa gagwe mme a dira gore se ame molomo wa me. Go tswa foo Jehofa a nthaya a re: “Bona, ke tsentse mafoko a me mo molomong wa gago.
10  Bona, mo letsatsing leno ke go tlhomile gore o nne kwa godimo ga ditšhaba le kwa godimo ga magosi, gore o kumole le go rutla le gore o senye le go rutlolola, gore o age le gore o jale.”
11  Mme lefoko la ga Jehofa la nna la tla mo go nna, le re: “O bona eng, Jeremia?” Jalo ka re: “Ke bona letlhogela la setlhare sa thamane.”
12  Mme Jehofa a tswelela a nthaya a re: “O bone sentle, gonne ke nna ke thantse ka ga lefoko la me gore ke le diragatse.”
13  Mme lefoko la ga Jehofa la tla mo go nna lekgetlo la bobedi, le re: “O bona eng?” Jalo ka re: “Ke bona pitsa e e molomo mogolo e e apeelang e e budulelwang, mme molomo wa yone o furaletse bokone.”
14  Morago ga moo Jehofa a nthaya a re: “Masetlapelo a tla gololwa a tswa kwa bokone a tlela banni botlhe ba lefatshe.
15  Gonne ‘bona, ke bitsa malapa otlhe a magosi a bokone,’ go bua Jehofa; ‘mme ruri ba tla tla mme mongwe le mongwe o tla baya setulo sa gagwe sa bogosi mo botsenong jwa dikgoro tsa Jerusalema, le go dikologa dipota tsa gagwe tsotlhe le mo metseng yotlhe ya Juda.
16  Mme ke tla bua le bone dikatlholo tsa me ka bosula jotlhe jwa bone, ka gonne ba ntlogetse mme ba nna ba kuisetsa medimo e mengwe musi wa setlhabelo le go ikobela ditiro tsa diatla tsa bone.’
17  “Mme fa e le wena, o gatlhe dinōka tsa gago, mme o eme o bue le bone sengwe le sengwe se ke se go laelang. O se ka wa welwa ke poifo epe ka ntlha ya bone, gore ke se ka ka go usetsa poifo fa pele ga bone.
18  Mme fa e le nna, bona, gompieno ke go dirile motse o o sireletsegileng le pilara ya tshipi le dipota tsa kgotlho kgatlhanong le lefatshe lotlhe, mo dikgosing tsa Juda, mo dikgosaneng tsa gagwe, mo baperesiting ba gagwe le mo bathong ba lefatshe.
19  Mme ruri ba tla tlhabana le wena, mme ga ba na go go fenya, gonne ‘Ke na le wena,’ go bua Jehofa, ‘go go golola.’”
2  Mme lefoko la ga Jehofa la tla kwa go nna, le re:
2  “Tsamaya, mme o tlhaeletse mo ditsebeng tsa Jerusalema, o re, ‘Jehofa o buile jaana: “Ke gakologelwa sentle bopelonomi jwa lorato jwa bosha jwa gago, lorato lwa fa o ne o beeleditswe go nyalwa, go tsamaya ga gago fa morago ga me mo nageng, mo lefatsheng le le sa jalwang peo.
3  Iseraele e ne e le selo se se boitshepo mo go Jehofa, maungo a Gagwe a ntlha.”’ ‘Batho bape fela ba ba mo senyang ba ne ba tla itira ba ba molato. Masetlapelo ka boone a ne a tla ba wela,’ go buile Jehofa.”
4  Utlwa lefoko la ga Jehofa, wena ntlo ya ga Jakobe, le lona lotlhe malapa a ntlo ya Iseraele.
5  Jehofa o buile jaana: “Borraalona ba bone eng mo go nna se se neng se sa siama, gore ba nne kgakala thata le nna, mme ba nna ba sala modingwana wa lefela morago mme le bone ba nna ba e leng ba lefela?
6  Ga ba a re, ‘O kae Jehofa, Yo o re ntshitseng kwa lefatsheng la Egepeto, Yo o re tsamaisitseng mo nageng, go ralala lefatshe la lebala le le sekaka le kgatampi, go ralala lefatshe le le se nang metsi le la moriti o montsho, go ralala lefatshe le go se nang motho ope yo o fetileng mo go lone le leo go se nang motho ope wa mo lefatsheng yo o nnileng mo go lone?’
7  “Mme ke ne ka lo tlisa ka iketlo mo lefatsheng la tshingwana ya maungo, gore lo je maungo a lone le dilo tsa lone tse di molemo. Mme lo ne lwa tsena lwa leswafatsa lefatshe la me; le boswa jwa me lwa bo dira selo se se makgapha.
8  Baperesiti ka bobone ga ba a re, ‘O kae Jehofa?’ Le bone ba ba tsholang molao ba ne ba sa nkitse; le badisa ba ntiretse ditlolo, le baporofeti ba ne ba porofeta ka Baale, mme ba ne ba sala morago ba ba se kitlang ba ba tswela mosola.
9  “‘Ka jalo, ke tla lwa le lona go ya pele,’ go bua Jehofa, ‘gape ke tla lwa le barwa ba bomorwaalona.’
10  “‘Mme kgabaganyetsang kwa mafatsheng a a fa losing lwa lewatle la Bakitime mme lo bone. Ee, romang le kwa Kedare mme lo akanyetseng ka tsela e e kgethegileng, mme lo bone gore a sengwe se se tshwanang le seno se diragetse.
11  A setšhaba se anantse medimo, le eleng ka ba e seng medimo? Mme batho ba me ba anantse kgalalelo ya me ka seo se se kitlang se ba tswela mosola.
12  Rotolang matlho lo gakgamaletse seno, lona magodimo; mme lo tsitsibane ka letshogo le legolo thata,’ go bua Jehofa,
13  ‘ka gonne go na le dilo tse pedi tse di bosula tse batho ba me ba di dirileng: Ba ntlogetse, nna motswedi wa metsi a a tshelang, gore ba tle ba ipetlele megobe, megobe e e thubegileng, e e ka se tsholeng metsi.’
14  “‘A Iseraele ke motlhanka, kgotsa lekgoba le le tshotsweng ke ba ntlo? Ke ka ntlha yang fa a gapiwa?
15  Ditawana tse di seriri di a mo kurutlela; di ntshitse modumo wa tsone. Mme di dirile lefatshe la gagwe selo sa go akabalelwa. Metse ya gagwe e fisitswe, mo e leng gore ga go na monni.
16  Le eleng bomorwa Nofe le Tapanese ba ne ba nna ba iphepa ka wena kwa phogong ya tlhogo.
17  A seno ga se se wena o se itirileng ka go tlogela Jehofa Modimo wa gago ka nako e a neng a go tsamaisa mo tseleng ka yone?
18  Mme jaanong o tshwanetse go nna le matshwenyego afe ka tsela ya Egepeto gore o nwe metsi a Shihore? Mme gape o tshwanetse go nna le matshwenyego afe ka tsela ya Asiria gore o nwe metsi a Noka?
19  Bosula jwa gago bo tshwanetse go go siamisa, le ditiro tsa gago tsa go sa ikanyege di tshwanetse go go kgalemela. Jaanong itse, o bo o bone gore go tlogela ga gago Jehofa Modimo wa gago, ke selo se se bosula le se se bogalaka, mme ga go a felela ka gore o mpoife,’ go bua Morena Molaodimogolo, Jehofa wa masomosomo.
20  “‘Gonne bogologolo ke ne ka robaganya jokwe ya gago; ka kumaganya dibofo tsa gago. Mme o ne wa re: “Ga ke tle go direla,” gonne mo thoteng nngwe le nngwe e e kwa godimo le kafa tlase ga setlhare sengwe le sengwe se se golang thata o ne o rapame o tsharologile, o le seaka.
21  Mme fa e le nna, ke ne ke go jadile jaaka mofine o mohibidu wa boleng jo bo kwa godimo, otlhe e le peo ya boammaaruri. Mme jaanong o mphetogetse jang gore o nne matlhogela a a senyegileng a mofine o sele?’
22  “‘Le fa gone o ne o ka tlhapa ka alekale le go itseela selekanyo se segolo sa llae, eleruri tlolo ya gago e ne e tla nna selabe fa pele ga me,’ go bua Morena Molaodimogolo Jehofa.
23  O ka bua jang wa re, ‘Ga ke a iteswafatsa. Ga ke a sala Bobaale morago’? Bona tsela ya gago mo mokgatšheng. Tsaya se o se dirileng tsia. Kamela e namagadi e potlana e e bofefo e tabogela kwa le kwa mo ditseleng tsa yone;
24  pitse ya naga e e tlwaetseng go nna kwa nageng, fa e eletsa moya wa yone, e sunetsa phefo; ka nako ya yone ya go hekwa, ke mang yo o ka e busetsang morago? Botlhe ba ba e batlang ga ba na go itapisa. Mo kgweding ya yone ba tla e bona.
25  Thibela lonao lwa gago gore lo se ka lwa nna lonao lo lo sa rwalang, le mometso wa gago gore o se ka wa nyorwa. Mme o ne wa re, ‘Ga go na tsholofelo! Nnyaa, ke ratana le batswakwa, mme ke tlile go ba sala morago.’
26  “Fela jaaka ditlhong tsa legodu fa le lemogiwa, ba ntlo ya Iseraele ba tlhabilwe ke ditlhong ka tsela e e ntseng jalo, bone, dikgosi tsa bone, dikgosana tsa bone le baperesiti ba bone le baporofeti ba bone.
27  Ba raya setlhare ba re, ‘O rre,’ mme ba raya leje ba re, ‘Wena ka bowena o mpelege.’ Mme ba lebisitse bokafamorago jwa molala kwa go nna e seng sefatlhego. Mme mo motlheng wa masetlapelo a bone ba tla re, ‘A ko o nanoge mme o re boloke!’
28  “Mme e kae medimo ya gago e o e itiretseng? A e nanoge fa e le gore e ka go boloka mo motlheng wa masetlapelo a gago. Gonne medimo ya gago jaanong e ntse fela jaaka palo ya metse ya gago, wena Juda.
29  “‘Ke ka ntlha yang fa lo ntse lo lwa le nna? Ke ka ntlha yang fa lo ntiretse tlolo, lona lotlhe?’ go bua Jehofa.
30  Ke iteile bomorwaalona kwantle ga matswela ape. Ga ba a tsaya kotlhao epe. Tšhaka ya lona e laitse baporofeti ba lona, jaaka tau e e senyang.
31  Lona kokomana, iponeleng lefoko la ga Jehofa. “A ke fetogile naga fela mo go Iseraele kgotsa lefatshe la lefifi le le tseneletseng? Ke ka ntlha yang fa batho bano ba me, ba rile, ‘Re kgarakgatshegile. Ga re na go tlhola re tla kwa go wena’?
32  A kgarebane e ka lebala mekgabisa ya yone, le monyadiwa meitlamo ya gagwe ya sehuba? Mme le fa go ntse jalo batho ba me—ba ntebetse ka malatsi a a se nang palo.
33  “Ke ka ntlha yang fa wena mosadi, o tokafatsa tsela ya gago gore o batle lorato? Ka jalo o ntse o ruta ditsela tsa gago dilo tse di bosula.
34  Gape, mo dintlheng tsa diaparo tsa gago go fitlhetswe matshwao a madi a meya ya ba ba humanegileng ba ba se nang molato. Ga ke a ba fitlhela ba thuba gore ba tsene, mme ba mo go tseno tsotlhe.
35  “Mme wa re, ‘Ke setse ke se na molato. Eleruri bogale jwa gagwe bo boetse morago bo dule mo go nna.’ “Bona, ke tsena mo kganetsanong le wena ka ntlha ya go bua ga gago o re, ‘Ga ke a leofa.’
36  Ke ka ntlha yang fa o tshwara go fetoga ga tsela ya gago jaaka mo e seng ga sepe jaana? Gape o tla tlhabelwa Egepeto ditlhong, fela jaaka o ne wa tlhabelwa Asiria ditlhong.
37  Ka ntlha ya lebaka leno gape o tla tsamaya diatla tsa gago di le mo tlhogong ya gago, ka gonne Jehofa o ganne dilo tse o di tshepileng, mme ga o na go nna le katlego ka tsone.”
3  Go na le polelwana e e reng: “Fa monna a ka koba mosadi wa gagwe mme a bo a tsamaya a mo tlogela a nna wa monna yo mongwe, a monna yoo o tshwanetse go boela kwa go ene gape?” A lefatshe leo ruri ga le a kgotlelwa? “Mme wena o dirile boaka le balekane ba le bantsi; a mme o tshwanetse go boela kwa go nna?” go bua Jehofa.
2  “Tsholeletsa matlho a gago kwa ditselaneng tse di budusitsweng ke dinao mme o bone. Ke fa kae fa o sa betelelwang teng? O ba emetse fa thoko ga ditsela, jaaka Moarabia mo nageng; mme o nna o kgotlela lefatshe ka ditiro tsa gago tsa boaka le ka bosula jwa gago.
3  Jalo dipula tse dikgolo di a thibelwa, le fa e le pula ya dikgakologo ga e a na. Mme phatla ya mosadi yo o dirang boaka e nnile ya gago. O ganne go ikutlwa o kokobeditswe.
4  A go simolola jaanong go ya pele o ntlhaeleditse wa re, ‘Rra, o tsala ya me e re ntshanang seinong ya bosha jwa me!
5  A motho o tshwanetse go nna a kgotšwilwe ka bosakhutleng, kgotsa a nnele go lebelela sengwe ka bosaengkae?’ Bona! O buile, mme wa tswelela o dira dilo tse di bosula wa ba wa fenya.”
6  Mme mo metlheng ya ga kgosi Josia, Jehofa a nthaya a re: “‘A o bone se Iseraele yo o sa ikanyegeng a se dirileng? O ya kwa godimo ga thaba nngwe le nngwe e e kwa godimo le kafa tlase ga setlhare sengwe le sengwe se se golang thata, gore a tle a direle boaka koo.
7  Mme morago ga gore a dire dilo tseno tsotlhe ke ne ka nna ka mmolelela gore a boele kwa go nna, mme a se ka a boa; mme Juda o ne a nna a leba kgaitsadie wa leferefere.
8  E rile ke bona seo, ka tsamaisa Iseraele yo o sa ikanyegeng ka lone lebaka la go bo a dirile boaka, mme ka mo naya lekwalo la go mo tlhala gotlhelele, mme morwadiarraagwe yo o dirang ka boferefere e bong Juda ga a ka a boifa, mme le ene a simolola go tsamaya a ya go dira boaka.
9  Mme boaka jwa gagwe bo diragetse ka ntlha ya pono ya gagwe e e seng masisi, mme o ne a nna a kgotlela lefatshe le go dira boaka le maje le ditlhare;
10  le eleng ka ntlha ya seno sotlhe morwadiarraagwe yo o leferefere e bong Juda ga a ka a boela mo go nna ka pelo ya gagwe yotlhe, fa e se ka maaka fela,’ go bua Jehofa.”
11  Mme Jehofa o ne a nthaya a re: “Iseraele yo o sa ikanyegeng o supile moya wa gagwe o siame go feta Juda yo o dirang ka boferefere.
12  Tsamaya, mme o bolele mafoko ano kwa bokone o re: “‘“A ko o boe, wena Iseraele wa motlhanogi,” go bua Jehofa.’ ‘“Ga ke na go lo leba ka bogale, ka gonne ke a ikanyega,” go bua Jehofa.’ ‘“Ga ke na go nna ke kgotšwilwe ka bosakhutleng.
13  Fela lemogang phoso ya lona, gonne lo diretse Jehofa Modimo wa lona tlolo. Mme lo ne lwa tswelela lo gasamisetsa ditsela tsa lona kwa go ba e leng batswakwa kafa tlase ga setlhare sengwe le sengwe se se golang thata, mme ga lo a ka lwa reetsa lentswe la me,” go bua Jehofa.’”
14  “Boang, lona barwa ba batlhanogi,” go bua Jehofa. “Gonne nna ka bonna ke monna yo e leng mong wa lona; mme ke tla lo tsaya, a le mongwe mo motseng le ba babedi mo lelapeng, mme ke tla lo tlisa mo Siona.
15  Ke tla lo naya badisa tumalanong le pelo ya me, mme ruri ba tla lo fepa ka kitso le temogo.
16  Mme go tla diragala gore lo nne bantsi mme lo ungwe mo lefatsheng mo metlheng eo,” go bua Jehofa. “Ga ba na go tlhola ba re, ‘Letlole la kgolagano ya ga Jehofa!’ le gone ga le na go tla le fa e le mo pelong, le gone ga ba na go le gakologelwa kgotsa go le tlhoafalela, mme ga le na go tlhola le dirwa gape.
17  Mo nakong eo ba tla bitsa Jerusalema setulo sa bogosi sa ga Jehofa; mme ditšhaba tsotlhe di tshwanetse go phuthelwa kwa go ene kwa leineng la ga Jehofa kwa Jerusalema, mme ga ba kitla ba tlhola ba tsamaya fa morago ga bologwadi jwa pelo ya bone e e bosula.”
18  “Mo metlheng eo ba tla tsamaya, ntlo ya Juda e bapile le ntlo ya Iseraele, mme ba tla tswa mmogo mo lefatsheng la bokone mme ba tsene mo lefatsheng le ke le neileng borraalonamogologolwane jaaka le le ruilweng boswa.
19  Mme nna ke rile, ‘Ke lo beile mo gare ga barwa ka lo naya lefatshe le le eletsegang, le le ruilweng boswa la mekgabisa ya masole a ditšhaba!’ Mme ka tswelela ka re, ‘Lo tla ntlhaeletsa, lo re, “Rra!” mme ga lo na go boa mo go ntshaleng morago.’
20  ‘Ruri jaaka mosadi a tlogetse molekane wa gagwe ka boferefere, lo ntiretse ka boferefere, ka tsela e e ntseng jalo, lona ntlo ya Iseraele,’ go bua Jehofa.”
21  Mo ditselaneng tse di budusitsweng ke dinao go utlwilwe modumo, go lela, dithapelo tsa bomorwa Iseraele. Gonne ba sokile tsela ya bone; ba lebetse Jehofa Modimo wa bone.
22  “Boang, lona barwa ba batlhanogi. Ke tla fodisa boemo jwa lona jwa botlhanogi.” “Re fano! Re tlile kwa go wena, gonne wena, Jehofa, o Modimo wa rona.
23  Ruri dithota mmogo le pheretlhego e e mo dithabeng ke tsa maaka. Ruri poloko ya Iseraele e mo go Jehofa Modimo wa rona.
24  Mme selo se se tlhabisang ditlhong ka bosone se jele matsapa a borraaronamogologolwane go tswa bosheng jwa rona, matsomane a bone le metlhape ya bone, bomorwaabone le bomorwadiabone.
25  Re rapama mo ditlhonnyeng tsa rona, mme go kokobediwa ga rona go nna go ntse go re bipa; gonne re leofetse Jehofa Modimo wa rona, rona le borraarona go tswa bosheng jwa rona go ya pele le go tla go fitlha mo letsatsing leno, mme ga re a ikobela lentswe la ga Jehofa Modimo wa rona.”
33  Mme lefoko la ga Jehofa la tla mo go Jeremia lekgetlo la bobedi, fa a ne a sa ntse a tswaletswe mo Lolwapeng lwa Badisa, le re:
2  “Jehofa Modiri wa lefatshe, Jehofa Mmopi wa lone gore a le tlhomamise thata, yo leina la gagwe e leng Jehofa o buile jaana,
3  ‘Mpitse, mme ke tla go araba ke bo ke go bolelela dilo tse dikgolo le tse di sa tlhaloganyegeng tse o sa di itseng ke sa okaoke.’”
4  “Gonne Jehofa Modimo wa Iseraele o buile jaana ka ga matlo a motse ono le matlo a dikgosi tsa Juda a a rutlilweng ka ntlha ya dithako tsa phemelo le ka ntlha ya tšhaka;
5  ka ga ba ba tlang go lwa le Bakaladia le go tlatsa mafelo ka ditopo tsa batho ba ke ba kgemethileng mo bogaleng jwa me le mo tšararegong ya me, le ka ntlha ya botlhe ba ke subileng sefatllhego sa me mo motseng ono ka ntlha ya bosula jwa bone,
6  ‘Bonang, ke mo tlisetsa botsogo le boitekanelo; mme ke tla ba fodisa le go ba senolela letlotlo la kagiso le boammaaruri.
7  Mme ke tla busa batshwarwa ba Juda le batshwarwa ba Iseraele, ke tla ba aga fela jaaka kwa tshimologong.
8  Mme ke tla ba itshekisa mo tlolong yotlhe ya bone e ba nteofetseng ka yone, e bile ke tla ba itshwarela ditlolo tsotlhe tsa bone tse ba nteofetseng ka tsone le tse ba ntiretseng tlolo ka tsone.
9  Mme mo go nna o tla nna leina la boitumelo, pako le bontle mo ditšhabeng tsotlhe tsa lefatshe tse di tla utlwang ka molemo otlhe o ke o ba direlang. Mme eleruri ba tla boifa le go fuduega ka ntlha ya molemo otlhe le ka ntlha ya kagiso yotlhe e ke e mo direlang.’”
10  “Jehofa o buile jaana, ‘Mo lefelong leno le lo tla bong lo re ke kgakgabalo e e se nang motho le e e se nang seruiwa, mo metseng ya Juda le mo mebileng ya Jerusalema e e kgakgabetseng e e se nang motho le e e se nang monni le e e se nang seruiwa, go sa ntse go tla utlwiwa
11  modumo wa boitumelo le modumo wa boipelo, lentswe la monyadi le lentswe la monyadiwa, lentswe la ba ba reng: “Bakang Jehofa wa masomosomo, gonne Jehofa o molemo; gonne bopelonomi jwa gagwe jwa lorato ke jwa bosakhutleng!”’ “‘Ba tla bo ba tlisa tshupelo ya go ntshiwa ga ditebogo mo ntlong ya ga Jehofa, gonne ke tla busa batshwarwa ba lefatshe fela jaaka kwa tshimologong,’ go buile Jehofa.”
12  “Jehofa wa masomosomo o buile jaana, ‘Mo lefelong leno le le kgakgabetseng le go se nang motho le e leng seruiwa le mo metseng yotlhe ya lone go sa ntse go tla nna le mafulo a badisa ba ba bothisang letsomane.’
13  “‘Mo metseng ya kgaolo e e dithaba, mo metseng ya nagatlase le mo metseng ya borwa le mo lefatsheng la ga Benjamine le mo tikologong ya Jerusalema le mo metseng ya Juda go sa ntse go tla feta matsomane kafa tlase ga diatla tsa yo o tsayang palo,’ go buile Jehofa.”
14  “‘Bonang! Metlha e etla,’ go bua Jehofa, ‘mme eleruri ke tla diragatsa lefoko le le molemo le ke le buileng, ka ga ntlo ya Iseraele le ka ga ntlo ya Juda.
15  Mo metlheng eo le ka nako eo ke tla tlhogisetsa Dafide letlhogela la tshiamo, mme eleruri o tla diragatsa tshiamiso le tshiamo mo lefatsheng.
16  Mo metlheng eo Juda o tla bolokwa le Jerusalema o tla aga ka polokesego. Mme o tla bidiwa go twe, Jehofa Ke Tshiamo Ya Rona.’”
17  “Gonne Jehofa o buile jaana, ‘Mo go Dafide ga go kitla go tlosiwa motho gore a se ka a nna mo setulong sa bogosi sa ntlo ya Iseraele.
18  Mme mo baperesiting, Balefi, ga go na go ntshiwa monna fa pele ga me gore a ise tshupelo e e fisiwang e feletse le go kuisa mosi ka tshupelo ya bupi le go ntsha setlhabelo ka metlha.’”
19  Mme lefoko la ga Jehofa la tla gape mo go Jeremia, le re:
20  “Jehofa o buile jaana, ‘Fa lo ka senya kgolagano ya me ya motshegare le kgolagano ya me ya bosigo, gore motshegare le bosigo di se ka tsa tla mo nakong ya tsone,
21  ka tsela e e tshwanang kgolagano ya me le Dafide motlhanka wa me e ka tlolwa gore a se ka a nna le morwa yo o busang e le kgosi mo setulong sa gagwe sa bogosi; le ka Balefi, baperesiti, badiredi ba me.
22  Fela jaaka masomosomo a magodimo a ka se ka a balwa, le motlhaba wa lewatle o ka se ka wa lekanngwa, ke tla ntsifatsa losika lwa ga Dafide motlhanka wa me jalo le Balefi ba ba ntirelang.’”
23  Mme lefoko la ga Jehofa la tswelela go tla mo go Jeremia, le re:
24  “A ga o ise o bone se batho bano ba se buileng, ba re, ‘Malapa a mabedi a Jehofa a a tlhophileng, gape o tla a gana’? Mme ba nnetse go tshwara batho ba me ka go tlhoka tlotlo, gore e se ka ya tlhola e nna setšhaba fa pele ga bone.
25  “Jehofa o buile jaana, ‘Fa e ka bo e se boammaaruri gore ke tlhomile kgolagano ya me ya motshegare le bosigo, melao ya legodimo le lefatshe,
26  ka tsela e e ntseng jalo gape ke ne ke tla gana le losika lwa ga Jakobe le lwa ga Dafide motlhanka wa me, gore ke se ka ka tsaya mo losikeng lwa gagwe babusi ba losika lwa ga Aborahame, Isake le Jakobe. Gonne ke tla phutha batshwarwa ba bone mme ke tla ba tlhomogela pelo.’”
12  O tshiamo, wena Jehofa, fa ke ngongorega mo go wena, ammaruri fa ke bua le ka dikgang tsa katlholo le wena. Ke ka ntlha yang fa tsela ya baikepi e atlegile, fa botlhe ba ba dirang boferefere ba sa tshwenyege?
2  O ba jadile; mme ba medile medi. Ba nna ba tsamaela kwa pele; gape ba tlhagisitse maungo. O gaufi mo molomong wa bone, mme o kgakala le diphilo tsa bone.
3  Mme wena ka bowena, Jehofa, o nkitse sentle; o a mpona, mme o tlhatlhobile pelo ya me e e seoposengwe le wena. Ba tlhaole jaaka dinku tse di yang go tlhabiwa, o bo o ba lomololele letsatsi la polao.
4  Lefatshe le tshwanetse go nna le swaba ka lobaka lo lokae, le dimela tsa tshimo yotlhe di omelele ka lobaka lo lokae? Ka ntlha ya bosula jwa ba ba nnang mo go yone dibatana le dibopiwa tse di fofang di gogotswe. Gonne ba rile: “Ga a bone isagwe ya rona.”
5  E re ka o siane le ba ba tsamayang ka dinao, mme ba ne ba tle ba go lapise, jaanong o ka taboga jang lobelo le dipitse? A mme o na le tshepo mo nageng ya kagiso? Jalo o tla dira jang mo gare ga masuthu a a tlotlometseng a a bapileng le Joredane?
6  Gonne le bomorwarrago le ba ntlo ya ga rrago, le bone ka bobone ba go diretse ka boferefere. Le bone ba tlhaeleditse kwa godimo fa morago ga gago. O se ka wa nna le tumelo epe mo go bone, fela ka ntlha ya gore ba go bolelela dilo tse di molemo.
7  “Ke tlogetse ntlo ya me; ke latlhile boswa jwa me; ke tsentse moratwa wa moya wa me mo seatleng sa baba ba gagwe.
8  Boswa jwa me mo go nna bo fetogile go nna jaaka tau mo sekgweng. O golotse lentswe la gagwe kgatlhanong le nna. Ke gone ka moo ke mo tlhoileng.
9  Boswa jwa me bo tshwana le nonyane e e mebala mentsi e e jang nama mo go nna; dinonyane tse di jang nama di bo dikologile. Tlayang, phuthegang mmogo, lona lotlhe dibatana tsa naga; di tliseng di tle go ja.
10  Badisa ba bantsi ba sentse tshimo ya me ya mofine; ba gatakile kabelo ya me. Ba fetotse kabelo ya me e e eletsegang go nna naga e e kgakgabetseng.
11  Mongwe o e kgakgabaditse; e swabile; e kgakgabaletse nna. Lefatshe lotlhe le kgakgabaditswe, ka gonne ga go na motho yo o le tsereng tsia.
12  Bathopi ba tlile mo ditselaneng tsotlhe tse di mo nageng tse di budusitsweng ke dinao. Gonne tšhaka ya ga Jehofa e laila go tswa kwa ntlheng e nngwe ya lefatshe le go ya ntlheng e nngwe ya lefatshe. Ga go na kagiso mo nameng epe.
13  Ba jadile korong, mme ba robile mitlwa. Ba dirile thata gore ba bo ba bobole; ga ba na go nna le mosola ope. Eleruri ba tla tlhabisiwa ditlhong ke dikungwa tsa lona ka ntlha ya bogale jo bo tukang jwa ga Jehofa.”
14  Jehofa o buile jaana kgatlhanong le baagelani botlhe ba me ba ba bosula, ba ba amang se se ruilweng boswa se ke dirileng gore batho ba me ba Iseraele ba se rue: “Bonang, ke ba kumola mo lefatsheng la bone; le ntlo ya Juda ke tla e kumola mo gare ga bone.
15  Go tla diragala gore fa ke sena go ba kumola, ruri ke tla ba utlwela botlhoko gape mme ke tla ba busetsa, mongwe le mongwe kwa go sa gagwe se a se ruileng boswa le mongwe le mongwe kwa lefatsheng la gagwe.”
16  “Mme go tla diragala gore fa ruri ba ka ithuta ditsela tsa batho ba me ka go ikana ka leina la me, ‘Jaaka Jehofa a tshedile!’ fela jaaka ba ne ba ruta batho ba me go ikana ka Baale, le bone ba tla agiwa mo gare ga batho ba me.
17  Mme fa ba ka se utlwe, ke tla kumola setšhaba seo, ke se kumola ke bo ke se senya,” go bua Jehofa.
