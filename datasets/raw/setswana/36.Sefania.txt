1  Lefoko la ga Jehofa le le neng la tla kwa go Sefania morwa Kushi morwa Gedalia morwa Amaria morwa Hesekia mo metlheng ya ga Josia morwa Amone kgosi ya Juda:
2  “Ruri ke tla fedisa sengwe le sengwe ke se tlosa mo godimo ga lefatshe,” go bua Jehofa.
3  “Ke tla fedisa motho wa mo lefatsheng le phologolo. Ke tla fedisa sebopiwa se se fofang sa magodimo le ditlhapi tsa lewatle, le dikgopi mmogo le baikepi; mme ke tla kgaola batho mo godimo ga lefatshe,” go bua Jehofa.
4  “Mme ke tla otlolola seatla sa me kgatlhanong le Juda le kgatlhanong le banni botlhe ba Jerusalema, le gone ke tla kgaola mo lefelong leno ba ba setseng ba ga Baale, leina la baperesiti ba medimo ya seeng mmogo le baperesiti,
5  le ba ba ikobelang masomosomo a magodimo ba le mo marulelong, le ba ba ikobang, ba direla Jehofa maikano a a ikanetsweng e bile ba dira maikano a a ikanetsweng ka Malekame;
6  le ba ba katang ka morago mo go saleng Jehofa morago le ba ba sa senkang Jehofa e bile ba sa tlhotlhomisa mo go ene.”
7  Didimalang fa pele ga Morena Molaodimogolo Jehofa; gonne letsatsi la ga Jehofa le gaufi, gonne Jehofa o baakantse setlhabelo; o itshepisitse balalediwa ba gagwe.
8  “Mme go tla diragala gore mo letsatsing la setlhabelo sa ga Jehofa ke ele tlhoko dikgosana, le bomorwa kgosi, le botlhe ba ba apereng diaparo tsa seeng.
9  Mme ke tla ela tlhoko mongwe le mongwe yo o palamang serala mo letsatsing leo, ba ba tlatsang ntlo ya beng ba bone ka thubakanyo le tsietso.
10  Mme mo letsatsing leo,” go bua Jehofa, “go tla utlwala modumo wa selelo o tswa kwa Kgorong ya Ditlhapi, le go bokolela go tswa kwa karolong ya bobedi ya motse, le go thubagana mo gogolo go tswa kwa dithoteng.
11  Bokolelang lona banni ba Makateshe, gonne batho botlhe ba e leng bagwebi ba didimaditswe; botlhe ba ba lekanyang bokete jwa selefera ba kgaotswe.
12  “Mme go tla diragala gore ka nako eo ke hukutse Jerusalema ka kelotlhoko ka dipone, mme ke tla ela tlhoko batho ba ba itshekileng mo dintsheng tsa bone ba ba buang mo pelong ya bone ba re, ‘Jehofa ga a kitla a dira molemo, e bile ga a kitla a dira bosula.’
13  Mme khumo ya bone e tla thopiwa le matlo a bone a tla kgakgabadiwa. E bile ba tla aga matlo, mme ga ba kitla ba nna mo go one; le gone ba tla jala masimo a mofine, mme ga ba kitla ba nwa beine ya one.
14  “Letsatsi le legolo la ga Jehofa le gaufi. Le gaufi e bile le itlhaganela thata. Modumo wa letsatsi la ga Jehofa o bogalaka. Koo monna yo o thata o a goa.
15  Letsatsi leo ke letsatsi la tšhakgalo, letsatsi la matshwenyego le la tlalelo e e mahehe, letsatsi la matsubutsubu le la kgakgabalo, letsatsi la lefifi le la letobo, letsatsi la maru le letobo le lentshontsho,
16  letsatsi la lonaka le la mokgosi wa tlhagiso, kgatlhanong le metse e e sireletsegileng le kgatlhanong le ditora tse di goletseng kwa godimo tsa dikhutlo.
17  Mme ke tla baka go tshwenyega thata mo bathong, mme ruri ba tla tsamaya jaaka batho ba ba foufetseng; ka gonne ba leofetse Jehofa. Mme madi a bone a tla tshololwa jaaka lorole, le mala a bone jaaka boloko.
18  Selefera ya bone le fa e le gouta ya bone e ka se kgone go ba golola mo letsatsing la tšhakgalo ya ga Jehofa; mme lefatshe lotlhe le tla lailwa ke molelo wa tlhoafalo ya gagwe, ka gonne o tla tlisa phediso mo banning botlhe ba lefatshe, e le e e boifisang eleruri.”
2  Phuthegang mmogo, ee, phuthegang, lona setšhaba se se sa setlhafadiweng ke ditlhong.
2  Pele molao o belega sepe, pele ga fa letsatsi le fetile fela jaaka mmoko, pele bogale jo bo tukang jwa ga Jehofa bo tla mo go lona, pele letsatsi la bogale jwa ga Jehofa le tla mo go lona,
3  batlang Jehofa, lona lotlhe ba ba pelonolo ba lefatshe, ba lo dirileng tshwetso ya Gagwe ya boatlhodi. Batlang tshiamo, batlang bopelonolo. Gongwe lo ka nna lwa sujwa mo letsatsing la bogale jwa ga Jehofa.
4  Gonne, fa e le Gasa, o tla nna motse o o tlogetsweng; mme Ashekelona o tla nna kgakgabalo. Fa e le Ashedoda, ba tla mo leleka motshegare o mogolo; mme fa e le Ekerone ene, o tla kumolwa.
5  “A bo go latlhega ba ba nnang mo kgaolong ya lewatle, setšhaba sa Bakeretha! Lefoko la ga Jehofa le kgatlhanong le lona. Wena Kanana, lefatshe la Bafilisitia, le wena ke tla go senya, gore go se ka ga nna le monni.
6  Mme kgaolo ya lewatle e tla nna mafulo, a na le didiba tsa badisa le masaka a dinku a a dirilweng ka maje.
7  Mme e tla nna kgaolo ya ba ba setseng ba ntlo ya Juda. Ba tla fula mo go one. Ba tla namalala mo matlong a Ashekelona, mo maitseboeng. Gonne Jehofa Modimo wa bone o tla lebisa tlhokomelo ya gagwe mo go bone mme ruri o tla busa batshwarwa ba bone.”
8  “Ke utlwile kgobo ya Moabe le mafoko a a kgobang a bomorwa Amone, a ba kgobileng batho ba me ka one mme ba nna ba ikgodisa, ba ikgodisetsa karolo ya bone ya naga.
9  Ka jalo, jaaka ke tshedile,” go bua Jehofa wa masomosomo, Modimo wa Iseraele, “Moabe ka boene o tla nna fela jaaka Sodoma, mme bomorwa Amona ba tla nna jaaka Gomora, lefelo le le ruilweng ke sebabetsane, le kgatampi ya letswai, le kgakgabalo, go ya bosakhutleng. Ba ba setseng ba batho ba me ba tla ba gapa, le masalela a setšhaba sa me a tla ba rua.
10  Ke sone se ba tla nnang le sone mo boemong jwa go ikgogomosa ga bone, ka gonne ba ne ba kgoba batho ba ga Jehofa wa masomosomo e bile ba nna ba ba ikgodisetsa.
11  Jehofa o tla bo a boitshega kgatlhanong le bone; gonne ruri o tla bopamisa medimo yotlhe ya lefatshe, mme batho ba tla mo ikobela, mongwe le mongwe a le mo lefelong la gagwe, ditlhaketlhake tsotlhe tsa ditšhaba.
12  “Le lona, lona Baethiopia, lona ka bolona lo tla nna batho ba ba bolailweng ke tšhaka ya me.
13  “Mme o tla otlololela seatla sa gagwe ntlheng ya bokone, gape o tla senya Asiria. E bile o tla dira Ninife kgakgabalo, kgaolo e e se nang metsi jaaka kwa nageng.
14  Mme mo gare ga gagwe, metlhape e tla namalala, diphologolo tsotlhe tsa naga tsa setšhaba. Kukara mmogo le noko di tla lala bosigo mo gare ga ditlhogo tsa dipilara tsa gagwe. Lentswe le tla nna le opela mo fensetereng. Go tla nna le tshwafalo fa serepoding; gonne ruri o tla bipolola tiro ya go manega ka dikgong.
15  Ono ke motse o o itumetseng o o neng o ntse ka polokesego, o o neng o bua mo pelong ya one o re, ‘Ke nna, mme ga go na ope o sele.’ A bo a nnile sengwe sa go akabalelwa jang ne, lefelo le diphologolo tsa naga di ka namalalang mo go lone! Mongwe le mongwe yo o fetang fa go ene o tla letsa molodi; o tla kgatikanya seatla sa gagwe.”
3  A bo go latlhega ene yo o tsuologang e bile a ikgotlela, motse o o gatelelang!
2  Ga a ka a reetsa lentswe; ga a ka a amogela kotlhao. Ga a ka a ikanya Jehofa. Ga a ka a atamela Modimo wa gagwe.
3  Dikgosana tsa gagwe e ne e le ditau tse di kurutlang mo gare ga gagwe. Baatlhodi ba gagwe e ne e le diphiri tsa maitseboa tse di neng di sa phure marapo go fitlha mo mosong.
4  Baporofeti ba gagwe ba ne ba se na maitseo, e ne e le batho ba ba boferefere. Baperesiti ba gagwe ba ne ba itshepolola se se neng se le boitshepo; ba ne ba siamololela molao.
5  Jehofa o ne a le tshiamo mo gare ga gagwe; o ne a se ke a dira tshiamololo epe. Moso le moso o ne a ntsha tshwetso ya gagwe ya boatlhodi. E ne e se ke e tlhokega motshegare. Mme yo o sa siamang o ne a sa itse ditlhong dipe.
6  “Ke ne ka kgaola ditšhaba; ditora tsa tsone tsa dikhutlo di ne tsa kgakgabadiwa. Ke ne ka swafatsa mebila ya tsone, gore go se ka ga nna le ope yo o e ralalang. Metse ya tsone e ne ya kgakgabadiwa, ga sala go se na motho ope, ga sala go se na monni.
7  Ke ne ka re, ‘Ruri o tla mpoifa; o tla amogela kotlhao’; gore bonno jwa gagwe bo se ka jwa kgaolwa—gotlhe mo ke tshwanetseng ka mo sekisa ka gone. Ruri ba ne ba potlakela go dira gore ditiro tsa bone tsotlhe e nne tse di senyang.
8  “‘Ka jalo nnang lo ntebeletse,’ go bua Jehofa, ‘go fitlha letsatsi la go ema ga me ke emela kgapo, gonne tshwetso ya me ya boatlhodi ke go phutha ditšhaba, gore ke phuthe magosi mmogo, gore ke a tshele ka katlholo ya me, bogale jotlhe jwa me jo bo tukang; gonne lefatshe lotlhe le tla lailwa ke molelo wa tlhoafalo ya me.
9  Gonne ka nako eo ke tla fetolela ditšhaba mo puong e e itshekileng, gore botlhe ba bitse leina la ga Jehofa, e le gore ba mo direle ba le seoposengwe.’
10  “Go tswa kwa kgaolong ya dinoka tsa Ethiopia ba ba nthapelang, ke gore, morwadia batho ba me ba ba gasamisitsweng, ba tla ntlisetsa mpho.
11  Mo letsatsing leo ga o ne o tlhabiwa ke ditlhong ka ntlha ya ditiro tsotlhe tsa gago tse o ntiretseng tlolo ka tsone, gonne ka nako eo ke tla tlosa mo gare ga gago batho ba gago ba ba itumelang ka mabela; mme ga o kitla o tlhola o nna mabela gape mo thabeng ya me e e boitshepo.
12  Mme mo gare ga gago ke tla dira gore go sale batho ba ba ikokobeditseng ba maemo a a kwa tlase, mme ruri ba tla tshabela mo leineng la ga Jehofa.
13  Fa e le ba ba setseng ba Iseraele bone, ga ba ne ba dira tshiamololo epe, le fa e le go bua maaka, le gone ga go ne go fitlhelwa loleme lwa tsietso mo melomong ya bone; gonne bone ba tla ja ba bo ba robala ba namaletse, mme ga go na ope yo o tla ba boifisang.”
14  Goa ka boipelo, wena morwadia Siona! Thela loshalaba wena Iseraele! Ipele o bo o itumele ka pelo yotlhe, wena morwadia Jerusalema!
15  Jehofa o tlositse dikatlholo mo go wena. O fapositse mmaba wa gago. Kgosi ya Iseraele e leng Jehofa, o mo gare ga gago. Ga o ne o tlhola o boifa masetlapelo.
16  Mo letsatsing leo Jerusalema o tla tewa go twe: “O se ka wa boifa, wena Siona. A diatla tsa gago di se ka tsa repa.
17  Jehofa Modimo wa gago o mo gare ga gago. Jaaka Yo o leng thata, o tla boloka. O tla itumela ka ntlha ya gago ka boipelo. O tla didimala mo loratong lwa gagwe. O tla ipela ka wena ka mekgosi ya boitumelo.
18  “Ke tla phutha mmogo bone ba ba hutsafetseng thata ba ba seyong mo pakeng ya gago ya moletlo; ba ne ba seyo mo go wena, ka ntlha ya go sikara kgobo ka ntlha ya gagwe.
19  Bona, ke tsaya kgato kgatlhanong le botlhe ba ba go bogisang, ka nako eo; mme ke tla boloka ene yo o kwetsepelang, le ene yo o phatlaletseng ke tla mo phutha. Mme ke tla ba tlhoma go nna pako le leina mo lefatsheng lotlhe la ditlhong tsa bone.
20  Ka nako eo ke tla lo tlisa mo teng, le eleng ka nako ya go lo phutha ga me mmogo. Gonne ke tla dira gore lo nne leina le pako mo ditšhabeng tsotlhe tsa lefatshe, fa ke busa batshwarwa ba lona fa pele ga matlho a lona,” go buile Jehofa.
