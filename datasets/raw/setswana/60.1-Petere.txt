4  Jalo e re ka Keresete a ne a boga mo nameng, le lona itlhomeleng ka yone tshekamelo eo ya mogopolo; ka gonne motho yo o bogileng mo nameng o baketse maleo,
2  e le gore a tshele nako e e setseng ya gagwe mo nameng, a sa tlhole a tshelela dikeletso tsa batho, fa e se thato ya Modimo.
3  Gonne nako e e fetileng e lekane gore lo bo lo dirile thato ya ditšhaba fa lo ne lo tswelela mo ditirong tsa boitshwaro jo bo repileng, dikeletso tse di fekeetsang, go nwa beine mo go feteletseng, mediro ya ditlhapelo, mekete ya go nwa, le kobamelo e e seng kafa molaong ya medingwana.
4  Ka gonne lo sa tswelele lo siana le bone mo tseleng eno go ya kwa lekadibeng leno le le kwa tlase la botlhapelwa, ba akabetse e bile ba tswelela ba bua ka lona ka go lo kgoba.
5  Mme batho bano ba tla ikarabelela mo go yo o iketleeleditseng go atlhola batshedi le baswi.
6  Tota e bile, dikgang tse di molemo di ne tsa bolelelwa le bone baswi ka boikaelelo jono, gore ba tle ba atlholwe malebana le nama go ya ka pono ya batho mme ba tshele malebana le moya go ya ka pono ya Modimo.
7  Mme bokhutlo jwa dilo tsotlhe bo atametse. Jalo, nnang lo itekanetse sentle mo mogopolong lo bo lo nne lo thantse malebana le dithapelo.
8  Mo godimo ga dilo tsotlhe, ratanang ka lorato lo logolo, ka gonne lorato lo bipa maleo a le mantsi.
9  Bontshanang moya wa go tshola baeng lo sa ngongorege.
10  Go ya ka selekanyo se mongwe le mongwe a amogetseng mpho ka sone, e diriseng mo go direlaneng jaaka balebedi ba ba molemo ba bopelonomi jo bo sa re tshwanelang jwa Modimo jo bo bontshiwang ka ditsela tse di farologaneng.
11  Fa mongwe a bua, a a bue jaaka e ka bo e le ditaelo tse di boitshepo tsa Modimo; fa mongwe a direla, a a direle a ikaegile ka nonofo e Modimo a e nayang; gore mo dilong tsotlhe Modimo a galalediwe ka Jesu Keresete. Kgalalelo le thata ke tsa gagwe ka bosaengkae le go ya go ile. Amen.
12  Baratwa, lo se ka lwa akabadiwa ke go sha mo go mo gare ga lona, mo go lo diragalelang e le teko, jaaka e kete lo diragalelwa ke selo se se sa tlwaelegang.
13  Phapaanong le seo, tswelelang pele lo ipela e re ka jaana lo kopanela mo dipogong tsa ga Keresete, gore lo ipele lo bo lo ipele mo gogolo gape mo go senolweng ga kgalalelo ya gagwe.
14  Fa lo kgobelwa leina la ga Keresete, lo itumetse, ka gonne moya wa kgalalelo, one moya wa Modimo, o ntse mo go lona.
15  Le fa go ntse jalo, a ope wa lona a se ka a boga ka go bo e le mmolai kgotsa legodu kgotsa modirabosula kgotsa e le yo o itshunyang nko mo dikgannyeng tsa batho ba bangwe.
16  Mme fa a boga e le Mokeresete, a a se ka a ikutlwa a tlhabiwa ke ditlhong, mme a a nne a galaletse Modimo mo leineng leno.
17  Gonne ke nako e e tlhomilweng gore katlholo e simolole ka ntlo ya Modimo. Jaanong fa e simolola pele ka rona, bokhutlo e tla nna eng jwa ba ba sa utlweng dikgang tse di molemo tsa Modimo?
18  “Mme fa motho yo o siameng a bolokwa ka bothata, moikepi le moleofi ba tla bonala kae?”
19  Jalo he, le ba ba bogang tumalanong le thato ya Modimo a ba nne ba neele Mmopi yo o ikanyegang meya ya bone fa ba ntse ba dira molemo.
5  Jalo, banna ba bagolwane ba ba mo gare ga lona ke ba rotloetsa jaana, gonne le nna ke monna yo mogolwane mmogo le bone le mosupi wa dipogisego tsa ga Keresete, motlhakanedi wa kgalalelo e ruri e tla senolwang:
2  Disang letsomane la Modimo le lo le tlhokometseng, e seng ka go patelelwa, mme e nne ka go rata; e bile e seng ka go rata poelo ya go sa ikanyege, mme e nne ka tlhagafalo;
3  gape e seng ka go rena mo go ba e leng boswa jwa Modimo, mme e nne ka go nna dikao mo letsomaneng.
4  Mme fa modisa yo mogolo a bonaditswe, lo tla amogela serwalo se se sa swabeng sa kgalalelo.
5  Ka mokgwa o o tshwanang, lona makawana, nnang mo taolong ya banna ba bagolwane. Mme lotlhe ikgatlheng ka mogopolo wa go ikokobeletsana, ka gonne Modimo o ganetsa ba ba mabela, mme o naya ba ba boikokobetso bopelonomi jo bo sa re tshwanelang.
6  Jalo, ikokobetseng kafa tlase ga seatla se se thata sa Modimo, gore a tle a lo godise mo nakong e e tshwanetseng;
7  lo ntse lo latlhela tlhobaelo yotlhe ya lona mo go ene, ka gonne o a lo kgathalela.
8  Nnang lo thantse mo ditlhaloganyong, disang. Mmaba wa lona, Diabolo, o tsamayatsamaya jaaka tau e e kurutlang, e e batlang go kometsa mongwe.
9  Mme ganetsanang le ene, lo nonofile mo tumelong, lo itse gore tsone dilo tseo tse di leng malebana le dipogo di diragalela bakaulengwe botlhe ba lona mo lefatsheng.
10  Mme, fa lo sena go boga ka lobakanyana, Modimo wa bopelonomi jotlhe jo bo sa re tshwanelang, yo o neng a lo biletsa kgalalelong ya gagwe e e sa khutleng seoposengweng le Keresete, ene ka boene o tla wetsa thapiso ya lona, o tla lo nitamisa, o tla lo nonotsha.
11  Thata e nne mo go ene ka bosaengkae. Amen.
12  Ke lo kwaletse ka mafoko a le mmalwa ka Silefano, mokaulengwe yo o ikanyegang, jaaka ke mo kaya, gore ke neye kgothatso le bosupi ka tlhoafalo gore jono ke bopelonomi jo bo sa re tshwanelang jwa Modimo jwa boammaaruri; emang lo nitame mo go jone.
13  Mosadi yo o kwa Babelona, yo o tlhophilweng jaaka lona, o a lo dumedisa, le Mareko morwaake o a lo dumedisa.
14  Dumedisanang ka katlo ya lorato. A kagiso e nne le lona lotlhe ba lo leng seoposengwe le Keresete.
1  Petere, moaposetoloi wa ga Jesu Keresete, ke kwalela baagi ba nakwana ba ba falaletseng kwa Ponto, Galatia, Kapadokia, Asia, le Bithinia, ba ba tlhophilweng
2  go ya ka kitsetsopele ya Modimo Rara, le go itshepisiwa ka moya, ka boikaelelo jwa gore ba utlwe ba ba ba kgatšhiwe ka madi a ga Jesu Keresete: E kete lo ka okelediwa bopelonomi jo bo sa re tshwanelang le kagiso.
3  A go bakwe Modimo le Rra Morena wa rona Jesu Keresete, gonne go ya ka kutlwelobotlhoko e kgolo ya gagwe o ne a re tsala sesha gore re nne le tsholofelo e e tshelang ka tsogo ya ga Jesu Keresete mo baswing,
4  go ya bosweng jo bo sa senyegeng le jo bo sa leswafalang le jo bo sa nyeleleng. Bo beetswe lona kwa magodimong,
5  ba lo dibelwang ka maatla a Modimo ka tumelo lo dibelelwa poloko e e siametseng go senolwa mo lobakeng lwa bofelo.
6  Lo ipelela seno thata, le fa ka lobakanyana mo nakong eno, fa e le gore go tshwanetse, lo hutsafaditswe ke diteko tse di farologaneng,
7  gore boleng jo bo lekilweng jwa tumelo ya lona, e e leng tlhwatlhwakgolo thata go feta gouta e e nyelelang le fa e lekwa ka molelo, bo fitlhelwe e le lebaka la pako le kgalalelo le tlotlo fa Jesu Keresete a senolwa.
8  Le fa lo ise lo ke lo mmone, lo a mo rata. Le fa lo sa mo leba gone jaanong, le fa go ntse jalo lo dumela mo go ene e bile lo ipela thata ka boipelo jo bo sa ka keng jwa bolelwa le jo bo galaleditsweng,
9  ka lo amogela bokhutlo jwa tumelo ya lona, e leng poloko ya meya ya lona.
10  Ka ga yone poloko eno, baporofeti ba ba neng ba porofeta kaga bopelonomi jo bo sa re tshwanelang jo lo neng lo bo laoletswe ba ne ba tlhotlhomisa ka manontlhotlho ba bo ba batlisisa ka kelotlhoko.
11  Ba ne ba nna ba tlhotlhomisa gore ke paka efe tota kgotsa gore ke mofuta ofe wa paka e moya o o mo go bone o neng o e kaya ka ga Keresete fa o ne o naya bosupi go sa le pele kaga dipogisego ka ntlha ya ga Keresete le kaga dikgalalelo tse di neng di tla latela tseno.
12  Ba ne ba senolelwa gore ba ne ba direla, e seng bone ka bobone, mme lona, dilo tse jaanong lo di itsisitsweng ka ba ba lo boleletseng dikgang tse di molemo ka moya o o boitshepo o o rometsweng go tswa legodimong. Baengele ba eletsa go tlhodumela mo go tsone dilo tseno.
13  Ka gone tlamang megopolo ya lona lo e tlamela tiro, nnang lo thantse ka botlalo mo ditlhaloganyong; tlhomang tsholofelo ya lona mo bopelonoming jo bo sa re tshwanelang jo ruri bo tla tlisiwang mo go lona fa Jesu Keresete a senolwa.
14  Jaaka bana ba ba utlwang, tlogelang go bopega go ya ka dikeletso tse pele lo neng lo na le tsone mo go tlhokeng kitso ga lona,
15  mme, tumalanong le Moitshepi yo o neng a lo bitsa, le lona ka bolona nnang boitshepo mo boitshwarong jotlhe jwa lona,
16  ka gonne go kwadilwe ga twe: “Lo nne boitshepo, ka gonne nna ke boitshepo.”
17  Mo godimo ga moo, fa lo bitsa Rara yo o atlholang ka go se tlhaole, go ya ka tiro ya mongwe le mongwe, itshwareng ka poifo mo nakong ya boagi jwa lona jwa boeng.
18  Gonne lo a itse gore lo ne lwa gololwa mo mokgweng wa lona wa boitshwaro o o se nang maungo o lo o amogetseng ka ngwao mo go borraalonamogologolwane, e se ka dilo tse di senyegang, ka selefera kgotsa gouta.
19  Mme e ne e le ka madi a a tlhokegang, a a tshwanang le a kwanyana e e se nang molato e bile e se na selabe, one a ga Keresete.
20  Ke boammaaruri, o ne a itsiwe go sa le gale pele ga lefatshe le thaiwa, mme o ne a dirwa gore a bonatshege mo bokhutlong jwa metlha ka ntlha ya lona
21  ba lo leng badumedi mo Modimong ka ntlha ya gagwe, ene yo o neng a mo tsosa mo baswing a ba a mo naya kgalalelo; e le gore tumelo ya lona le tsholofelo di nne mo Modimong.
22  Jaanong e re ka lo itshekisitse meya ya lona ka gore lo utlwe boammaaruri mo go felelang ka gore lo nne le lorato lwa bokaulengwe lo lo se nang boitimokanyo, ratanang ka lorato lo logolo lo lo tswang pelong.
23  Gonne lo tshotswe sesha, e seng ka peo ya tsalo e e senyegang, mme ka e e sa senyegeng, ka lefoko la Modimo yo o tshelang le yo o nnetseng ruri.
24  Gonne “nama yotlhe e tshwana le bojang, e bile kgalalelo yotlhe ya yone e tshwana le sethunya sa bojang; bojang bo a swaba, le sethunya se a tlhotlhorega,
25  mme lefoko la ga Jehofa lone le nnela ruri.” Ebu, le ke “lefoko,” leno le lo le boleletsweng e le dikgang tse di molemo.
2  Jalo, latlhang bosula jotlhe le tsietso yotlhe le boitimokanyo le lefufa le mefuta yotlhe ya go seba,
2  mme, jaaka masea a a sa tswang go tsalwa, tlhologelelwang mashi a a sa tswakanngwang a e leng a lefoko, gore lo gole go ya polokong ka one,
3  fa fela lo utlwile gore Morena o pelonomi.
4  Lo tla mo go ene jaaka lo tla mo lejeng le le tshelang, ruri e le le le gannweng ke batho, mme e le le le tlhophilweng, le le tlhwatlhwakgolo mo Modimong,
5  le lona ka bolona jaaka maje a a tshelang lo agiwa go nna ntlo ya semoya ka boikaelelo jwa boperesiti jo bo boitshepo, gore lo ise ditlhabelo tsa semoya tse di amogelesegang mo Modimong ka Jesu Keresete.
6  Gonne go teng mo Lokwalong fa go tweng: “Bonang! ke tlhoma leje mo Siona, le le tlhophilweng, leje la sekhutlo la motheo, le le tlhwatlhwakgolo; e bile ga go na ope yo o dumelang mo go lone yo o tla swabang ka gope.”
7  Jalo, o tlhwatlhwakgolo mo go lona, ka gonne lo badumedi; mme mo go ba ba sa dumeleng, “leje le le tshwanang le baagi ba neng ba le gana le fetogile tlhogo ya sekhutlo,”
8  le “leje le le kgopang le lefika la kgopiso.” Bano ba a kgotšwa ka gonne ga ba utlwe lefoko. Le bone ba ne ba laoletswe go felela fela jalo.
9  Mme lona lo “lotso lo lo tlhophilweng, boperesiti jwa segosi, setšhaba se se boitshepo, setlhopha sa batho ba ba ruilweng ka tsela e e kgethegileng, gore lo bolele dinonofo tse di molemolemo gongwe le gongwe” tsa yo o neng a lo bitsa mo lefifing a lo isa mo leseding la gagwe le le gakgamatsang.
10  Gonne lo kile lwa bo lo se setšhaba, mme jaanong lo setšhaba sa Modimo; lo ne lo le ba ba neng ba sa bontshiwa kutlwelobotlhoko, mme jaanong lo ba ba bontshitsweng kutlwelobotlhoko.
11  Baratwa, ke lo rotloetsa lo le baeng le baagi ba nakwana gore lo nne lo ithibe mo dikeletsong tsa senama, tse e leng tsone tota tse di tlhabanang le moya.
12  Nnang lo ntse lo na le boitshwaro jo bo molemo mo ditšhabeng, gore, mo selong se ba lo kgalang jaaka badirabosula mo go sone, ba tle ba galaletse Modimo mo letsatsing la go tlhatlhoba ga gagwe ka ntlha ya ditiro tsa lona tse di molemo tse ba leng basupi ba tsone ba ba di boneng ka matlho.
13  Ka ntlha ya Morena ipeyeng mo taolong ya sebopiwa sengwe le sengwe se e leng motho: e ka ne e le kgosi ka e le kgolo
14  kgotsa balaodi ka ba romilwe ke yone gore ba diragatse kotlhao mo badirabosuleng mme ba bake ba ba dirang molemo.
15  Gonne Modimo o rata jalo, gore ka go dira molemo lo tle lo bofe puo ya go tlhoka kitso ya batho ba ba seng tekatekano.
16  Nnang jaaka batho ba ba gololesegileng, mme le fa go ntse jalo lo tshola kgololesego ya lona, e seng jaaka sesiro sa bosula, mme jaaka batlhanka ba Modimo.
17  Tlotlang batho ba mefuta yotlhe, ratang bakaulengwe botlhe, boifang Modimo, tlotlang kgosi.
18  A batlhanka ba ntlo ba nne mo taolong ya beng ba bone ka poifo yotlhe e e tshwanetseng, e seng fela mo go ba ba molemo le ba ba tekatekano, mme gape le mo go ba go leng thata go ba itumedisa.
19  Gonne fa mongwe, ka ntlha ya segakolodi malebana le Modimo, a itshokela dilo tse di hutsafatsang e bile a boga ka mokgwa o o sa tshwanelang, seno ke selo se se itumedisang.
20  Gonne go na le tlotla efe mo go seo, fa e re lo leofa lo bo lo fapholwa, lo go itshokela? Mme, fa e re lo dira molemo lo bo lo boga, lo go itshokela, seno ke selo se se itumedisang mo Modimong.
21  Tota e bile, lo ne lwa bilediwa tseleng eno, ka gonne le Keresete o ne a boga ka ntlha ya lona, a lo tlogelela sekao gore lo latele dikgato tsa gagwe gaufiufi.
22  Ga a ka a dira boleo bope, le gone ga go a ka ga fitlhelwa tsietso mo molomong wa gagwe.
23  E rile a gobololwa, a se ka a gobolola le ene. E rile a boga, a se ka a tshosetsa, mme a nna a ineela mo go ene yo o atlholang ka tshiamo.
24  Ene ka boene o ne a sikara maleo a rona mo mmeleng wa gagwe mo koteng, e le gore re tle re kgaogane gotlhelele le maleo re bo re tshelele tshiamo. Mme “lo ne lwa fodisiwa ka dititeo tsa gagwe.”
25  Gonne lo ne lo tshwana le dinku, tse di timelang; mme jaanong lo boetse kwa modiseng le molebedi wa meya ya lona.
3  Ka mokgwa o o tshwanang, lona basadi ba lo nyetsweng, nnang mo taolong ya banna ba lona, e le gore, fa bangwe ba sa utlwe lefoko, ba gapiwe kwantle ga lefoko ka boitshwaro jwa basadi ba bone,
2  ka ntlha ya go bo ba nnile basupi ba ba boneng ka matlho ba boitshwaro jwa lona jo bo itshekileng mmogo le tlotlo e e boteng.
3  Mme a mokgabo wa lona e se ka ya nna wa go loga moriri loetse kafa ntle le wa go rwala mekgabiso ya gouta kgotsa wa go apara diaparo tsa kafa ntle,
4  mme a e nne motho wa sephiri wa pelo yo o apereng diaparo tse di sa senyegeng tsa moya o o didimetseng le o o bonolo, tse e leng tsa botlhokwa jo bogolo mo matlhong a Modimo.
5  Gonne pele, basadi ba ba boitshepo ba ba neng ba solofetse mo Modimong le bone ba ne ba tle ba ikgabise jalo, ba ipaya mo taolong ya banna ba bone,
6  jaaka Sara a ne a tlwaetse go utlwa Aborahame, a mmitsa “morena.” Mme lo fetogile bana ba gagwe, fa fela lo nna lo dira molemo e bile lo sa boife sepe se se tshosang.
7  Lona banna ba lo nyetseng, tswelelang lo nna le bone ka mokgwa o o tshwanang go ya ka kitso, lo ba naya tlotlo jaaka sejana se se bokoa, sa sesadi, e re ka le lona lo le baruaboswa le bone ba letlhogonolo le le sa re tshwanelang la botshelo, e le gore dithapelo tsa lona di se ka tsa kgoreletsega.
8  La bofelo, nnang le mogopolo o o tshwanang lotlhe, lo bontshe go utlwela ba bangwe botlhoko, lo na le lorato lwa bokaulengwe, lo le pelotlhomogi ka bonolo, lo le boikokobetso mo mogopolong,
9  lo sa duele go utlwisiwa botlhoko ka go utlwisa botlhoko kgotsa go gobololwa ka go gobolola, mme go na le moo, lo segofatse, ka gonne lo ne lwa bilediwa tsela eno, gore lo rue tshegofatso.
10  Gonne, “yo o ka ratang botshelo a ba a bona malatsi a a molemo, a a thibele loleme lwa gagwe mo go se se bosula le dipounama tsa gagwe mo go bueng tsietso,
11  mme a a furalele se se bosula mme a dire se se molemo; a a senke kagiso mme a e latelele.
12  Gonne matlho a ga Jehofa a mo basiaming, le ditsebe tsa gagwe di ntlheng ya mekokotlelo ya bone; mme sefatlhego sa ga Jehofa se kgatlhanong le ba ba dirang dilo tse di bosula.”
13  Eleruri, ke motho ofe yo o tla lo gobatsang fa lo tlhoafalela se se molemo?
14  Mme le e leng fa lo tshwanetse go boga ka ntlha ya tshiamo, lo itumetse. Le fa go ntse jalo, selo se ba se boifang lona lo se ka lwa se boifa, le gone lo se ka lwa fuduega.
15  Mme itshepiseng Keresete e le Morena mo dipelong tsa lona, ka metlha lo iketleeleditse go iphemela fa pele ga mongwe le mongwe yo o lo batlang lebaka la tsholofelo e e mo go lona, mme lo dira jalo ka bonolo le tlotlo e e boteng.
16  Nnang le segakolodi se se siameng, e le gore mo go sone selo se lo kgalwang ka sone, ba ba buang boitshwaro jwa lona jo bo molemo malebana le Keresete ka go nyatsa, ba tlhabiwe ke ditlhong.
17  Gonne go botoka go boga ka gonne lo dira molemo, fa thato ya Modimo e batla jalo, go na le go boga ka gonne lo dira bosula.
18  Aitsane, le e leng Keresete o ne a swa gangwe fela a swela maleo, motho yo o siameng a swela ba ba sa siamang, gore a lo ise kwa Modimong, a bolawa mo nameng, mme a tshedisiwa mo moyeng.
19  A le mo seemong seno gape o ne a tsamaya a ya go rerela meya e e mo kgolegelong,
20  e e neng e kile ya ne e sa utlwe fa bopelotelele jwa Modimo bo ne bo letile mo malatsing a ga Noa, fa araka e ne e sa ntse e agiwa, e mo go yone batho ba le mmalwa, e leng, meya e le robedi, ba neng ba rwalwa ka pabalesego go ralala metsi.
21  Se se tshwanang le seno le sone jaanong se a lo boloka, e leng, kolobetso, (e seng go tlosiwa ga leswe la nama, mme go lopa segakolodi se se molemo mo Modimong,) ka tsogo ya ga Jesu Keresete.
22  O kafa seatleng sa moja sa Modimo, gonne o ne a ya legodimong; mme baengele le balaodi le bathata ba ne ba bewa mo taolong ya gagwe.
