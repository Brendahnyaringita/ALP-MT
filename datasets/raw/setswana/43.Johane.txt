10  “Ammaaruri ammaaruri ke a lo raya, Yo o sa tseneng ka kgoro mo lesakeng la dinku mme a tlolela ka lefelo lengwe le sele, ene yoo ke legodu le mokgothotsi.
2  Mme yo o tsenang ka kgoro ke modisa wa dinku.
3  Molebedi wa kgoro o a mmulela, mme dinku di reetsa lentswe la gagwe, o bitsa dinku tsa gagwe ka maina mme a di ntshetse kwa ntle.
4  Fa a sena go ntsha tsotlhe tsa gagwe, o tsamaya kwa pele ga tsone, mme dinku di mo sale morago, ka gonne di itse lentswe la gagwe.
5  Motswakwa ga di na go mo sala morago ka gope mme di tla mo tshaba, ka gonne ga di itse lentswe la batswakwa.”
6  Jesu o ne a bua papiso eno le bone; mme ba ne ba sa itse gore dilo tse a neng a di bua le bone di ne di rayang.
7  Jalo gape Jesu a re: “Ammaaruri ammaaruri ke a lo raya, ke nna kgoro ya dinku.
8  Botlhe ba ba tlileng ba itira nna ke magodu le bakgothotsi; mme dinku ga di a ba reetsa.
9  Ke nna kgoro; le fa e le mang yo o tsenang ka nna o tla bolokwa, mme o tla tsena a ba a tswe mme a bone mafulo.
10  Legodu ga le tle fa e se go tla go utswa le go bolaya le go senya. Ke tlile gore ba tle ba nne le botshelo mme ba tle ba nne le jone ka letlotlo.
11  Ke nna modisa yo o molemo; modisa yo o molemo o neela moya wa gagwe mo boemong jwa dinku.
12  Monna yo o thapilweng, yo e seng modisa le yo dinku e seng tsa gagwe, o bona phiri e tla mme o tlogela dinku a ba a tshaba—mme phiri e di tsubule e bo e di gasamise—
13  ka gonne ke monna yo o thapilweng mme ga a kgathalele dinku.
14  Ke nna modisa yo o molemo, mme ke itse dinku tsa me le dinku tsa me di a nkitse,
15  fela jaaka Rara a nkitse le nna ke itse Rara; mme ke neela moya wa me mo boemong jwa dinku.
16  “Ke na le dinku tse dingwe, tse e seng tsa lesaka leno; tseo le tsone ke tshwanetse go di tlisa, di tla reetsa lentswe la me, mme di tla nna letsomane le le lengwe, modisa a le mongwe.
17  Ke gone ka moo Rara a nthatang, ka gonne ke neela moya wa me, gore ke tle ke o amogele gape.
18  Ga go na motho ope yo o o tsereng mo go nna, mme ke o neela ka bogame. Ke na le thata ya go o neela, e bile ke na le thata ya go o amogela gape. Taolo ka ga seno ke e amogetse mo go Rre.”
19  Ga nna le kgaogano gape mo gare ga Bajuda ka ntlha ya mafoko ano.
20  Bontsi jwa bone ba ne ba re: “O na le ledimona e bile o a tsenwa. Ke ka ntlha yang fa lo mo reetsa?”
21  Ba bangwe ba re: “Ano ga se mafoko a motho yo o tsenweng ke madimona. Ledimona ga le ka ke la bula matlho a batho ba ba foufetseng, a le ka dira jalo?”
22  Ka nako eo ga nna le moletlo wa go neela kwa Jerusalema. E ne e le nako ya mariga,
23  mme Jesu o ne a tsamaya mo tempeleng mo leobong la ga Solomone.
24  Jalo Bajuda ba mo dikanyetsa mme ba mo raya ba re: “O tlile go dira gore meya ya rona e nne e akabetse ka lobaka lo lo kae? Fa o le Keresete, re bolelele ka tlhamalalo.”
25  Jesu a ba araba a re: “Ke lo boleletse, mme le fa go ntse jalo ga lo dumele. Ditiro tse ke di dirang ka leina la ga Rre, di naya bosupi ka ga me.
26  Mme ga lo dumele, ka gonne ga lo epe ya dinku tsa me.
27  Dinku tsa me di reetsa lentswe la me, ke a di itse, mme di ntshala morago.
28  Ke di naya botshelo jo bo sa khutleng, mme le ka motlha ga di na go senngwa ka gope, e bile ga go na ope yo o tla di tsubulang mo seatleng sa me.
29  Se Rre a se nneileng ke selo se segolo go feta dilo tse dingwe tsotlhe, e bile ga go ope yo o ka di tsubulang mo seatleng sa ga Rara.
30  Nna le Rara re mongwe fela.”
31  Bajuda ba boa gape ba sela maje go mo kgobotletsa ka one.
32  Jesu a ba fetola a re: “Ke ne ka lo bontsha ditiro di le dintsi tse di molemo go tswa kwa go Rara. Ke efe ya ditiro tseo e lo e nkgobotleletsang?”
33  Bajuda ba mo araba ba re: “Re go kgobotletsa, e seng ka ntlha ya tiro e e molemo, mme ka ntlha ya tlhapatso, le ka gonne wena, le mororo o le motho, o itira modimo.”
34  Jesu a ba araba a re: “A ga go a kwalwa mo Molaong wa lona go twe, ‘Ke ne ka re: “Lo medimo”’?
35  Fa a ne a bitsa ‘medimo’ ba lefoko la Modimo le neng la nna kgatlhanong le bone, mme le fa go ntse jalo Lokwalo lo ka se ka lwa dirwa lefela,
36  a lo raya nna yo Rara a mo itshepisitseng a ba a mo romela mo lefatsheng lo re, ‘O a tlhapatsa,’ ka gonne ke ne ka re, ke Morwa Modimo?
37  Fa ke sa dire ditiro tsa ga Rre, lo se ka lwa ntumela.
38  Mme fa ke di dira, le mororo lo sa ntumele, dumelang ditiro, gore lo tle lo simolole go itse le go tswelela lo itse gore Rara o seoposengwe le nna le nna ke seoposengwe le Rara.”
39  Jalo ba leka gape go mo tshwara; mme a tswa mo diatleng tsa bone.
40  Jalo a tswa gape a tsamaya a kgabaganya Joredane a ya kwa lefelong le Johane la ntlha a neng a kolobeletsa kwa go lone, mme a nna koo.
41  Mme batho ba le bantsi ba tla kwa go ene, ba re: “Eleruri Johane o ne a se ka a dira le fa e le sesupo se le sengwe, mme dilo tsotlhe fela tse Johane a neng a di bua ka monna yono di ne di le boammaaruri tsotlhe.”
42  Mme ba le bantsi ba dumela mo go ene koo.
4  E rile, jaanong, Morena a lemoga gore Bafarasai ba ne ba utlwile gore Jesu o ne a dira barutwa ba ba oketsegileng go feta Johane e bile a ba kolobetsa—
2  le mororo, tota, Jesu ka boene a ne a se ka a kolobetsa mme e le barutwa ba gagwe ba ba neng ba dira jalo—
3  a tloga kwa Judea mme a ya gape kwa Galalea.
4  Mme go ne go tlhokega gore a ralale Samarea.
5  Jalo a tla mo motseng mongwe wa Samarea o o bidiwang Sikara gaufi le tshimo e Jakobe a e fileng Josefa morwawe.
6  Tota e bile, motswedi wa ga Jakobe o ne o le koo. Jaanong Jesu a bo a ntse fela fa motsweding, a lapisitswe ke loeto. Ura e ne e ka nna ya borataro.
7  Mosadi mongwe wa Samarea a tla go ga metsi. Jesu a mo raya a re: “Ntshiele ke nwe.”
8  (Gonne barutwa ba gagwe ba ne ba dule ba ile kwa motseng go ya go reka dijo.)
9  Jalo mosadi wa Mosamarea a mo raya a re: “Go tla jang gore wena, le fa o le Mojuda, o bo o nkopa gore ke go nose, le mororo nna ke le mosadi wa Mosamarea?” (Gonne Bajuda ga ba dirisane le Basamarea.)
10  Fa Jesu a araba a mo raya a re: “Fa o ne o itsile mpho ya mahala ya Modimo le gore ke mang yo o go rayang a re, ‘Ntshiele ke nwe,’ o ka bo o kopile ene, mme o ka bo a go neile metsi a a tshelang.”
11  A mo raya a re: “Rra, ga o na le fa e le kgamelo ya go gelela metsi, mme sediba se boteng. Jalo, metsi a a tshelang ano o a tsaya kwa motsweding ofe?
12  Ga o mogolo go feta rraaronamogologolwane Jakobe, yo o neng a re fa sediba seno le yo ka boene mmogo le bomorwawe le dikgomo tsa gagwe ba neng ba nwa mo go sone, ga ke re?”
13  Fa Jesu a araba a mo raya a re: “Mongwe le mongwe yo o nwang metsi ano o tla nyorwa gape.
14  Le fa e le mang yo o nwang metsi a ke tla a mo nayang ga a kitla a nyorwa ka gope, mme metsi a ke tla a mo nayang a tla nna mo go ene motswedi wa metsi a a pomponyegang go naya botshelo jo bo sa khutleng.”
15  Mosadi a mo raya a re: “Rra, nnaya metsi ano, gore ke se ka ka nyorwa le fa e le go nna ke tla mo lefelong leno go tla go ga metsi.”
16  A mo raya a re: “Tsamaya, o ye go bitsa monna wa gago mme lo tle mo lefelong leno.”
17  Fa mosadi a araba a re: “Ga ke na monna.” Jesu a mo raya a re: “O buile sentle wa re, ‘Ga ke na monna.’
18  Gonne o nnile le banna ba le batlhano, mme monna yo gone jaanong o nang le ene ga se monna wa gago. Seno o se buile ka boammaaruri.”
19  Mosadi a mo raya a re: “Rra, ke lemoga gore o moporofeti.
20  Borraaronamogologolwane ba ne ba obamela mo thabeng eno; mme lona lo bolela gore Jerusalema ke lefelo le batho ba tshwanetseng ba obamela kwa go lone.”
21  Jesu a mo raya a re: “Ntumela, mosadi, Nako e etla ya fa lo se kitla lo obamela Rara mo thabeng eno le fa e le kwa Jerusalema.
22  Lona lo obamela se lo sa se itseng; rona re obamela se re se itseng, ka gonne poloko e tswa mo Bajudeng.
23  Le fa go ntse jalo, nako e etla, le jaanong e fitlhile, ya fa baobamedi ba boammaaruri ba tla obamelang Rara ka moya le boammaaruri, gonne, eleruri, Rara o batla ba ba ntseng jalo go mo obamela.
24  Modimo ke Moya, mme ba ba mo obamelang ba tshwanetse go obamela ka moya le ka boammaaruri.”
25  Mosadi a mo raya a re: “Ke a itse gore Mesia o etla, yo o bidiwang Keresete. Motlhang ene yoo a gorogang, o tla re bolelela dilo tsotlhe ka tshosologo.”
26  Jesu a mo raya a re: “Nna yo ke buang le wena ke ene.”
27  Jaanong ka nako eno barutwa ba gagwe ba goroga, mme ba simolola go gakgamala ka gonne o ne a bua le mosadi. Legale, ga se ka ga nna le ope yo o neng a re: “O batlang?” kgotsa, “Ke ka ntlha yang fa o bua le ene?”
28  Jalo, mosadi a tlogela nkgo ya gagwe ya metsi mme a tswa a ya kwa motseng mme a raya batho a re:
29  “Tlang kwano, lo bone monna yo o mpoleletseng dilo tsotlhe tse ke di dirileng. A yono gongwe ga se ene Keresete?”
30  Ba tswa mo motseng mme ba tla kwa go ene.
31  Mo nakong eno barutwa ba ne ba mo emeletse, ba re: “Rabi, ja.”
32  Mme a ba raya a re: “Ke na le dijo tse ke di jang tse lo sa di itseng.”
33  Jalo barutwa ba simolola go raana ba re: “Ga go na ope yo o mo tliseditseng sengwe gore a je, ga ke re?”
34  Jesu a ba raya a re: “Dijo tsa me ke gore ke dire thato ya yo o nthomileng le go wetsa tiro ya gagwe.
35  A ga lo re go sa ntse go na le dikgwedi di le nnè pele ga thobo e tla? Bonang! Ke a lo raya: Tsholetsang matlho a lona mme lo lebe masimo, gore a masweu go ka rojwa. E bile
36  morobi o setse a amogela dituelo gape o kgetla maungo a botshelo jo bo sa khutleng, gore mojadi le morobi ba tle ba ipele mmogo.
37  Malebana le seno, eleruri, lefoko leno le boammaaruri, Yo mongwe ke mojadi mme yo mongwe ke morobi.
38  Ke lo rometse gore lo robe se lo sa dirang ka natla mo go sone. Ba bangwe ba dirile ka natla, mme lona lo tsene mo molemong wa tiro ya bone ya bonatla.”
39  Jaanong bontsi jwa Basamarea ba ba tswang mo motseng oo ba dumela mo go ene ka ntlha ya lefoko la mosadi yo e neng ya re a naya bosupi a re: “O mpoleletse dilo tsotlhe tse ke di dirileng.”
40  Jalo e rile Basamarea ba tla kwa go ene, ba mo kopa gore a nne le bone; mme a nna koo malatsi a le mabedi.
41  Ka gone ba le bantsi ba ba oketsegileng ba dumela ka ntlha ya se a neng a se bua,
42  mme ba raya mosadi ba re: “Ga re tlhole re dumela ka ntlha ya puo ya gago; gonne re ikutlwetse ka borona mme re a itse gore monna yono ruri ke mmoloki wa lefatshe.”
43  Morago ga malatsi ano a mabedi a tloga koo a ya kwa Galalea.
44  Le fa go ntse jalo, Jesu ka boene o ne a naya bosupi gore moporofeti ga a bone tlotlo mo nageng ya gagabo.
45  Jalo e rile a goroga kwa Galalea, Bagalalea ba mo amogela, ka gonne ba ne ba bone dilo tsotlhe tse a neng a di dira kwa Jerusalema kwa moletlong, gonne le bone ba ne ba ile kwa moletlong.
46  Jalo a tla gape kwa Kana wa Galalea, koo a neng a fetola metsi gore a nne beine gone. Jaanong go ne go na le motlhokomedi mongwe wa kgosi kwa Kaperenama yo morwawe a neng a bobola.
47  E rile monna yono a utlwa gore Jesu o ne a dule kwa Judea a ile Galalea, a tswa a ya kwa go ene mme a mo kopa gore a tle mme a fodise morwawe, gonne o ne a setse a tloga aa swa.
48  Le fa go ntse jalo, Jesu a mo raya a re: “Fa lo sa bone ditshupo le dikgakgamatso, ga lo kitla lo dumela ka gope.”
49  Motlhokomedi wa kgosi a mo raya a re: “Morena, tlaa pele ga ngwanake yo mmotlana aa swa.”
50  Jesu a mo raya a re: “Tsamaya; morwao o a tshela.” Monna yono a dumela lefoko le Jesu a neng a le bua le ene mme a tsamaya.
51  Mme fa a setse a le mo tseleng a boa, batlhanka ba gagwe ba mo kgatlhantsha go bolela gore mosimane wa gagwe o a tshela.
52  Jalo a ba botsa ura e a neng a fola ka yone. Jalo ba mo raya ba re: “Maabane ka ura ya bosupa letshoroma le ne la mo tlogela.”
53  Jalo rre yono a itse gore e ne e le ka yone ura e Jesu a neng a mo raya a re: “Morwao o a tshela.” Mme ene le ba ntlo ya gagwe botlhe ba dumela.
54  Gape seno e ne e le sesupo sa bobedi se Jesu a neng a se dira fa a ne a tswa kwa Judea a tsena mo Galalea.
11  Jaanong go ne go na le monna mongwe a bobola, e bong Lasaro wa Bethani, wa motsana wa ga Marea le wa ga Maratha mogoloe.
2  Tota e bile, e ne e le Marea yo o neng a tlotsa Morena ka lookwane lo lo nkgang monate a ba a phimola dinao tsa gagwe ka moriri wa gagwe, yo kgaitsadie e bong Lasaro a neng a bobola.
3  Jalo bokgaitsadie ba romela lefoko kwa go ene, ba re: “Morena, bona! yo o mo ratang o a bobola.”
4  E rile Jesu a utlwa seno a re: “Pobolo eno ga se e e tla felelang ka loso mme ke ya kgalaletso ya Modimo, gore Morwa Modimo a tle a galalediwe ka yone.”
5  Jaanong Jesu o ne a rata Maratha le monnawe le Lasaro.
6  Le fa go ntse jalo, e rile a utlwa gore o ne a bobola, foo a nna malatsi a le mabedi mo lefelong le a neng a le mo go lone.
7  Morago ga seno a raya barutwa a re: “A re yeng kwa Judea gape.”
8  Barutwa ba mo raya ba re: “Rabi, moragonyana fela jaana Bajudea ba ne ba batla go go kgobotletsa ka maje, mme a o ya gone gape?”
9  Jesu a araba a re: “Go na le diura di le lesome le bobedi tsa motshegare, a ga go jalo? Fa motho a tsamaya go le motshegare ga a thule sepe, ka gonne o bona lesedi la lefatshe leno.
10  Mme fa motho a tsamaya mo bosigong, o thula sengwe, ka gonne lesedi ga le yo mo go ene.”
11  O ne a bua dilo tseno, morago ga seno a ba raya a re: “Lasaro tsala ya rona o ile go ikhutsa, mme ke tsaya loeto go ya gone gore ke mo tsose mo borokong.”
12  Jalo barutwa ba mo raya ba re: “Morena, fa e le gore o ile go ikhutsa, o tla fola.”
13  Le fa go ntse jalo, Jesu o ne a bua ka ga loso lwa gagwe. Mme ba ne ba ithaya ba re o ne a bua ka ga go ikhutsa mo borokong.
14  Jalo, ka nako eo Jesu a ba bolelela ka tlhamalalo a re: “Lasaro o sule,
15  mme ke ipela ka ntlha ya lona gore ke ne ke seyo, gore lo dumele. Mme a re yeng kwa go ene.”
16  Jalo Thomase, yo o neng a bidiwa Lewelana, a raya barutwammogo le ene a re: “A re yeng le rona, gore re tle re swe le ene.”
17  Ka gone e rile Jesu a goroga, a fitlhela gore o ne a setse a na le malatsi a le manè a le mo lebitleng la kgakologelo.
18  Jaanong Bethani e ne e le gaufi le Jerusalema ka sekgala sa mo e ka nnang dikilomitara di le tharo.
19  Jalo bontsi jwa Bajuda ba ne ba tlile kwa go Maratha le Marea gore ba ba gomotse ka ga kgaitsadiabone.
20  Jalo Maratha, e rile a utlwa gore Jesu o ne a tla, a mo kgatlhantsha; mme Marea a nna a ntse kwa gae.
21  Maratha jalo a raya Jesu a re: “Morena, fa o ka bo o ne o le fano kgaitsadiake o ka bo a sa swa.
22  Mme le fa go ntse jalo mo nakong eno ke a itse gore dilo tsotlhe fela tse o di kopang mo Modimong, Modimo o tla go di naya.”
23  Jesu a mo raya a re: “Kgaitsadio o tla tsoga.”
24  Maratha a mo raya a re: “Ke a itse gore o tla tsoga mo tsogong ya baswi ka letsatsi la bofelo.”
25  Jesu a mo raya a re: “Ke nna tsogo le botshelo. Yo o supang tumelo mo go nna, le mororo aa swa, o tla tshela;
26  mme mongwe le mongwe yo o tshelang e bile a supa tumelo mo go nna ga a kitla a swa ka gope. A o dumela seno?”
27  A mo raya a re: “Ee, Morena; Ke dumetse gore o Keresete Morwa Modimo, Yo o tlang mo lefatsheng.”
28  E rile a sena go bua jalo, a tswa mme a bitsa Marea monnawe, a bua jaana mo sephiring: “Moruti o gone mme o a go bitsa.”
29  Yono, e rile a utlwa seno, a nanoga ka bofefo mme a bo a le mo tseleng a ya kwa go ene.
30  Tota e bile, Jesu o ne a ise a tle mo motsaneng ono, mme o ne a sa ntse a le mo lefelong le Maratha a neng a mo kgatlhantsha mo go lone.
31  Jalo Bajuda ba ba neng ba na le ene mo ntlong le ba ba neng ba mo gomotsa, fa ba bona Marea a ema ka bonako a tswa, ba mo sala morago, ba tsaya gore o ne a ya kwa lebitleng la kgakologelo go ya go lelela gone.
32  Mme jalo Marea, e rile a goroga kwa Jesu a neng a le gone mme a tshogana ka a mmona, a wela fa dinaong tsa gagwe, a mo raya a re: “Morena, fa o ka bo o ne o le fano, kgaitsadiake o ka bo a sa swa.”
33  Jalo, Jesu e rile a mmona a lela le Bajuda ba ba neng ba tla le ene ba lela, a fegelwa mo moyeng mme a tshwenyega;
34  mme a re: “Lo mo laditse kae?” Ba mo raya ba re: “Morena, tla o bone.”
35  Jesu a tsholola dikeledi.
36  Jalo Bajuda ba re: “Bona, a bo a ne a mo rata jang ne!”
37  Mme bangwe ba bone ba re: “A monna yono yo o butseng matlho a monna yo o foufetseng o ne a sa kgone go itsa yono go swa?”
38  Ka gone Jesu, morago ga go fegelwa gape, a tla mo lebitleng la kgakologelo. Totatota, e ne e le logaga, mme leje le ne le seegilwe mo go lone.
39  Jesu a re: “Tlosang leje.” Maratha, kgaitsadia moswi, a mo raya a re: “Morena, mo nakong eno o tshwanetse a bo a nkga, gonne ke malatsi a le manè.”
40  Jesu a mo raya a re: “A ke ne ka se ka ka go bolelela gore fa o ne o ka dumela o ne o tla bona kgalalelo ya Modimo?”
41  Jalo ba tlosa leje. Jaanong Jesu a tlhatlosetsa matlho a gagwe ntlheng ya legodimo mme a re: “Rara, ke a go leboga go bo o nkutlwile.
42  Ke boammaaruri, ke ne ke itse gore ka metlha o a nkutlwa; mme ka ntlha ya boidiidi jo bo emeng mo tikologong ke ne ka bua, gore ba tle ba dumele gore o nthomile.”
43  E rile a sena go bua dilo tseno, a goa ka lentswe le le kwa godimo a re: “Lasaro, tswa!”
44  Monna yo o neng a sule a tswa, dinao tsa gagwe le diatla di hapilwe ka dihapi, mme sefatlhego sa gagwe se ne se bofilwe gotlhe ka letsela. Jesu a ba raya a re: “Mmofololeng lo mo lese a tsamaye.”
45  Jalo bontsi jwa Bajuda ba ba neng ba tlile mo go Marea le ba ba neng ba bona se a neng a se dira ba dumela mo go ene;
46  mme bangwe ba bone ba tswa ba ya kwa Bafarasaing mme ba ba bolelela dilo tse Jesu a di dirileng.
47  Ka gone baperesiti ba bagolo le Bafarasai ba phutha Sanehederine mmogo mme ba re: “Re tla dirang, ka gonne monna yono o dira ditshupo di le dintsi?
48  Fa re mo lesa ka tsela eno, botlhe ba tla dumela mo go ene, mme Baroma ba tla tla mme ba tseye lefelo la rona mmogo le setšhaba sa rona.”
49  Mme mongwe wa bone, e bong Kaiafase, yo e neng e le moperesiti yo mogolo ka ngwaga oo, a ba raya a re: “Ga lo itse sepe gotlhelele,
50  e bile ga lo akanye gore go tswela lona mosola gore motho a le mongwe a swe mo boemong jwa batho mme e seng gore setšhaba sotlhe se senngwe.”
51  Le fa go ntse jalo, seno o ne a se ka a se bua go tswa mo go ene; ka gonne e ne e le moperesiti yo mogolo ka ngwaga oo, o ne a porofeta gore Jesu o ne a laoletswe go swela setšhaba,
52  mme e seng setšhaba fela, mme go na le moo e le gore bana ba Modimo ba ba faletseng le bone a tle a ba phuthe ba nne bangwe.
53  Jalo go tloga ka letsatsi leo go ya pele ba gakololana gore ba mmolaye.
54  Ka gone Jesu a se ka a tlhola a tsamayatsamaya phatlalatsa mo gare ga Bajuda, mme a tloga koo a ya kwa lefatsheng le le gaufi le naga, kwa motseng o o bidiwang Eferaime, mme a nna koo le barutwa.
55  Jaanong tlolaganyo ya Bajuda e ne e le gaufi, mme batho ba le bantsi ba ne ba tswa mo nageng eo ba tlhatlogela kwa Jerusalema pele ga tlolaganyo gore ba intlafatse kafa mokgweng.
56  Jalo ba simolola go batla Jesu mme fa ba ntse ba emaeme mo tempeleng ba raana ba re: “Kgopolo ya lona ke eng? Gore ga a na go tla ka gope mo moletlong?”
57  Kafa go neng go ntse ka gone, baperesiti ba bagolo le Bafarasai ba ne ba neile ditaelo gore fa ope a ne a ka itse kwa a neng a le gone, o tshwanetse a go senola, gore ba tle ba mo tshware.
53  Jalo ba tsamaya mongwe le mongwe a ya kwa legaeng la gagwe.
8  Mme Jesu a ya kwa Thabeng ya Lotlhware.
2  Le fa go ntse jalo, fa letsatsi le tlhaba, a itlhagisa gape kwa tempeleng, mme batho botlhe ba tla kwa go ene, mme a nna fa fatshe a ba a simolola go ba ruta.
3  Jaanong bakwadi le Bafarasai ba tlisa mosadi mongwe yo o tshwerweng mo boakeng, mme, morago ga go mo emisa fa gare ga bone,
4  ba mo raya ba re: “Moruti, mosadi yono o tshwerwe mo tirong ya go dira boaka.
5  Mo Molaong Moshe o re laetse gore re kgobotletse basadi ba mofuta o o ntseng jalo. Tota wena wa reng?”
6  Legale, ba ne ba bua seno go mo leka, gore ba nne le sengwe se ba ka mo latofatsang ka sone. Mme Jesu a inamela fa fatshe a simolola go kwala ka monwana mo mmung.
7  E rile ba nnela go mmotsa, a inamologa mme a ba raya a re: “A mongwe wa lona yo o se nang boleo e nne ene wa ntlha go mo konopa ka leje.”
8  Mme ya re a inama gape a nna a kwala mo mmung.
9  Mme ba ba utlwileng seno ba simolola go tswa, ka bongwe ka bongwe, go simolola ka banna ba bagolwane, mme a tlogelwa a le esi, le mosadi yo o neng a le fa gare ga bone.
10  Ya re Jesu a inamologa, a mo raya a re: “Mosadi, ba kae? A ga go ope yo o go boneng molato?”
11  A re: “Ga go ope, rra.” Jesu a re: “Le nna ga ke go bone molato. Tsamaya; go tloga jaanong go ya pele o se tlhole o dira boleo.”
12  Jalo Jesu a bua gape le bone, a re: “Ke nna lesedi la lefatshe. Yo o ntshalang morago ga a kitla a tsamaya mo lefifing ka gope, mme o tla rua lesedi la botshelo.”
13  Ka gone Bafarasai ba mo raya ba re: “O naya bosupi ka ga gago; bosupi jwa gago ga bo boammaaruri.”
14  Fa Jesu a araba a ba raya a re: “Ruri le fa ke naya bosupi ka ga me, bosupi jwa me bo boammaaruri, ka gonne ke itse kwa ke tswang gone le kwa ke yang gone. Mme ga lo itse kwa ke tswang gone le kwa ke yang gone.
15  Lo atlhola kafa nameng; nna ga ke atlhole motho ope ka gope.
16  Mme le fa go ntse jalo fa ruri ke atlhola, katlholo ya me e boammaaruri, ka gonne ga ke esi mme Rara yo o nthomileng o na le nna.
17  Gape, mo Molaong wa lona go kwadilwe ga twe, ‘Bosupi jwa batho ba babedi bo boammaaruri.’
18  Ke nna yo o nayang bosupi ka ga me, le Rara yo o nthomileng o naya bosupi ka ga me.”
19  Jalo ba tswelela ba mo raya ba re: “Rrago o kae?” Jesu a araba a re: “Ga lo nkitse le gone ga lo itse Rre. Fa ruri lo ne lo nkitse, lo ka bo lo itse le Rre.”
20  Mafoko ano o ne a a bua mo bobolokelamatlotlong fa a ntse a ruta mo tempeleng. Mme go ne go se ope yo o neng a mo tshwara, ka gonne nako ya gagwe e ne e ise e tle.
21  Ka gone a ba raya gape a re: “Ke a tsamaya, mme lo tla mpatla, mme le fa go ntse jalo lo tla swela mo boleong jwa lona. Kwa ke yang gone ga lo ka ke lwa tla.”
22  Jalo Bajuda ba re: “Ga a na go ipolaya, ga ke re? Ka gonne a re, ‘Kwa ke yang gone ga lo ka ke lwa tla.’”
23  Jalo a tswelela a ba raya a re: “Lona lo tswa kwa mafelong a a kwa tlase; nna ke tswa kwa mafelong a a kwa godimo. Lona lo tswa mo lefatsheng leno; nna ga ke tswe mo lefatsheng leno.
24  Jalo ke lo reile ka re, lo tla swela mo maleong a lona. Gonne fa lo sa dumele gore ke ene, lo tla swela mo maleong a lona.”
25  Jalo ba mo raya ba re: “Wena o mang?” Jesu a ba raya a re: “Gone ke buelang le lona tota?
26  Ke na le dilo di le dintsi go di bua ka ga lona le go di atlhola. Tota e bile, yo o nthomileng o boammaaruri, mme tsone dilo tse ke di utlwileng mo go ene ke di bua mo lefatsheng.”
27  Ba ne ba sa tshware gore o ne a bua le bone ka ga Rara.
28  Jalo Jesu a re: “Fela fa lo sena go tsholetsa Morwa motho, foo lo tla itse gore ke nna ene, le gore ga ke dire sepe ka bogame; mme ke bua dilo tseno fela jaaka Rara a nthutile.
29  Mme yo o nthomileng o na le nna; o ne a se ka a ntlogela ke le nosi, ka gonne ka metlha ke dira dilo tse di mo itumedisang.”
30  Ya re a ntse a bua dilo tseno, ba le bantsi ba dumela mo go ene.
31  Mme jalo Jesu a tswelela a raya Bajuda ba ba neng ba mo dumela a re: “Fa lo nnela ruri mo lefokong la me, ruri lo barutwa ba me,
32  mme lo tla itse boammaaruri, mme boammaaruri bo tla lo golola.”
33  Ba mo fetola ba re: “Re bana ba ga Aborahame mme ga re ise re ke re nne batlhanka ba ga ope. Go tla jang gore o re, ‘Lo tla gololesega’?”
34  Jesu a ba araba a re: “Ammaaruri ammaaruri ke a lo raya, Modiri mongwe le mongwe wa boleo ke motlhanka wa boleo.
35  Mo godimo ga moo, motlhanka ga a nnele ruri mo go ba ntlo ka bosaengkae; morwa ene o nna ka bosaengkae.
36  Jalo fa Morwa a lo golola, lo tla gololesega tota.
37  Ke a itse gore lo bana ba ga Aborahame; mme lo batla go mpolaya, ka gonne lefoko la me ga le dire kgatelopele epe mo go lona.
38  Dilo le fa e le dife tse ke di boneng mo go Rara ke a di bua; jalo, le lona lo dira dilo tse lo di utlwileng mo go rraalona.”
39  Fa ba mo araba ba mo raya ba re: “Rraarona ke Aborahame.” Jesu a ba raya a re: “Fa lo le bana ba ga Aborahame, dirang ditiro tsa ga Aborahame.
40  Mme jaanong lo batla go mpolaya, motho yo o lo boleletseng boammaaruri jo ke bo utlwileng mo Modimong. Aborahame o ne a se ka a dira seno.
41  Lo dira ditiro tsa ga rraalona.” Ba mo raya ba re: “Ga re a ka ra tsalwa ka kgokafalo; re na le Rre a le mongwe, e bong Modimo.”
42  Jesu a ba raya a re: “Fa Modimo e ka bo e le Rraalona, lo ne lo tla nthata, gonne ke tswa kwa Modimong mme ke fano. Le gone ga ke a tla ka bogame ka gope, mme ke romilwe ke Ene yoo.
43  Ke ka ntlha yang fa lo sa itse se ke se buang? Ka gonne ga lo kgone go reetsa lefoko la me.
44  Lo tswa mo go rraalona Diabolo, mme lo eletsa go dira dikeletso tsa ga rraalona. Ene yoo e ne e le mmolai fa a ne a simologa, mme o ne a se ka a itsetsepela mo boammaaruring, ka gonne boammaaruri ga bo yo mo go ene. Fa a bua maaka, o bua go ya ka tshekamelo ya gagwe, ka gonne ke moaki le ramaaka.
45  Mme kafa letlhakoreng le lengwe, ka go bo ke bua boammaaruri, ga lo ntumele.
46  Ke mang wa lona yo o supang fa ke na le molato wa boleo? Fa ke bua boammaaruri, ke ka ntlha yang fa lo sa ntumele?
47  Yo o tswang mo Modimong o reetsa mafoko a Modimo. Ke gone ka moo lo sa reetseng, ka gonne ga lo tswe mo Modimong.”
48  Fa Bajuda ba araba ba mo raya ba re: “A ga re bue sentle fa re re, O Mosamarea e bile o na le ledimona?”
49  Jesu a araba a re: “Ga ke na ledimona, mme ke tlotla Rre, mme lona lo a ntlontlolola.
50  E bile ga ke itshenkele kgalalelo; go na le Yo o e senkang e bile a atlhola.
51  Ammaaruri ammaaruri ke a lo raya, Fa mongwe a boloka lefoko la me, ga a kitla a bona loso ka gope.”
52  Bajuda ba mo raya ba re: “Jaanong ruri re a itse gore o na le ledimona. Aborahame o sule, le baporofeti; mme wena wa re, ‘Fa mongwe a boloka lefoko la me, ga a kitla a utlwa loso ka gope.’
53  Ga o mogolo go feta rraarona Aborahame, yo o suleng, ga ke re? Gape, baporofeti ba ne ba swa. O ipolela gore o mang?”
54  Jesu a araba a re: “Fa ke ikgalaletsa, kgalalelo ya me ga se sepe. Rre ke ene yo o nkgalaletsang, ene yo lo reng ke Modimo wa lona;
55  mme le fa go ntse jalo ga lo ise lo mo itse. Mme nna ke a mo itse. Mme fa ke ka bo ke rile ga ke mo itse ke ka bo ke tshwana le lona, ke le moaki. Mme ruri ke a mo itse e bile ke boloka lefoko la gagwe.
56  Aborahame rraalona o ne a itumelela thata tebelelo ya go bona letsatsi la me, mme o ne a le bona a bo a itumela.”
57  Jalo Bajuda ba mo raya ba re: “Ga o ise o nne le dingwaga di le masome a matlhano, mme le fa go ntse jalo o bone Aborahame?”
58  Jesu a ba raya a re: “Ammaaruri ammaaruri ke a lo raya, Pele ga Aborahame a nna gone, ke ne ke ntse ke le gone.”
59  Jalo ba sela maje ba mo konopa ka one; le fa go ntse jalo Jesu a iphitlha mme a tswa mo tempeleng.
16  “Ke buile dilo tseno le lona gore lo tle lo se ka lwa kgotšwa.
2  Batho ba tla lo leleka mo sinagogeng. Tota e bile, nako e etla fa mongwe le mongwe yo o lo bolayang o tla ithayang a re o diretse Modimo tirelo e e boitshepo.
3  Mme ba tla dira dilo tseno ka gonne ga ba ise ba bo ba itse Rara le fa e le nna.
4  Le fa go ntse jalo, ke buile dilo tseno le lona gore, fa nako ya tsone e goroga, lo tle lo gakologelwe gore ke lo boleletse ka tsone. “Le fa go ntse jalo, dilo tseno ke ne ka se ka ka di lo bolelela kwa tshimologong, ka gonne ke ne ke na le lona.
5  Mme jaanong ke ya kwa go yo o nthomileng, mme le fa go ntse jalo ga go na le fa a le mongwe wa lona yo o mpotsang a re, ‘O ya kae?’
6  Mme ka gonne ke buile dilo tseno le lona khutsafalo e tletse mo dipelong tsa lona.
7  Le fa go ntse jalo, ke lo bolelela boammaaruri, Go tswela lona mosola go bo ke tsamaya. Gonne fa ke sa tsamaye, mothusi ga a na go tla mo go lona ka gope; mme fa ruri ke tsamaya, ke tla mo romela kwa go lona.
8  Mme fa ene yoo a goroga o tla naya lefatshe bosupi jo bo tlhatswang pelo ka ga boleo le ka ga tshiamo le ka ga katlholo:
9  sa ntlha, ka ga boleo, ka gonne ga ba dumele mo go nna;
10  go tswa foo ka ga tshiamo, ka gonne ke ya kwa go Rara mme lo ka se tlhole lo mpona;
11  go tswa foo ka ga katlholo, ka gonne mmusi wa lefatshe leno o atlhotswe.
12  “Ke na le dilo di le dintsi tse ke sa ntseng ke tshwanetse go di bua le lona, mme ga lo kgone go di sikara mo nakong eno.
13  Le fa go ntse jalo, fa ene yoo a goroga, moya wa boammaaruri, o tla lo kaela go ya mo boammaaruring jotlhe, gonne ga a na go ipuela fela, mme dilo le fa e le dife tse a di utlwang o tla di bua, mme o tla lo bolelela dilo tse di tlang.
14  Ene yoo o tla nkgalaletsa, ka gonne o tla amogela mo go se e leng sa me mme o tla se lo bolelela.
15  Dilo tsotlhe tse Rara a nang le tsone ke tsa me. Ke gone ka moo ke neng ka re o amogela mo go se e leng sa me mme a se lo bolelele.
16  Ka lobakanyana lo tla bo lo sa tlhole lo mpona, mme, gape, ka lobakanyana lo tla mpona.”
17  Jalo bangwe ba barutwa ba gagwe ba raana ba re: “Seno se rayang se a se re rayang a re, ‘Ka lobakanyana ga lo kitla lo mpona, mme, gape, ka lobakanyana lo tla mpona,’ le, ‘ka gonne ke ya kwa go Rara’?”
18  Ka gone ba ne ba re: “Seno se rayang fa a re, ‘ka lobakanyana’? Ga re itse se a buang ka ga sone.”
19  Jesu o ne a itse gore ba ne ba batla go mmotsa, jalo a ba raya a re: “A lo botsana ka ga seno, ka gonne ke rile, Ka lobakanyana ga lo kitla lo mpona, mme, gape, ka lobakanyana lo tla mpona?
20  Ammaaruri ammaaruri ke a lo raya, lo tla lela lo bo lo kuruetsa, mme lefatshe lone le tla ipela; lo tla hutsafala, mme khutsafalo ya lona e tla fetoga boipelo.
21  Mosadi, fa a belega, o na le khutsafalo, ka gonne nako ya gagwe e gorogile; mme fa a sena go tshola ngwana yo mmotlana, ga a tlhole a gakologelwa pitlagano eo ka ntlha ya boipelo jwa go bo motho a tsetswe mo lefatsheng.
22  Jalo, le lona, eleruri, lo na le khutsafalo jaanong; mme ke tla lo bona gape e bile dipelo tsa lona di tla ipela, mme boipelo jwa lona ga go ope yo o tla bo tsayang mo go lona.
23  Mme ka letsatsi leo ga lo na go mpotsa potso epe ka gope. Ammaaruri ammaaruri ke a lo raya, Fa lo kopa sengwe mo go Rara o tla se lo naya ka leina la me.
24  Go fitlha mo nakong ya jaanong ga lo ise lo kope le fa e le selo se le sengwe ka leina la me. Kopang mme lo tla amogela, gore boipelo jwa lona bo tle bo tladiwe.
25  “Ke buile dilo tseno le lona ka dipapiso. Nako e etla e ka yone ke se kitlang ke tlhola ke bua le lona ka dipapiso, mme ke tla lo begela ka papamalo ka ga Rara.
26  Ka letsatsi leo lo tla kopa ka leina la me, mme ga ke lo reye ke re ke tla lopa Rara ka ga lona.
27  Gonne Rara ka boene o a lo rata, ka gonne lo nthatile e bile lo dumetse gore ke tlile ke le moemedi wa ga Rara.
28  Ke ne ka tswa kwa go Rara mme ke tlile mo lefatsheng. Gape, ke tlogela lefatshe mme ke a tsamaya ke ya kwa go Rara.”
29  Barutwa ba gagwe ba re: “Bona! Jaanong o bua ka papamalo, e bile ga o bue papiso epe.
30  Jaanong re a itse gore o itse dilo tsotlhe mme ga o tlhoke gore ope a go botse. Ka seno re dumela gore o tswa kwa Modimong.”
31  Jesu a ba araba a re: “A lo a dumela mo nakong eno?
32  Bonang! Nako e etla, eleruri, e tlile, e mongwe le mongwe wa lona o tla gasamisediwang kwa ntlong ya gagwe mme lo tla ntlogela ke le nosi; mme le fa go ntse jalo ga ke nosi, ka gonne Rara o na le nna.
33  Ke buile dilo tseno le lona gore lo tle lo nne le kagiso ka nna. Mo lefatsheng lo na le pitlagano, mme nnang pelokgale! Ke fentse lefatshe.”
18  Fa Jesu a sena go bua dilo tseno, a tswa le barutwa ba gagwe ba kgabaganya molatswana wa Kiderona o o phothoselang mariga ba ya kwa go neng go na le tshingwana gone, mme ene le barutwa ba gagwe ba tsena mo go yone.
2  Jaanong Judase, yo o mo okang, le ene o ne a itse lefelo leno, ka gonne Jesu o ne a ile a kopanela koo le barutwa ba gagwe makgetlo a le mantsi.
3  Jalo Judase a tsaya mophato wa masole le badiredi ba baperesiti ba bagolo le ba Bafarasai mme ba tla koo ka dirumola tsa molelo le dipone le dibetsa.
4  Jalo, e re ka Jesu a itse dilo tsotlhe tse di tlang mo go ene, a ya a ba raya a re: “Lo batla mang?”
5  Ba mo araba ba re: “Jesu Monasaretha.” A ba raya a re: “Ke nna.” Jaanong Judase, yo o mo okang, le ene o ne a eme le bone.
6  Le fa go ntse jalo, e rile a ba raya a re: “Ke nna,” ba kata ka morago mme ba wela fa fatshe.
7  Jalo a ba botsa gape a re: “Lo batla mang?” Ba re: “Jesu Monasaretha.”
8  Jesu a araba a re: “Ke lo boleletse gore ke nna. Jalo, fa e le gore ke nna yo lo mpatlang, lesang bano ba tsamaye”;
9  gore lefoko le tle le diragadiwe le a neng a le bua a re: “Mo go ba o ba nneileng ga ke a latlhegelwa le ke a le mongwe fela.”
10  Foo Simone Petere, e re ka a ne a tshotse tšhaka, a e somola mme a itaya motlhanka wa moperesiti yo mogolo a ba a kgaola tsebe ya gagwe ya moja. Leina la motlhanka yono e ne e le Maleko.
11  Le fa go ntse jalo, Jesu a raya Petere a re: “Tsenya tšhaka mo kgatleng ya yone. Senwelo se Rara a se nneileng, a ga ke a tshwanela go se nwa le fa go ka nna jang?”
12  Foo mophato wa masole le molaodi wa sesole le badiredi ba Bajuda ba tshwara Jesu mme ba mmofa,
13  ba mo isa pele kwa go Anase; gonne e ne e le mogogwadia Kaiafase, yo e neng e le moperesiti yo mogolo mo ngwageng oo.
14  Tota e bile, Kaiafase e ne e le ene yo o neng a gakolola Bajuda gore go ne go tswela bone mosola gore monna a le mongwe a swe mo boemong jwa batho.
15  Jaanong Simone Petere o ne a setse Jesu morago a na le morutwa yo mongwe. Morutwa yoo o ne a itsiwe ke moperesiti yo mogolo, mme a tsena le Jesu mo lolwapeng lwa moperesiti yo mogolo,
16  mme Petere o ne a eme kwa ntle fa kgorong. Jalo morutwa yo mongwe, yo o neng a itsiwe ke moperesiti yo mogolo, a tswa a bua le molebedi wa kgoro mme a tsenya Petere.
17  Foo lelata lengwe, le e leng molebedi wa kgoro, la raya Petere la re: “Le wena o mongwe wa barutwa ba monna yono, ga ke re?” A re: “Ga ke ene.”
18  Jaanong batlhanka le badiredi ba ne ba eme fa gaufi, e re ka ba ne ba gotsitse molelo wa malatlha, ka gonne go ne go le tsididi, ba ne ba ikomosa. Petere le ene o ne a eme le bone mme a ikomosa.
19  Mme jalo moperesiti yo mogolo a botsa Jesu ka ga barutwa ba gagwe le ka ga thuto ya gagwe.
20  Jesu a mo araba a re: “Ke buile le lefatshe phatlalatsa. Ka metlha ke ne ke ruta mo sinagogeng le mo tempeleng, koo Bajuda botlhe ba phuthegelang gone; mme ga ke a bua sepe mo sephiring.
21  Ke ka ntlha yang o botsa nna? Botsa ba ba utlwileng se ke se buileng le bone. Bona! Bano ba itse se ke se buileng.”
22  Morago ga go bua dilo tseno, mongwe wa badiredi yo o neng a eme fa gaufi a faphola Jesu mo sefatlhegong mme a re: “A ke tsela e o arabang moperesiti yo mogolo ka yone?”
23  Jesu a mo araba a re: “Fa ke buile ka tsela e e phoso, supa ka ga phoso eo; mme fa ke buile sentle, ke ka ntlha yang fa o ntitaya?”
24  Foo Anase a mo romela a bofilwe kwa go Kaiafase moperesiti yo mogolo.
25  Jaanong Simone Petere o ne a eme mme a ikomosa. Foo ba mo raya ba re: “Le wena o mongwe wa barutwa ba gagwe, ga ke re?” A latola a re: “Ga ke ene.”
26  Mongwe wa batlhanka ba moperesiti yo mogolo, e le wa losika lwa monna yo Petere a neng a kgaola tsebe ya gagwe, a re: “Ke go bone kwa tshingwaneng le ene, a ga go jalo?”
27  Le fa go ntse jalo, Petere a latola gape; mme ka yone nako eo mokoko wa lela.
28  Foo ba isa Jesu kwa ntlong ya segosi ya molaodi go tswa kwa go Kaiafase. Jaanong go ne go sa le moso. Mme bone ba ne ba se ka ba tsena mo ntlong ya segosi ya molaodi, gore ba tle ba se ka ba leswafala mme ba tle ba je tlolaganyo.
29  Jalo Pilato a tswela kwa ntle kwa go bone mme a re: “Lo latofatsa monna yono ka eng?”
30  Fa ba araba ba mo raya ba re: “Fa monna yono e ne e se modiraphoso, re ka bo re sa mo tlisa kwa go wena.”
31  Ka gone Pilato a ba raya a re: “Mo tseyeng lona ka bolona mme lo mo atlhole go ya ka molao wa lona.” Bajuda ba mo raya ba re: “Ga go kafa molaong gore re bolaye ope.”
32  Seno, gore lefoko la ga Jesu le tle le diragadiwe le a neng a le bua go kaya gore ke loso lwa mofuta ofe lo a neng a laoletswe go lo swa.
33  Jalo Pilato a tsena gape mo ntlong ya segosi ya molaodi mme a bitsa Jesu a mo raya a re: “A o kgosi ya Bajuda?”
34  Jesu a araba a re: “A o bua seno se tswa mo go wena, kgotsa a ba bangwe ba go boleletse ka ga me?”
35  Pilato a araba a re: “Ga ke Mojuda, ga ke re? Setšhaba sa gago le baperesiti ba bagolo ba go tlisitse mo go nna. O dirileng?”
36  Jesu a araba a re: “Bogosi jwa me ga se karolo ya lefatshe leno. Fa bogosi jwa me e ne e le karolo ya lefatshe leno, batlhokomedi ba me ba ka bo ba tlhabane gore ke se ka ka neelwa Bajuda. Mme, kafa go ntseng ka gone, bogosi jwa me ga bo tswe mo motsweding ono.”
37  Jalo Pilato a mo raya a re: “Mme jaanong, a o kgosi?” Jesu a araba a re: “Wena ka bowena wa re ke kgosi. Ke tsaletswe sone seo, e bile ke tletse sone seo mo lefatsheng, gore ke supe ka ga boammaaruri. Mongwe le mongwe yo o mo letlhakoreng la boammaaruri o reetsa lentswe la me.”
38  Pilato a mo raya a re: “Boammaaruri ke eng?” Morago ga go rialo, a tswela gape kwa Bajudeng mme a ba raya a re: “Ga ke bone molato ope mo go ene.
39  Mo godimo ga moo, lo na le mokgwa wa gore ke lo gololele monna mongwe ka tlolaganyo. Jalo, a lo eletsa gore ke lo gololele kgosi ya Bajuda?”
40  Foo ba goa gape, ba re: “E seng monna yono, mme Barabase!” Jaanong Barabase e ne e le senokwane.
17  Jesu a bua dilo tseno, mme, e rile a tlhatlosetsa matlho kwa legodimong, a re: “Rara, nako e tlile; galaletsa morwao, gore morwao a tle a go galaletse,
2  fela jaaka o mo neile taolo mo nameng yotlhe, gore, ka ga palo yotlhe ya ba o ba mo neileng, a tle a ba neye botshelo jo bo sa khutleng.
3  Seno se raya botshelo jo bo sa khutleng, go tsenya kitso ka ga gago, Modimo yo o esi wa boammaaruri, le ka ga yo o mo romileng, e bong Jesu Keresete.
4  Ke go galaleditse mo lefatsheng, ka ke weditse tiro e o e nneileng go e dira.
5  Jalo jaanong wena Rara, nkgalaletse gaufi le wena ka kgalalelo e ke neng ke na le yone gaufi le wena pele lefatshe le nna gone.
6  “Ke bonaditse leina la gago mo bathong ba o ba nneileng ba tswa mo lefatsheng. E ne e le ba gago, mme wa ba nnaya, mme ba bolokile lefoko la gago.
7  Jaanong ba a itse gore dilo tsotlhe tse o di nneileng di tswa kwa go wena;
8  ka gonne mafoko a o a nneileng ke ba a neile, mme ba a amogetse e bile eleruri ba a itse jaanong gore ke tlile ke le moemedi wa gago, e bile ba dumetse gore o nthomile.
9  Ke kopa ka ga bone; ke a kopa, e seng ka ga lefatshe, fa e se ka ga ba o ba nneileng; ka gonne ke ba gago,
10  mme dilo tsotlhe tsa me ke tsa gago le tsa gago ke tsa me, mme ke galaleditswe mo gare ga tsone.
11  “Gape, ga ke tlhole ke le mo lefatsheng, mme bone ba mo lefatsheng mme nna ke tla kwa go wena. Rara yo o Boitshepo, ba tlhokomele ka ntlha ya leina la gago le o le nneileng, gore ba tle ba nne mongwe fela jaaka re ntse.
12  Fa ke ne ke na le bone ke ne ke tle ke ba tlhokomele ka ntlha ya leina la gago le o le nneileng; e bile ke ba bolokile, mme ga go na le fa a le mongwe wa bone yo o sentsweng fa e se morwa tshenyego, gore lokwalo lo tle lo diragadiwe.
13  Mme jaanong ke tla kwa go wena, mme ke bua dilo tseno mo lefatsheng gore ba tle ba nne le boipelo jwa me ka botlalo mo go bone.
14  Ke ba neile lefoko la gago, mme lefatshe le ba tlhoile, ka gonne ga ba karolo ya lefatshe, fela jaaka nna ke se karolo ya lefatshe.
15  “Ke a go kopa, e seng gore o ba ntshe mo lefatsheng, fa e se gore o ba tlhokomele ka ntlha ya yo o boikepo.
16  Ga ba karolo ya lefatshe, fela jaaka nna ke se karolo ya lefatshe.
17  Ba itshepise ka boammaaruri; lefoko la gago ke boammaaruri.
18  Fela jaaka o nthometse mo lefatsheng, le nna ke ba rometse mo lefatsheng.
19  Mme ke iitshepisa mo boemong jwa bone, gore le bone ba tle ba itshepisiwe ka boammaaruri.
20  “Ke a kopa, e seng kaga bano fela, mme le ka ga ba ba dumelang mo go nna ka lefoko la bone;
21  gore botlhe ba tle ba nne mongwe fela, fela jaaka wena, Rara, o le seoposengwe le nna le nna ke le seoposengwe le wena, gore le bone ba tle ba nne seoposengwe le rona, gore lefatshe le dumele gore o nthomile.
22  Gape, ke ba neile kgalalelo e o e nneileng, gore ba tle ba nne mongwe fela jaaka rona re le mongwe fela.
23  Nna ke le seoposengwe le bone mme wena o le seoposengwe le nna, gore ba tle ba itekanedisiwe mo go nneng mongwe, gore lefatshe le tle le itse gore o nthomile le gore o ba ratile fela jaaka o nthatile.
24  Rara, ka ga se o se nneileng, ke eletsa gore, kwa ke gone, le bone ba tle ba nne le nna, gore ba bone kgalalelo ya me e o e nneileng, ka gonne o nthatile pele lefatshe le thaiwa.
25  Rara yo o siameng, eleruri lefatshe, ga le ise le bo le go itse; mme nna ke a go itse, le bano ba a go itse gore o nthomile.
26  Mme ke ba itsisitse leina la gago e bile ke tla dira gore le itsiwe, gore lorato lo o nthatileng ka lone lo tle lo nne mo go bone le nna ke le seoposengwe le bone.”
9  Jaanong ya re a feta a bona monna mongwe yo o neng a foufetse fa e sa le a tsholwa.
2  Mme barutwa ba gagwe ba mmotsa ba re: “Rabi, ke mang yo o leofileng, monna yono kgotsa batsadi ba gagwe, mo go dirileng gore a tsalwe a foufetse?”
3  Jesu a araba a re: “Ga se monna yono yo o leofileng le fa e le batsadi ba gagwe, mme e ne e le gore ditiro tsa Modimo di bonadiwe mo go ene.
4  Re tshwanetse go dira ditiro tsa yo o nthomileng go sa ntse go le motshegare; bosigo bo e tla jo mo go jone go se nang motho ope yo o ka dirang.
5  Fa fela ke le mo lefatsheng, ke lesedi la lefatshe.”
6  Fa a sena go bua dilo tseno, a kgwela mathe fa fatshe a bo a dira seretse ka mathe, a baya seretse sa gagwe mo matlhong a monna yono
7  mme a mo raya a re: “Tsamaya o ye go tlhapa mo mogobeng wa Siloame” (mo go ranolwang ka go re ‘Rometswe’). Jalo a tswa a ya go tlhapa, mme a boa a bona.
8  Jalo baagelani le ba pele ba neng ba tle ba bone gore e ne e le mokopi ba re: “Yono ke monna yo o neng a tle a nne mme a kope, a ga go jalo?”
9  Bangwe ba ne ba re: “Ke ene yono.” Ba bangwe ba re: “Legoka, fela o tshwana le ene.” Monna yono a re: “Ke nna.”
10  Ka gone ba mo raya ba re: “Matlho a gago a butswe jang he?”
11  A araba a re: “Monna yo o bidiwang Jesu o ne a dira seretse a bo a se tshasa mo matlhong a me mme a nthaya a re, ‘Ya kwa Siloame mme o tlhape.’ Jalo ke ne ka ya go tlhapa mme ka kgona go bona.”
12  Foo ba mo raya ba re: “O kae monna yoo?” Ene a re: “Ga ke itse.”
13  Ba isa monna yo o kileng a bo a foufetse yono kwa Bafarasaing.
14  Ga diragala gore e bo e le Sabata ka letsatsi le Jesu a neng a dira seretse ka lone mme a bula matlho a gagwe.
15  Jalo, ka nako eno Bafarasai le bone ba simolola go mmotsa gore o kgonne jang go bona. A ba raya a re: “O ne a baya seretse mo matlhong a me, mme ke ne ka tlhapa mme ka kgona go bona.”
16  Jalo bangwe ba Bafarasai ba re: “Yono ga se monna yo o tswang kwa Modimong, ka gonne ga a boloke Sabata.” Ba bangwe ba re: “Motho yo e leng moleofi o ka dira jang ditshupo tsa mofuta oo?” Jalo go ne go na le kgaogano mo gare ga bone.
17  Ka gone, gape ba raya monna yo o foufetseng ba re: “Wa reng ka ga gagwe, ka a butse matlho a gago?” Monna yono a re: “Ke moporofeti.”
18  Le fa go ntse jalo, Bajuda ba ne ba se ka ba mo dumela gore o ne a ntse a foufetse mme o ne a kgona go bona, go fitlha ba bitsa batsadi ba monna yono yo o neng a kgona go bona.
19  Mme ba ba botsa ba re: “A yono ke morwaalona yo lo reng o ne a tsalwa a foufetse? Go tla jang, he, gore a bo a bona mo nakong eno?”
20  Ke fa batsadi ba gagwe ba araba ba re: “Re a itse gore yono ke morwa wa rona le gore o ne a tsalwa a foufetse.
21  Mme gore go tla jang gore jaanong a bo a bona ga re itse, kgotsa gore ke mang yo o butseng matlho a gagwe ga re itse. Mmotseng. O godile. O tshwanetse go ipuelela.”
22  Batsadi ba gagwe ba ne ba bua dilo tseno ka gonne ba ne ba boifa Bajuda, gonne Bajuda ba ne ba setse ba dumalane gore, fa mongwe a bolela fa a dumela gore ke Keresete, o tshwanetse go lelekwa mo sinagogeng.
23  Ke gone ka moo batsadi ba gagwe ba neng ba re: “O godile. Mmotseng.”
24  Jalo lekgetlo la bobedi ba bitsa monna yono yo o neng a ntse a foufetse mme ba mo raya ba re: “Galaletsa Modimo; re a itse gore monna yono ke moleofi.”
25  Mme ene a araba a re: “Gore a ke moleofi ga ke itse. Selo se le sengwe se ruri ke se itseng, ke gore, le mororo ke ne ke foufetse, ke a bona mo nakong eno.”
26  Jalo ba mo raya ba re: “O ne a go dirang? O butse jang matlho a gago?”
27  A ba araba a re: “Ke setse ke lo boleletse, mme le fa go ntse jalo lo ne lwa se ka lwa reetsa. Ke ka ntlha yang fa lo batla go utlwa gape? Le lona ga lo batle go nna barutwa ba gagwe, ga ke re?”
28  Foo ba mo kgala ba re: “O morutwa wa monna yole, mme rona re barutwa ba ga Moshe.
29  Re a itse gore Modimo o buile le Moshe; mme fa e le monna yono ene, ga re itse kwa a tswang gone.”
30  Fa monna yono a araba a ba raya a re: “Seno se a gakgamatsa eleruri, gore ga lo itse kwa a tswang gone, mme le fa go ntse jalo o butse matlho a me.
31  Re a itse gore Modimo ga a reetse baleofi, mme fa mongwe a boifa Modimo a bo a dira thato ya gagwe, o a mo reetsa.
32  Go tswa bogologolong ga go ise go ke go utlwiwe gore mongwe o butse matlho a motho yo o tsetsweng a le sefofu.
33  Fa monna yono a ne a sa tswe kwa Modimong, o ne a ka se ka a dira sepe ka gope.”
34  Fa ba araba ba mo raya ba re: “O tsaletswe mo maleong gotlhelele, le fa go ntse jalo a o ruta rona?” Mme ba mo leleka!
35  Jesu a utlwalela gore ba ne ba mo lelekile, mme fa a mmona, a re: “A o dumela mo go Morwa motho?”
36  Monna yono a araba a re: “Kana ene ke mang, rra, gore ke dumele mo go ene?”
37  Jesu a mo raya a re: “O mmone e bile, mo godimo ga moo, yo o buang le wena ke ene yoo.”
38  Foo a re: “Ruri ke dumela mo go ene, Morena.” Mme a obama fa pele ga gagwe.
39  Mme Jesu a re: “Ke tletse katlholo eno mo lefatsheng leno: gore ba ba sa boneng ba tle ba bone mme ba ba bonang ba tle ba foufale.”
40  Bangwe ba Bafarasai ba ba neng ba na le ene ba utlwa dilo tseno, mme ba mo raya ba re: “Ga re a foufala le rona, ga ke re?”
41  Jesu a ba raya a re: “Fa lo ne lo foufetse, lo ka bo lo se na boleo. Mme jaanong lwa re, ‘Re a bona.’ Boleo jwa lona ga bo tloge.”
7  Jaanong morago ga dilo tseno Jesu a tswelela a tsamayatsamaya mo Galalea, gonne o ne a sa batle go tsamayatsamaya mo Judea, ka gonne Bajuda ba ne ba batla go mmolaya.
2  Le fa go ntse jalo, moletlo wa Bajuda, moletlo wa metlaagana, o ne o le gaufi.
3  Jalo bomorwarraagwe ba mo raya ba re: “Tswaa mono o fete o ye kwa Judea, gore barutwa ba gago le bone ba tle ba bone ditiro tse o di dirang.
4  Gonne ga go ope yo o dirang sepe mo sephiring fa ene ka boene a batla go itsiwe phatlalatsa. Fa o dira dilo tseno, iponatse mo lefatsheng.”
5  Totatota, bomorwarraagwe ba ne ba sa supe tumelo mo go ene.
6  Jalo Jesu a ba raya a re: “Nako ya me e e tshwanetseng ga e ise e tle, mme nako ya lona e e tshwanetseng e gaufi ka metlha.
7  Lefatshe ga le na lebaka la go lo tlhoa, mme le ntlhoile, ka gonne ke naya bosupi ka ga lone gore ditiro tsa lone di boikepo.
8  Lona tlhatlogelang kwa moletlong; nna ga ke ise ke tlhatlogele kwa moletlong ono, ka gonne nako ya me e e tshwanetseng ga e ise e tle ka botlalo.”
9  Jalo fa a sena go ba bolelela dilo tseno, a sala mo Galalea.
10  E rile bomorwarraagwe ba sena go tlhatlogela kwa moletlong, foo le ene a tlhatlogela gone ka boene, e seng mo pontsheng mme ka sephiri.
11  Jalo Bajuda ba simolola go mmatla kwa moletlong ba ntse ba re: “Monna yole o kae?”
12  Mme boidiidi bo ne bo ngunanguna thata ka ene. Bangwe ba ne ba re: “Ke monna yo o molemo.” Ba bangwe ba ne ba re: “Ga a nna jalo, mme o tsietsa boidiidi jwa batho.”
13  Legale go ne go se na ope yo o neng a bua ka ene phatlalatsa ka ntlha ya go boifa Bajuda.
14  E rile moletlo o le fa gare jaanong, Jesu a tlhatlogela kwa tempeleng mme a simolola go ruta.
15  Jalo Bajuda ba gakgamala, ba re: “Go tla jang gore monna yono a bo a na le kitso ya makwalo, a sa ithuta kwa dikolong?”
16  Jesu, le ene, a ba araba a re: “Se ke se rutang ga se sa me, mme ke sa yo o nthomileng.
17  Fa mongwe a eletsa go dira thato ya Gagwe, o tla itse ka ga thuto eno gore a e tswa kwa Modimong kgotsa ke bua mo go tswang mo go nna.
18  Yo o buang mo go tswang mo go ene o itshenkela kgalalelo; mme yo o senkang kgalalelo ya ene yo o mo romileng, yoo o boammaaruri, mme ga go na tshiamololo mo go ene.
19  Moshe o ne a lo naya Molao, a ga go jalo? Mme ga go na le fa a le mongwe wa lona yo o utlwang Molao. Ke ka ntlha yang fa lo batla go mpolaya?”
20  Boidiidi jwa araba jwa re: “O na le ledimona. Ke mang yo o batlang go go bolaya?”
21  Fa Jesu a araba a ba raya a re: “Ke ne ka dira tiro e le nngwe, mme lotlhe lo gakgametse.
22  Moshe o lo neile go rupa ka lebaka leno—e se gore go tswa mo go Moshe, mme e le gore go tswa mo go borremogologolwane—mme lo rupisa motho ka sabata.
23  Fa motho a amogela go rupa ka sabata gore molao wa ga Moshe o se ka wa tlolwa, a lo nkgalefetse mo gogolo ka gonne ke ne ka dira gore motho a nne le botsogo jo bo siameng ka botlalo ka sabata?
24  Tlogelang go atlhola ka ponalo ya kafa ntle, mme atlholang ka katlholo e e siameng.”
25  Jalo bangwe ba banni ba Jerusalema ba simolola gore: “Yono ke ene monna yo ba batlang go mmolaya, a ga se ene?
26  Le fa go ntse jalo, bonang! o bua phatlalatsa, mme ga ba mo reye sepe. Babusi ga ba ise ba itse gore ruri yono ke Keresete, ga ke re?
27  Go farologana le moo, re a itse kwa monna yono a tswang gone; mme fa Keresete a tla, ga go na ope yo o tshwanetseng go itse kwa a tswang gone.”
28  Jalo Jesu a goa fa a ntse a ruta mo tempeleng mme a re: “Lo a nkitse e bile lo itse kwa ke tswang gone. Gape, ga ke a tla ka bogame, mme yo o nthomileng ke wa mmatota, mme ga lo mo itse.
29  Nna ke a mo itse, ka gonne ke moemedi yo o tswang kwa go ene, mme Ene yoo o nthomile.”
30  Ka gone ba simolola go batla go mo tshwara, mme go ne go se ope yo o neng a mmaya seatla, ka gonne nako ya gagwe e ne e ise e tle.
31  Le fa go ntse jalo, bontsi jwa boidiidi jwa dumela mo go ene; mme ba re: “Fa Keresete a goroga, ga a kitla a dira ditshupo tse di fetang tse monna yono o di dirileng, ga ke re?”
32  Bafarasai ba utlwa boidiidi bo ngongorega ka dilo tseno ka ga gagwe, mme baperesiti ba bagolo le Bafarasai ba romela badiredi go ya go mo tshwara.
33  Jalo Jesu a re: “Ke tswelela lobakanyana le lona pele ga ke ya kwa go yo o nthomileng.
34  Lo tla mpatla, mme ga lo kitla lo mpona, mme kwa ke leng gone ga lo ka ke lwa tla.”
35  Jalo Bajuda ba raana ba re: “Monna yono o ikaelela go ya kae, mo re se kitlang re mmona? Ga a ikaelele go ya kwa Bajudeng ba ba phatlaletseng mo gare ga Bagerika a bo a ruta Bagerika, ga ke re?
36  Lefoko le a le buileng leno le rayang le le reng, ‘Lo tla mpatla, mme ga lo kitla lo mpona, mme kwa ke leng gone ga lo ka ke lwa tla’?”
37  Jaanong ka letsatsi la bofelo, letsatsi le legolo la moletlo, Jesu o ne a eme ka dinao mme a goa, a re: “Fa mongwe a nyorilwe, a a tle kwa go nna mme a nwe.
38  Yo o dumelang mo go nna, fela jaaka Lokwalo lo boletse, ‘Melatswana ya metsi a a tshelang e tla elela e tswa mo tengteng ga gagwe.’”
39  Le fa go ntse jalo, o ne a bolela seno ka ga moya o ba ba dumelang mo go ene ba neng ba tloga ba o amogela; gonne go fitlha jaanong go ne go se na moya, ka gonne Jesu o ne a ise a galalediwe.
40  Jalo bangwe ba boidiidi ba ba neng ba utlwa mafoko ano ba re: “Ruri yono ke Ene Moporofeti.”
41  Ba bangwe ba re: “Yono ke Keresete.” Mme ba bangwe ba re: “Tota Keresete ga a tswe kwa Galalea, ga ke re?
42  A Lokwalo ga lo a re Keresete o tswa mo losikeng lwa ga Dafide, le kwa Bethelehema motsana o Dafide a kileng a bo a nna kwa go one?”
43  Jalo ga tsoga kgaogano mo gare ga boidiidi ka ntlha ya gagwe.
44  Bangwe ba bone, le fa go ntse jalo, ba ne ba batla go mo tshwara, mme go ne go se ope yo o neng a mo ama ka diatla.
45  Jalo badiredi ba boela kwa baperesiting ba bagolo le Bafarasai, mme Bafarasai ba ba raya ba re: “Ke ka ntlha yang lo sa mo tlisa fano?”
46  Badiredi ba fetola ba re: “Ga go ise go ke go nne le motho yo mongwe yo o kileng a bua jaana.”
47  Bafarasai le bone ba araba ba re: “Ga lo a tsiediwa le lona, ga ke re?
48  Ga go na le fa a le mongwe wa babusi kgotsa wa Bafarasai yo o dumetseng mo go ene, ga ke re?
49  Mme boidiidi jono jo bo sa itseng Molao ke batho ba ba hutsegileng.”
50  Nikodemo, yo o neng a tlile kwa go ene pelenyana, e bile e le yo e neng e le mongwe wa bone, a ba raya a re:
51  “Molao wa rona ga o atlhole motho fa o ise o utlwe mo go ene pele le go itse se a se dirang, a ga go jalo?”
52  Fa ba araba ba mo raya ba re: “Le wena ga o tswe kwa Galalea, ga ke re? Hukutsa mme o tlhokomele gore ga go na moporofeti yo ruri a tla tsosiwang kwa Galalea.”
53  Jalo ba tsamaya mongwe le mongwe a ya kwa legaeng la gagwe.
6  Morago ga dilo tseno Jesu a tshelela kwa moseja ga lewatle la Galalea, kgotsa Tiberia.
2  Mme boidiidi jo bogolo jwa nna jwa mo sala morago, ka gonne ba ne ba bona ditshupo tse a neng a di dira mo go ba ba neng ba lwala.
3  Jalo Jesu a tlhatlogela kwa thabeng, mme a bo a ntse koo le barutwa ba gagwe.
4  Jaanong tlolaganyo, e leng moletlo wa Bajuda, e ne e le gaufi.
5  Jalo, e rile Jesu a tlhatlosa matlho mme a lemoga gore boidiidi jo bogolo bo ne bo tla kwa go ene, a raya Filipo a re: “Re tla reka kae dinkgwe gore bano ba je?”
6  Le fa go ntse jalo, o ne a bua seno go mo leka, gonne ene ka boene o ne a itse se a neng a tloga a se dira.
7  Filipo a mo araba a re: “Dinkgwe tse di jang didenario di le makgolo a mabedi ga di a ba lekana, gore mongwe le mongwe a tle a bone go le gonnye.”
8  Mongwe wa barutwa ba gagwe, e bong Anderea morwarraagwe Simone Petere, a mo raya a re:
9  “Mosimanyana ke yo, yo o nang le dinkgwe di le tlhano tsa barele le ditlhapi tse dinnye di le pedi. Mme tseno ke eng mo bontsing jo bo kana?”
10  Jesu a re: “Dirang gore banna ba nne ka go sekama jaaka fa go jewa.” Jaanong go ne go na le bojang jo bontsi mo lefelong leo. Jalo banna ba nna ka go sekama, ba ka nna dikete di le tlhano ka palo.
11  Jalo Jesu a tsaya dinkgwe mme, ya re a sena go leboga, a di abela ba ba ntseng ka go sekama, gape ka tsela e e tshwanang le ditlhapi tse dinnye ka bontsi jo ba neng ba batla ka jone.
12  E rile ba kgotshe a raya barutwa ba gagwe a re: “Kokoanyang manathwana a a setseng, gore sepe se se ka sa senngwa.”
13  Jalo ba a kokoanya, mme ba tlatsa diroto di le lesome le bobedi ka manathwana a dinkgwe tsa barele di le tlhano, a a neng a sadisitswe ke ba ba neng ba ja.
14  Ka gone e rile batho ba bona ditshupo tse a neng a di dira, ba re: “Ruri yono ke moporofeti yo o neng a tshwanetse go tla mo lefatsheng.”
15  Jalo Jesu, ka a itse gore ba ne ba tloga ba tla go mo tshwara go mo dira kgosi, a tswa gape a ya kwa thabeng a le esi fela.
16  E rile go nna maitseboa, barutwa ba gagwe ba fologela kwa lewatleng,
17  mme, ba bolola ba kgabaganya lewatle ba ya kwa Kaperenama, ba palame mokoro. Ebu, mo nakong eno go ne go fifetse mme Jesu o ne a ise a tle kwa go bone.
18  Gape, lewatle la simolola go fuduega ka gonne phefo e e nonofileng e ne e foka.
19  Le fa go ntse jalo, e rile ba sena go fudua mokoro dikilomitara di ka nna tlhano kgotsa thataro, ba bona Jesu a tsamaya mo godimo ga lewatle a atamela gaufi le mokoro; mme ba boifa.
20  Mme a ba raya a re: “Ke nna; se boifeng!”
21  Jalo ba ne ba batla go mo pega mo mokorong, mme ka bonako mokoro wa bo o le kwa lefatsheng le ba neng ba leka go ya kwa go lone.
22  Letsatsi le le latelang boidiidi jo bo neng bo eme kwa moseja ga lewatle jwa bona gore go ne go se na mokoro koo fa e se mongwe o monnye, le gore Jesu o ne a sa tsena mo mokorong le barutwa ba gagwe mme gore barutwa ba gagwe ke bone fela ba ba neng ba tsamaile;
23  mme mekoro e e tswang kwa Tiberia ya goroga gaufi le lefelo le ba neng ba jela senkgwe kwa go lone fa Morena a sena go leboga.
24  Jalo e rile boidiidi bo bona gore Jesu o ne a seyo foo le fa e le barutwa ba gagwe, ba palama mekorwana ya bone mme ba tla kwa Kaperenama go batla Jesu.
25  Jalo e rile ba mo fitlhela ka kwa ga lewatle ba mo raya ba re: “Rabi, o tlile leng fano?”
26  Jesu a ba araba a re: “Ammaaruri ammaaruri ke a lo raya, lo a mpatla, e seng ka gonne lo ne lwa bona ditshupo, mme ka gonne lo ne lwa ja dinkgwe mme lwa kgora.
27  Lo se ka lwa direla dijo tse di nyelelang, mme lo direle dijo tse di nnang go ya botshelong jo bo sa khutleng, jo Morwa motho a tla lo bo nayang; gonne Rara, yo e bileng e le Modimo, o beile letshwao la gagwe la kamogelo mo go ene.”
28  Jalo ba mo raya ba re: “Re tla dirang gore re dire ditiro tsa Modimo?”
29  Fa Jesu a araba a ba raya a re: “Eno ke tiro ya Modimo, gore lo supe tumelo mo go ene yo Yoo a neng a mo romela.”
30  Jalo ba mo raya ba re: “Ke eng, he, se o se dirang e le sesupo, gore re se bone mme re go dumele? O dira tiro efe?
31  Borraaronamogologolwane ba ne ba ja mana kwa nageng, fela jaaka go kwadilwe go twe, ‘O ne a ba naya senkgwe go tswa legodimong gore ba se je.’”
32  Ka gone Jesu a ba raya a re: “Ammaaruri ammaaruri ke a lo raya, Moshe o ne a se ka a lo naya senkgwe go tswa legodimng, mme Rre ruri o lo naya senkgwe sa boammaaruri go tswa legodimong.
33  Gonne senkgwe sa Modimo ke yo o fologang kwa legodimong a ba a naya lefatshe botshelo.”
34  Jalo ba mo raya ba re: “Morena, re neye senkgwe seno ka metlha.”
35  Jesu a ba raya a re: “Ke nna senkgwe sa botshelo. Yo o tlang kwa go nna ga a na go tshwarwa ke tlala ka gope, le yo o dumelang mo go nna ga a kitla a nyorwa ka gope.
36  Mme ke lo reile ka re, Lo bile lo mpone le fa go ntse jalo ga lo dumele.
37  Sengwe le sengwe se Rara a se nnayang se tla tla mo go nna, mme ene yo o tlang mo go nna ruri ga ke kitla ke mo leleka ka gope;
38  ka gonne ke fologile kwa legodimong go tla go dira, e seng thato ya me, fa e se thato ya yo o nthomileng.
39  Eno ke thato ya ene yo o nthomileng, gore ke se ka ka latlhegelwa ke sepe mo go tsotlhe tse a di nneileng mme gore ke se tsose mo losong ka letsatsi la bofelo.
40  Gonne eno ke thato ya ga Rre, gore mongwe le mongwe yo o bonang Morwa mme a supa tumelo mo go ene a nne le botshelo jo bo sa khutleng, mme ruri ke tla mo tsosa mo losong ka letsatsi la bofelo.”
41  Jalo Bajuda ba simolola go ngongorega ka ene ka gonne a ne a re: “Ke nna senkgwe se se fologileng kwa legodimong”;
42  mme ba re: “A yono ga se Jesu morwa Josefa, yo rraagwe le mmaagwe re ba itseng? Go tla jang gore jaanong a bo a re, ‘Ke fologile kwa legodimong’?”
43  Fa Jesu a araba a ba raya a re: “Tlogelang go ngongorega mo gare ga lona.
44  Ga go na motho ope yo o ka tlang mo go nna fa Rara, yo o nthomileng, a sa mo goge; mme ruri ke tla mo tsosa mo losong mo letsatsing la bofelo.
45  Go kwadilwe mo Baporofeting ga twe, ‘Mme botlhe ba tla rutwa ke Jehofa.’ Mongwe le mongwe yo o utlwileng mo go Rara e bile a ithutile o tla mo go nna.
46  E seng gore motho ope o bone Rara, fa e se yo o tswang kwa Modimong; yono o bone Rara.
47  Ammaaruri ammaaruri ke a lo raya, Yo o dumelang o na le botshelo jo bo sa khutleng.
48  “Ke nna senkgwe sa botshelo.
49  Borraalonamogologolwane ba ne ba ja mana kwa nageng mme le fa go ntse jalo ba ne ba swa.
50  Seno ke senkgwe se se fologang kwa legodimong, gore mongwe le mongwe a tle a se je mme a se ka a swa.
51  Ke nna senkgwe se se tshelang se se fologileng kwa legodimong; fa mongwe a ka ja senkgwe seno o tla tshela ka bosaengkae; mme, tota e bile, senkgwe se ke tla se nayang ke nama ya me mo boemong jwa botshelo jwa lefatshe.”
52  Jalo Bajuda ba simolola go ganetsana, ba re: “Monna yono o ka re naya jang nama ya gagwe gore re e je?”
53  Jalo Jesu a ba raya a re: “Ammaaruri ammaaruri ke a lo raya, Fa lo sa je nama ya Morwa motho lo bo lo nwa madi a gagwe, ga lo na botshelo mo go lona.
54  Yo o jang nama ya me a bo a nwa madi a me o na le botshelo jo bo sa khutleng, mme ke tla mo tsosa mo losong ka letsatsi la bofelo;
55  gonne nama ya me ke dijo tsa boammaaruri, le madi a me ke senō sa boammaaruri.
56  Yo o jang nama ya me a ba a nwa madi a me o nna a le seoposengwe le nna, le nna ke le seoposengwe le ene.
57  Fela jaaka Rara yo o tshelang a nthometse mme nna ke tshela ka ntlha ya ga Rara, le yo o njang, le ene yoo o tla tshela ka ntlha ya me.
58  Seno ke senkgwe se se neng sa fologa kwa legodimong. Ga se jaaka fa borraalonamogologolwane ba ne ba ja mme le fa go ntse jalo ba swa. Yo o jang senkgwe seno o tla tshela ka bosaengkae.”
59  Dilo tseno o ne a di bua fa a ntse a ruta mo kopanong ya phatlalatsa kwa Kaperenama.
60  Jalo bontsi jwa barutwa ba gagwe, e rile ba utlwa seno, ba re: “Puo eno e a tsitsibanya; ke mang yo o ka e reetsang?”
61  Mme Jesu, ka a itse ka boene gore barutwa ba gagwe ba ne ba ngongorega ka seno, a ba raya a re: “A seno se a lo kgopisa?
62  Jalo, lo tla reng fa lo ka bona Morwa motho a tlhatlogela kwa a neng a le gone pele?
63  Moya ke one o o nayang botshelo; nama ga e na mosola ka gope. Mafoko a ke a buileng le lona ke moya e bile ke botshelo.
64  Mme go na le bangwe ba lona ba ba sa dumeleng.” Gonne go tloga kwa tshimologong Jesu o ne a itse gore e ne e le bomang ba ba sa dumeleng le gore e ne e le mang yo o neng a tla mo oka.
65  Jalo a tswelela ka gore: “Ke gone ka moo ke lo reileng ka re, Ga go na ope yo o ka tlang mo go nna fa a sa go newa ke Rara.”
66  Ka ntlha ya seno bontsi jwa barutwa ba gagwe ba tswa ba ya kwa dilong tse ba di tlogetseng kwa morago mme ba se ka ba tlhola ba tsamaya le ene.
67  Jalo Jesu a raya ba ba lesome le bobedi a re: “Ga lo batle go tsamaya le lona, ga ke re?”
68  Simone Petere a mo araba a re: “Morena, re tla tsamaya re ya kwa go mang? Wena o na le mafoko a botshelo jo bo sa khutleng;
69  mme re dumetse ra ba ra itse gore wena o Moitshepi wa Modimo.”
70  Jesu a ba araba a re: “Ke ne ka lo tlhopha lona ba ba lesome le bobedi, a ga go jalo? Le fa go ntse jalo mongwe wa lona o senya batho maina.”
71  Totatota, o ne a bua ka Judase morwa Simone Isekariota; gonne yono o ne a tlile go mo oka, le mororo e ne e le mongwe wa ba ba lesome le bobedi.
21  Morago ga dilo tseno Jesu a iponatsha gape kwa barutweng kwa lewatleng la Tiberia; me a bonala ka tsela eno.
2  Simone Petere le Thomase, yo o neng a bidiwa Lewelana, le Nathanaele yo o tswang kwa Kana wa Galalea le bomorwa Sebede le ba bangwe ba babedi ba barutwa ba gagwe ba ne ba le mmogo.
3  Simone Petere a ba raya a re: “Ke ya go tshwara ditlhapi.” Ba mo raya ba re: “Le rona re ya le wena.” Ba tswa mme ba palama mokoro, mme mo bosigong joo ba se ka ba tshwara sepe.
4  Le fa go ntse jalo, fela fa go ne go nna moso, Jesu a ema fa lotshitshing, mme legale, barutwa ba se ka ba lemoga gore e ne e le Jesu.
5  Mme Jesu a ba raya a re: “Bana ba ba botlana, ga lo na sepe se se jewang, ga ke re?” Ba mo araba ba re: “Nnyaa!”
6  A ba raya a re: “Latlhelang letlowa kafa mojeng wa mokoro mme lo tla bona dingwe.” Foo ba le latlhela, mme ba se ka ba tlhola ba kgona go le gogela mo teng ka ntlha ya ditlhapi tse dintsi.
7  Jalo morutwa yole yo Jesu a kileng a bo a mo rata a raya Petere a re: “Ke Morena!” Ka gone Simone Petere, fa a utlwa gore e ne e le Morena, a ikgatlha ka seaparo sa gagwe sa fa godimo, gonne o ne a sa ikatega, mme a thabuela mo lewatleng.
8  Mme barutwa ba bangwe ba tla ba le mo mokorwaneng, gonne ba ne ba se kgakala le lefatshe, e le fela mo e ka nnang dimitara di le masome a le robongwe go tloga foo, ba goga letlowa la ditlhapi.
9  Le fa go ntse jalo, e rile ba fologela mo lefatsheng ba tswa mo mokorong ba bona fa fatshe foo molelo wa malatlha le tlhapi e le mo godimo ga one le senkgwe.
10  Jesu a ba raya a re: “Tlisang dingwe tsa ditlhapi tse lo sa tswang go di tshwara gone fela jaanong.”
11  Jalo, Simone Petere a palama mme a gogela letlowa kwa lefatsheng le tletse ditlhapi tse dikgolo, di le lekgolo le masome a matlhano le boraro. Mme le mororo di ne di le dintsi thata jalo letlowa la se ka la gagoga.
12  Jesu a ba raya a re: “Tlang, jang sefitlholo sa lona.” Go ne go se le fa e le a le mongwe wa barutwa yo o neng a na le bopelokgale jwa go mmotsa a re: “O mang?” ka gonne ba ne ba itse gore e ne e le Morena.
13  Jesu a tla mme a tsaya senkgwe a ba a se ba naya, le tlhapi ka tsela e e tshwanang.
14  Leno jaanong e ne e le lekgetlo la boraro le Jesu a neng a bonala mo barutweng morago ga go tsosiwa ga gagwe mo baswing.
15  E rile, jaanong, ba sena go fitlhola, Jesu a raya Simone Petere a re: “Simone morwa Johane, a o nthata go feta tseno?” A mo raya a re: “Ee, Morena, o a itse gore ke a go rata.” A mo raya a re: “Fudisa dikwanyana tsa me.”
16  Gape a mo raya lekgetlo la bobedi a re: “Simone morwa Johane, a o a nthata?” A mo raya a re: “Ee, Morena, o a itse gore ke a go rata.” A mo raya a re: “Disa dinkunyana tsa me.”
17  A mo raya lekgetlo la boraro a re: “Simone morwa Johane, a o a nthata?” Petere a hutsafala ka go bo a ne a mo raya lekgetlo la boraro a re: “A o a nthata?” Jalo a mo raya a re: “Morena, o itse dilo tsotlhe; o a lemoga gore ke a go rata.” Jesu a mo raya a re: “Fepa dinku tsa me tse dinnye.
18  Ammaaruri ammaaruri ke a go raya, fa o ne o le mmotlana, o ne o tle o ikgatlhe o bo o tsamayatsamaya fa o neng o batla gone. Mme fa o tsofala o tla otlolola diatla tsa gago mme motho yo mongwe o tla go gatlha mme a go tsholele kwa o sa go eletseng.”
19  Seno o ne a se bua go kaya gore o ne a tla galaletsa Modimo ka loso lwa mofuta ofe. Jalo, e rile a sena go bua seno, a mo raya a re: “Tswelela o ntshale morago.”
20  Fa Petere a retologa a bona morutwa yo Jesu a kileng a bo a mo rata a tla kwa morago, ene yo kwa dijong tsa maitseboa a neng gape a ikaegetse kwa morago mo sehubeng sa gagwe a ba a re: “Morena, ke mang yo o go okang?”
21  Jalo, e rile a tshogana ka a mmona, Petere a raya Jesu a re: “Morena, monna yono o tla dirang?”
22  Jesu a mo raya a re: “Fa e le thato ya me gore a nne go fitlha ke tla, seo se go tshwenya ka eng? Wena tswelela o ntshale morago.”
23  Ka lebaka la seo, lefoko leno la tswela kwa bakaulengweng, gore morutwa yoo o ne a se kitla a swa. Le fa go ntse jalo, Jesu o ne a se ka a mo raya a re ga a na go swa, mme o ne a re: “Fa e le thato ya me gore a nne go fitlha ke tla, seo se go tshwenya ka eng?”
24  Yono ke morutwa yo o nayang bosupi ka dilo tseno le yo o kwadileng dilo tseno, mme re a itse gore bosupi jo a bo nayang bo boammaaruri.
25  Tota e bile, go na le dilo tse dingwe tse dintsi gape tse Jesu a di dirileng, tse, fa go ne go diregile gore dintlha tsotlhetsotlhe tsa tsone di kwalwe ka botlalo, ke tsaya gore, lefatshe ka bolone le ne le ka se ka la tshola dikwalo tsa momeno tse di kwadilweng.
13  Jaanong, ka gonne a ne a itse pele ga moletlo wa tlolaganyo gore nako ya gagwe e ne e tlile ya gore a fuduge mo lefatsheng leno a ye kwa go Rara, Jesu, ka a ne a ratile ba gagwe ba ba neng ba le mo lefatsheng, a ba rata go ya bokhutlong.
2  Jalo, fa go ntse go jewa dijo tsa maitseboa, Diabolo ka a ne a setse a tsentse go mo oka mo pelong ya ga Judase Isekariota, morwa Simone,
3  ene, ka a ne a itse gore Rara o ne a tsentse dilo tsotlhe mo diatleng tsa gagwe le gore o ne a tla a tswa kwa Modimong le gore o ne a ya kwa Modimong,
4  a nanoga a tlogela dijo tsa maitseboa mme a beela kwa thoko diaparo tsa gagwe tsa kafa ntle. Mme a tsaya seiphimolo, a ikgatlha.
5  Morago ga moo a tshela metsi mo mogotšwaneng mme a simolola go tlhapisa dinao tsa barutwa le go di phimola ka seiphimolo se a neng a ikgatlhile ka sone.
6  Mme jalo a tla mo go Simone Petere. Ene a mo raya a re: “Morena, a o tlhapisa dinao tsa me?”
7  Fa Jesu a araba a mo raya a re: “Se ke se dirang ga o se tlhaloganye mo nakong eno, mme o tla se tlhaloganya morago ga dilo tseno.”
8  Petere a mo raya a re: “Ruri ga o kitla o tlhapisa dinao tsa me.” Jesu a mo araba a re: “Fa ke sa go tlhapise, ga o na kabelo epe le nna.”
9  Simone Petere a mo raya a re: “Morena, e seng dinao tsa me fela, mme le diatla tsa me le tlhogo ya me.”
10  Jesu a mo raya a re: “Yo o tlhapileng ga a tlhoke go tlhapisiwa sepe kwantle ga dinao, mme o phepa gotlhe. Mme lona lo phepa, mme e seng lotlhe.”
11  Eleruri, o ne a itse motho yo a mo okang. Ke gone ka moo a neng a re: “Ga se lona lotlhe ba lo leng phepa.”
12  E rile, jaanong, a sena go tlhapisa dinao tsa bone e bile a sena go apara diaparo tsa gagwe tsa kafa ntle le go sekama fa tafoleng gape, a ba raya a re: “A lo a itse se ke se dirileng mo go lona?
13  Lo mpitsa, ‘Moruti,’ le, ‘Morena,’ mme lo bua sentle, gonne ke ene.
14  Jalo, fa nna, le mororo ke le Morena le Moruti, ke ne ka tlhapisa dinao tsa lona, le lona lo tshwanetse lwa tlhapisana dinao.
15  Gonne ke lo tlhometse sekao, gore, fela jaaka ke ne ka dira mo go lona, le lona lo tshwanetse lwa dira jalo.
16  Ammaaruri ammaaruri ke a lo raya, Motlhanka ga a mogolo go feta mong wa gagwe le fa e le ene yo o rometsweng ga a mogolo go feta yo a mo romileng.
17  Fa lo itse dilo tseno, lo a itumela fa lo di dira.
18  Ga ke bue ka ga lona lotlhe; ke itse ba ke ba tlhophileng. Mme ke gore Lokwalo lo tle lo diragadiwe lo lo reng, ‘Yo o neng a tle a je senkgwe sa me o ntsholeleditse serethe.’
19  Go tswa mo go yone nako eno go ya pele ke lo bolelela pele ga go diragala, gore fa ruri go diragala lo tle lo dumele gore ke ene.
20  Ammaaruri ammaaruri ke a lo raya, Yo o amogelang mongwe yo ke mo romang o amogela le nna. Mme le yo o amogelang nna, o amogela le yo o nthomileng.”
21  Morago ga go bua dilo tseno, Jesu a tshwenyega mo moyeng, mme a naya bosupi a re: “Ammaaruri ammaaruri ke a lo raya, Mongwe wa lona o tla nkoka.”
22  Barutwa ba simolola go lebana, ba akabaditswe ke gore o ne a bua seno ka ga ofe.
23  Go ne go na le mongwe wa barutwa ba gagwe a ntse ka go sekama fa pele ga sehuba sa ga Jesu, mme Jesu o ne a mo rata.
24  Jalo Simone Petere a gwetlha yono ka tlhogo mme a mo raya a re: “Bolela gore o bua ka mang.”
25  Jalo yono a ikaegela kwa morago mo sehubeng sa ga Jesu mme a mo raya a re: “Morena, ke mang?”
26  Jalo Jesu a araba a re: “Ke ene yoo yo ke tla mo nayang thathana e ke e inang.” Mme ka jalo, fa a sena go ina thathana, a e tsaya a e naya Judase, morwa Simone Isekariota.
27  Morago ga thathana foo Satane a tsena mo go yono. Jalo, Jesu a mo raya a re: “Se o se dirang se dire ka bonako thata.”
28  Le fa go ntse jalo, go ne go se ope wa ba ba ntseng ka go sekama fa tafoleng yo o neng a itse gore o ne a bua seno le ene ka boikaelelo bofe.
29  Tota e bile, bangwe ba ne ba ithaya ba re, e re ka Judase a ne a tshwara letlole la madi, Jesu o ne a mo raya a re: “Reka dilo le fa e le dife tse re di tlhokelang moletlo,” kgotsa gore a neye bahumanegi sengwe.
30  Jalo, fa a sena go amogela thathana, a tswa ka yone nako eo. Mme go ne go le bosigo.
31  Ka gone e rile a sena go tswa, Jesu a re: “Jaanong Morwa motho o galaleditswe, le Modimo o galaleditswe ka ga gagwe.
32  Mme Modimo ka boene o tla mo galaletsa, mme o tla mo galaletsa ka yone nako eo.
33  Bana ba bannye, ke na le lona ka lobakanyana. Lo tla mpatla; mme fela jaaka ke ne ka raya Bajuda ka re, ‘Kwa ke yang gone ga lo ka ke lwa tla,’ le lona ke a lo raya mo nakong eno.
34  Ke lo naya taelo e ntšha, ya gore lo ratane; fela jaaka ke lo ratile, gore le lona lo ratane.
35  Botlhe ba tla itse gore lo barutwa ba me ka seno, fa lo ratana.”
36  Simone Petere a mo raya a re: “Morena, o ya kae?” Jesu a araba a re: “Kwa ke yang gone ga o ka ke wa ntshala morago jaanong, mme o tla latela morago.”
37  Petere a mo raya a re: “Morena, ke ka ntlha yang ke se ka ke ka go sala morago mo nakong eno? Ke tla neela moya wa me mo boemong jwa gago.”
38  Jesu a araba a re: “A o tla neela moya wa gago mo boemong jwa me? Ammaaruri ammaaruri ke a go raya, Mokoko ga o kitla o lela ka gope go fitlha o intatotse makgetlo a le mararo.”
14  “Lo se ka lwa letla dipelo tsa lona go tshwenyega. Dumelang mo Modimong, dumelang le mo go nna.
2  Mo ntlong ya ga Rre go na le manno a le mantsi. Go seng jalo, ke ka bo ke lo boleletse, ka gonne ke a tsamaya go ya go lo baakanyetsa lefelo.
3  Gape, fa ke tsamaya go ya go lo baakanyetsa lefelo, ke tla gape mme ke tla lo tseela kwa gae kwa go nna, gore kwa ke gone le lona lo nne gone.
4  Mme lo itse tsela ya kwa ke yang gone.”
5  Thomase a mo raya a re: “Morena, ga re itse kwa o yang gone. Re itse jang tsela?”
6  Jesu a mo raya a re: “Ke nna tsela le boammaaruri le botshelo. Ga go na ope yo o tlang kwa go Rara fa e se ka nna.
7  Fa lo ne lo nkitsile, lo ka bo lo itsile le Rre; go tswa mo go yone nako eno go ya pele lo a mo itse e bile lo mmone.”
8  Filipo a mo raya a re: “Morena, re bontshe Rara, mme go tla bo go re lekane.”
9  Jesu a mo raya a re: “Ke ntse ke na le lona nako e telele jaana banna, mme le jaanong, Filipo, ga o ise o bo o nkitse? Yo o mponeng o bone le Rara. Go tla jang gore o re, ‘Re bontshe Rara’?
10  A ga o dumele gore ke seoposengwe le Rara le Rara o seoposengwe le nna? Dilo tse ke di buang le lona ga ke di bue ka go di itshimololela ka bonna; mme Rara yo o nnang a le seoposengwe le nna o dira ditiro tsa gagwe.
11  Ntumela gore ke seoposengwe le Rara le gore Rara o seoposengwe le nna; go seng jalo, dumela ka ntlha ya ditiro ka botsone.
12  Ammaaruri ammaaruri ke a lo raya, Yo o dumelang mo go nna, yoo le ene o tla dira ditiro tse ke di dirang; mme o tla dira ditiro tse dikgolo go feta tseno, ka gonne ke a tsamaya ke ya kwa go Rara.
13  Gape, le fa e le eng se lo se kopang ka leina la me, ke tla se dira, gore Rara a tle a galalediwe ka ga Morwa.
14  Fa lo kopa sengwe ka leina la me, ke tla se dira.
15  “Fa lo nthata, lo tla boloka ditaelo tsa me;
16  mme ke tla kopa Rara mme o tla lo naya mothusi yo mongwe gore a nne le lona ka bosaengkae,
17  e leng moya wa boammaaruri, o lefatshe le ka se kang la o amogela, ka gonne ga le o bone le fa e le go o itse. Lona lo a o itse, ka gonne o ntse le lona e bile o mo go lona.
18  Ga ke na go lo tlogela lo hutsafetse. Ke etla kwa go lona.
19  Ka lobakanyana lefatshe ga le na go tlhola le mpona, mme lona lo tla mpona, ka gonne ke a tshela mme lo tla tshela.
20  Ka letsatsi leo lo tla itse gore ke seoposengwe le Rre le gore lo seoposengwe le nna le nna ke seoposengwe le lona.
21  Yo o nang le ditaelo tsa me e bile a di boloka, ene yoo ke yo o nthatang. Le yo o nthatang o tla ratwa ke Rre, mme ke tla mo rata ke ba ke mo ipontsha ka papamalo.”
22  Judase, e seng Isekariota, a mo raya a re: “Morena, go diragetseng go bo o ikaelela go re ipontsha ka papamalo mme o sa ipontshe lefatshe?”
23  Fa Jesu a araba a mo raya a re: “Fa motho a nthata, o tla boloka lefoko la me, mme Rre o tla mo rata, mme re tla tla mo go ene re bo re nna le ene.
24  Yo o sa nthateng ga a boloke mafoko a me; mme lefoko le lo le utlwang ga se la me, ke la ga Rara yo o nthomileng.
25  “Fa ke ne ke sa ntse ke na le lona ke buile dilo tseno le lona.
26  Mme mothusi, e leng moya o o boitshepo, o Rara a tla o romang ka leina la me, ene yoo o tla lo ruta dilo tsotlhe a bo a busetse mo megopolong ya lona dilo tsotlhe tse ke di lo boleletseng.
27  Ke lo tlogelela kagiso, ke lo naya kagiso ya me. Ga ke e lo neye ka tsela e lefatshe le e nayang ka yone. Lo se ka lwa letla dipelo tsa lona go tshwenyega le fa e le go di letla go boboana ka ntlha ya poifo.
28  Lo utlwile gore ke lo reile ka re, ke a tsamaya e bile ke boela morago kwa go lona. Fa lo ne lo nthata, lo ne lo tla ipelela gore ke a tsamaya ke ya kwa go Rara, ka gonne Rara o mogolo bogolo go nna.
29  Jalo jaanong ke lo boleletse pele ga go diragala, gore, fa ruri go diragala, lo tle lo dumele.
30  Ga ke na go tlhola ke bua go le gontsi le lona, gonne mmusi wa lefatshe o etla. Mme ga go na jaaka a ka ntshwara,
31  gore lefatshe le itse gore ke rata Rara, fela jaaka Rara a nneile taelo go dira, ke dira jalo. Nanogang, a re tsweng fano.
19  Jalo, ka nako eo, Pilato a tsaya Jesu mme a mo kgwathisa.
2  Mme masole a loga serwalo ka mitlwa mme a se mo rwesa mo tlhogong a bo a mo apesa seaparo sa kafa ntle se se bobududu jo bo mokgona;
3  mme a tla kwa go ene a re: “Dumela, wena Kgosi ya Bajuda!” Gape, a mo faphola mo sefatlhegong.
4  Pilato a tswela gape kwa ntle mme a ba raya a re: “Bonang! Ke mo tlisa kwa go lona kwa ntle gore lo itse gore ga ke bone molato ope mo go ene.”
5  Jalo Jesu a tswela kwa ntle, a rwele serwalo se se tletseng mitlwa e bile a apere seaparo sa kafa ntle se se bobududu jo bo mokgona. Mme a ba raya a re: “Bonang! Monna!”
6  Le fa go ntse jalo, e rile baperesiti ba bagolo le badiredi ba mmona, ba goa, ba re: “Mmapole! Mmapole!” Pilato a ba raya a re: “Mo tseyeng lona ka bolona lo mmapole, gonne ga ke bone molato ope mo go ene.”
7  Bajuda ba mo araba ba re: “Re na le molao, mme go ya ka molao ono o tshwanetse go swa, ka gonne o itirile morwa Modimo.”
8  Jalo e rile Pilato a utlwa lefoko leno, a boifa thata;
9  mme a tsena gape mo ntlong ya segosi ya molaodi a raya Jesu a re: “O tswa kae?” Mme Jesu a se ka a mo araba.
10  Ka gone Pilato a mo raya a re: “A ga o bue le nna? A ga o itse gore ke na le taolo ya go go golola e bile ke na le taolo ya go go bapola?”
11  Jesu a mo araba a re: “O ka bo o se na taolo ka gope kgatlhanong le nna fa o ne o sa e newa go tswa kwa godimo. Ke gone ka moo monna yo o go nneetseng a nang le boleo jo bogolo thata.”
12  Ka lebaka leno Pilato a nna a batla kafa a ka mo gololang ka gone. Mme Bajuda ba goa, ba re: “Fa o golola monna yono, ga o tsala ya ga Kaesara. Motho mongwe le mongwe yo o itirang kgosi o bua kgatlhanong le Kaesara.”
13  Jalo Pilato, morago ga go utlwa mafoko ano, a ntshetsa Jesu kwa ntle, mme a nna mo setulong sa katlholo mo lefelong le le bidiwang Bodilo Jwa Matlapa, mme, ka Sehebera, e le Gabatha.
14  Jaanong e ne e le paakanyetso ya tlolaganyo; e ne e le mo e ka nnang ura ya borataro. Mme a raya Bajuda a re: “Bonang! Kgosi ya lona!”
15  Le fa go ntse jalo, ba goa ba re: “Mo tlose! Mo tlose! Mmapole!” Pilato a ba raya a re: “A ke bapole kgosi ya lona?” Baperesiti ba bagolo ba araba ba re: “Ga re na kgosi epe fa e se Kaesara.”
16  Jalo ka nako eo, a ba mo neela gore a bapolwe. Foo ba kgomogela Jesu.
17  Mme, a itshikaretse kota ya tlhokofatso, a tswela kwa go tweng Felo ga Logata, mo go bidiwang Gologotha ka Sehebera;
18  mme ba mmapolela koo, mmogo le banna ba bangwe ba babedi, yo mongwe mo letlhakoreng leno le yo mongwe kafa go lele mme Jesu a le fa gare.
19  Pilato a kwala le sereto mme a se baya mo koteng ya tlhokofatso. Se ne se kwadilwe: “Jesu Monasaretha Kgosi ya Bajuda.”
20  Jalo bontsi jwa Bajuda ba bala sekwalo seno, ka gonne lefelo le Jesu a neng a bapolelwa kwa go lone le ne le le gaufi le motse; mme se ne se kwadilwe ka Sehebera, ka Selatine, le ka Segerika.
21  Le fa go ntse jalo, baperesiti ba bagolo ba Bajuda ba raya Pilato ba re: “O se ka wa kwala ‘Kgosi ya Bajuda,’ mme e re o rile ‘Ke Kgosi ya Bajuda.’”
22  Pilato a araba a re: “Se ke se kwadileng ke se kwadile.”
23  Jaanong e rile masole a sena go bapola Jesu, a tsaya diaparo tsa gagwe tsa kafa ntle a di kgaoganya dikarolo di le nnè, lesole lengwe le lengwe karolo e le nngwe, le seaparo sa kafa teng. Mme seaparo sa kafa teng se ne se se na moroko, se rarilwe go tswa kwa godimo go ya le boleele jwa sone.
24  Jalo ba raana ba re: “A re se se gagoleng, mme a re se tlhomamiseng ka bola gore e tla nna sa ga mang.” Seno e ne e le gore lokwalo lo tle lo diragadiwe lo lo reng: “Ba ne ba kgaoganya diaparo tsa me tsa kafa ntle, mme diaparo tsa me ba di tshela bola.” Ruri masole a ne a dira dilo tseno.
25  Le fa go ntse jalo, go bapa le kota ya tlhokofatso ya ga Jesu, go ne go eme mmaagwe le monnaa mmaagwe; Marea mosadi wa ga Kelopase, le Marea Magadalena.
26  Jalo Jesu, ka a bona mmaagwe le morutwa yo a neng a mo rata ba eme gaufi, a raya mmaagwe a re: “Mosadi, bona! Morwao!”
27  Morago ga moo a raya morutwa yono a re: “Bona! Mmago!” Mme go tloga ka nako eo go ya pele morutwa yono a mo tseela kwa legaeng la gagwe.
28  Morago ga seno, e rile Jesu a itse gore mo nakong eno dilo tsotlhe di ne di diragaditswe, gore lokwalo lo tle lo diragadiwe a re: “Ke nyorilwe.”
29  Sejana se ne se ntse foo se tletse beine e e botšarara. Jalo ba tlhomela ngami e e tletseng beine e e botšarara mo lotlhakeng lwa mosiama mme ba e tlisa mo molomong wa gagwe.
30  E rile, jaanong, Jesu a sena go amogela beine e e botšarara, a re: “Go diragaditswe!” mme, ya re a oba tlhogo, a neela moya wa gagwe.
31  Foo Bajuda, e re ka e ne e le Paakanyo, gore mebele e tle e se ka ya nnela ruri mo dikoteng tsa tlhokofatso ka Sabata, (gonne letsatsi la Sabata eo e ne e le le legolo,) ba kopa Pilato gore a dire gore ba rojwe maoto mme mebele e tlosiwe.
32  Jalo, masole a tla mme a roba maoto a monna wa ntlha le a monna yo mongwe yo o neng a bapotswe le ene.
33  Mme fa ba tla mo go Jesu, ka ba ne ba bona gore o ne a setse a sule, ba se ka ba roba maoto a gagwe.
34  Le fa go ntse jalo mongwe wa masole a tlhaba letlhakore la gagwe ka lerumo, ka yone nako eo madi le metsi tsa tswa.
35  Mme yo o boneng seno o neile bosupi, mme bosupi jwa gagwe bo boammaaruri, e bile monna yoo o a itse gore o bolela dilo tse di boammaaruri, gore le lona lo tle lo dumele.
36  Tota e bile, dilo tseno di ne tsa diragala gore lokwalo lo diragadiwe lo lo reng: “Ga go kitla go rojwa le fa e le lerapo la gagwe.”
37  Mme, gape, lokwalo lo longwe lwa re: “Ba tla leba kwa go Ene yo ba mo tlhabileng.”
38  Jaanong morago ga dilo tseno Josefa yo o tswang kwa Arimathea, yo e neng e le morutwa wa ga Jesu mme a loba seno ka ntlha ya go bo a boifa Bajuda, a kopa Pilato gore a tseye mmele wa ga Jesu; mme Pilato a mo naya tetla. Jalo a tla mme a tsaya mmele wa gagwe.
39  Nikodemo le ene, e leng monna yo o neng a tla mo go ene go le bosigo ka lekgetlo la ntlha, a tla a tlisa potokwe ya mera le mekgwapha, e le diponto di ka nna lekgolo.
40  Jalo ba tsaya mmele wa ga Jesu ba o hapa ka dihapo tse di nang le ditswaiso, fela ka yone tsela e Bajuda ba neng ba tlwaetse go baakanyetsa phitlho ka yone.
41  Ga diragala gore, kwa lefelong le a neng a bapoletswe kwa go lone ga bo go na le tshingwana, mme mo tshingwaneng go ne go na le lebitla le lesha la kgakologelo, le go iseng go ke go ladiwe ope mo go lone.
42  Mme, ka ntlha ya paakanyetso ya Bajuda, ba latsa Jesu koo, ka gonne lebitla la kgakologelo le ne le le gautshwane.
5  Morago ga dilo tseno go ne go na le moletlo wa Bajuda, mme Jesu a tlhatlogela kwa Jerusalema.
2  Jaanong kwa Jerusalema kwa kgorong ya dinku go na le mogobe o ka Sehebera o bidiwang Bethesatha, o o nang le maobo a le matlhano.
3  Babobodi ba le bantsi, difofu, ditlhotsa, le ba ba omeletseng ditokololo, ba ne ba letse fa fatshe mo go one.
4  ——
5  Mme ga bo go le monna mongwe koo yo o neng a na le dingwaga di le masome a mararo le borobedi a ntse a bobola.
6  Fa a bona monna yono a letse fa fatshe, e bile a lemoga gore o ne a setse a bobotse nako e telele, Jesu a mo raya a re: “A o batla go nna le botsogo jo bo siameng?”
7  Monna yo o bobolang yono a mo araba jaana: “Rra, ga ke na motho yo o ka ntsenyang mo mogobeng fa metsi a kgoberwa; mme fa ke sa ntse ke tla yo mongwe o fologela pele ga me.”
8  Jesu a mo raya a re: “Nanoga, tsaya bolawana jwa gago mme o tsamaye.”
9  Foo monna yono ka yone nako eo a nna le botsogo jo bo siameng, a tsaya bolawana jwa gagwe a simolola go tsamaya. Jaanong ka letsatsi leo e ne e le sabata.
10  Jalo Bajuda ba raya monna yo o alafilweng ba re: “Ke Sabata, mme ga go kafa molaong gore o kuke bolawana.”
11  Mme a ba araba a re: “Ene yo o neng a dira gore ke nne le botsogo jo bo siameng o ntheile a re, ‘Tsaya bolawana jwa gago o tsamaye.’”
12  Ba mmotsa ba re: “Ke motho ofe yo o go reileng a re, ‘Bo tseye o tsamaye’?”
13  Mme monna yo o fodisitsweng o ne a sa itse gore e ne e le mang, gonne Jesu o ne a retologetse go sele, e re ka go ne go na le boidiidi mo lefelong leo.
14  Morago ga dilo tseno Jesu a mo fitlhela mo tempeleng mme a mo raya a re: “Bona, jaanong o na le botsogo jo bo siameng. O se ka wa tlhola o leofa, gore sengwe se se maswe le go feta se se ka sa go diragalela.”
15  Monna yono a tsamaya mme a bolelela Bajuda gore e ne e le Jesu yo o neng a dira gore a nne le botsogo jo bo siameng.
16  Jalo ka lebaka leno Bajuda ba simolola go bogisa Jesu, ka gonne o ne a dira dilo tseno ka Sabata.
17  Mme a ba araba a re: “Rre o ntse a dira go fitlha jaanong, le nna ke ntse ke a dira.”
18  Ka lebaka leno, eleruri, Bajuda ba simolola go batla go mmolaya le go feta, ka gonne e se fela gore o ne a tlola Sabata mme gape o ne a bitsa Modimo a re ke Rraagwe, a itira yo o lekanang le Modimo.
19  Jalo, fa Jesu a araba, a tswelela a ba raya a re: “Ammaaruri, ammaaruri ke a lo raya, Morwa ga a ka ke a dira selo le fa se le sengwe ka boene fela, fa e se fela se a bonang Rara a se dira. Gonne dilo le fa e le dife tse Ene yoo a di dirang, dilo tseno Morwa le ene o di dira ka mokgwa o o tshwanang.
20  Gonne Rara o rata Morwa mme o mmontsha dilo tsotlhe tse ene ka boene a di dirang, e bile o tla mmontsha ditiro tse dikgolo go feta tseno, gore lo ke lo gakgamale.
21  Gonne fela jaaka Rara a tsosa baswi mme a ba tshedisa, jalo Morwa le ene o tshedisa ba a batlang go ba tshedisa.
22  Gonne Rara ga a atlhole ope ka gope, mme o neetse Morwa go atlhola gotlhe,
23  gore botlhe ba ke ba tlotle Morwa fela jaaka ba tlotla Rara. Yo o sa tlotleng Morwa ga a tlotle Rara yo o mo romileng.
24  Ammaaruri, ammaaruri ke a lo raya, Yo o utlwang lefoko la me mme a dumela yo o nthomileng o na le botshelo jo bo sa khutleng, mme ga a tle mo katlholong mme o kgabagantse go tswa losong go ya botshelong.
25  “Ammaaruri, ammaaruri ke a lo raya, Nako e etla, le jaanong e fitlhile, e mo go yone baswi ba tla utlwang lentswe la Morwa Modimo mme ba ba ileng ba tsaya tsia ba tla tshela.
26  Gonne fela jaaka Rara a na le botshelo mo go ene ka boene, jalo o neile Morwa le ene gore a nne le botshelo mo go ene ka boene.
27  Gape o mo neile taolo ya go dira katlholo, ka gonne ke Morwa motho.
28  Lo se gakgamalele seno, ka gonne nako e etla e mo go yone botlhe ba ba mo mabitleng a kgakologelo ba tla utlwang lentswe la gagwe ka yone
29  mme ba tla tswa, ba ba dirileng dilo tse di molemo ba tswela kwa tsogong ya botshelo, ba ba dirileng dilo tse di bosula ba tswela kwa tsogong ya katlholo.
30  Ga nka ke ka dira selo le fa e le se le sengwe ka bonna; fela jaaka ke utlwa, ke atlhola jalo; mme katlholo e ke atlholang ka yone e siame, ka gonne ga ke batle thato ya me, mme ke batla thato ya yo o nthomileng.
31  “Fa ke naya bosupi ka ga me ke le nosi, bosupi jwa me ga bo boammaaruri.
32  Go na le yo mongwe yo o nayang bosupi ka ga me, mme ke a itse gore bosupi jo a bo nayang ka ga me bo boammaaruri.
33  Lo rometse batho kwa go Johane, mme o neetse bosupi ka ga boammaaruri.
34  Le fa go ntse jalo, ga ke amogele bosupi jo bo tswang mo mothong, mme ke bua dilo tseno gore lo tle lo bolokwe.
35  Monna yoo e ne e le lobone lo lo tukang lo bile lo phatsima, mme lona ka nako e khutshwane lo ne lo rata go ipela thata mo leseding la gagwe.
36  Ke na le bosupi jo bogolo go feta jwa ga Johane, gonne tsone ditiro tse Rre a nkabetseng gore ke di diragatse, ditiro ka botsone tse ke di dirang, di naya bosupi ka ga me gore Rara o nthomile.
37  Gape, Rara yo o nthomileng ene ka boene o neetse bosupi ka ga me. Ga lo ise lo utlwe lentswe la gagwe ka nako epe le fa e le go bona popego ya gagwe;
38  e bile lefoko la gagwe ga le a nna mo go lona, ka gonne ene tota yo o mo romileng ga lo mo dumele.
39  “Lo hukutsa Dikwalo, ka gonne lo akanya gore ka tsone lo tla nna le botshelo jo bo sa khutleng; mme tseno ke tsone tota tse di nayang bosupi ka ga me.
40  Mme le fa go ntse jalo ga lo batle go tla mo go nna gore lo tle lo nne le botshelo.
41  Ga ke amogele kgalalelo e e tswang mo bathong,
42  mme ke itse sentle gore ga lo na lorato lwa Modimo mo go lona.
43  Ke tlile ka leina la ga Rre, mme ga lo nkamogele; fa mongwe o sele a ne a goroga ka leina la gagwe, lo ne lo tla amogela ene yoo.
44  Lo ka dumela jang, fa lo amogela kgalalelo mo go mongwe go tswa go yo mongwe mme lo sa batle kgalalelo e e tswang kwa Modimong yo o esi?
45  Lo se ka lwa akanya gore ke tla lo latofatsa kwa go Rara; go na le yo o lo latofatsang, e bong Moshe, yo lo beileng tsholofelo ya lona mo go ene.
46  Tota e bile, fa lo ne lo dumetse Moshe lo ne lo tla ntumela, gonne ene yoo o kwadile ka ga me.
47  Mme fa lo sa dumele mekwalo ya gagwe, lo tla dumela jang mafoko a me?”
15  “Ke nna mofine wa boammaaruri, mme Rre ke modiri wa mo tshimong.
2  Kala nngwe le nngwe e e mo go nna e e sa ungweng maungo o a e tlosa, mme nngwe le nngwe e e ungwang maungo o a e phepafatsa, gore e tle e ungwe maungo a a oketsegileng.
3  Lo setse lo le phepa ka ntlha ya lefoko le ke le buileng le lona.
4  Nnelang ruri seoposengwe le nna, le nna ke le seoposengwe le lona. Fela jaaka kala e ka se ka ya ungwa maungo ka boyone fa e sa nnele ruri mo mofineng, ka yone tsela eo le lona lo ka se ka, fa lo sa nnele ruri seoposengwe le nna.
5  Nna ke mofine, lona lo dikala. Yo o nnang a le seoposengwe le nna, le nna ke le seoposengwe le ene, yono o ungwa maungo a mantsi; ka gonne kwantle ga me ga lo ka ke lwa dira sepe ka gope.
6  Fa motho a sa nnele ruri seoposengwe le nna, o latlhelwa kwa ntle jaaka kala mme o a omelela; mme batho ba phuthe dikala tseo ba di latlhele mo molelong mme di jewe ka molelo.
7  Fa lo nnela ruri seoposengwe le nna mme mafoko a me a nnela ruri mo go lona, kopang le fa e le eng se lo se eletsang mme se tla lo diragalela.
8  Rre o galalediwa ke seno, gore lo nne lo ungwe maungo a mantsi lo bo lo itshupe lo le barutwa ba me.
9  Fela jaaka Rara a nthatile le nna ke lo ratile, nnelang ruri mo loratong lwa me.
10  Fa lo boloka ditaelo tsa me, lo tla nnela ruri mo loratong lwa me, fela jaaka ke bolokile ditaelo tsa ga Rara mme ka nnela ruri mo loratong lwa gagwe.
11  “Dilo tseno ke di buile le lona, gore boipelo jwa me bo tle bo nne mo go lona le gore boipelo jwa lona bo tle bo tladiwe.
12  Eno ke taelo ya me, gore lo ratane fela jaaka ke lo ratile.
13  Ga go na ope yo o nang le lorato lo logolo go feta lono, gore motho a neele moya wa gagwe mo boemong jwa ditsala tsa gagwe.
14  Lo ditsala tsa me fa lo dira se ke se lo laolelang.
15  Ga ke tlhole ke lo bitsa batlhanka, ka gonne motlhanka ga a itse se mong wa gagwe a se dirang. Mme ke lo biditse ditsala, ka gonne dilo tsotlhe tse ke di utlwileng mo go Rre ke lo di itsisitse.
16  Lo ne lwa se ka lwa ntlhopha, mme nna ke tlhophile lona, mme ke ne ka lo tlhoma gore lo tswelele lo bo lo nne lo ungwe maungo le gore maungo a lona a nnele ruri; gore le fa e le eng se lo se kopang Rara ka leina la me a tle a se lo neye.
17  “Dilo tseno ke a di lo laela, gore lo ratane.
18  Fa lefatshe le lo tlhoile, lo a itse gore le ntlhoile pele ga le tlhoa lona.
19  Fa lo ne lo le karolo ya lefatshe, lefatshe le ne le tla rata se e leng sa lone. Jaanong ka gonne ga lo karolo ya lefatshe, mme ke lo tlhophile mo lefatsheng, ka lebaka leno lefatshe le lo tlhoile.
20  Gakologelwang lefoko le ke le lo reileng ka re, Motlhanka ga a mogolo go feta mong wa gagwe. Fa ba mpogisitse, ba tla lo bogisa le lona; fa ba bolokile lefoko la me, ba tla boloka le la lona.
21  Mme ba tla lo dira dilo tseno tsotlhe ka ntlha ya leina la me, ka gonne ga ba itse yo o nthomileng.
22  Fa ke ne ke sa tla e bile ke sa bua le bone, ba ka bo ba se na boleo; mme jaanong ga ba na seipato sa boleo jwa bone.
23  Yo o ntlhoileng o tlhoile le Rre.
24  Fa ke ne ke sa dira mo gare ga bone ditiro tse go seng ope o sele yo o di dirileng, ba ka bo ba se na boleo; mme jaanong ba bone ba bo ba ntlhoa mmogo le Rre.
25  Mme ke gore lefoko le le kwadilweng mo Molaong wa bone le tle le diragadiwe le le reng, ‘Ba ne ba ntlhoa kwantle ga lebaka.’
26  Fa mothusi a goroga yo ke tla lo mo romelelang go tswa kwa go Rara, e leng moya wa boammaaruri, o o tswang kwa go Rara, ene yoo o tla neela bosupi ka ga me;
27  mme lona, le lona, lo tshwanetse go naya bosupi, ka gonne lo nnile le nna go tloga fa ke ne ke simolola.
20  Mo letsatsing la ntlha la beke Marea Magadalena a tla kwa lebitleng la kgakologelo go le phakela, go sa ntse go le lefifi, mme a bona leje le setse le tlositswe mo lebitleng la kgakologelo.
2  Jalo a taboga mme a tla kwa go Simone Petere le kwa morutweng yo mongwe, yo Jesu a neng a mo rata, mme a ba raya a re: “Ba tsere Morena mo lebitleng la kgakologelo, mme ga re itse kwa ba mo laditseng gone.”
3  Foo Petere le morutwa yo mongwe ba tswa mme ba tsamaela kwa lebitleng la kgakologelo.
4  Ee, ba babedi bano mmogo ba simolola go taboga; mme morutwa yo mongwe a tabogela kwa pele ga ga Petere ka lobelo lo logolo mme a fitlha pele kwa lebitleng la kgakologelo.
5  Mme, fa a okomela, a bona dihapo di le fa fatshe, le fa go ntse jalo a se ka a tsena.
6  Go tswa foo Simone Petere le ene a tla a mo setse morago, mme a tsena mo lebitleng la kgakologelo. Mme a bona dihapo di le fa fatshe,
7  le letsela le le neng le le mo tlhogong ya gagwe le se fa fatshe le dihapo mme le phuthetswe fa thoko kwa lefelong le lengwe.
8  Jalo, ka nako eo, morutwa yo mongwe yo o neng a fitlhile pele kwa lebitleng la kgakologelo le ene a tsena, mme a bona a ba a dumela.
9  Gonne ba ne ba ise ba lemoge lokwalo lo lo reng o tshwanetse go tsoga mo baswing.
10  Mme jalo barutwa ba boela kwa magaeng a bone.
11  Le fa go ntse jalo, Marea a nna a eme kwa ntle gaufi le lebitla la kgakologelo, a lela. Fa a ntse a lela, a okomela go leba mo lebitleng la kgakologelo
12  mme a bona baengele ba babedi ba apere bosweu ba ntse mongwe kwa tlhogong mme yo mongwe kwa dinaong fa mmele wa ga Jesu o neng o letse gone.
13  Mme ba mo raya ba re: “Mosadi, o lelelang?” A ba raya a re: “Ba tsere Morena wa me, mme ga ke itse kwa ba mo laditseng gone.”
14  Morago ga go bua dilo tseno, a leba kwa morago a bona Jesu a eme, mme a se ka a lemoga gore e ne e le Jesu.
15  Jesu a mo raya a re: “Mosadi, o lelelang? O batla mang?” Ene, e re ka a ithaya a re e ne e le motlhokomedi wa tshingwana, a mo raya a re: “Rra, fa o mo tsere, mpolelela kwa o mo laditseng gone, mme ke tla mo tsaya.”
16  Jesu a mo raya a re: “Marea!” Fa a retologa, a mo raya, ka Sehebera, a re: “Raboni!” (mo go rayang “Moruti!”)
17  Jesu a mo raya a re: “Tlogela go ntlamparela. Gonne ga ke ise ke tlhatlogele kwa go Rara. Mme tsamaya o ye kwa go bomorwarre o ba reye o re, ‘Ke tlhatlogela kwa go Rre le Rraalona le kwa Modimong wa me le Modimo wa lona.’”
18  Marea Magadalena a tla mme a tlisetsa barutwa dikgang tseno: “Ke bone Morena!” le gore o ne a bua dilo tseno le ene.
19  Jalo, e rile go le lotlatlana mo letsatsing leo, la ntlha la beke, e bile, le mororo ditswalo di ne di lotletswe kwa barutwa ba neng ba le gone ka ntlha ya go boifa Bajuda, Jesu a tla a ema mo gare ga bone a ba raya a re: “A kagiso e nne le lona.”
20  Mme fa a sena go bua seno a ba bontsha diatla tsa gagwe mmogo le letlhakore la gagwe. Mme barutwa ba ipela fa ba bona Morena.
21  Jalo, Jesu a ba raya gape a re: “A kagiso e nne le lona. Fela jaaka Rara a nthomile, le nna ke a lo roma.”
22  Fa a sena go bua seno a ba budulela a ba a ba raya a re: “Amogelang moya o o boitshepo.
23  Fa lo itshwarela maleo a batho bangwe, ba nna ba a itshwaretswe; fa lo tshwara a batho bangwe, a nna a tshwerwe.”
24  Mme Thomase, mongwe wa ba ba lesome le bobedi, yo o neng a bidiwa Lewelana, o ne a se na le bone fa Jesu a tla.
25  Ka gone barutwa ba bangwe ba mo raya ba re: “Re bone Morena!” Mme a ba raya a re: “Fa ke sa bone mo diatleng tsa gagwe lobadi lwa dimapo mme ka tsenya monwana wa me mo lobading lwa dimapo ka ba ka tsenya seatla sa me mo letlhakoreng la gagwe, eleruri ga ke na go dumela.”
26  Ebu, malatsi a le robedi moragonyana barutwa ba gagwe ba bo ba le mo teng ga ntlo gape, le Thomase a na le bone. Jesu a tla, le mororo ditswalo di ne di lotletswe, mme a ema mo gare ga bone a re: “E kete lo ka nna le kagiso.”
27  Morago ga moo a raya Thomase a re: “Tsenya monwana wa gago fano, o bone diatla tsa me, o bo o tseye seatla sa gago o se tsenye mo letlhakoreng la me, o tlogele go nna yo o sa dumeleng mme o nne yo o dumelang.”
28  Fa Thomase a araba a mo raya a re: “Morena wa me le Modimo wa me!”
29  Jesu a mo raya a re: “Ka gonne o mpone a o dumetse? Go itumela ba ba sa boneng mme le fa go ntse jalo ba dumela.”
30  Eleruri, Jesu o ne a dira le ditshupo tse dingwe tse dintsi fa pele ga barutwa, tse di sa kwalwang mo lokwalong lono lwa momeno.
31  Mme tseno di kwadilwe gore lo tle lo dumele gore Jesu ke Keresete Morwa Modimo, le gore, ka ntlha ya go dumela, lo tle lo nne le botshelo ka leina la gagwe.
1  Mo tshimologong Lefoko o ne a le gone, mme Lefoko o ne a na le Modimo, mme Lefoko e ne e le modimo.
2  Yono mo tshimologong o ne a na le Modimo.
3  Dilo tsotlhe di ne tsa nna gone ka ene, mme kwantle ga gagwe ga go a nna gone selo le fa e le se le sengwe. Se se nnileng gone
4  ka ene e ne e le botshelo, mme botshelo e ne e le lesedi la batho.
5  Mme lesedi le phatsima mo lefifing, mme lefifi ga le a le fekeetsa.
6  Go ne ga tsoga monna mongwe yo o neng a romelwa e le moemedi wa Modimo: leina la gagwe e ne e le Johane.
7  Monna yono o ne a tlile go tla go supa, gore a neye bosupi ka ga lesedi, gore batho ba mefuta yotlhe ba tle ba dumele ka ene.
8  O ne a se lesedi leo, mme o ne a laoletswe go naya bosupi ka ga lesedi leo.
9  Lesedi la boammaaruri le le nayang motho wa mofuta mongwe le mongwe lesedi le ne le tloga le tla mo lefatsheng.
10  O ne a le mo lefatsheng, mme lefatshe le ne la nna gone ka ene, mme lefatshe le ne le sa mo itse.
11  O ne a tla mo legaeng la gagabo, mme batho ba gagabo ba ne ba se ka ba mo amogela.
12  Le fa go ntse jalo, botlhe fela ba ba neng ba mo amogela, o ne a ba naya taolo ya go nna bana ba Modimo, ka gonne ba ne ba bontsha tumelo mo leineng la gagwe;
13  mme ba ne ba tsalwa, e seng ka madi kgotsa ka thato ya senama kgotsa ka thato ya monna, mme ke Modimo.
14  Jalo Lefoko o ne a nna nama mme a aga mo gare ga rona, re ne ra bona kgalalelo ya gagwe, kgalalelo e e tshwanang le ya morwa yo o tsetsweng a le esi go tswa kwa go rre; o ne a tletse bopelonomi jo bo sa re tshwanelang le boammaaruri.
15  (Johane o ne a naya bosupi ka ga gagwe, ee, tota o ne a goa—yono e ne e le yo o neng a bua—a re: “Yo o tlang kwa morago ga me o fetetse kwa pele ga me, ka gonne o ne a nna gone pele ga me.”)
16  Gonne mo botlalong jwa gagwe, rotlhe re ne ra amogela le e leng bopelonomi jo bo sa re tshwanelang mo godimo ga bopelonomi jo bo sa re tshwanelang.
17  Ka gonne Molao o ne wa newa ka Moshe, bopelonomi jo bo sa re tshwanelang le boammaaruri di ne tsa nna gone ka Jesu Keresete.
18  Ga go na motho ope yo o kileng a bona Modimo ka nako epe; modimo yo o tsetsweng a le esi yo o fa sehubeng kwa go Rara ke ene yo o mo tlhalositseng.
19  Jaanong jono ke bosupi jwa ga Johane fa Bajuda ba ne ba roma baperesiti le Balefi go tswa kwa Jerusalema go ya kwa go ene go mmotsa ba re: “O mang?”
20  Mme o ne a ipolela le gone a se ka a latola, mme a ipolela a re: “Ga ke Keresete.”
21  Mme ba mmotsa ba re: “O eng he? A o Elija?” Mme a re: “Ga ke ene.” “A o Ene Moporofeti?” Mme a araba a re: “Nnyaa!”
22  Jalo ba mo raya ba re: “O mang? gore re tle re neye ba ba re romileng karabo. Wa reng ka ga gago?”
23  A re: “Ke lentswe la mongwe yo o goang jaana kwa nageng, ‘Tlhamalatsang tsela ya ga Jehofa,’ fela jaaka Isaia moporofeti a buile.”
24  Jaanong ba ba neng ba romilwe ba ne ba tswa kwa Bafarasaing.
25  Jalo ba mmotsa mme ba mo raya ba re: “Ke ka ntlha yang, he, o kolobetsa fa wena ka bowena o se Keresete kgotsa Elija kgotsa Ene Moporofeti?”
26  Johane a ba araba, a re: “Ke kolobetsa mo metsing. Mo gare ga lona go eme motho yo lo sa mo itseng,
27  yo o tlang kwa morago ga me, mme e le yo kgole ya mpaatšhane ya gagwe ke sa tshwaneleng go e funolola.”
28  Dilo tseno di diragaletse kwa Bethani go kgabaganya Joredane, kwa Johane a neng a kolobetsa gone.
29  Letsatsi le le latelang a bona Jesu a tla kwa go ene, mme a re: “Bonang, Kwana ya Modimo e e tlosang boleo jwa lefatshe!
30  Yono ke yo ke neng ka bua ka ga gagwe ka re, Kwa morago ga me go tla monna mongwe yo o kwa pele ga me, ka gonne o ne a nna gone pele ga me.
31  Le fa e le nna ke ne ke sa mo itse, mme lebaka la go bo ke ne ka tla ke kolobetsa mo metsing e ne e le gore a tle a bonalele Iseraele.”
32  Johane le ene o ne a naya bosupi, a re: “Ke ne ka bona moya o fologa jaaka lephoi o tswa legodimong, mme wa nna mo go ene.
33  Le fa e le nna ke ne ke sa mo itse, mme Ene tota yo o nthomileng gore ke kolobetse mo metsing o ne a nthaya a re, ‘Le fa e le mang yo o bonang moya o fologela mo go ene mme o nna mo go ene, yono ke ene yo o kolobetsang ka moya o o boitshepo.’
34  Mme ke o bone, ka ba ka naya bosupi gore yono ke Morwa Modimo.”
35  Gape letsatsi le le latelang Johane o ne a eme le ba le babedi ba barutwa ba gagwe,
36  mme ya re a leba Jesu a tsamaya a re: “Bonang, Kwana ya Modimo!”
37  Mme barutwa ba babedi ba mo utlwa a bua, mme ba sala Jesu morago.
38  Foo Jesu a retologa mme, ya re a ba bona ba mo setse morago, a ba raya a re: “Lo batlang?” Ba mo raya ba re: “Rabi, (mo, fa go ranolwa, go rayang gore, Moruti,) o nna kae?”
39  A ba raya a re: “Tlang, mme lo tla bona.” Jalo ba ya mme ba bona kwa a neng a nna gone, mme ba nna le ene letsatsi leo; e ne e ka nna ura ya bolesome.
40  Anderea morwarraagwe Simone Petere e ne e le mongwe wa ba babedi ba ba neng ba utlwa se Johane a neng a se bua mme ba sala Jesu morago.
41  Sa ntlha yono a bona morwarraagwe, e bong Simone, mme a mo raya a re: “Re bone Mesia” (mo, fa go ranolwa, go rayang, Keresete).
42  A mo isa kwa go Jesu. E rile Jesu a mo leba a re: “O Simone morwa Johane; o tla bidiwa Kefase” (mo go ranolwang ka gore Petere).
43  Letsatsi le le latelang a eletsa go tswa gore a ye kwa Galalea. Jalo Jesu a bona Filipo mme a mo raya a re: “Nna molatedi wa me.”
44  Jaanong Filipo o ne a tswa kwa Bethesaida, kwa motseng wa bo Anderea le Petere.
45  Filipo a bona Nathanaele mme a mo raya a re: “Re bone yo Moshe, le Baporofeti ba neng ba kwala ka ene mo Molaong, Jesu, morwa Josefa, wa kwa Nasaretha.”
46  Mme Nathanaele a mo raya a re: “A go ka tswa sengwe se se molemo mo Nasaretha?” Filipo a mo raya a re: “Tla o bone.”
47  Jesu a bona Nathanaele a tla kwa go ene mme a bua jaana ka ga gagwe: “Bona, Moiseraele ruri, yo go se nang tsietso epe mo go ene.”
48  Nathanaele a mo raya a re: “Go tla jang gore o bo o nkitse?” Jesu fa a araba a mo raya a re: “Pele ga Filipo a go bitsa, fa o ne o sa ntse o le kafa tlase ga setlhare sa mofeige, ke ne ka go bona.”
49  Nathanaele a mo araba a re: “Rabi, o Morwa Modimo, o Kgosi ya Iseraele.”
50  Jesu fa a araba a mo raya a re: “A o a dumela ka gonne ke go boleletse gore ke go bone kafa tlase ga setlhare sa mofeige? O tla bona dilo tse dikgolo go feta tseno.”
51  Gape a mo raya a re: “Ammaaruri ammaaruri ke a lo raya, lo tla bona legodimo le bulegile mme baengele ba Modimo ba tlhatloga ba bo ba fologela kwa go Morwa motho.”
2  Jaanong mo letsatsing la boraro ga nna mokete wa lenyalo kwa Kana wa Galalea, mme mmaagwe Jesu o ne a le gone koo.
2  Jesu le barutwa ba gagwe le bone ba ne ba laleditswe kwa moketeng wa lenyalo.
3  E rile beine e tlhaela, mmaagwe Jesu a mo raya a re: “Ga ba na beine.”
4  Jesu a mo raya a re: “Ke dirang ka wena, mosadi? Nako ya me ga e ise e tle.”
5  Mmaagwe a raya ba ba direlang a re: “Le fa e le eng se a se lo bolelelang, lo se dire.”
6  Kafa go neng go ntse ka gone, go ne go na le dinkgo tsa metsi tsa leje di le thataro di le foo jaaka go tlhokega go ya ka melao ya Bajuda ya go itshekisa, nngwe le nngwe e kgona go tshola dilekanyo tsa seedi di le pedi kgotsa di le tharo.
7  Jesu a ba raya a re: “Tlatsang dinkgo tsa metsi ka metsi.” Mme ba di tlatsa go fitlha fa losing.
8  Mme a ba raya a re: “Gelelang mangwe jaanong mme lo a ise kwa mokaeding wa mokete.” Jalo ba a isa.
9  Jaanong, e rile mokaedi wa mokete a utlwa metsi a a fetotsweng beine mme a sa itse gore e ne e tswa kae, le mororo ba ba direlang ba ba neng ba gile metsi ba ne ba itse, mokaedi wa mokete a bitsa monyadi
10  mme a mo raya a re: “Batho ba bangwe botlhe ba ntsha beine e e monate pele, mme fa batho ba tlhapetswe, ba ntshe ya maemo a a kwa tlase. Wena o beile beine e e monate go fitlha jaanong.”
11  Jesu o ne a dira seno kwa Kana wa Galalea e le tshimologo ya ditshupo tsa gagwe, mme a bonatsha kgalalelo ya gagwe; mme barutwa ba gagwe ba dumela mo go ene.
12  Morago ga seno ene le mmaagwe le bomorwarraagwe le barutwa ba gagwe ba fologela kwa Kaperenama, mme ba se ka ba nna koo malatsi a le mantsi.
13  Jaanong tlolaganyo ya Bajuda e ne e le gaufi, mme Jesu a tlhatlogela kwa Jerusalema.
14  Mme a fitlhela mo tempeleng ba ba rekisang dikgomo le dinku le maphoi le baananyi ba madi mo ditulong tsa bone.
15  Jalo, ya re a sena go loga seme sa megala, a kobela botlhe ba ba tshotseng dinku le dikgomo kwa ntle ga tempele, mme a tsholola madi a tshipi a baananyi ba madi a ba a pitikolola ditafole tsa bone.
16  Mme a raya ba ba rekisang maphoi a re: “Tlosang dilo tse fano! Tlogelang go dira ntlo ya ga Rre ntlo ya thekisetso!”
17  Barutwa ba gagwe ba gakologelwa gore go kwadilwe jaana: “Tlhoafalo ya ntlo ya gago e tla nja e mphetsa.”
18  Jalo, fa Bajuda ba araba, ba mo raya ba re: “O na le sesupo sefe se o ka se re bontshang, e re ka o dira dilo tseno?”
19  Fa Jesu a araba a ba raya a re: “Thubang tempele eno, mme mo malatsing a le mararo ke tla e tsosa.”
20  Jalo Bajuda ba re: “Tempele eno e ne ya agiwa mo dingwageng di le masome a manè le borataro, mme a o tla e tsosa mo malatsing a le mararo?”
21  Mme ene o ne a bua ka ga tempele ya mmele wa gagwe.
22  Le fa go ntse jalo, e rile a tsosiwa mo baswing, barutwa ba gagwe ba gakologelwa gore o ne a tle a bue seno; mme ba dumela Lokwalo le lefoko le Jesu a neng a le bua.
23  Le fa go ntse jalo, e rile a le kwa Jerusalema kwa tlolaganyong, kwa moletlong wa yone, batho ba le bantsi ba dumela mo leineng la gagwe, ba lebile ditshupo tsa gagwe tse a neng a di dira.
24  Mme Jesu ka boene o ne a se ka a ba ineela ka ntlha ya go bo a ba itse botlhe
25  le ka gonne a ne a sa tlhoke gore ope a neele bosupi ka ga motho, gonne ene ka boene o ne a itse se se neng se le mo mothong.
3  Jaanong go ne go na le monna mongwe wa Bafarasai, Nikodemo e le leina la gagwe, mmusi wa Bajuda.
2  Yono a tla kwa go ene go le bosigo mme a mo raya a re: “Rabi, re a itse gore wena jaaka moruti o tswa kwa Modimong; gonne ga go na ope yo o ka dirang ditshupo tseno tse o di dirang fa Modimo a se na le ene.”
3  Fa Jesu a araba a mo raya a re: “Ammaaruri, ammaaruri ke a go raya, Fa motho a sa tsalwe gape, ga a ka ke a bona bogosi jwa Modimo.”
4  Nikodemo a mo raya a re: “Motho o ka tsalwa jang a godile? Ga a ka ke a tsena mo sebopelong sa ga mmaagwe lekgetlo la bobedi mme a tsalwa, ga ke re?”
5  Jesu a araba a re: “Ammaaruri, ammaaruri ke a go raya, Fa motho a sa tsalwe ka metsi le moya, ga a ka ke a tsena mo bogosing jwa Modimo.
6  Se se tsetsweng ke nama ke nama, mme se se tsetsweng ke moya ke moya.
7  O se ka wa gakgamala ka gonne ke ne ka go raya ka re, Lo tshwanetse go tsalwa gape.
8  Phefo e fokela kwa e batlang go fokela gone, mme o utlwa modumo wa yone, mme ga o itse kwa e tswang gone le kwa e yang gone. Mongwe le mongwe yo o tsetsweng ke moya o ntse jalo.”
9  Fa Nikodemo a araba a mo raya a re: “Dilo tseno di ka diragala jang?”
10  Fa Jesu a araba a mo raya a re: “A o morutisi mo Iseraele mme ga o itse dilo tseno?
11  Ammaaruri, ammaaruri ke a go raya, Se re se itseng re a se bua le se re se boneng re naya bosupi ka sone, mme lona ga lo amogele bosupi jo re bo nayang.
12  Fa ke lo boleletse dilo tsa selefatshe mme le fa go ntse jalo lo sa dumele, lo tla dumela jang fa ke lo bolelela dilo tsa selegodimo?
13  Mo godimo ga moo, ga go na motho ope yo o tlhatlogetseng kwa legodimong fa e se yo o fologileng kwa legodimong, e bong Morwa motho.
14  Mme fela jaaka Moshe a ne a tsholetsa noga kwa nageng, Morwa motho o tshwanetse go tsholediwa jalo,
15  gore mongwe le mongwe yo o dumelang mo go ene a tle a nne le botshelo jo bo sa khutleng.
16  “Gonne Modimo o ratile lefatshe mo go kalo mo a bileng a ntsha Morwawe yo o tsetsweng a le esi, gore mongwe le mongwe yo o dumelang mo go ene a se ka a senngwa mme a nne le botshelo jo bo sa khutleng.
17  Gonne Modimo o ne a romela Morwawe mo lefatsheng, e seng gore a tle go atlhola lefatshe, mme gore lefatshe le bolokwe ka ene.
18  Yo o supang tumelo mo go ene ga a a tshwanela go atlholwa. Yo o sa supeng tumelo o setse a atlhotswe, ka gonne ga a a supa tumelo mo leineng la Morwa yo o tsetsweng a le esi wa Modimo.
19  Jaanong ono ke motheo wa katlholo, gore lesedi le tlile mo lefatsheng mme batho ba ratile lefifi bogolo go lesedi, gonne ditiro tsa bone di ne di le boikepo.
20  Gonne yo o ratang go dira dilo tse di bosula o tlhoile lesedi mme ga a tle mo leseding, gore ditiro tsa gagwe di tle di se ka tsa kgalemelwa.
21  Mme yo o dirang se se boammaaruri o tla mo leseding, gore ditiro tsa gagwe di tle di bonadiwe e le tse di dirilweng tumalanong le Modimo.”
22  Morago ga dilo tseno Jesu le barutwa ba gagwe ba ya kwa nageng ya Judea, mme a nna nakonyana le bone koo e bile a kolobetsa.
23  Mme Johane le ene o ne a kolobetsa kwa Aenone gaufi le Salima, ka gonne go ne go na le metsi a mantsi koo, mme batho ba ne ba nna ba tla mme ba kolobediwa;
24  gonne Johane o ne a ise a latlhelwe mo kgolegelong.
25  Jalo kganetsano ya tsoga mo barutweng ba ga Johane le Mojuda mongwe ka ga go itshekisa.
26  Jalo ba tla kwa go Johane mme ba mo raya ba re: “Rabi, monna yo o neng a na le wena ka kwa ga Joredane, yo o neileng bosupi ka ene, bona, yono o a kolobetsa e bile botlhe ba ya kwa go ene.”
27  Fa Johane a araba a re: “Motho ga a ka ke a amogela selo le fa e le se le sengwe fa a sa se newa go tswa kwa legodimong.
28  Lona ka bolona lo a ntshupela gore ke ne ka re, Ga ke Keresete, mme, ke rometswe pele ga yoo.
29  Yo o nang le monyadiwa ke monyadi. Le fa go ntse jalo, tsala ya monyadi, fa e ema mme e mo utlwa, e nna le boipelo jo bo seng kana ka sepe ka ntlha ya lentswe la monyadi. Jalo boipelo jono jwa me bo tladitswe.
30  Yoo o tshwanetse go tswelela a oketsega, mme nna ke tshwanetse go tswelela ke fokotsega.”
31  Yo o tswang kwa godimo o godimo ga ba bangwe botlhe. Yo o tswang mo lefatsheng o tswa mo lefatsheng mme o bua ka dilo tsa lefatshe. Yo o tswang kwa legodimong o godimo ga ba bangwe botlhe.
32  Se a se boneng e bile a se utlwile, o naya bosupi ka sone, mme ga go na motho ope yo o amogelang bosupi jwa gagwe.
33  Yo o amogetseng bosupi jwa gagwe o beile letshwao la gagwe mo go jone gore Modimo o boammaaruri.
34  Gonne yo Modimo o neng a mo romela o bua mafoko a Modimo, gonne ga a neye moya ka go o lekanya.
35  Rara o rata Morwa mme o mo neile dilo tsotlhe mo seatleng.
36  Yo o supang tumelo mo go Morwa o na le botshelo jo bo sa khutleng; yo o sa utlweng Morwa ga a kitla a bona botshelo, mme bogale jwa Modimo bo ntse mo go ene.
12  Jalo, malatsi a le marataro pele ga tlolaganyo, Jesu a goroga kwa Bethani, kwa Lasaro yo Jesu a neng a mo tsositse mo baswing a neng a le gone.
2  Jalo ba mo direla modiro wa dijo tsa maitseboa gone, mme Maratha o ne a direla, e bile Lasaro e ne e le mongwe wa ba ba ntseng ka go sekama fa tafoleng le ene.
3  Jalo, Marea a tsaya ponto ya leokwane le le nkgang monate, naredo ya mmatota, e e tlhwatlhwakgolo fela thata, a tlotsa dinao tsa ga Jesu a ba a phimola dinao tsa gagwe ka moriri wa gagwe. Ntlo ya tlala ka lonko lo lo monate lwa leokwane le le nkgang monate.
4  Mme Judase Isekariota, mongwe wa barutwa ba gagwe, yo o neng a tloga a mo oka, a re:
5  “Ke ka ntlha yang fa leokwane le le nkgang monate leno le ne le sa rekisiwe ka didenario di le makgolo a mararo mme tsa newa batho ba ba humanegileng?”
6  Le fa go ntse jalo, o ne a bua seno, e seng ka gonne a ne a tshwenyegile ka bahumanegi, mme ka gonne a ne a le legodu e bile a ne a tshola letlole la madi mme a ne a tle a tseye madi a a tsentsweng mo go lone.
7  Jalo Jesu a re: “Mo lese, gore a nne a boloke tlwaelo eno ka ga letsatsi la phitlho ya me.
8  Gonne lo na le bahumanegi ka metlha, mme nna ga lo kitla lo nna le nna ka metlha.”
9  Jalo boidiidi jo bogolo jwa Bajuda jwa itse gore o ne a le koo, mme jwa tla, e seng ka ntlha ya ga Jesu fela, mme gape e le go bona Lasaro, yo a mo tsositseng mo baswing.
10  Baperesiti ba bagolo jaanong ba gakololana go bolaya le Lasaro,
11  ka gonne ka ntlha ya gagwe bontsi jwa Bajuda bo ne bo ya koo e bile bo dumela mo go Jesu.
12  Letsatsi le le latelang boidiidi jo bogolo jo bo neng bo tlile moletlong, fa bo utlwa gore Jesu o ne a tla kwa Jerusalema,
13  jwa tsaya dikala tsa ditlhare tsa mokolane mme jwa tswa jwa ya go mo kgatlhantsha. Mme jwa goa bo re: “Boloka, re a go rapela! A go bakwe yo o tlang ka leina la ga Jehofa, e leng yone kgosi ya Iseraele!”
14  E rile Jesu a sena go bona esele e potlana, a nna mo go yone, fela jaaka go kwadilwe go twe:
15  “Se boife, morwadia Siona. Bona! Kgosi ya gago e etla, e ntse mo godimo ga eselana ya esele.”
16  Dilo tseno barutwa ba gagwe ba ne ba sa di lemoge la ntlha, e rile Jesu a galalediwa, ya nna gone ba gakologelwang gore dilo tseno di ne di kwadilwe mabapi le ene le gore ba ne ba dira dilo tseno mo go ene.
17  Jalo boidiidi jo bo neng bo na le ene fa a ne a bitsa Lasaro mo lebitleng la kgakologelo a ba a mo tsosa mo baswing jwa nna jwa naya bosupi.
18  Ka lebaka leno boidiidi, ka gonne bo utlwile gore o ne a dirile sesupo seno, le jone jwa mo kgatlhantsha.
19  Jalo Bafarasai ba bua jaana mo gare ga bone: “Lo a lemoga gore ga lo fitlhe gope gotlhelele. Bonang! Lefatshe le mo setse morago.”
20  Jaanong go ne go na le Bagerika bangwe mo gare ga ba ba neng ba tlile go obamela kwa moletlong.
21  Jalo, bano ba atamela Filipo yo o neng a tswa kwa Bethesaida wa Galalea, mme ba mo kopa, ba re: “Rra, re batla go bona Jesu.”
22  Filipo a tla a bolelela Anderea. Anderea le Filipo ba tla ba bolelela Jesu.
23  Mme Jesu a ba araba, a re: “Nako e tlile ya gore Morwa motho a galalediwe.
24  Ammaaruri ammaaruri ke a lo raya, Fa tlhaka ya korong e sa wele mo mmung e bo e swa, e nna e le tlhaka e le nngwe fela; mme fa e swa, ke gone e ungwang maungo a mantsi.
25  Yo o ratang moya wa gagwe o a o senya, mme yo o tlhoileng moya wa gagwe mo lefatsheng leno o tla o dibelela botshelo jo bo sa khutleng.
26  Fa mongwe a batla go ntirela, a a ntshale morago, mme kwa ke leng gone modiredi wa me le ene o tla nna gone koo. Fa mongwe a batla go ntirela, Rara o tla mo tlotla.
27  Jaanong moya wa me o tshwenyegile, mme ke tla reng? Rara, mpoloke mo nakong eno. Le fa go ntse jalo, ke gone ka moo ke tlileng mo nakong eno.
28  Rara, galaletsa leina la gago.” Jalo lentswe la tswa kwa legodimong la re: “Ke le galaleditse e bile ke tla le galaletsa gape.”
29  Ka gone boidiidi jo bo neng bo eme fa gaufi jwa ba jwa le utlwa jwa re go ne go dumile maru. Ba bangwe ba simolola go re: “Moengele o buile le ene.”
30  Fa Jesu a araba a re: “Lentswe leno le utlwetse, e seng ka ntlha ya me, mme ka ntlha ya lona.
31  Jaanong lefatshe leno le a atlholwa; jaanong mmusi wa lefatshe leno o tla latlhelwa kwa ntle.
32  Le fa go ntse jalo nna, fa ke tsholediwa go tswa mo lefatsheng, ke tla gogela batho ba mefuta yotlhe kwa go nna.”
33  Seno o ne tota a se bua go kaya gore ke loso lwa mofuta ofe lo a neng a tloga a lo swa.
34  Jalo boidiidi jwa mo araba jwa re: “Re utlwile mo Molaong gore Keresete o ntse ka bosaengkae; mme go tla jang gore o re Morwa motho o tshwanetse a tsholediwa? Morwa motho yono ke mang?”
35  Jalo Jesu a ba raya a re: “Lesedi le tla nna mo gare ga lona ka lobakanyana. Tsamayang fa lo sa ntse lo na le lesedi, gore lefifi le se lo fekeetse; mme yo o tsamayang mo lefifing ga a itse kwa a yang gone.
36  Fa lo sa ntse lo na le lesedi, supang tumelo mo leseding, gore lo nne bana ba lesedi.” Jesu o ne a bua dilo tseno mme a tswa a ba iphitlhela.
37  Le mororo a ne a dirile ditshupo tse dintsi thata jalo fa pele ga bone, ba ne ba sa dumele mo go ene,
38  mo lefoko la ga Isaia moporofeti le neng la diragadiwa le a neng a le bua a re: “Jehofa, ke mang yo o dumetseng mo selong se se utlwilweng ke rona? Mme fa e le lebogo la ga Jehofa, ke mang yo o le senoletsweng?”
39  Lebaka la go bo ba ne ba sa kgone go dumela ke gore gape Isaia o ne a re:
40  “O foufaditse matlho a bone e bile o kgwaraladitse dipelo tsa bone, gore ba se ka ba bona ka matlho a bone mme ba tlhaloganya ka dipelo tsa bone ba bo ba sokologa mme ka ba fodisa.”
41  Isaia o ne a bua dilo tseno ka gonne o ne a bona kgalalelo ya gagwe, mme a bua ka ga gagwe.
42  Le fa go ntse jalo, ba le bantsi le babusi tota, ba ne ba dumela mo go ene, mme ka ntlha ya Bafarasai, ba ne ba sa bolele fa ba dumela mo go ene, gore ba se ka ba lelekwa mo sinagogeng;
43  gonne ba ne ba rata go galaletswa ke batho go feta go galaletswa ke Modimo.
44  Le fa go ntse jalo, Jesu a goa mme a re: “Yo o dumelang mo go nna ga a dumele mo go nna fela, mme gape o dumela le mo go yo o nthomileng;
45  mme yo o mponang o bona le yo o nthomileng.
46  Ke tlile jaaka lesedi mo lefatsheng, gore mongwe le mongwe yo o dumelang mo go nna a se ka a nnela ruri mo lefifing.
47  Mme fa mongwe a utlwa mafoko a me mme a sa a boloke, ga ke mo atlhole; gonne ga ke a tlela go atlhola lefatshe, mme ke tletse go boloka lefatshe.
48  Yo o intlhokomolosang mme a sa amogele mafoko a me o na le yo o mo atlholang. Lefoko le ke le buileng ke lone le le tla mo atlholang mo letsatsing la bofelo;
49  ka gonne ga ke a ipuela fela, mme Rara ka boene yo o nthomileng o nneile taelo ka ga gore ke bolele eng le gore ke bue eng.
50  Gape, ke a itse gore taelo ya gagwe e raya botshelo jo bo sa khutleng. Jalo dilo tse ke di buang, fela jaaka Rara a di mpoleletse, ke di bua jalo.”
