10  “Lopang Jehofa pula mo nakong ya pula ya kgogolamoko, Jehofa yo o dirang maru a diphefo tsa matsubutsubu, le yo o ba nayang pula e kgolo, a naya mongwe le mongwe dimela mo tshimong.
2  Gonne medingwana ya terafime e buile masaitsiweng; fa e le baitseanape bone, ba bone diponatshegelo tsa maaka, mme ba nna ba bua ditoro tse di se nang mosola, e bile ba leka go gomotsa, ba lekela lefela. Ke gone ka moo ba tla tswang jaaka letsomane; ba tla bogisiwa, ka gonne ga go na modisa.
3  “Bogale jwa me bo tuketse badisa, e bile ke tla dira gore baeteledipele ba sekadipodi ba ikarabelele; gonne Jehofa wa masomosomo o lebisitse tlhokomelo ya gagwe kwa motlhapeng wa gagwe, e leng ntlo ya Juda, mme o ba dirile gore ba nne jaaka pitse ya gagwe e e nang le seriti mo tlhabanong.
4  Mogolwane o tswa mo go ene, mmusi yo o nang le tshegetso o tswa mo go ene, bora jwa tlhabano bo tswa mo go ene; mogobagobetsi mongwe le mongwe o tswa mo go ene, botlhe fela.
5  Mme ba tla nna jaaka banna ba ba thata ba ba gatakang loraga lwa mebila mo tlhabanong. Mme ba tla tsena mo tlhabanong, gonne Jehofa o na le bone; mme bapalami ba dipitse ba tla tlhabiwa ke ditlhong.
6  Ke tla dira ntlo ya Juda kgolo, mme ke tla boloka ntlo ya ga Josefa. Mme ke tla ba naya bonno, gonne ke tla ba bontsha kutlwelobotlhoko; mme ba tla nna jaaka ba ke neng ke sa ba latlha; gonne ke nna Jehofa Modimo wa bone, mme ke tla ba araba.
7  Mme ba Eferaime ba tla nna jaaka monna yo o thata, le pelo ya bone e tla ipela jaaka e kete ke ka ntlha ya beine. Bomorwaabone ba tla bona ba bo ba ipela; pelo ya bone e tla ipela mo go Jehofa.
8  “‘Ke tla ba leletsa molodi ke bo ke ba phutha mmogo; gonne ruri ke tla ba golola, mme ba tla nna bantsi, fela jaaka ba ba ntsifetseng.
9  Ke tla ba gasamisa jaaka peo mo gare ga ditšhaba, mme ba tla nkgakologelwa ba le kwa mafelong a a kgakala; mme ba tla rula le bomorwaabone ba bo ba boa.
10  Ke tla ba busa kwa lefatsheng la Egepeto; e bile ke tla ba phutha mmogo go tswa kwa Asiria; ke tla ba tlisa mo lefatsheng la Gileade le la Lebanona, mme ga ba kitla ba bonelwa bonno.
11  O tla ralala lewatle ka matshwenyego; o tla itaya makhubu mo lewatleng, mme madiba otlhe a Nile a tla kgala. Boikgogomoso jwa Asiria bo tla isiwa kwa tlase, le lore lwa segosi lwa Egepeto lo tla tloga.
12  Mme mo go Jehofa, ke tla ba dira ba bagolo, mme ba tla tsamayatsamaya mo leineng la gagwe,’ go bua Jehofa.”
4  Mme moengele yo o neng a bua le nna a boa a tla go ntsosa, jaaka motho yo o tsosiwang mo borokong.
2  Foo a nthaya a re: “O bonang?” Ka jalo ka re: “Ke ne ka leba, mme bona! go na le setlhomo sa lobone, sotlhe fela ke sa gouta, se na le mogopo mo godimo ga sone. Mme dipone tsa sone di supa di mo godimo ga sone, ee di supa; e bile dipone tse di leng mo godimo ga sone di na le ditlhaka di supa tse di logapa.
3  Mme go na le ditlhare di le pedi tsa motlhware fa thoko ga sone, sengwe se kafa mojeng wa mogopo mme se sengwe se kafa molemeng wa sone.”
4  Foo ka raya moengele yo o neng a bua le nna, ka re: “Dilo tseno di kaya eng, morena wa me?”
5  Ka jalo moengele yo o neng a bua le nna a araba a nthaya a re: “A tota ga o itse gore dilo tseno di kaya eng?” Mme ka re: “Nnyaa, morena wa me.”
6  Ka jalo a araba a nthaya a re: “Leno ke lefoko la ga Jehofa le le yang kwa go Serubabele, e re, ‘“E seng ka mophato wa sesole, le fa e le ka maatla, mme ka moya wa me,” go buile Jehofa wa masomosomo.
7  O mang, wena thaba e kgolo? O tla nna naga e e sebatla fela fa pele ga ga Serubabele. Mme ene o tla tlisa leje la motheo. Le tla bo le goelelwa go twe: “A bontle jo bo kgatlhang! A bontle jo bo kgatlhang!”’”
8  Mme lefoko la ga Jehofa la tswelela go tla kwa go nna, le re:
9  “Diatla tsa ga Serubabele ka botsone di theile motheo wa ntlo eno, mme diatla tsa gagwe ka botsone di tla o fetsa. Mme o tla itse gore Jehofa wa masomosomo ka boene o nthomile kwa go lona.
10  Gonne ke mang yo o nyaditseng letsatsi la dilo tse di potlana? Mme ruri ba tla ipela le go bona selo se se tlhamalatsang lobota mo seatleng sa ga Serubabele. A a supa ano ke matlho a ga Jehofa. A ya kwa le kwa mo lefatsheng lotlhe.”
11  Mme ka mo raya ka re: “Ditlhare tse pedi tseno tsa motlhware tse di kafa mojeng wa setlhomo sa lobone le kafa molemeng wa sone di kaya eng?”
12  Foo ka araba lekgetlo la bobedi ka mo raya ka re: “Dingata tse pedi tsa dikalana tsa ditlhare tsa motlhware tse di tshololang seedi sa gouta se se tswang mo teng ga tsone ka ditšhupu tse pedi tsa gouta ke eng?”
13  Ka jalo a nthaya a re: “A tota ga o itse gore dilo tseno di kaya eng?” Mme ka re: “Nnyaa, morena wa me.”
14  Ka jalo a re: “Tseno ke batlodiwa ba babedi ba ba emeng fa thoko ga Morena wa lefatshe lotlhe.”
11  “Bula dikgoro tsa gago, wena Lebanona, gore molelo o tle o laile masedara a gago.
2  Bokolela, wena setlhare sa mofira, gonne mosedara o ole; ka gonne tse di tlotlometseng di thopilwe! Bokolelang lona ditlhare tse dikgolo thata tsa Bashana, gonne sekgwa se se sa tsenegeng se ole!
3  Reetsa! Go bokolela ga badisa, gonne tlotlomalo ya bone e thopilwe. Reetsa! Go kurutla ga ditawana tse di seriri, gonne masuthu a a tlotlometseng go bapa le Joredane a thopilwe.
4  “Jehofa Modimo wa me o buile jaana, ‘Disang dinku tse di neng di laoletswe go bolawa,
5  tse bareki ba tsone ba di bolayang le mororo ba sa bonwe molato. Mme ba ba di rekisang ba re: “A Jehofa a bakwe, e re ka ke tla nna le dikhumo.” Mme badisa ba tsone ga ba di bontshe bopelotlhomogi bope.’
6  “‘Gonne ga nkitla ke tlhola ke bontsha banni ba lefatshe bopelotlhomogi,’ go bua Jehofa. ‘Ka jalo bona, ke dira gore batho ba iphitlhele, mongwe le mongwe a le mo seatleng sa molekane wa gagwe le mo seatleng sa kgosi ya gagwe; mme ruri ba tla thubaganya lefatshe, e bile ga nkitla ke golola mo seatleng sa bone.’”
7  Mme ke ne ka lo disetsa letsomane le le neng le laoletswe go bolawa, lona ba ba bogisiwang ba letsomane. Ka jalo ke ne ka itseela dinthe di le pedi. Lo longwe ke ne ka lo bitsa Bontle, mme lo longwe ke ne ka lo bitsa Tshwaragano, mme ka disa letsomane.
8  Kgabagare ke ne ka nyeletsa badisa ba le bararo mo kgweding e le nngwe ya modikologo wa ngwedi, e re ka moya wa me o ne o ba felela pelo ka iketlo, mme le moya wa bone o ne o nkila.
9  La bofelo ke ne ka re: “Ga nkitla ke nna ke ntse ke lo disa. Yo o swang, a a swe. Mme yo o nyelelang, a a nyelele. Mme fa e le ka ba ba setseng bone, a mongwe le mongwe a kometse nama ya molekane wa gagwe.”
10  Ka jalo ke ne ka tsaya lore lwa me e leng Bontle mme ka lo robaroba, gore ke robe kgolagano ya me e ke neng ke e dirile le ditšhaba tsotlhe.
11  Mme e ne ya robega mo letsatsing leo, mme ba ba bogisiwang ba letsomane ba ba neng ba ntebeletse ba ne ba itse ka tsela eno gore e ne e le lefoko la ga Jehofa.
12  Foo ka ba raya ka re: “Fa go le molemo mo matlhong a lona, nnayang tuelo ya me; mme fa go sa nna jalo, tlogelang.” Mme ba ntuela tuelo ya me, dipapetla tsa selefera di le masome a mararo.
13  Foo Jehofa a nthaya a re: “E latlhele mo bobolokela matlotlong—tlhwatlhwa e kgolo e ke e lekantsweng go ya ka pono ya bone.” Ka jalo ke ne ka tsaya dipapetla di le masome a mararo tsa selefera mme ka di latlhela mo teng ga bobolokela matlotlo kwa ntlong ya ga Jehofa.
14  Go tswa foo ke ne ka robaganya lore lwa me lwa bobedi, e leng Tshwaragano, gore ke robe bokaulengwe fa gare ga Juda le Iseraele.
15  Mme Jehofa a tswelela a nthaya a re: “Itseele didirisiwa tsa modisa yo o se nang mosola.
16  Gonne, bona, ke dira gore go eme modisa mo lefatsheng. Ga a kitla a tlhokomela dinku tse di nyelediwang. Ga a kitla a senka e potlana, e bile ga a kitla a fodisa nku e e robegileng. E e emang ga a kitla a e naya dijo, mme o tla ja nama ya e e nonneng, gape o tla kgomola ditlhakwana tsa dinku.
17  A bo go latlhega modisa wa me yo o se nang mosola, yo o tlogelang letsomane! Tšhaka e tla nna mo lebogong la gagwe le mo leitlhong la gagwe la moja. Ruri lebogo la gagwe le tla omelela, mme leitlho la gagwe la moja ruri le tla nna letobo.”
8  me lefoko la ga Jehofa wa masomosomo la tswelela go tla, le re:
2  “Jehofa wa masomosomo o buile jaana, ‘Ke tla fufegela Siona ka lefufa le legolo, e bile ke tla mo fufegela ka tšararego e kgolo.’”
3  “Jehofa o buile jaana, ‘Ke tla boela kwa Siona ke bo ke aga mo gare ga Jerusalema; mme ruri Jerusalema o tla bidiwa motse wa boammaaruri, le thaba ya ga Jehofa wa masomosomo, thaba e e boitshepo.’”
4  “Jehofa wa masomosomo o buile jaana, ‘Go sa ntse go tla nna bannabagolo le basadibagolo mo dipatlelong tsa Jerusalema, mongwe le mongwe a tshotse lore lwa gagwe mo seatleng ka ntlha ya bontsi jwa malatsi a gagwe.
5  Mme dipatlelo tsa motse ka botsone di tla tlala basimane le basetsana ba tshameka mo dipatlelong tsa gagwe tsa motse.’”
6  “Jehofa wa masomosomo o buile jaana, ‘Le mororo go ka lebega go le thata tota mo matlhong a ba ba setseng ba setšhaba seno mo malatsing ao, a go ka lebega go le thata thata le mo matlhong a me?’ go bua Jehofa wa masomosomo.”
7  “Jehofa wa masomosomo o buile jaana, ‘Bona, ke boloka batho ba me kwa lefatsheng la botlhabatsatsi le kwa lefatsheng la bophirimatsatsi.
8  Mme ruri ke tla ba tlisa, mme ba tla aga mo gare ga Jerusalema; ba tla nna batho ba me, mme nna ka bonna ke tla nna Modimo wa bone mo boammaaruring le mo tshiamong.’”
9  “Jehofa wa masomosomo o buile jaana, ‘A diatla tsa lona di nonofe, lona ba mo malatsing ano lo utlwang mafoko ano mo molomong wa baporofeti, mo letsatsing la fa go ne go thewa motheo wa ntlo ya ga Jehofa wa masomosomo, gore tempele e agiwe.
10  Gonne pele ga malatsi ao go ne go sa dirwa gore batho ba nne le tuelo; mme fa e le tuelo ya diruiwa yone, go ne go se na sepe se se ntseng jalo; yo o neng a tswa le yo o neng a tsena o ne a se na kagiso ka ntlha ya mmaba, e re ka ke ne ke ntse ke thulanya batho botlhe.’
11  “‘Mme jaanong ga nkitla ke nna jaaka ke ne ke ntse mo malatsing a pele, mo go ba ba setseng ba setšhaba seno,’ go bua Jehofa wa masomosomo.
12  ‘Gonne go tla nna le peo ya kagiso; mofine ka boone o tla ntsha maungo a one, le lefatshe ka bolone le tla ntsha kungo ya lone, le magodimo ka boone a tla ntsha monyo wa one; mme eleruri ke tla dira gore ba ba setseng ba setšhaba seno ba rue dilo tseno tsotlhe.
13  Mme go tla diragala gore fela jaaka lo ne lwa nna phutso mo ditšhabeng, wena ntlo ya Juda le wena ntlo ya Iseraele, ke tla lo boloka, mme lo tla nna tshegofatso. Lo se ka lwa boifa. A diatla tsa lona di nonofe.’
14  “Gonne Jehofa wa masomosomo o buile jaana, ‘“Fela jaaka ke ne ke gopotse go lo direla masetlapelo ka ntlha ya go galefisiwa ke borraalonamogologolwane,” go buile Jehofa wa masomosomo, “mme ka se ka ka ikutlwa ke ikwatlhaya,
15  fela jalo ke tla boa gape ke gopola go dirisana sentle le Jerusalema le ntlo ya Juda mo malatsing ano. Lo se ka lwa boifa.”’
16  ‘Tseno ke dilo tse lo tshwanetseng go di dira: A mongwe le mongwe a bue boammaaruri le yo mongwe. Atlholang ka boammaaruri le ka katlholo ya kagiso mo dikgorong tsa lona.
17  Mme lo se ka lwa logelana maano a masetlapelo mo dipelong tsa lona, e bile lo se ka lwa rata ikano epe ya maaka; gonne tsotlhe tseno ke dilo tse ke di tlhoileng,’ go bua Jehofa.”
18  Mme lefoko la ga Jehofa wa masomosomo la tswelela go tla kwa go nna, le re:
19  “Jehofa wa masomosomo o buile jaana, ‘Go itima dijo ga kgwedi ya bonè, le go itima dijo ga kgwedi ya botlhano, le go itima dijo ga kgwedi ya bosupa, le go itima dijo ga kgwedi ya bolesome e tla nna go itumela le go ipela le dipaka tse di molemo tsa moletlo mo go ba ntlo ya Juda. Ka jalo ratang boammaaruri le kagiso.’
20  “Jehofa wa masomosomo o buile jaana, ‘Go sa ntse go tla diragala gore ditšhaba le banni ba metse e le mentsi ba tle;
21  mme banni ba motse o mongwe ba tla ya kwa go ba o mongwe, ba re: “A ka tlhoafalo re yeng go nolofatsa sefatlhego sa ga Jehofa le go batla Jehofa wa masomosomo. Le nna ke tla ya.”
22  Mme ditšhaba di le dintsi le merafe e e thata e tla tla go batla Jehofa wa masomosomo mo Jerusalema le go nolofatsa sefatlhego sa ga Jehofa.’
23  “Jehofa wa masomosomo o buile jaana, ‘Go tla diragala mo metlheng eo gore batho ba le lesome ba ba tswang mo dipuong tsotlhe tsa ditšhaba ba tla tshwara, ee, ba tla tshwara ntlha ya seaparo sa monna yo e leng Mojuda, ba re: “Re tla tsamaya le lona, gonne re utlwile gore Modimo o na le lona.”’”
9  Polelo: “Lefoko la ga Jehofa le kgatlhanong le lefatshe la Haderake, mme le ntse kwa Damaseko; gonne Jehofa o beile motho wa mo lefatsheng le ditso tsotlhe tsa Iseraele leitlho.
2  Mme Hamathe le yone e tla mo dikanyetsa; Ture le Sidona, gonne o botlhale thata.
3  Mme Ture a simolola go ikagela lorako lwa phemelo, le go koaganya selefera jaaka lorole le gouta jaaka loraga lwa mo mebileng.
4  Bona! Jehofa ka boene o tla mo gapela thuo ya gagwe, e bile o tla itaya mophato wa gagwe wa sesole a o latlhela mo lewatleng; mme o tla lailwa mo molelong.
5  Ashekelona o tla bona a bo a boifa; mme fa e le Gasa ene, le ene o tla utlwa ditlhabi tse di botlhoko thata; le Ekerone, ka gonne tsholofelo e a lebileng kwa go yone e tla tlhabiwa ke ditlhong. Mme kgosi e tla nyelela mo Gasa, le Ashekelona ka boene ga a kitla a nniwa.
6  Ngwana wa mosimane wa dikgora o tla nna mo Ashedoda, mme ruri ke tla kgaola boikgogomoso jwa Mofilisitia.
7  Ke tla ntsha dilo tsa gagwe tse di mathegetsweng ke madi mo molomong wa gagwe le dilo tsa gagwe tse di ferosang sebete mo gare ga meno a gagwe, mme le ene ka boene o tla tlogelelwa Modimo wa rona; e bile o tla nna jaaka kgosana ya lotso mo Juda, mme Ekerone ene jaaka Mojebuse.
8  Ke tla thibelela jaaka masole a a sireleditseng ntlo ya me, gore go se ka ga nna le ope yo o ralalang le yo o boang; mme mogobagobetsi ga a kitla a tlhola a ba ralala, gonne jaanong ke e bone ka matlho a me.
9  “Ipele thata, wena morwadia Siona. Goa ka phenyo, wena morwadia Jerusalema. Bona! Kgosi ya gago ka boyone e tla kwa go wena. E tshiamo, ee, e bolokilwe; e boikokobetso, e palame esele, phologolo e e godileng sentle e leng ngwana wa esele e namagadi.
10  Mme ruri ke tla kgaola kara ya ntwa mo Eferaime le pitse mo Jerusalema. Le bora jwa tlhabano bo tla kgaolwa. Mme o tla bua kagiso le ditšhaba; le puso ya gagwe e tla nna go tswa lewatleng go ya lewatleng le go tswa Nokeng go ya mafelelong a lefatshe.
11  “Le wena mosadi, ke tla ntsha magolegwa a gago mo kgatamping e e se nang metsi ka madi a kgolagano ya gago.
12  “Boelang kwa kagong e e thata lona magolegwa a tsholofelo. “Le gompieno ke a go bolelela ka re, ‘Ke tla go duela go menagane gabedi, wena mosadi.
13  Gonne ke tla gata Juda jaaka bora jwa me. Mme ke tla tlatsa bora ka Eferaime, e bile ke tla dira gore bomorwao, wena Siona, ba tsogologele bomorwao, wena Gerika, mme ke tla dira gore o nne jaaka tšhaka ya monna yo o thata.’
14  Mme Jehofa o tla bonwa a le kwa godimo ga bone, e bile motswi wa gagwe o tla tswa fela jaaka logadima. Mme Morena Molaodimogolo Jehofa ka boene o tla letsa lonaka, mme o tla tsamaya ka diphefo tsa matsubutsubu tsa borwa.
15  Jehofa wa masomosomo o tla ba femela, mme ba tla kometsa maje a motsekedi ba bo ba a fenya. Ba tla nwa—ba tsose modumo—jaaka e kete go na le beine; mme ba tla tladiwa jaaka mogopo, jaaka dikhutlo tsa sebeso.
16  “Jehofa Modimo wa bone o tla ba boloka jaaka letsomane la batho ba gagwe mo letsatsing leo; gonne ba tla bo ba ntse jaaka maje a serwalo sa segosi a a tsabakelang mo mmung wa gagwe.
17  Gonne a bo molemo wa gagwe o le mogolo jang ne, le bontle jwa gagwe a bo bo le bogolo jang ne! Dijo tsa ditlhaka di tla dira gore makau a tlhogonolofale, mme beine e ntšha, makgarebane.
7  Go feta moo, go ne ga diragala mo ngwageng wa bonè wa ga kgosi Dario gore lefoko la ga Jehofa le tle kwa go Sekarea, mo letsatsing la bonè la kgwedi ya borobongwe, ke gore, ka Kiselefe.
2  Mme Bethele a roma Sharesere le Regeme-meleke le banna ba gagwe go ya go nolofatsa sefatlhego sa ga Jehofa,
3  a raya baperesiti ba e neng e le ba ntlo ya ga Jehofa wa masomosomo, le baporofeti, ee a ba raya a re: “A ke lele mo kgweding ya botlhano, ke ikehe, ka tsela e ke dirileng ka yone mo dingwageng tseno tse dintsi jaana?”
4  Mme lefoko la ga Jehofa wa masomosomo la tswelela go tla kwa go nna, le re:
5  “Raya batho botlhe ba lefatshe le baperesiti o re, ‘Fa lo ne lo itima dijo e bile lo lela mo kgweding ya botlhano le mo kgweding ya bosupa, mme lo dira jalo dingwaga di le masome a supa, a tota lo ne lo itimela nna dijo, e leng nna?
6  Mme fa lo ne lo tle lo je e bile lo tle lo nwe, a e ne e se lona ba lo neng lo ja, e bile a e ne e se lona ba lo neng lo nwa?
7  A ga lo a tshwanela go utlwa mafoko a Jehofa a neng a a tlhaeletsa ka baporofeti ba pele, fa Jerusalema a ne a sa ntse a nniwa, e bile go iketlilwe mo go ene, ka metse ya gagwe mo tikologong yotlhe ya gagwe, le fa Negebe le Shefela ba ne ba sa ntse ba nniwa?’”
8  Mme lefoko la ga Jehofa la tswelela go tla kwa go Sekarea, le re:
9  “Jehofa wa masomosomo o buile jaana, ‘Dirang katlholo ya lona ka tshiamiso ya boammaaruri; mme lo direlane bopelonomi jwa lorato le mautlwelobotlhoko;
10  e bile lo se ka lwa tsietsa motlholagadi ope kgotsa mosimane ope yo o se nang rraagwe, le moagi ope wa moeng kgotsa ope yo o bogisiwang, le gone lo se ka lwa logelana maano a a bosula mo dipelong tsa lona.’
11  Mme ba ne ba nna ba gana go tlhwaya tsebe, ba bo ba nna ba tiisa legetla, le ditsebe tsa bone ba di dira logwadi thata gore di se ka tsa utlwa.
12  Mme pelo ya bone ba e tlhoma jaaka lentswetshipi go e thibela go utlwa molao le mafoko a Jehofa wa masomosomo a neng a a romela ka moya wa gagwe, ka baporofeti ba pele; mo Jehofa wa masomosomo o neng a gakala fela thata.”
13  “‘Ka jalo go ne ga diragala gore, fela jaaka a ne a bitsa mme ba se ka ba reetsa, ba ne ba tla bitsa mme ke ne ke se kitla ke reetsa,’ go buile Jehofa wa masomosomo.
14  ‘Mme ke ne ka ba latlhakanya ka setsuatsue mo ditšhabeng tsotlhe tse ba neng ba sa di itse; mme lefatshe ka bolone le ne la tlogelwa fela le kgakgabetse kwa morago ga bone, go se na ope yo o le ralalang e bile go se na ope yo o boang; mme ba ne ba dira lefatshe le le eletsegang go nna selo sa go akabalelwa.’”
6  Foo ka tsholetsa matlho a me gape ka leba; mme bona! ga bo go le dikara di le nnè di tswa mo gare ga dithaba tse pedi, mme dithaba tseno e ne e le dithaba tsa kgotlho.
2  Mo kareng ya ntlha go ne go na le dipitse tse dikhunou; mme mo kareng ya bobedi, dipitse tse dintsho.
3  Mme mo kareng ya boraro go ne go na le dipitse tse ditshweu; mme mo kareng ya bonè, dipitse tse di marothodi, tse di mebalabala.
4  Mme ka raya moengele yo o neng a bua le nna ka re: “Ke eng tseno, morena wa me?”
5  Ka jalo moengele a araba a nthaya a re: “Tseno ke meya e menè ya magodimo e e tswang fa e sena go ema fa pele ga Morena wa lefatshe lotlhe.
6  Fa e le e e nang le dipitse tse dintsho, di tswela kwa lefatsheng la bokone; mme fa e le tse ditshweu tsone, di tshwanetse go tswela ka kwa morago ga lewatle; mme fa e le tse di marothodi tsone, di tshwanetse go tswela kwa lefatsheng la borwa.
7  Fa e le tse di mebalabala tsone, di tshwanetse go tswa mme di nne di senke kwa di ka yang gone, gore di tsamayetsamaye mo lefatsheng.” Foo a re: “Yang lo tsamayetsamaye mo lefatsheng.” Mme tsa simolola go tsamayatsamaya mo lefatsheng.
8  Mme a simolola go nkgoa a bua le nna, a re: “Bona, tse di tswelang kwa lefatsheng la bokone ke tse di dirileng gore moya wa ga Jehofa o nne mo lefatsheng la bokone.”
9  Mme lefoko la ga Jehofa la tswelela go tla kwa go nna, le re:
10  “Mma go tseweng sengwe mo batshwarweng, le mo go Heledai le mo go Tobija le mo go Jedaia; mme wena o tle mo letsatsing leo, o tsene mo ntlong ya ga Josia morwa Sefania o na le bano ba ba tlileng ba tswa kwa Babelona.
11  Mme o tseye selefera le gouta o dire serwalo se sentle o se beye mo tlhogong ya ga Joshua morwa Jehosadake e leng moperesiti yo mogolo.
12  Mme o mo reye o re, “‘Jehofa wa masomosomo o buile jaana: “Monna ke yono yo leina la gagwe e leng Letlhogela. Mme o tla tlhoga a le mo lefelong la gagwe, e bile ruri o tla aga tempele ya ga Jehofa.
13  Mme ene ka boene o tla aga tempele ya ga Jehofa, e bile fa e le ene, o tla nna le seriti; o tla nna a bo a busa a le mo setulong sa gagwe sa bogosi, mme o tla nna moperesiti mo setulong sa gagwe sa bogosi, le boikaelelo jwa kagiso bo tla nna mo gare ga bone ka bobedi.
14  Mme serwalo se sentle ka bosone e tla nna sa ga Heleme le Tobija le Jedaia le Hene morwa Sefania e e segopotso mo tempeleng ya ga Jehofa.
15  Mme ba ba leng kgakala ba tla tla ba bo ba aga mo tempeleng ya ga Jehofa.” Mme lo tla tshwanela go itse gore Jehofa wa masomosomo o nthomile kwa go lona. Mme go tla diragala—fa e le gore ruri lo tla reetsa lentswe la ga Jehofa Modimo wa lona.’”
13  “Mo letsatsing leo go tla nna le sediba se se buletsweng ntlo ya ga Dafide le banni ba Jerusalema ka ntlha ya boleo le ka ntlha ya selo se se ilegang.
2  “Mme go tla diragala mo letsatsing leo,” go bua Jehofa wa masomosomo, “gore ke tla kgaola maina a medingwana ke a tlosa mo lefatsheng, mme ga a kitla a tlhola a gakologelwa; le baporofeti le moya o o itshekologileng ke tla dira gore o fete o tswe mo lefatsheng.
3  Mme go tla diragala gore fa motho a ka tlhola a re o a porofeta, rraagwe le mmaagwe, bone ba ba mmelegeng, ba tla mo raya ba re, ‘Ga o kitla o tshela, ka gonne o buile maaka mo leineng la ga Jehofa.’ Mme rraagwe le mmaagwe, bone ba ba mmelegeng, ba tla mo tlhaba ka ntlha ya go porofeta ga gagwe.
4  “Mme go tla diragala mo letsatsing leo gore baporofeti ba tla tlhabisiwa ditlhong, mongwe le mongwe ke ponatshegelo ya gagwe fa a porofeta; e bile ga ba kitla ba apara seaparo se se boboa se se ba tlhaolang ka boikaelelo jwa go tsietsa.
5  Mme o tla re, ‘Ga ke moporofeti. Ke monna yo o lemang mmu, ka gonne motho wa mo lefatsheng o ne a ntsaya go tloga bosheng jwa me go ya pele.’
6  Mme motho o tla mo raya a re, ‘Dintho tse di mo go wena tseno fa gare ga diatla tsa gago ke tsa eng?’ Mme ene o tla re, ‘Ke tsa fa ke ne ke itewa mo ntlong ya ba ba nthatang thata.’”
7  “Wena tšhaka, tsogologela modisa wa me, le monna yo o nonofileng yo e leng mongwe ka ene,” go bua Jehofa wa masomosomo. “Itaya modisa, mme tsa letsomane di falale; mme ruri ke tla busetsa seatla sa me mo go tse e seng tsa sepe.”
8  “Mme go tla diragala mo lefatsheng lotlhe,” go bua Jehofa, “gore dintlha di le pedi mo go lone di tla kgaolwa di bo di fela; mme fa e le ntlha ya boraro yone, e tla tlogelwa mo go lone.
9  Mme ke tla fetisa ntlha ya boraro mo molelong; ke tla ba itshekisa jaaka fa go itshekisiwa selefera, ke bo ke ba tlhatlhoba jaaka fa go tlhatlhobiwa gouta. Fa e le yone, e tla bitsa leina la me, mme fa e le nna, ke tla e araba. Ke tla re, ‘Ke batho ba me,’ mme le yone e tla re, ‘Jehofa ke Modimo wa me.’”
14  “Bona! Letsatsi le etla, letsatsi la ga Jehofa, mme thopo ya lona e tla kgaoganngwa mo gare ga lona.
2  Mme ke tla phuthela ditšhaba tsotlhe kwa ntweng kgatlhanong le Jerusalema; mme motse o tla thopiwa le matlo a tla thopiwa, mme basadi bone ba tla betelelwa. Sephatlo sa motse se tla ya botshwarwa; mme fa e le ba ba setseng ba batho, bone ga ba kitla ba kgaolwa mo motseng.
3  “Mme ruri Jehofa o tla tswa a ya go lwa le ditšhaba tseo jaaka mo letsatsing la go lwa ga gagwe, mo letsatsing la tlhabano.
4  Mo letsatsing leo dinao tsa gagwe di tla ema mo thabeng ya ditlhare tsa motlhware, e e fa pele ga Jerusalema, kafa botlhaba; mme thaba ya ditlhare tsa motlhware e tla fatoga ka bogare, go tswa botlhabatsatsi go ya bophirima. Go tla nna le mokgatšha o mogolo thata; mme sephatlo sa thaba se tla sutelediwa kwa bokone, le sephatlo sa yone kwa borwa.
5  Mme ruri lo tla tshabela kwa mokgatšheng wa dithaba tsa me; ka gonne mokgatšha wa dithaba o tla fitlha fela kwa Asele. Mme lo tla tshwanelwa ke go tshaba, fela jaaka lo ne lwa tshaba ka ntlha ya thoromo ya lefatshe mo malatsing a ga Usia kgosi ya Juda. Mme ruri Jehofa Modimo wa me o tla tla, baitshepi botlhe ba na le ene.
6  “Mme go tla diragala mo letsatsing leo gore go tla bo go se na lesedi le le tlhokegang thata—dilo di tla bo di gatsetse.
7  Mme e tla nna letsatsi le le lengwe le le itsiweng e le la ga Jehofa. Ga go kitla go nna motshegare, le gone ga go kitla go nna bosigo; mme go tla diragala gore mo nakong ya maitseboa go nne lesedi.
8  Mme go tla diragala mo letsatsing leo gore metsi a a tshelang a tla elela a tswa Jerusalema, sephatlo sa one a ya lewatleng le le kwa botlhaba le sephatlo sa one a ya lewatleng le le kwa bophirima. Go tla diragala jalo selemo le mariga.
9  Mme Jehofa o tla nna kgosi ya lefatshe lotlhe. Mo letsatsing leo Jehofa o tla itshupa a le mongwe fela, le leina la gagwe le le lengwe fela.
10  “Lefatshe lotlhe le tla fetolwa jaaka Areba, go tswa Geba go ya Rimone, go ya kwa borwa jwa Jerusalema; mme o tla nanoga a bo a nniwa mo lefelong la gagwe, go tswa Kgorong ya Benjamine go ya go fitlha fela kwa lefelong la Kgoro ya Ntlha, go ya go fitlha kwa Kgorong ya Kgokgotsho, le go tswa kwa Toreng ya Hananele go ya go fitlha fela kwa ditshekegeng tsa segatisetso sa beine tsa kgosi.
11  Mme batho ba tla nna mo go ene; e bile ga go kitla go tlhola go nna le se se hutseditsweng go senngwa, mme Jerusalema o tla nniwa ka polokesego.
12  “Mme eno e tla nna petso e Jehofa a tla betsang ditšhaba tsotlhe ka yone tse di tla dirang tirelo ya sesole kgatlhanong le Jerusalema: Nama ya motho e tla bola a ntse a eme ka dinao; mme matlho a motho a tla bola mo dikgapeng tsa one, le loleme lwa motho lo tla bola mo molomong wa gagwe.
13  “Mme go tla diragala mo letsatsing leo gore tlhakatlhakano e e tswang kwa go Jehofa e tla anama mo gare ga bone; mme ba tla tshwara, mongwe le mongwe seatla sa molekane wa gagwe, mme seatla sa gagwe se tla tsogologela seatla sa molekane wa gagwe.
14  Le Juda ka boene o tla bo a lwa kwa Jerusalema; mme khumo ya ditšhaba tsotlhe tse di mo tikologong e tla phuthwa, letlotlo le le feteletseng la gouta le selefera le diaparo.
15  “Mme eno ke tsela e petso ya pitse, mmoulo, kamela, le esele e tonanyana, le seruiwa sa mofuta mongwe le mongwe se go diregang gore se bo se le gone mo mathibelelong ao e tla nnang ka gone, jaaka petso eno.
16  “Mme go tla diragala gore, fa e le mongwe le mongwe yo o setseng mo ditšhabeng tsotlhe tse di tsogologelang Jerusalema, le bone ba tla ya ngwaga le ngwaga go ya go ikobela Kgosi, e leng Jehofa wa masomosomo, le go keteka moletlo wa diobo.
17  Mme go tla diragala gore, fa e le mongwe le mongwe yo o sa tleng a tswa mo malapeng a lefatshe a ya Jerusalema go ya go ikobela Kgosi, e leng Jehofa wa masomosomo, ga ba kitla ba nelwa ke pula epe.
18  Mme fa lelapa la Egepeto ka bolone le sa tle e bile le sa tsene, le mo go bone ga go kitla go nna le epe. Go tla nna le petso e ka yone Jehofa a betsang ditšhaba tse di sa tleng go keteka moletlo wa diobo.
19  Seno se tla itshupa e le kotlhao ya boleo jwa Egepeto le boleo jwa ditšhaba tsotlhe tse di sa tleng go keteka moletlo wa diobo.
20  “Mo letsatsing leo go tla bo go na le fa go tweng ‘Boitshepo ke jwa ga Jehofa!’ mo ditsidimeng tsa pitse. Mme dipitsa tse di melomomegolo tse di apeelang tse di leng mo ntlong ya ga Jehofa di tla nna jaaka megopo e e fa pele ga sebeso.
21  Mme pitsa nngwe le nngwe e e molomomogolo e e apeelang e e kwa Jerusalema le kwa Juda e tla nna sengwe se se boitshepo se e leng sa ga Jehofa wa masomosomo, mme botlhe ba ba ntshang ditlhabelo ba tla tla go tsaya mo go tsone ba bo ba bedisetsa mo go tsone. Mme ga go kitla go tlhola go nna le Mokanana mo ntlong ya ga Jehofa wa masomosomo mo letsatsing leo.”
5  Foo ka tsholetsa matlho a me gape ka leba; mme bona! lokwalomomeno lo lo fofang.
2  Ka jalo a nthaya a re: “O bonang?” Mme ka re: “Ke bona lokwalomomeno lo lo fofang, lwa boleele jwa dikubita di le masome a mabedi, le bophara jwa dikubita di le lesome.”
3  Foo a nthaya a re: “Eno ke phutso e e tswelang kwa godimo ga lefatshe lotlhe, ka gonne mongwe le mongwe yo o utswang, go ya ka lone kafa letlhakoreng leno, o gololesegile mo kwatlhaong; mme mongwe le mongwe yo o dirang ikano e e ikanetsweng, go ya ka lone kafa letlhakoreng lele, o gololesegile mo kwatlhaong.
4  ‘Ke dirile gore e tswe,’ go bua Jehofa wa masomosomo, ‘e tsene mo ntlong ya legodu le mo ntlong ya yo o dirang ikano e e ikanetsweng ka leina la me a aka; mme e tla nna mo gare ga ntlo ya gagwe e bo e e fedisa le dikota tsa yone le maje a yone.’”
5  Foo moengele yo o neng a bua le nna a tswa mme a nthaya a re: “Tsholetsa matlho a gago, tsweetswee, mme o bone gore ke eng seno se se tswang.”
6  Ka jalo ka re: “Ke eng?” Mme a re: “Se se tswang seno ke selekanyo sa ifa.” Mme a tswelela a re: “Ke kafa ba bonalang ka gone mo lefatsheng lotlhe.”
7  Mme bona! ga tsholediwa sekhurumelo se se kgolokwe sa lloto; mme yono ke mosadi mongwe yo o ntseng mo gare ga ifa.
8  Ka jalo a re: “Yono ke Boikepo.” Mme a mo latlhela a mmusetsa mo gare ga ifa, morago ga moo a latlhela lloto e e boima mo molomong wa yone.
9  oo ka tsholetsa matlho a me ka leba, mme bona, ga bo go tla basadi ba babedi, mme phefo ya bo e le mo diphukeng tsa bone. Ba ne ba na le diphuka tse di tshwanang le diphuka tsa mogolori. Mme ka iketlo ba tsholeletsa ifa kwa godimo fa gare ga lefatshe le magodimo.
10  Ka jalo ka raya moengele yo o neng a bua le nna ka re: “Ba isa kae ifa eno?”
11  Mme a nthaya a re: “Gore ba mo agele ntlo kwa lefatsheng la Shinare; mme e tla tlhomamisiwa ka thata, mme o tla bewa koo mo lefelong la gagwe le le tshwanetseng.”
1  Mo kgweding ya borobedi mo ngwageng wa bobedi wa ga Dario lefoko la ga Jehofa la tla kwa go Sekarea morwa Berekia morwa Ido moporofeti, le re:
2  “Jehofa o ne a galefela borraalona—fela thata.
3  “Mme o ba reye o re, ‘Jehofa wa masomosomo o buile jaana: “‘Boelang mo go nna,’ go bua Jehofa wa masomosomo, ‘mme ke tla boela mo go lona,’ go buile Jehofa wa masomosomo.”’
4  “‘Lo se ka lwa nna jaaka borraalona, ba baporofeti ba pele ba neng ba ba tlhaeletsa, ba re: “Jehofa wa masomosomo o buile jaana, ‘Boang tsweetswee, mo ditseleng tsa lona tse di bosula le mo ditirong tsa lona tse di bosula.’”’ “‘Mme ba ne ba se ka ba reetsa, e bile ga ba a ka ba ntlhwaela tsebe,’ go bua Jehofa.
5  “‘Fa e le borraalona bone, ba kae? Mme fa e le baporofeti bone, a ba ne ba tswelela go tshela ka bosakhutleng?
6  Le fa go ntse jalo, fa e le mafoko a me le melao ya me e ke neng ka e laolela batlhanka ba me, baporofeti, a e ne ya se ka ya tshwara borraalona?’ Ka jalo ba ne ba boa mme ba re: ‘Go ya ka se Jehofa wa masomosomo a neng a gopotse go se re dira, go ya ka ditsela tsa rona le go ya ka ditiro tsa rona, ke kafa a re diretseng ka gone.’”
7  Mo letsatsing la bomasome a mabedi le bonè la kgwedi ya bolesome le bongwe, ke gore, ka kgwedi ya Shebate, mo ngwageng wa bobedi wa ga Dario, lefoko la ga Jehofa le ne la tla kwa go Sekarea morwa Berekia morwa Ido moporofeti, le re:
8  “Ke ne ka leba go le bosigo, mme bona! monna a palame pitse e khunou, mme o ne a eme fela a sa tshikinyege mo gare ga ditlhare tsa moretela tse di neng di le mo lefelong le le boteng; mme kafa morago ga gagwe go ne go na le dipitse tse dikhunou, tse di bohunou jo bo galotseng, le tse ditshweu.”
9  Ka jalo ka re: “Ke bomang bano, morena wa me?” Fa a araba seo moengele yo o neng a bua le nna a nthaya a re: “Nna ka bonna ke tla go bontsha gore bano tota ke bomang.”
10  Foo monna yo o neng a eme fela a sa tshikinyege mo gare ga ditlhare tsa moretela a araba a re: “Bano ke ba Jehofa a ba rometseng go tla go tsamayatsamaya mo lefatsheng.”
11  Mme ba araba moengele wa ga Jehofa yo o neng a eme mo gare ga ditlhare tsa moretela ba re: “Re tsamatsamaile mo lefatsheng, mme bona! lefatshe lotlhe le ntse fela le sa tshikinyege e bile le se na matshwenyego.”
12  Ka jalo moengele wa ga Jehofa a araba a re: “Ao tlhe Jehofa wa masomosomo, e tla nna lobaka lo lo kae o sa bontshe Jerusalema kutlwelobotlhoko le metse ya Juda, e o e atlhotseng dingwaga tseno tse di masome a supa?”
13  Mme Jehofa a araba moengele yo o neng a bua le nna, ka mafoko a a molemo, mafoko a a gomotsang;
14  mme moengele yo o neng a bua le nna a tswelela a nthaya a re: “Tlhaeletsa, o re, ‘Jehofa wa masomosomo o buile jaana: “Ke ntse ke fufegela Jerusalema le Siona ka lefufa le legolo.
15  Ke ikutlwa ke galefetse ditšhaba tse di iketlileng ka kgalefo e kgolo; ka gonne fa e le nna, ke ne ka ikutlwa ke galefile go le gonnye fela, mme tsone, di ne tsa thusa go ya masetlapelong.”’
16  “Ka jalo Jehofa o buile jaana, ‘“Ruri ke tla boela Jerusalema ka mautlwelobotlhoko. Ntlo ya me e tla agiwa mo go ene,” go bua Jehofa wa masomosomo, “e bile thapo e e lekanyang e tla namaladiwa mo godimo ga Jerusalema.”’
17  “Tlhaeletsa gape, o re, ‘Jehofa wa masomosomo o buile jaana: “Metse ya me e sa ntse e tla penologa ka molemo; mme ruri Jehofa o sa ntse  tla ikwatlhaya kaga Siona mme o sa ntse a tla tlhopa Jerusalema.”’”
18  Mme ka tsholetsa matlho a me ka leba; mme bona! ga bo go le dinaka di le nnè.
19  Ka jalo ka raya moengele yo o neng a bua le nna ka re: “Ke eng tseno?” Mme ene a nthaya a re: “Tseno ke dinaka tse di neng tsa phatlalatsa Juda, Iseraele le Jerusalema.”
20  Go feta moo, Jehofa o ne a mpontsha badiri ba ba ditswerere ba le banè.
21  Foo ka re: “Bano ba tlile go dira eng?” Mme a tswelela a re: “Tseno ke dinaka tse di neng tsa phatlalatsa Juda mo e leng gore ga go na ope gotlhelele yo o neng a tsholetsa tlhogo ya gagwe; mme ba bangwe bano ba tla tla go di roromisa, go latlhela dinaka fa fatshe tsa ditšhaba tse di tsholetsang lonaka kgatlhanong le lefatshe la Juda, gore ba mo phatlalatse.”
2  Mme ka tsholetsa matlho a me ka leba; mme bona! ga bo go le monna, mme mo seatleng sa gagwe go na le mogala o o lekanyang.
2  Ka jalo ka re: “O ya kae?” Mme ene a nthaya a re: “Ke ya go lekanya Jerusalema, go bona gore bophara jwa gagwe bo selekanyo se se kana kang le gore boleele jwa gagwe bo selekanyo se se kana kang.”
3  Mme bona! moengele yo o neng a bua le nna o ne a tsamaya, mme go ne go na le moengele yo mongwe a ya go mo kgatlhantsha.
4  Foo a mo raya a re: “Siana, bua le lekau lele, o re, ‘“Jerusalema o tla nniwa jaaka naga e e bulegileng ya selegae, ka ntlha ya bontsintsi jwa batho le diruiwa tse di mo gare ga gagwe.
5  Mme nna ka bonna,” go bua Jehofa, “ke tla nna lobota lwa molelo go mo dikologa, e bile ke tla nna kgalalelo mo gare ga gagwe.”’”
6  “Heelang! Heelang! Tshabang he, mo lefatsheng la bokone,” go bua Jehofa. “Gonne ke lo anamiseditse kgakala kwa dintlheng tsa diphefo tse nnè tsa magodimo,” go bua Jehofa.
7  “Heela Siona! Iphalotse, wena yo o nnang le morwadia Babelona.
8  Gonne Jehofa wa masomosomo o buile jaana, ‘Morago ga kgalalelo o ne a nthoma kwa ditšhabeng tse di neng di lo thopa; gonne yo o lo amang o ama thaka ya leitlho la me.
9  Gonne bona, ke kgatikanya seatla sa me kgatlhanong le bone, mme ba tla tshwanelwa ke go nna thopo ya batlhanka ba bone.’ Mme ruri lo tla itse gore Jehofa wa masomosomo ka boene o nthomile.
10  “Goela kwa godimo o ipele, wena morwadia Siona; gonne ke etla, mme ke tla aga mo gare ga gago,” go bua Jehofa.
11  “Mme ditšhaba di le dintsi di tla gokagana le Jehofa mo motlheng oo, mme ba tla nna batho ba me; e bile ke tla aga mo gare ga gago.” Mme o tla tshwanelwa ke go itse gore Jehofa wa masomosomo ka boene o nthomile kwa go wena.
12  Mme Jehofa o tla rua Juda jaaka karolo ya gagwe mo lefatsheng le le boitshepo, mme o sa ntse a tla tlhopha Jerusalema.
13  Didimala fa pele ga ga Jehofa, wena nama yotlhe, gonne o eme mo bonnong jwa gagwe jo bo boitshepo.
3  me a mpontsha Joshua moperesiti yo mogolo a eme fa pele ga moengele wa ga Jehofa, le Satane a eme kafa seatleng sa gagwe sa moja gore a emelelane le ene.
2  Foo [moengele wa ga] Jehofa a raya Satane a re: “Jehofa a go kgaleme, wena Satane, ee, Jehofa a go kgaleme, ene yo o tlhophang Jerusalema! A yono ga se kota e e swatotsweng mo molelong?”
3  Jaanong fa e le Joshua ene, a bo a apere diaparo tse di tletseng leswe mme a eme fa pele ga moengele.
4  Foo a araba a raya ba ba emeng fa pele ga gagwe a re: “Tlosang diaparo tse di tletseng leswe mo go ene.” Mme a tswelela a mo raya a re: “Bona, ke dirile gore tlolo ya gago e fete e tswe mo go wena, mme o apesiwa diaparo tse di telele tse di kgethegileng.”
5  Fa a sena go rialo ka re: “A ba beye sethathelela tlhogo se se phepa mo tlhogong ya gagwe.” Mme ba baya sethathelela tlhogo se se phepa mo tlhogong ya gagwe ba bo ba mo apesa diaparo; le moengele wa ga Jehofa a bo a eme foo.
6  Mme moengele wa ga Jehofa a simolola go naya Joshua bosupi, a re:
7  “Jehofa wa masomosomo o buile jaana, ‘Fa e le gore o tla tsamaya mo ditseleng tsa me, e bile fa e le gore o tla boloka kgolagano ya me, he e tla nna wena yo o tla atlholang ntlo ya me o bo o tlhokomela malwapa a me; mme ruri ke tla dira gore o tsene fela mo gare ga bano ba ba emeng fano.’
8  “‘Tsweetswee, utlwa wena Joshua moperesiti yo mogolo, wena le balekane ba gago ba ba ntseng fa pele ga gago, gonne ke banna ba e leng dikgakgamatso; gonne bona, ke tlisa motlhanka wa me e leng Letlhogela!
9  Gonne bona! leje le ke le beileng fa pele ga ga Joshua! Mo lejeng leno le le lengwe go na le matlho a le supa. Bona, ke gaba mogabo wa lone,’ go bua Jehofa wa masomosomo, ‘e bile ke tla tlosa tlolo ya lefatshe leo mo letsatsing le le lengwe.’
10  “‘Mo letsatsing leo,’ go bua Jehofa wa masomosomo, ‘Lo tla bitsana, mongwe le mongwe a le kafa tlase ga mofine le kafa tlase ga setlhare sa mofeige.’”
12  Polelo: “Lefoko la ga Jehofa kaga Iseraele,” go bua Jehofa, Ene yo o phuthololang magodimo le go thaya motheo wa lefatshe a ba a bopa moya wa motho mo teng ga gagwe.
2  “Bona, ke dira gore Jerusalema a nne mogopo o o dirang gore ditšhaba tsotlhe tse di mo tikologong di theekele; mme gape o tla dikanyetsa Juda, le e leng Jerusalema.
3  Mme go tla diragala mo letsatsing leo gore ke dire Jerusalema leje le le bokete mo ditšhabeng tsotlhe. Botlhe ba ba le tsholetsang ruri le tla ba ngapa mo go botlhoko; e bile ditšhaba tsotlhe tsa lefatshe di tla phuthwa kgatlhanong le ene.
4  Mo letsatsing leo,” go bua Jehofa, “ke tla itaya pitse nngwe le nngwe ka kakabalo le mopalami wa yone ka botsenwa; ke tla bulela ntlo ya Juda matlho, mme ke tla itaya pitse nngwe le nngwe ya ditšhaba ka go latlhegelwa ke pono.
5  Dikgosana tsa lotso tsa Juda di tla tshwanelwa ke gore di bue mo pelong ya tsone di re, ‘Banni ba Jerusalema ke nonofo mo go nna ka Jehofa wa masomosomo Modimo wa bone.’
6  Mo letsatsing leo ke tla dira gore dikgosana tsa lotso tsa Juda di nne jaaka pitsa ya molelo mo gare ga ditlhare le jaaka serumola se se tukang mo dijong tsa ditlhaka tse di sa tswang go rojwa mo moleng wa thobo, mme kafa mojeng le kafa molemeng, ba tla laila ditšhaba tsotlhe tse di mo tikologong; le Jerusalema o sa ntse a tla nniwa mo lefelong la gagwe, mo Jerusalema.
7  “Mme ruri Jehofa o tla boloka ditente tsa Juda pele, gore bontle jwa ntlo ya ga Dafide le bontle jwa banni ba Jerusalema bo tle bo se ka jwa nna bogolo thata mo go Juda.
8  Mo letsatsing leo Jehofa o tla nna phemelo go dikologa banni ba Jerusalema; le yo o kgotšwang mo go bone o tla nna jaaka Dafide mo letsatsing leo, mme ntlo ya ga Dafide jaaka Modimo, jaaka moengele wa ga Jehofa fa pele ga bone.
9  Mme go tla diragala mo letsatsing leo gore ke tla batla go nyeletsa ditšhaba tsotlhe tse di tsogologelang Jerusalema.
10  “Mme ke tla tshololela moya wa kamogelo le moya wa dikopo tse di dirwang ka tlhoafalo mo ntlong ya ga Dafide le mo banning ba Jerusalema, ruri ba tla leba kwa go Ene yo ba mo tlhabileng, mme ruri ba tla Mo lelela jaaka fa go lelelwa morwa yo o esi fela; go tla nna le selelo se se botlhoko sa khutsafalo ka ntlha ya gagwe jaaka fa go na le selelo se se botlhoko sa khutsafalo ka ntlha ya morwa wa motsalwapele.
11  Mo letsatsing leo, selelo se tla nna segolo mo Jerusalema, jaaka selelo sa Hadadarimone mo lebaleng la mokgatšha wa Megido.
12  Mme ruri lefatshe le tla lela, lelapa lengwe le lengwe le le losi; lelapa la ba ntlo ya ga Dafide le le losi, le basadi ba bone ba le bosi; lelapa la ba ntlo ya ga Nathane le le losi, le basadi ba bone ba le bosi;
13  lelapa la ba ntlo ya ga Lefi le le losi, le basadi ba bone ba le bosi; lelapa la Bashimeshi le le losi, le basadi ba bone ba le bosi;
14  malapa otlhe a a setseng, lelapa lengwe le lengwe le le losi, le basadi ba bone ba le bosi.
