4  Ke go laya ka tlhoafalo fa pele ga Modimo le Keresete Jesu, yo o laoletsweng go atlhola batshedi le baswi, le ka go bonatshega ga gagwe le bogosi jwa gagwe,
2  rera lefoko, dira jalo ka potlako ka paka e e dumelang, ka paka ya matshwenyego, o kgalemele, o kgaleme o tiisitse, o rotloetse ka bopelotelele jotlhe le botswerere jwa go ruta.
3  Gonne go tla nna le lobaka lwa nako lo ba tla se keng ba iteseletse go amogela thuto e e itekanetseng, mme, tumalanong le dikeletso tsa bone, ba tla ikokoanyetsa barutisi gore ditsebe tsa bone di tsikitliwe;
4  mme ba tla faposa ditsebe tsa bone mo boammaaruring, mme bone ba tla faposediwa kwa dipolelong tsa maaka.
5  Mme wena, nna o thantse mo tlhaloganyong mo dilong tsotlhe, boga bosula, dira tiro ya moefangele, wetsa bodiredi jwa gago ka botlalo.
6  Gonne ke setse ke tshololwa jaaka tshupelo ya senō, mme nako e e tshwanetseng ya go gololwa ga me e tloga e goroga.
7  Ke tlhabane tlhabano e e molemo, ke tabogile lobelo go ya bofelong, ke bolokile tumelo.
8  Go tswa mo nakong eno go ya pele ke beetswe serwalo sa tshiamo, se Morena, moatlhodi yo o siameng, o tla se nnayang e le maduo mo letsatsing leo, le fa go ntse jalo e seng nna fela, mme le botlhe ba ba ratileng go bonatshega ga gagwe.
9  Dira bojotlhe jwa gago gore o tle kwa go nna mo bogautshwaneng.
10  Gonne Demase o ntatlhile ka gonne a ne a rata tsamaiso ya jaanong ya dilo, mme o ile kwa Thesalonika; Keresense kwa Galatia, Tito kwa Dalamatia.
11  Ke Luke a le nosi yo o nang le nna. Tsaya Mareko mme o tle le ene, gonne o mosola mo go nna mo go direleng.
12  Mme ke rometse Tikiko kwa Efeso.
13  Fa o tla, tla le kobo e ke e tlogetseng kwa Teroase mo go Karepo, le dikwalo tsa momeno, segolobogolo dikwalelo tsa letlalo.
14  Alekesandere mothudi wa kopore o nkutlwisitse botlhoko gantsi—Jehofa o tla mo duela kafa ditirong tsa gagwe—
15  mme le wena nna o itisitse mo go ene, gonne o ne a emelelana gotlhelele le mafoko a rona.
16  Mo go iphemeleng ga me ga ntlha ga go na ope yo o neng a tla mo letlhakoreng la me, mme botlhe ba ne ba tswelela ba ntatlha—e kete ba ka se ka ba go balelwa e le molato—
17  mme Morena o ne a ema gaufi le nna mme a tsenya maatla mo go nna, gore go rera go wediwe ka nna ka botlalo le gore ditšhaba tsotlhe di go utlwe; mme ke ne ka gololwa mo molomong wa tau.
18  Morena o tla nkgolola mo tirong nngwe le nngwe e e boikepo mme o tla mpolokela bogosi jwa gagwe jwa selegodimo. A kgalalelo e nne kwa go ene ka bosaengkae le go ya go ile. Amen.
19  Ntumedisetse Periseka le Akhwila le ba ntlo ya ga Onesiforo.
20  Eraseto o ne a sala kwa Korintha, mme ke ne ka tlogela Terofimo a bobola kwa Mileto.
21  Dira bojotlhe jwa gago gore o goroge pele ga mariga. Yubulo o a go dumedisa, mme le Pudenese le Lino le Kalaudia le bakaulengwe botlhe ba a go dumedisa.
22  Morena a nne le moya o o o bontshang. Bopelonomi jo bo sa re tshwanelang jwa gagwe bo nne le lona.
1  Paulo, moaposetoloi wa ga Keresete Jesu ka thato ya Modimo go ya ka tsholofetso ya botshelo jo bo seoposengwe le Keresete Jesu,
2  ke kwalela Timotheo, ngwana yo o rategang: E kete go ka nna le bopelonomi jo bo sa re tshwanelang, kutlwelobotlhoko, kagiso go tswa kwa Modimong Rara le Keresete Jesu Morena wa rona.
3  Ke leboga Modimo, yo ke mo direlang tirelo e e boitshepo jaaka borremogologolwane ba ne ba dira e bile e le ka segakolodi se se phepa, go bo le ka motlha ke se ke ke tlhoka go go gakologelwa mo mekokotlelong ya me, bosigo le motshegare
4  ke tlhologeletswe go go bona, ka ke gakologelwa dikeledi tsa gago, gore ke tle ke tlale ka boipelo.
5  Gonne ke gakologelwa tumelo e e mo go wena e e se nang boitimokanyo bope, le e pele e neng ya nna mo go nkokoago Loise le mmago Yunise, mme e ke tshepang gore le mo go wena e gone.
6  Ka lone lebaka leno ke go gakolola gore o kgotletse jaaka molelo mpho ya Modimo e e mo go wena ka go go baya diatla ga me.
7  Gonne Modimo ga a re naya moya wa bogatlapa, fa e se wa maatla le wa lorato le wa go itekanela sentle ga mogopolo.
8  Jalo o se ka wa tlhabisiwa ditlhong ke bosupi ka ga Morena wa rona, le fa e le ke nna legolegwa ka ntlha ya gagwe, mme wena nna le seabe mo go bogeng bosula ka ntlha ya dikgang tse di molemo go ya ka maatla a Modimo.
9  O ne a re boloka a ba a re bitsa ka pitso e e boitshepo, e seng ka ntlha ya ditiro tsa rona, mme ka ntlha ya boikaelelo jwa gagwe le bopelonomi jo bo sa re tshwanelang. Seno re ne ra se newa ka ga Keresete Jesu pele ga dinako tse di nnetseng ruri,
10  mme jaanong se supilwe ka phepafalo ka go bonatshega ga Mmoloki wa rona, Keresete Jesu, yo o fedisitseng loso mme a phatsimisitse lesedi mo botshelong le mo go sa boleng ka dikgang tse di molemo,
11  tse ke neng ka tlhomiwa moreri le moaposetoloi le morutisi wa tsone.
12  Ka lone lebaka leno gape ke boga dilo tseno, mme ga ke tlhabiwe ke ditlhong. Gonne ke itse yo ke mo dumetseng, mme ke tshepa gore o kgona go disa se ke se mo neileng e le boikarabelo go fitlha ka letsatsi leo.
13  Nna o tshegeditse sekao sa mafoko a a itekanetseng a o neng wa a utlwa mo go nna ka tumelo le lorato tse di ka ga Keresete Jesu.
14  Boikarabelo jo bo molemo jono bo dise ka moya o o boitshepo o o mo go rona.
15  O a itse gore banna botlhe ba ba mo kgaolong ya Asia ba mphuraletse. Fegilo le Heremogenese ke ba palo eo.
16  E kete Morena a ka utlwe-la ba ntlo ya ga Onesiforo botlhoko, ka gonne o ne a ntlisetsa tapologo gantsi, mme o ne a se ka a tlhabisiwa ditlhong ke dikeetane tsa me.
17  Go na le moo, fa a ne a le mo Roma, o ne a mpatla ka tlhoafalo a ba a mpona.
18  E kete Morena a ka dira gore a bone kutlwelobotlhoko e e tswang kwa go Jehofa mo letsatsing leo. Mme ditiro tsotlhe tse a neng a di dira kwa Efeso o di itse sentle.
2  Jalo, wena ngwanaka, nna o bone maatla mo bopelonoming jo bo sa re tshwanelang jo bo ka ga Keresete Jesu,
2  mme dilo tse o neng wa di utlwa mo go nna ka tshegetso ya basupi ba bantsi, dilo tseno di neye banna ba ba ikanyegang, ba le bone ba tla tshwanelegang sentle go ruta ba bangwe.
3  Jaaka lesole le le molemo la ga Keresete Jesu wena nna le seabe mo go bogeng bosula.
4  Ga go na motho ope yo e reng e le lesole a bo a tsenelela ditiro tsa kgwebo tsa botshelo, gore a tle a bone kamogelo ya yo o mo kwadisitseng go nna lesole.
5  Mo godimo ga moo, fa motho a gaisana le e leng mo metshamekong, ga a rwesiwe serwalo fa a sa gaisana go ya ka melao.
6  Molemirui yo o dirang ka natla o tshwanetse go nna wa ntlha go ja maungo.
7  Ka metlha akanya ka se ke se buang; ruri Morena o tla go naya temogo mo dilong tsotlhe.
8  Gakologelwa gore Jesu Keresete o ne a tsosiwa mo baswing le gore o ne a le wa losika lwa ga Dafide, go ya ka dikgang tse di molemo tse ke di rerang;
9  tse ke bogang bosula ka ntlha ya tsone mo ke bileng ke le mo dikgoleng tsa kgolegelo jaaka modirabosula. Le fa go ntse jalo, lefoko la Modimo ga le a golegwa.
10  Ka lebaka leno ke tswelela ke itshokela dilo tsotlhe ka ntlha ya ba ba tlhophilweng, gore le bone ba bone poloko e e seoposengwe le Keresete Jesu mmogo le kgalalelo ya bosakhutleng.
11  Lefoko leno le a ikanyega: Eleruri fa e le gore re ne ra swa mmogo, gape re tla tshela mmogo;
12  fa re tswelela re itshoka, gape re tla busa mmogo jaaka dikgosi; fa re latola, le ene o tla re itatola;
13  fa re sa ikanyege, o nna a ikanyega, gonne ga a ka ke a iitatola.
14  Nna o ba gakolole ka dilo tseno, o ba laya fa pele ga Modimo e le bosupi, gore ba se ka ba lwa ka mafoko, selo se se se nang mosola ka gope ka gonne se pitikolola ba ba reeditseng.
15  Dira bojotlhe jwa gago go itlhagisa o amogelwa ke Modimo, modiri yo o se nang sepe se se ka mo tlhabisang ditlhong, o tshwere lefoko la boammaaruri sentle.
16  Mme tshaba dipuo tse di se nang mosola tse di senyang boitsheko jwa se se boitshepo; gonne ba tla tswelela pele fela ba nna boikepo,
17  mme lefoko la bone le tla anama jaaka ntho e e kekelang. Himenaeo le Fileto ke ba palo eo.
18  Bone banna bano ba fapogile mo boammaaruring, ba re tsogo ya baswi e setse e diragetse; mme ba phetsola tumelo ya bangwe.
19  Le fa go ntse jalo, motheo o o tiileng wa Modimo o nna o eme, o na le lotshwao lono: “Jehofa o itse ba e leng ba gagwe,” le: “A mongwe le mongwe yo o bitsang leina la ga Jehofa a bakele tshiamololo.”
20  Jaanong mo ntlong e kgolo go na le dijana e seng tsa gouta le selefera fela mme gape go na le tsa logong le letsopa, mme dingwe ke tsa boikaelelo jo bo tlotlegang mme tse dingwe ke tsa boikaelelo jo bo se nang go ka tlotlwa.
21  Jalo, fa motho a nnela kgakala le tsa bobedi, o tla nna sejana sa boikaelelo jo bo tlotlegang, a itshepile, a na le mosola mo go mong wa gagwe, a ipaakanyeditse tiro nngwe le nngwe e e molemo.
22  Jalo, tshaba dikeletso tse basha ba nang le go nna le tsone, mme latelela tshiamo, tumelo, lorato, kagiso, mmogo le ba ba bitsang Morena ka pelo e e phepa.
23  Mo godimo ga moo, gana go amogela dipotso tsa boeleele le tsa botlhoka kitso, ka o itse gore di tsala dintwa.
24  Mme motlhanka wa Morena ga a tlhoke go lwa, mme o tlhoka go nna bonolo mo go botlhe, a tshwanelega go ruta, a nna a ithibile mo bosuleng,
25  a laya ka bonolo ba ba sa sekamelang mo go direng molemo; e re ka gongwe Modimo a ka ba naya boikwatlhao jo bo gogelang kwa kitsong e e leng yone ya boammaaruri,
26  mme ba boele ba akanye ka tsela e e tshwanetseng gore ba tswe mo serung sa ga Diabolo, ka ba bona gore o ba tshwere ba tshela a ba tshwarela thato ya ene yoo.
3  Mme itse seno, gore mo metlheng ya bofelo go tla nna le dinako tsa mathata tse go leng boima go lebana le tsone.
2  Gonne batho ba tla nna baithati, barati ba madi, baipegi, ba ba mabela, batlhapatsi, ba ba sa utlweng batsadi, ba ba sa lebogeng, ba ba sa ikanyegeng,
3  ba ba se nang lorato lwa tlholego, ba ba sa batleng go tsena mo tumalanong epe, ba ba senyang batho maina, ba ba se nang boikgapo, ba ba bogale jo bo tshabegang, ba ba sa rateng se se molemo,
4  baoki, ba ba tlhogoethata, ba ba gogomosiwang ke boikgogomoso, barati ba menate go na le go nna barati ba Modimo,
5  ba ba nang le sebopego sa boineelo jwa bomodimo mme ba latola maatla a jone; mme bano o ba fularele.
6  Gonne mo go bano go tswa banna ba ka bonweenwee ba batlang tsela ya go tsena mo malapeng le go goga jaaka batshwarwa ba bone basadi ba ba bokoa ba ba imelwang ke maleo, ba ba gogwang ke dikeletso tse di farologaneng,
7  ba ba ithutang ka metlha mme le fa go ntse jalo le ka motlha ba sa kgone go tla mo kitsong e e leng yone ya boammaaruri.
8  Jaanong ka tsela e Janese le Jamberese ba neng ba emelelana le Moshe ka yone, jalo bano le bone ba tswelela ba emelelana le boammaaruri, batho ba ba senyegileng gotlhelele mo mogopolong, ba ba sa amogelweng malebana le tumelo.
9  Le fa go ntse jalo, ga ba na go dira botswelelopele go ya pele, gonne botsenwa jwa bone bo tla bonala sentle mo go botlhe, le e leng jaaka botsenwa jwa banna ba babedi bao bo ne jwa bonala.
10  Mme wena o latetse thuto ya me thata, tsela ya me ya botshelo, boikaelelo jwa me, tumelo ya me, bopelotelele jwa me, lorato lwa me, boitshoko jwa me,
11  dipogiso tsa me, dipogo tsa me, mofuta wa dilo tse di neng tsa ntiragalela kwa Antioka, kwa Ikonio, kwa Lisetera, mofuta wa dipogiso tse ke di itshoketseng; mme le fa go ntse jalo Morena o ne a nkgolola mo go tsone tsotlhe.
12  Tota e bile, botlhe ba ba eletsang go tshela ka boineelo jwa bomodimo ba le seoposengwe le Keresete Jesu le bone ba tla bogisiwa.
13  Mme batho ba ba boikepo le maferefere ba tla tswelela ba sulafalela pele, ba tsietsa e bile ba tsiediwa.
14  Le fa go ntse jalo, wena tswelela mo dilong tse o di ithutileng wa ba wa tlhotlhelediwa go di dumela, ka o itse batho ba o di ithutileng mo go bone
15  e bile o itsile mekwalo e e boitshepo go tswa boseeng, e e kgonang go go tlhalefisa gore o bone poloko ka tumelo e e ka ga Keresete Jesu.
16  Lokwalo lotlhe lo tlhotlheleditswe ke Modimo e bile lo tswela mosola mo go ruteng, mo go kgalemeleng, mo go tlhamalatseng dilo, mo go otlhayeng ka tshiamo,
17  gore motho wa Modimo a tshwanelege ka botlalo, a tlhomeleletse ka botlalo go dira tiro nngwe le nngwe e e molemo.
