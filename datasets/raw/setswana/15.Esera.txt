10  Jaanong ka bonako fela fa Esera a sena go rapela e bile a dirile boipolelo a ntse a lela e bile a namaletse fa pele ga ntlo ya Modimo wa boammaaruri, ba e leng ba Iseraele ba phuthegela kwa go ene, e le phuthego e kgolo thata, banna le basadi le bana, gonne batho ba ne ba ledile fela thata.
2  Foo Shekania morwa Jehiele wa bomorwa Elama a araba mme a raya Esera a re: “Rona—re diretse Modimo wa rona ka go tlhoka boikanyegi, mo re neng ra naya basadi ba sele bonno, ba ba tswang kwa ditšhabeng tsa lefatshe. Le fa go ntse jalo, jaanong go na le tsholofelo malebana le Iseraele kaga seno.
3  Mme jaanong a re direng kgolagano le Modimo wa rona ya go latlha basadi botlhe le ba ba belegweng ke bone go ya ka kgakololo ya ga Jehofa le ya ba ba tshosiwang ke taelo ya Modimo wa rona, gore go tle go dirwe go ya ka molao.
4  Tsoga, gonne kgang eno ke boikarabelo jwa gago, mme re na le wena. Nonofa mme o tseye kgato.”
5  Fa a sena go rialo Esera a tsoga mme a dira gore ditlhogo tsa baperesiti, Balefi le Iseraele yotlhe ba ikane gore ba tla dira kafa lefokong leno. Ka jalo ba ikana.
6  Jaanong Esera a nanoga fa pele ga ntlo ya Modimo wa boammaaruri mme a ya kwa holong ya bojelo ya ga Jehohanane morwa Eliashibe. Le mororo a ne a ya koo, o ne a se ka a ja senkgwe le fa e le go nwa metsi, gonne o ne a hutsafetse ka ntlha ya go sa ikanyegeng ga batshwarwa.
7  Foo ba utlwatsa mokgosi mo Juda yotlhe le Jerusalema wa gore batshwarwa botlhe ba pele ba phuthegele kwa Jerusalema;
8  mme ope fela yo o neng a sa tla mo nakong ya malatsi a le mararo go ya ka kaelo ya dikgosana le banna ba bagolwane—dithoto tsotlhe tsa gagwe di ne di tla hutsiwa mme ene ka boene o ne a tla lomololwa mo phuthegong ya batshwarwa.
9  Ka gone batho botlhe ba Juda le Benjamine ba ne ba phuthegela kwa Jerusalema mo malatsing a le mararo, ke go re, mo kgweding ya borobongwe mo letsatsing la bomasome a mabedi la kgwedi, mme batho botlhe ba nna ba ntse mo lefelong le le bulegileng la ntlo ya Modimo wa boammaaruri, ba roromisiwa ke kgang eno le ke meokodi ya pula.
10  Kwa bofelong moperesiti Esera a ema mme a ba raya a re: “Lona ka bolona lo dirile ka go tlhoka boikanyegi ka gonne lo ne lwa naya basadi ba sele bonno gore lo oketse molato wa Iseraele.
11  Mme jaanong dirang boipolelo mo go Jehofa Modimo wa borraalonamogologolwane mme lo dire se se mo ipedisang lo bo lo itomolole mo ditšhabeng tsa lefatshe le mo basading ba sele.”
12  Phuthego yotlhe e ne ya araba seno mme ya bua jaana ka lentswe le le kwa godimo: “Ke boikarabelo jwa rona go dira fela kafa lefokong la gago.
13  Le fa go ntse jalo, batho ba bantsi, mme eno ke paka ya meokodi ya pula, e bile ga go kgonege go ema kwa ntle; le tiro eno ga e kitla e tsaya letsatsi le le lengwe kgotsa a mabedi, gonne re tsuologile fela thata mo kgannyeng eno.
14  Ka gone, tsweetswee, mma dikgosana tsa rona di dire jaaka baemedi ba phuthego yotlhe; mme fa e le botlhe ba ba mo metseng ya rona ba ba neileng basadi ba sele bonno, a ba tle ka dinako tse di tlhomilweng mme ba tle mmogo le banna ba bagolwane ba motse mongwe le mongwe ka osi le baatlhodi ba one, go fitlha re tlositse bogale jo bo tukang jwa Modimo wa rona mo go rona, ka ntlha ya kgang eno.”
15  (Le fa go ntse jalo, Jonathane morwa Asahele le Jahaseia morwa Tikefa bone ba ema kgatlhanong le seno, mme Meshulame le Shabethai e leng Balefi, ke bone ba ba neng ba ba thusa.)
16  Mme batshwarwa ba pele ba dira ka tsela eo; mme moperesiti Esera le banna ba e neng e le ditlhogo tsa borre ba e leng ba matlo a borraabone, le botlhe fela ka maina a bone, jaanong ba itomolola mme ba simolola go nna mo letsatsing la ntlha la kgwedi ya bolesome gore ba tlhotlhomise kgang eno;
17  mme ba nna ba fetsa ka iketlo mo letsatsing la ntlha la kgwedi ya ntlha ka banna botlhe ba ba neng ba neile basadi ba sele bonno.
18  Mme go ne ga fitlhelwa bangwe ba bomorwa baperesiti ba ba neng ba neile basadi ba sele bonno; ba bomorwa Jeshua morwa Jehosadake le bomorwarraagwe, Maaseia le Eliesere le Jaribe le Gedalia.
19  Mme ba ne ba solofetsa ka go naana diatla gore ba tla latlha basadi ba bone, le gore, ka ba le molato, go tshwanetse gore go nne le phelefu ya letsomane e e ntshediwang molato wa bone.
20  Mme mo go bomorwa Imere go ne go na le Hanani le Sebadia;
21  mme mo go bomorwa Harime, Maaseia le Elija le Shemaia le Jehiele le Usia;
22  mme mo go bomorwa Pashure, Elioenai, Maaseia, Ishemaele, Nethanele, Josabade le Eleasa.
23  Mme mo go ba Balefi, Josabade le Shimei le Kelaia (ke go re, Kelita), Pethahia, Juda le Eliesere;
24  mme mo go ba baopedi, Eliashibe; mme ba balebedi ba dikgoro, Shalume le Teleme le Uri.
25  Mme ba Iseraele, ba bomorwa Paroshe go ne go na le Ramia le Isia le Malekija le Mijamine le Eliasare le Malekija le Benaia;
26  mme ba bomorwa Elama, Matania, Sekarea le Jehiele le Abidi le Jeremothe le Elija;
27  mme ba bomorwa Satu, Elioenai, Eliashibe, Matania le Jeremothe le Sabade le Asisa;
28  mme ba bomorwa Bebai, Jehohanane, Hanania, Sabai, Athelai;
29  mme ba bomorwa Bani, Meshulame, Maluke le Adaia, Jashube le Sheale le Jeremothe;
30  mme ba bomorwa Pahathe-moabe, Adene le Kelale, Benaia, Maaseia, Matania, Besalele le Binui le Manase;
31  mme ba bomorwa Harime, Eliesere, Ishija, Malekija, Shemaia, Shimeone,
32  Benjamine, Maluke le Shemaria;
33  ba bomorwa Hashume, Matenai, Matata, Sabade, Elifelete, Jeremai, Manase le Shimei;
34  ba bomorwa Bani, Maadai, Amerame le Uele,
35  Benaia, Bedeia, Keluhi,
36  Fania, Meremothe, Eliashibe,
37  Matania, Matenai le Jaasu;
38  mme ba bomorwa Binui, Shimei
39  le Shelemia le Nathane le Adaia,
40  Makenadebai, Shashai, Sharai,
41  Asarele le Shelemia, Shemaria,
42  Shalume, Amaria, Josefa;
43  ba bomorwa Nebo, Jeiele, Matithia, Sabade, Sebina, Jadai le Joele le Benaia.
44  Botlhe bano ba ne ba amogetse basadi ba sele, mme ba tsamaisa basadi bano mmogo le barwa.
4  E rile baba ba Juda le ba Benjamine ba utlwa gore bomorwa Batshwarwa ba ne ba agela Jehofa Modimo wa Iseraele tempele,
2  ba atamela Serubabele le ditlhogo tsa ba matlo a borre ka bonako mme ba ba raya ba re: “Mma re ageng mmogo le lona; gonne, fela jaaka lona, re batla Modimo wa lona e bile re mo ntshetsa ditlhabelo fa e sa le mo malatsing a ga Esare-hadone kgosi ya Asiria, yo o re tlisitseng fano.”
3  Le fa go ntse jalo, Serubabele le Jeshua le ba bangwe botlhe ba ditlhogo tsa ba matlo a borre tsa Iseraele ba ba raya ba re: “Ga lo amane ka gope le rona mo go ageleng Modimo wa rona ntlo, gonne rona ka borona re le mmogo, re tla agela Jehofa Modimo wa Iseraele, fela jaaka Kgosi Kurose kgosi ya Peresia a re laetse.”
4  Morago ga moo batho ba lefatshe leo ba koafatsa diatla tsa batho ba Juda ba sa kgaotse e bile ba ba nyemisa moko gore ba se ka ba aga,
5  ba bo ba ba thapela bagakolodi gore ba kgoreletse boikaelelo jwa bone malatsi otlhe a ga Kurose kgosi ya Peresia go fitlha ka puso ya ga Dario kgosi ya Peresia.
6  Mme mo pusong ya ga Ahasueruse, kwa tshimologong ya puso ya gagwe, ba ne ba kwala tatofatso e e kgatlhanong le banni ba Juda le Jerusalema.
7  Gape, mo malatsing a ga Aretaserese, Bishelame, Mitheredathe, Tabeele le ba bangwe botlhe ba bankane ba gagwe ba ne ba kwalela Aretaserese kgosi ya Peresia, mme mokwalo wa lekwalo o ne o kwadilwe ka ditlhaka tsa Searamaika mme wa ranolelwa mo puong ya Searamaika.
8  Rehume modiredimogolo wa puso le mokwadi Shimeshai ba kwalela kgosi Aretaserese lekwalo kgatlhanong le Jerusalema, ka mokgwa o o latelang:
9  Foo Rehume modiredimogolo wa puso le mokwadi Shimeshai le ba bangwe botlhe ba bankane ba bone, baatlhodi le balaodi ba ba botlana ba ba ka kwa ga Noka, bakwaledi, batho ba Ereke, Bababelonia, banni ba Susa, ke go re, Baelama,
10  le ditšhaba tse dingwe tsotlhe tse Asenapare yo mogolo le yo o tlotlegang a neng a di isa botshwarwa a bo a di nnisa mo metseng ya Samarea, le ba bangwe botlhe ba ba ka kwa ga Noka, ——; mme jaanong
11  seno ke sekaelo sa lekwalo le ba neng ba le romela kaga yone: “Go kgosi Aretaserese, batlhanka ba gago, banna ba ba ka kwa ga Noka: Mme jaanong
12  a kgosi e itse gore Bajuda ba ba neng ba tla fano kwa go rona ba tswa kwa go wena ba tlile mo Jerusalema. Ba aga motse wa botsuolodi le o o bosula, mme ba wetsa dipota le go baakanya metheo.
13  Jaanong a kgosi e itse gore, fa motse ono o ka agiwa sesha mme dipota tsa one tsa wediwa, ga ba kitla ba ntsha lekgetho le fa e le sehuba le fa e le lekgetho la tsela, mme seno se tla baka tatlhegelo mo mabolokelamatlotlong a dikgosi.
14  Jaanong e re ka re ja letswai la ntlo ya segosi, e bile go sa tshwanela gore re bone go amogiwa ga kgosi, ka ntlha ya lebaka leno re romile ra ba ra itsise kgosi,
15  gore go tle go tlhotlhomisiwe mo bukeng ya dipego tsa bagologolwane ba gago. Mme o tla fitlhela mo bukeng ya dipego o bo o lemoga gore motse oo ke motse wa botsuolodi le gore o dira gore dikgosi le dikgaolo tse di laolang di latlhegelwe, mme mo teng ga one go ne go na le ba ba tlhotlheletsang botlhanogi go tswa malatsing a bogologolo. Motse oo o kgakgabaditswe ka ntlha ya lebaka leno.
16  Re itsise kgosi gore, fa motse oo o ka agiwa sesha mme dipota tsa one tsa fediwa, ruri le wena ga o kitla o nna le seabe ka kwa ga Noka.”
17  Kgosi ya romela lefoko kwa go Rehume modiredimogolo wa puso le kwa go mokwadi Shimeshai le bankane ba bangwe botlhe ba bone ba ba neng ba nna kwa Samarea le ba bangwe botlhe ba ba ka kwa ga Noka ya re: “Madume! Jaanong
18  setlankana sa semmuso se lo se re romeletseng se badilwe ka tsela e e utlwalang sentle fa pele ga me.
19  Ka jalo ke ntshitse taelo, mme ba tlhotlhomisitse ba bo ba fitlhela gore go tswa malatsing a bogologolo, motse oo e ntse e le o o tsogologelang dikgosi le o go ntseng go dirwa botsuolodi le botlhanogi mo go one.
20  Mme Jerusalema e ne e na le dikgosi tse di nonofileng tse di neng di laola botlhe ba ba ka kwa ga Noka, mme di ne di newa lekgetho, sehuba le lekgetho la tsela.
21  Jaanong ntshang taelo gore banna bano ba ba nonofileng ba emise, gore motse oo o se ka wa agiwa sesha go fitlha ke ntsha taelo.
22  Ka gone elang tlhoko gore go se ka ga latlhelelwa fa go tsewa kgato ka ga seno, gore kgobalo e tle e se ka ya oketsega mo e tla utlwisang dikgosi botlhoko.”
23  Jaanong e rile sekaelo sa setlankana sa semmuso sa ga kgosi Aretaserese se sena go balwa fa pele ga ga Rehume le mokwadi Shimeshai le bankane ba bone,  ba itlhaganelela kwa Jerusalema kwa Bajudeng mme ba ba emisa ka maatla a dibetsa.
24  Mme tiro mo ntlong ya Modimo, e e neng e le kwa Jerusalema, ya ema ka nako eo; mme ya tswelela e eme go fitlha mo ngwageng wa bobedi wa puso ya ga Dario kgosi ya Peresia.
8  Jaanong tseno e ne e le ditlhogo tsa ba matlo a borraabone le go kwadisiwa kafa losikeng ga ba ba tlhatlogang le nna ka nako ya puso ya ga kgosi Aretaserese ba tswa mo Babelona:
2  Ba bomorwa Finease, Gereshome; ba bomorwa Ithamare, Daniele; ba bomorwa Dafide, Hatushe;
3  ba bomorwa Shekania, ba bomorwa Paroshe, Sekarea, mme o ne a kwadisitswe le banna ba le lekgolo le masome a matlhano;
4  ba bomorwa Pahathe-moabe, Eliehoenai morwa Serahia, a na le banna ba le makgolo a le mabedi;
5  ba bomorwa Satu, Shekania morwa Jahasiele, a na le banna ba le makgolo a le mararo;
6  le ba bomorwa Adine, Ebede morwa Jonathane, a na le banna ba le masome a matlhano;
7  le ba bomorwa Elama, Jeshaia morwa Athalia, a na le banna ba le masome a supa;
8  le ba bomorwa Shefatia, Sebadia morwa Mikaele, a na le banna ba le masome a le robedi;
9  ba bomorwa Joabe, Obadia morwa Jehiele, a na le banna ba le makgolo a le mabedi lesome le borobedi;
10  le ba bomorwa Bani, Shelomithe morwa Josifia, a na le banna ba le lekgolo le masome a marataro;
11  le ba bomorwa Bebai, Sekarea morwa Bebai, a na le banna ba le masome a mabedi le borobedi;
12  le ba bomorwa Asegade, Johanane morwa Hakatane, a na le banna ba le lekgolo le lesome;
13  le ba bomorwa Adonikame, ba e neng e le ba bofelo, mme ano e ne e le maina a bone: Elifelete, Jeiele le Shemaia, ba na le banna ba le masome a marataro;
14  le ba bomorwa Bigefai, Uthai le Sabude, ba na le banna ba le masome a supa.
15  Mme ke ne ka ba phutha kwa nokeng e e tlang mo Ahafa; mme re ne ra nna re thibeletse gone malatsi a le mararo, gore ke tle ke tlhatlhobe thata batho le baperesiti, mme ke ne ka se ka ka fitlhela ope wa bomorwa Lefi koo.
16  Ka gone ke ne ka roma gore go bidiwe Eliesere, Ariele, Shemaia le Elenathane le Jaribe le Elenathane le Nathane le Sekarea le Meshulame, ditlhogo tsa bone, le Joiaribe le Elenathane, e leng batlhatlheledi.
17  Mme ka ba naya taelo ka ga Ido e leng tlhogo mo lefelong la Kasifia, mme ka tsenya mo molomong wa bone mafoko a ba tshwanetseng go a bua le Ido le Banethinime bomorwa rraagwe mo lefelong la Kasifia, gore ba tlise badiredi ba ntlo ya Modimo kwa go rona.
18  Ka gone, go ya ka seatla se se molemo sa Modimo wa rona se se mo go rona, ba ne ba tlisa monna yo o botlhale kwa go rona yo o tswang kwa go bomorwa Maheli morwa ngwana wa ga Lefi morwa Iseraele, e leng, Sherebia le bomorwawe le bomorwarraagwe, ba le lesome le borobedi;
19  le Hashabia a na le Jeshaia yo o tswang kwa go bomorwa Merari, bomorwarraagwe le bomorwaabone, ba le masome a mabedi.
20  Mme go tswa mo Banethinimeng, ba Dafide le dikgosana ba ba abetseng tirelo ya Balefi, Banethinime ba le makgolo a le mabedi masome a mabedi, botlhe e le ba ba neng ba tlhaotswe ka maina a bone.
21  Mme ke ne ka bolela gore go itimiwe dijo koo kwa nokeng ya Ahafa, gore re ikokobetse fa pele ga Modimo wa rona, go senka mo go ene tsela e e siametseng rona le bana ba rona le dithoto tsotlhe tsa rona.
22  Gonne ke ne ke tlhabiwa ke ditlhong go kopa mophato wa masole le bapalami ba dipitse mo kgosing gore ba re thuse kgatlhanong le mmaba mo tseleng, ka gonne re ne re reile kgosi ra re: “Seatla sa Modimo wa rona se mo go botlhe ba ba mo senkang gore ba dire molemo, mme nonofo ya gagwe le bogale jwa gagwe bo kgatlhanong le botlhe ba ba mo tlogelang.”
23  Ka jalo re ne ra itima dijo ra ba ra lopa Modimo wa rona kaga seno, mo a neng a dumela go rapelesega.
24  Jaanong ke ne ka lomolola ba le lesome le bobedi mo go ba e leng ditlhogo tsa baperesiti, e leng, Sherebia, Hashabia, ba na le bomorwarraabone ba le lesome.
25  Mme ka ba lekanyetsa bokete jwa selefera le gouta le dilwana, e leng moneelo o o yang kwa ntlong ya Modimo wa rona o kgosi le bagakolodi ba yone le dikgosana tsa yone le Baiseraele botlhe ba ba neng ba le gone ba neng ba o ntshitse.
26  Ka gone ke ne ka lekanyetsa mo seatleng sa bone bokete jwa ditalenta tsa selefera di le makgolo a le marataro le masome a matlhano le dilwana tsa selefera di le lekgolo tse di jang ditalenta di le pedi, le gouta e e jang ditalenta di le lekgolo,
27  le megopo e mennye ya gouta e le masome a mabedi e e jang didariki di le sekete le dilwana di le pedi tsa kgotlho e ntle, tse di benyang mmala o mohibidu, tse di eletsegang jaaka gouta.
28  Foo ka ba raya ka re: “Lo selo se se boitshepo mo go Jehofa, le dilwana tseno ke selo se se boitshepo, mme selefera le gouta ke dilo tse di neetsweng Jehofa Modimo wa borraalonamogologolwane ka go rata.
29  Nnang lo thantse lo bo lo nne lo disitse go fitlha lo lekanya bokete jwa tsone fa pele ga ditlhogo tsa baperesiti le Balefi le dikgosana tsa borre ba Iseraele kwa Jerusalema, mo diholong tsa bojelo tsa ntlo ya ga Jehofa.”
30  Mme baperesiti le Balefi ba amogela selekanyo sa bokete jwa selefera le gouta le dilwana, gore ba di tlise mo Jerusalema mo ntlong ya Modimo wa rona.
31  La bofelo re ne ra bolola ra tswa mo nokeng ya Ahafa mo letsatsing la bolesome le bobedi la kgwedi ya ntlha ra ya Jerusalema, mme seatla sa Modimo wa rona ka bosone se ne sa itshupa se na le rona, mo a neng a re golola mo seatleng sa mmaba le mo go ba ba re laletseng mo tseleng.
32  Ka gone re ne ra tla mo Jerusalema mme ra nna koo malatsi a le mararo.
33  Mme mo letsatsing la bonè re ne ra lekanya bokete jwa selefera le jwa gouta le jwa dilwana mo ntlong ya Modimo wa rona re bo lekanyetsa mo seatleng sa ga Meremothe morwa moperesiti Urija a na le Eliasare morwa Finease mme bone ba na le Josabade morwa Jeshua le Noadia morwa Binui e leng Balefi,
34  ka palo le ka selekanyo sa bokete jwa sengwe le sengwe, mme morago ga moo selekanyo sotlhe sa bokete se ne sa kwalwa ka nako eo.
35  Ba ba tswang botshwarwa, batshwarwa ba pele, bone ba isetsa Modimo wa Iseraele ditlhabelo tse di fisiwang, dipoo di le lesome le bobedi e le tsa Iseraele yotlhe, diphelefu di le masome a le robongwe le borataro, dikwanyana tse di tonanyana di le masome a supa le bosupa, diphoko di le lesome le bobedi e le tshupelo ya boleo, sengwe le sengwe e le tshupelo e e fisiwang e e ntshediwang Jehofa.
36  Mme ra ntsha melao ya kgosi ra e naya dikgosana tsa kgaolo ya naga tsa kgosi le balaodi ba ba ka kwa ga Noka, mme ba thusa batho le ntlo ya Modimo wa boammaaruri.
9  Mme ka bonako fela fa dilo tseno di sena go wediwa, dikgosana tsa nkatamela, tsa re: “Batho ba Iseraele le baperesiti le Balefi ga ba a itomolola mo ditšhabeng tsa mafatshe ka ga dilo tsa bone tse di makgapha, e leng, Bakanana, Bahethe, Baperise, Bajebuse, Baamona, Bamoabe, Baegepeto le Baamore.
2  Gonne ba amogetse bangwe ba bomorwadiabone go nna ba bone le ba bomorwaabone; mme bone, losika lo lo boitshepo, ba tlhakane le ditšhaba tsa mafatshe, e bile seatla sa dikgosana le bathusi ba mmusi se itshupile se le kwa pelepele mo bosaikanyegeng jono.”
3  Jaanong e rile ka bonako fela fa ke utlwa ka selo seno ka gagoganya seaparo sa me le seaparo sa me se se se nang mabogo, mme ke ne ka simolola go khumola moriri wa tlhogo ya me le wa ditedu tsa me, mme ka nna fela ke gamaregile.
4  Gape ba ne ba phuthegela kwa go nna, mongwe le mongwe a roromisiwa ke mafoko a Modimo wa Iseraele kaga go sa ikanyegeng ga batho ba ba kwa botshwarwa, fa ke ne ke ntse fela ke gamaregile go fitlha go dirwa tshupelo ya dijo tsa ditlhaka ya maitseboa.
5  Mme fa go ne go dirwa tshupelo ya dijo tsa ditlhaka ya maitseboa ke ne ka ema mo ditlhonnyeng tsa me, seaparo sa me le seaparo sa me se se se nang mabogo di gagogantswe, mme ke ne ka khubama ka mangole ke bo ke otlololela magofi a me kwa go Jehofa Modimo wa me.
6  Ka tswelela ka re: “Ao tlhe Modimo wa me, ruri ke tlhabiwa ke ditlhong e bile ke swaba go tsholeletsa sefatlhego sa me kwa go wena, tlhe Modimo wa me, gonne ditlolo tsa rona ka botsone di ntsifetse mo godimo ga ditlhogo tsa rona mme molato wa rona o godile thata le eleng go fitlha kwa magodimong.
7  Go tloga metlheng ya borraaronamogologolwane re ntse re le mo molatong o mogolo go fitlha mo motlheng ono; mme ka ntlha ya ditlolo tsa rona, rona ka borona, dikgosi tsa rona, baperesiti ba rona, re tsentswe mo seatleng sa dikgosi tsa mafatshe ka tšhaka, ka botshwarwa le ka kgapo le ka ditlhong tsa sefatlhego, fela jaaka mo letsatsing leno.
8  Mme jaanong kutlwelobotlhoko e e tswang kwa go Jehofa Modimo wa rona e tlile ka nakwana ka go re tlogelela ba ba falolang le ka go re naya lomapo mo lefelong la gagwe le le boitshepo, go dira gore matlho a rona a phatsime, tlhe Modimo wa rona, le go re rudisa go le gonnye mo bokgobeng jwa rona.
9  Gonne re batlhanka; e bile Modimo wa rona ga a re tlogela mo bokgobeng jwa rona, mme o re bontsha bopelonomi jwa lorato fa pele ga dikgosi tsa Peresia, go re rudisa gore re tsose ntlo ya Modimo wa rona le go tsosolosa mafelo a yone a a kgakgabetseng le go re naya lobota lwa maje mo Juda le mo Jerusalema.
10  “Mme jaanong re tla reng, tlhe Modimo wa rona, morago ga seno? Gonne re tlogetse ditaelo tsa gago,
11  tse o di laetseng ka batlhanka ba gago ba e leng baporofeti, o re, ‘Lefatshe le lo tsenang lo ya go le rua ke lefatshe le le sa itshekang ka ntlha ya boitshekologo jwa ditšhaba tsa mafatshe, ka ntlha ya dilo tsa bone tse di makgapha tse ba di tladitseng mo go lone go tswa ntlheng e nngwe go ya go e nngwe ka go tlhoka bophepa ga bone.
12  Mme jaanong bomorwadialona, lo se ka lwa ba naya bomorwaabone, le gone lo se ka lwa amogelela bomorwaalona bomorwadiabone; e bile lo se ka lwa direla kagiso ya bone le katlego ya bone ka bosakhutleng, gore lo tle lo nonofe mme ruri lo je molemo wa lefatshe le gore lo le ruele bomorwaalona ka bosakhutleng.’
13  Mme fa re sena go tlelwa ke gotlhe moo ka ntlha ya ditiro tsa rona tse di bosula le molato wa rona o mogolo—gonne wena ka bowena, Modimo wa rona, o lebile tlolo ya rona jaaka e nnye e bile o re neile ba ba falotseng jaaka bano—
14  a re tla tlola ditaelo tsa gago gape re bo re dira dikgolagano tsa lenyalo le ditšhaba tsa dilo tse di makgapha tseno? A ga o kitla o re tukela bogale ka mokgwa o o feletseng mo o se kitlang o nna le bape ba ba salang le bape ba ba falolang?
15  Ao tlhe Jehofa Modimo wa Iseraele, o tshiamo, gonne re ntse re tlogetswe jaaka batho ba ba falotseng jaaka mo letsatsing leno. Ke rona bano fa pele ga gago mo molatong wa rona, gonne ga go kgonege go ema fa pele ga gago ka ntlha ya lebaka leno.”
7  Mme morago ga dilo tseno mo pusong ya ga Aretaserese kgosi ya Peresia, Esera morwa Seraia morwa Asaria morwa Hilekia
2  morwa Shalume morwa Sadoke morwa Ahitube
3  morwa Amaria morwa Asaria morwa Meraiothe
4  morwa Serahia morwa Usi morwa Buki
5  morwa Abishua morwa Finease morwa Eliasare morwa Arone moperesiti yo mogolo—
6  yo go tweng Esera ka boene o ne a tlhatloga go tswa kwa Babelona; mme o ne a le mokwalolodi yo o setswerere mo molaong wa ga Moshe, o o neng o neilwe ke Jehofa Modimo wa Iseraele, mo e leng gore go ya ka seatla sa ga Jehofa Modimo wa gagwe se se neng se le mo go ene, kgosi e ne ya mo naya gotlhe mo a neng a go lopa.
7  Ka gone bangwe ba bomorwa Iseraele le ba baperesiti le Balefi le baopedi le balebedi ba dikgoro le Banethinime ba tlhatlogela kwa Jerusalema mo ngwageng wa bosupa wa ga kgosi Aretaserese.
8  Kgabagare a goroga mo Jerusalema mo kgweding ya botlhano, ke go re, mo ngwageng wa bosupa wa kgosi.
9  Gonne mo letsatsing la ntlha la kgwedi ya ntlha ene ka boene o ne a dira gore go duwe kwa Babelona, mme mo letsatsing la ntlha la kgwedi ya botlhano a goroga mo Jerusalema, go ya ka seatla se se molemo sa Modimo wa gagwe se se neng se le mo go ene.
10  Gonne Esera ka boene o ne a etleeditse pelo ya gagwe go lopa kgakololo mo molaong wa ga Jehofa le go o dira le go ruta molao le tshiamiso mo Iseraele.
11  Mme seno ke sekaelo sa lekwalo le Kgosi Aretaserese a neng a le naya moperesiti Esera e leng mokwalolodi, mokwalolodi wa mafoko a ditaelo tsa ga Jehofa le wa melao ya gagwe go Iseraele:
12  “Aretaserese, kgosi ya dikgosi, go Esera moperesiti, mokwalolodi wa molao wa Modimo wa magodimo: A kagiso e nne e e feletseng. Mme jaanong
13  ke ntshitse taelo gore mongwe le mongwe mo bogosing jwa me wa batho ba Iseraele le baperesiti ba bone le Balefi yo o ratang go ya Jerusalema le wena a ye.
14  E re ka go ne ga romelwa taelo e tswa fa pele ga kgosi le bagakolodi ba yone ba le supa go tlhotlhomisa kaga Juda le Jerusalema mo molaong wa Modimo wa gago o o mo seatleng sa gago,
15  le go tlisa selefera le gouta tse kgosi le bagakolodi ba yone ba di neileng Modimo wa Iseraele ka go rata, yo boago jwa gagwe bo leng kwa Jerusalema,
16  ka selefera yotlhe le gouta tse o di bonang mo kgaolong yotlhe e e laolang ya Babelona mmogo le mpho ya batho le baperesiti ba ba ntshetsang ntlo ya Modimo wa bone ka go rata, e e kwa Jerusalema;
17  ka madi ano, o tla reka ka potlako dipoo, diphelefu, dikwanyana le ditshupelo tsa tsone tsa dijo tsa ditlhaka le ditshupelo tsa tsone tsa senō mme o tla di isa mo sebesong sa ntlo ya Modimo wa lona, e e kwa Jerusalema.
18  “Mme le fa e le eng se go bonalang se le molemo mo go wena le mo go bomorwarrago go se dira ka selefera e nngwe yotlhe le gouta, lo tla se dira, go ya ka thato ya Modimo wa lona.
19  Mme dijana tse o di newang tsa tirelo ya ntlo ya Modimo wa gago di ise di feletse fa pele ga Modimo kwa Jerusalema.
20  Mme dilo tse dingwe tsotlhe tse di tlhokegang tsa ntlo ya Modimo wa gago tse e leng boikarabelo jwa gago go di ntsha, o tla di ntsha go tswa mo ntlong ya matlotlo ya kgosi.
21  “Mme taelo e rometswe ke nna ka bonna, kgosi Aretaserese, kwa babolokamatlotlong botlhe ba ba ka kwa ga Noka, gore sengwe le sengwe se moperesiti Esera, mokwalolodi wa molao wa Modimo wa magodimo a se lopang mo go lona, se tla dirwa ka potlako,
22  le eleng go fitlha go ditalenta di le lekgolo tsa selefera le dilekanyo tsa koro di le lekgolo tsa korong le dilekanyo tsa bata di le lekgolo tsa beine le dilekanyo tsa bata di le lekgolo tsa leokwane, le letswai le le se nang tekanyetso.
23  A gotlhe mo go leng ka taelo ya Modimo wa magodimo go direlwe ntlo ya Modimo wa magodimo ka tlhoafalo, gore go tle go se ka ga nna le tšhakgalo epe kgatlhanong le bogosi jwa kgosi le bomorwa yone.
24  Mme lona banna lo itsisiwe gore, ka ga ope fela wa baperesiti le Balefi, baopedi, balebedi ba dikgoro, Banethinime, le badiri ba mo ntlong eno ya Modimo, ga go letlwe gore go kopiwe lekgetho, sehuba kgotsa lekgetho la tsela mo go bone.
25  “Mme wena, Esera, go ya ka botlhale jwa Modimo wa gago jo bo mo seatleng sa gago, tlhoma bomagiseterata le baatlhodi gore ka metlha ba tle ba atlhole batho botlhe ba ba leng ka kwa ga Noka, le botlhe ba ba itseng melao ya Modimo wa gago; mme ope fela yo o iseng a e itse, lo tla mo ruta.
26  Mme fa e le ope fela yo o sa direng molao wa Modimo wa gago le molao wa kgosi, a katlholo e diragadiwe ka bonako mo go ene, e ka ne e le ya loso kgotsa ya go lelekwa mo nageng, kgotsa ya go lefisiwa madi kgotsa ya go latlhelwa mo kgolegelong.”
27  A go bakwe Jehofa Modimo wa borraaronamogologolwane, yo o tsentseng selo se se ntseng jalo mo pelong ya kgosi, gore e ntlafatse ntlo ya ga Jehofa, e e kwa Jerusalema!
28  Mme o mpontshitse bopelonomi jwa lorato fa pele ga kgosi le bagakolodi ba yone le dikgosana tsotlhe tse di thata tsa kgosi. Mme nna, ke ne ka inonotsha ka seatla sa ga Jehofa Modimo wa me se se mo go nna, mme ka phutha ba ba kwa tlhogong mo Iseraele gore ba tlhatloge le nna.
6  Mme ga diragala gore kgosi Dario a ntshe taelo, mme ba tlhotlhomisa mo ntlong ya dipego tsa matlotlo a a beilweng koo kwa Babelona.
2  Mme kwa Ekabatana, kwa lefelong le le sireleditsweng le le neng le le kwa kgaolong e e laolang ya Media, go ne ga fitlhelwa lokwalo lwa momeno, mme mokwalo wa kgopotso kaga seno o ne o kwadilwe mo teng go lone:
3  “Mo ngwageng wa ntlha wa ga kgosi Kurose, kgosi Kurose o ne a ntsha taelo kaga ntlo ya Modimo e e kwa Jerusalema: A ntlo eo e agiwe sesha jaaka lefelo le ba tla isang ditlhabelo mo go lone, mme a metheo ya yone e tlhomiwe, bogodimo jwa yone e le dikubita di le masome a marataro, boatlhamo jwa yone e le dikubita di le masome a marataro,
4  ka matlhatlaganyane a le mararo a maje a pitikelwa mo mafelong a one le letlhatlaganyane le le lengwe la dikota; mme a ditshenyegelo di tswe mo ntlong ya kgosi.
5  Mme gape, a dijana tsa gouta le tsa selefera tsa ntlo ya Modimo tse Nebukadenesare a neng a di ntsha mo tempeleng e e neng e le kwa Jerusalema mme a di tlisa mo Babelona di busiwe, gore di fitlhe kwa tempeleng e e kwa Jerusalema kwa lefelong la yone mme di bewe mo ntlong ya Modimo.
6  “Jaanong Tatenai molaodi yo o ka kwa ga Noka, Shethare-bosenai le bankane ba bone, balaodi ba ba botlana ba ba ka kwa ga Noka, nnang kgakala le gone.
7  Tlogelang tiro e e mo ntlong eo ya Modimo. Molaodi wa Bajuda le banna ba bagolwane ba Bajuda ba tla aga ntlo eo ya Modimo sesha mo lefelong la yone.
8  Mme nna ke ntshitse taelo ka ga gore lo tla dirang ka banna ba bagolwane bano ba Bajuda, mo go ageng sesha ntlo eo ya Modimo; e bile ditshenyegelo tse di tswang kwa bobolokelamatlotlong jwa segosi jwa lekgetho jo bo ka kwa ga Noka di tla newa banna bano ba ba nonofileng ka potlako kwantle ga go kgaotsa.
9  Mme tse di tlhokegang, e leng dipowana mmogo le diphelefu le dikwanyana gore Modimo wa legodimo a ntshediwe ditshupelo tse di fisiwang, korong, letswai, beine le leokwane, fela jaaka baperesiti ba ba kwa Jerusalema ba bolela, a go tlhomamisiwe gore ba tswelela pele ba di newa letsatsi le letsatsi;
10  gore ka metlha ba tle ba isetse Modimo wa magodimo ditshupelo tse di lereng kagiso ba bo ba rapelele botshelo jwa kgosi le bomorwa yone.
11  Mme nna ke ntshitse taelo gore, ope fela yo o tlolang molao ono, go tla somolwa kota mo ntlong ya gagwe a bo a bapolelwa mo go yone, mme ka ntlha ya lebaka leno ntlo ya gagwe e tla fetolwa ntlwana ya boithomelo.
12  Mme e kete Modimo yo o dirileng gore leina la gagwe le age koo a ka ribegetsa kgosi epe fela le batho e e ntshang seatla sa yone go dira tlolo le go senya ntlo eo ya Modimo, e e kwa Jerusalema. Nna, Dario, ke ntsha taelo. A e dirwe ka potlako.”
13  Foo molaodi Tatenai yo o ka kwa ga Noka, Shethare-bosenai le bankane ba bone, ba dira jalo ka potlako, fela jaaka kgosi Dario a ne a rometse lefoko.
14  Mme banna ba bagolwane ba Bajuda ba ne ba aga e bile ba dira kgatelopele ka ntlha ya go porofeta ga ga moporofeti Hagai le Sekarea morwa ngwana wa ga Ido, mme ba e aga ba bo ba e wetsa ka ntlha ya taelo ya Modimo wa Iseraele le ka ntlha ya taelo ya ga Kurose le Dario le Aretaserese kgosi ya Peresia.
15  Mme ba ne ba wetsa ntlo eno mo letsatsing la boraro la kgwedi ya modikologo wa ngwedi e leng Adare, ke go re, mo ngwageng wa borataro wa puso ya ga kgosi Dario.
16  Mme bomorwa Iseraele, baperesiti le Balefi le ba bangwe botlhe ba batshwarwa ba pele, ba tshwara moletlo wa go kgakola ntlo eno ya Modimo ka boipelo.
17  Mme ba isetsa go kgakolwa ga ntlo eno ya Modimo dipoo di le lekgolo, diphelefu di le makgolo a le mabedi, dikwanyana di le makgolo a le manè, mme e e neng e le tshupelo ya boleo ya Iseraele yotlhe, dipodi tse ditonanyana di le lesome le bobedi, go ya ka palo ya ditso tsa Iseraele.
18  Mme ba tlhoma baperesiti ka ditlhopha tsa bone le Balefi ka makgamu a bone, ba ba tlhomela tirelo ya Modimo e e mo Jerusalema, go ya ka taelo ya buka ya ga Moshe.
19  Mme batshwarwa ba pele ba tshwara tlolaganyo mo letsatsing la bolesome le bonè la kgwedi ya ntlha.
20  E re ka baperesiti le Balefi ba ne ba intlafaditse e le setlhopha se le sengwe, botlhe fela ba ne ba le phepa, ka jalo ba tlhabela batshwarwa botlhe ba pele le bomorwarraabone le baperesiti le bone ka bosi phologolo e e bolaelwang tlolaganyo.
21  Foo bomorwa Iseraele ba ba neng ba boile kwa Botshwarwa ba ja, le mongwe le mongwe yo o neng a itomololetse kwa go bone a tswa kwa lesweng la ditšhaba tsa lefatshe, a tla go batla Jehofa Modimo wa Iseraele.
22  Mme ba tswelela go tshwara moletlo wa dikuku tse di sa bedisiwang malatsi a le supa ka boipelo; gonne Jehofa o ne a dirile gore ba ipele, e bile o ne a retoloseditse pelo ya kgosi ya Asiria kwa go bone gore e nonotshe diatla tsa bone mo tirong ya ntlo ya Modimo wa boammaaruri, Modimo wa Iseraele.
5  Mme moporofeti Hagai le Sekarea morwa ngwana wa ga Ido moporofeti ba porofeta mo Bajudeng ba ba neng ba le mo Juda le mo Jerusalema, mo leineng la Modimo wa Iseraele yo o neng a na le bone.
2  Mme Serubabele morwa Shealatiele le Jeshua morwa Jehosadake ba nanoga ba aga ntlo ya Modimo sesha, e e neng e le kwa Jerusalema; mme baporofeti ba Modimo ba ne ba na le bone, ba ba thusa.
3  Ka nako eo Tatenai molaodi yo o ka kwa ga Noka le Shethare-bosenai le bankane ba bone ba tla mo go bone, mme ba ne ba ba raya ba re: “Ke mang yo o lo neileng taelo gore lo age ntlo eno le go wetsa kago eno ya mesipuri?”
4  Mme ba ba raya ba re: “Maina a banna ba ba nonofileng ba ba agang ntlo eno ke bomang?”
5  Mme leitlho la Modimo wa bone le ne le le mo banneng ba bagolwane ba Bajuda, mme ba ne ba se ka ba ba emisa go fitlha pego e ya kwa go Dario le setlankana sa semmuso kaga seno se busiwa.
6  Sekaelo ke seno sa lekwalo le Tatenai molaodi yo o ka kwa ga Noka le Shethare-bosenai le bankane ba gagwe, balaodi ba ba botlana ba ba neng ba le ka kwa ga Noka, ba neng ba le romelela kgosi Dario;
7  ba ne ba romela lefoko kwa go ene, mme mokwalo o o mo go lone o ne o le ka mokgwa ono: “Go kgosi Dario: “Kagiso yotlhe!
8  A kgosi e itse gore re ne ra ya kwa kgaolong e e laolang ya Juda kwa ntlong ya Modimo yo mogolo, mme e agiwa ka maje a a pitikelwang mo mafelong a one, e bile go bewa dikota mo dipoteng; mme tiro eo e dirwa ka tlhagafalo e bile e gatetse pele mo diatleng tsa bone.
9  Mme re ne ra botsa banna ba bagolwane bano. Re ne ra ba raya ra re: ‘Ke mang yo o lo neileng taelo gore lo age ntlo eno le go wetsa kago eno ya mesipuri?’
10  Mme gape re ne ra ba botsa maina a bone, gore re go itsise, gore re tle re kwale maina a banna ba ba nonofileng bao ba ba okametseng.
11  “Mme leno ke lefoko le ba neng ba le busetsa mo go rona, ba re: ‘Re batlhanka ba Modimo wa magodimo le lefatshe, mme re aga sesha ntlo e e neng e agilwe dingwaga di le dintsi pele ga eno, e kgosi e kgolo ya Iseraele e neng ya e aga ya ba ya e wetsa.
12  Le fa go ntse jalo, e re ka borraarona ba ile ba galefisa Modimo wa magodimo, o ne a ba tsenya mo seatleng sa ga Nebukadenesare kgosi ya Babelona, e leng Mokaladia, mme o ne a thuba ntlo eno a ba a isa batho botshwarwa kwa Babelona.
13  Le fa go ntse jalo, mo ngwageng wa ntlha wa ga Kurose kgosi ya Babelona, kgosi Kurose o ne a ntsha taelo gore ntlo eno ya Modimo e agiwe sesha.
14  Mme le dijana tsa gouta le tsa selefera tsa ntlo ya Modimo tse Nebukadenesare a neng a di ntshitse mo tempeleng, e e neng e le kwa Jerusalema, mme a di tlisa mo tempeleng ya Babelona, kgosi Kurose o ne a di ntsha mo tempeleng ya Babelona, mme tsa newa Sheshebasare, leina la yo a neng a mo dira molaodi.
15  Mme o ne a mo raya a re: “Tsaya dijana tseno. Tsamaya mme o di beye mo tempeleng e e mo Jerusalema, mme a ntlo ya Modimo e agiwe sesha mo lefelong la yone.”
16  E rile Sheshebasare yoo a tla, a thaya metheo ya ntlo ya Modimo, e e kwa Jerusalema; mme go tloga ka nako eo go fitlha jaanong e agiwa sesha mme ga e ise e wediwe.’
17  “Mme jaanong fa kgosi e bona go le molemo, a go tlhotlhomisiwe mo ntlong ya matlotlo ya kgosi e e koo kwa Babelona, gore a e ka ne go ntse jalo gore kgosi Kurose o ne a ntsha taelo gore ntlo eo ya Modimo e e kwa Jerusalema e agiwe sesha; mme a kgosi e re romelele tshwetso ya yone kaga seno.”
1  Mme mo ngwageng wa ntlha wa ga Kurose kgosi ya Peresia, gore lefoko la ga Jehofa le le tswang mo molomong wa ga Jeremia le tle le diragadiwe, Jehofa o ne a tsosa moya wa ga Kurose kgosi ya Peresia mo a neng a dira gore mokgosi o utlwadiwe mo bogosing jotlhe jwa gagwe, le ka go kwala, a re:
2  “Kurose kgosi ya Peresia o buile jaana, ‘Jehofa Modimo wa magodimo o nneile magosi otlhe a lefatshe, e bile ene ka boene o nthomile gore ke mo agele ntlo kwa Jerusalema, o o kwa Juda.
3  Le fa e le mang mo go lona wa batho botlhe ba gagwe, e kete Modimo wa gagwe o ka nna le ene. Ka gone a a tlhatlogele kwa Jerusalema, o o kwa Juda, mme a age sesha ntlo ya ga Jehofa Modimo wa Iseraele—ke Modimo wa boammaaruri—e e neng e le kwa Jerusalema.
4  Fa e le ope fela yo o setseng mo mafelong otlhe a a agileng mo go one e le moeng, a batho ba lefelo la gagwe ba mo thuse ka selefera le ka gouta le ka dithoto le ka diruiwa mmogo le ka moneelo o o ntshiwang ka go rata e le tsa ntlo ya Modimo wa boammaaruri, e e neng e le kwa Jerusalema.’”
5  Foo ditlhogo tsa borre ba Juda le ba Benjamine le baperesiti le Balefi ba ema, le eleng mongwe le mongwe yo Modimo wa boammaaruri o kurusitseng moya wa gagwe, gore ba tlhatloge ba ye go aga ntlo ya ga Jehofa sesha, e e neng e le kwa Jerusalema.
6  Mme botlhe ba ba neng ba le mo tikologong ya bone, ba ne ba nonotsha diatla tsa bone ka dilwana tsa selefera, ka gouta, ka dithoto le ka diruiwa le ka dilo tse di tlhophilweng ka kelotlhoko, kwantle ga tsotlhe tse di neng di neetswe ka go rata.
7  Gape, Kgosi Kurose ka boene a tlisa dilwana tsa ntlo ya ga Jehofa, tse Nebukadenesare a neng a di ntshitse kwa Jerusalema a bo a di baya mo ntlong ya modimo wa gagwe.
8  Mme Kurose kgosi ya Peresia a di tlisa ka taelo ya ga Mitheredathe mmolokamatlotlo a bo a di balela Sheshebasare kgosana ya Juda.
9  Jaanong tseno ke dipalo tsa tsone: dijana tsa gouta di le masome a mararo tse di bopegileng jaaka seroto, dijana tsa selefera di le sekete tse di bopegileng jaaka seroto, dijana di le masome a mabedi le borobongwe tse di buseditsweng,
10  megopo e mennye ya gouta e le masome a mararo, megopo e mennye ya selefera ya maemo a bobedi e le makgolo a manè le lesome, dilwana tse dingwe di le sekete.
11  Dilwana tsotlhe tsa gouta le tsa selefera di ne di le dikete di le tlhano le makgolo a manè. Sheshebasare a tlisa sengwe le sengwe, mmogo le go ntsha batshwarwa mo Babelona a ba isa Jerusalema.
2  Mme bano e ne e le barwa ba kgaolo e e laolang ba ba neng ba tlhatloga ba tswa mo botshwarong jwa batshwarwa, ba Nebukadenesare kgosi ya Babelona a neng a ba isitse botshwarwa kwa Babelona ba morago ba neng ba boela kwa Jerusalema le kwa Juda, mongwe le mongwe kwa motseng wa gagabo;
2  ba ba neng ba tlile le Serubabele, Jeshua, Nehemia, Seraia, Reelaia, Moredekai, Bileshane, Misepare, Bigefai, Rehume, Baana. Palo ya banna ba batho ba Iseraele:
3  Bomorwa Paroshe, dikete di le pedi lekgolo le masome a supa le bobedi;
4  bomorwa Shefatia, makgolo a le mararo le masome a supa le bobedi;
5  Bomorwa Ara, makgolo a le supa masome a supa le botlhano;
6  bomorwa Pahathe-moabe, ba bomorwa Jeshua le Joabe, dikete di le pedi makgolo a le robedi le lesome le bobedi;
7  bomorwa Elama, sekete makgolo a le mabedi le masome a matlhano le bonè;
8  bomorwa Satu, makgolo a le robongwe le masome a manè le botlhano;
9  bomorwa Sakai, makgolo a le supa le masome a marataro;
10  bomorwa Bani, makgolo a le marataro le masome a manè le bobedi;
11  bomorwa Bebai, makgolo a le marataro le masome a mabedi le boraro;
12  bomorwa Asegade, sekete makgolo a le mabedi le masome a mabedi le bobedi;
13  bomorwa Adonikame, makgolo a le marataro le masome a marataro le borataro;
14  bomorwa Bigefai, dikete di le pedi masome a matlhano le borataro;
15  bomorwa Adine, makgolo a le manè le masome a matlhano le bonè;
16  bomorwa Atere, le Hesekia, masome a le robongwe le borobedi;
17  bomorwa Besai, makgolo a le mararo le masome a mabedi le boraro;
18  bomorwa Jora, lekgolo le lesome le bobedi;
19  bomorwa Hashume, makgolo a le mabedi le masome a mabedi le boraro;
20  bomorwa Gibare, masome a le robongwe le botlhano;
21  bomorwa Bethelehema, lekgolo le masome a mabedi le boraro;
22  banna ba Netofa, masome a matlhano le borataro;
23  banna ba Anathothe, lekgolo le masome a mabedi le borobedi;
24  bomorwa Asamafetha, masome a manè le bobedi;
25  bomorwa Kiriathe-jearime, Kefira le Beerotha, makgolo a le supa le masome a manè le boraro;
26  bomorwa Rama le Geba, makgolo a le marataro le masome a mabedi le bongwe;
27  banna ba Mikemase, lekgolo le masome a mabedi le bobedi;
28  banna ba Bethele le Ai, makgolo a le mabedi le masome a mabedi le boraro;
29  bomorwa Nebo, masome a matlhano le bobedi;
30  bomorwa Magebishe, lekgolo le masome a matlhano le borataro;
31  bomorwa Elama yo mongwe, sekete makgolo a mabedi le masome a matlhano le bonè;
32  bomorwa Harime, makgolo a le mararo le masome a mabedi;
33  bomorwa Lode, Hadide le Ono, makgolo a le supa le masome a mabedi le botlhano;
34  bomorwa Jeriko, makgolo a le mararo le masome a manè le botlhano;
35  bomorwa Senaa, dikete di le tharo makgolo a le marataro le masome a mararo.
36  Baperesiti: Bomorwa Jedaia ba ntlo ya ga Jeshua makgolo a le robongwe masome a supa le boraro;
37  bomorwa Imere, sekete masome a matlhano le bobedi;
38  bomorwa Pashure, sekete makgolo a le mabedi le masome a le manè le bosupa;
39  bomorwa Harime, sekete lesome le bosupa.
40  Balefi: Bomorwa Jeshua le Kadamiele, ba bomorwa Hodafia, masome a supa le bonè.
41  Baopedi, bomorwa Asafe, lekgolo le masome a mabedi le borobedi.
42  Bomorwa balebedi ba dikgoro, bomorwa Shalume, bomorwa Atere, bomorwa Talemone, bomorwa Akube, bomorwa Hatita, bomorwa Shobai, botlhe fela, lekgolo le masome a mararo le borobongwe.
43  Banethinime: Bomorwa Siha, bomorwa Hasufa, bomorwa Tabaothe,
44  bomorwa Kerose, bomorwa Siaha, bomorwa Padone,
45  bomorwa Lebana, bomorwa Hagaba, bomorwa Akube,
46  bomorwa Hagabe, bomorwa Salemai, bomorwa Hanane,
47  bomorwa Gidele, bomorwa Gahare, bomorwa Reaia,
48  bomorwa Resine, bomorwa Nekoda, bomorwa Gasame,
49  bomorwa Usa, bomorwa Pasea, bomorwa Besai,
50  bomorwa Asena, bomorwa Meunime, bomorwa Nefusime;
51  bomorwa Bakebuke, bomorwa Hakufa, bomorwa Harehure,
52  bomorwa Baseluthe, bomorwa Mehida, bomorwa Haresha,
53  bomorwa Barekose, bomorwa Sisera, bomorwa Temahe,
54  bomorwa Nesia, bomorwa Hatifa.
55  Bomorwa batlhanka ba ga Solomone: Bomorwa Sotai, bomorwa Soferethe, bomorwa Peruda,
56  bomorwa Jaala, bomorwa Darekone, bomorwa Gidele,
57  bomorwa Shefatia, bomorwa Hatile, bomorwa Pokerethe-hasebaime, bomorwa Ami.
58  Banethinime botlhe le bomorwa batlhanka ba ga Solomone ba ne ba le makgolo a le mararo le masome a le robongwe le bobedi.
59  Mme bano ke ba ba neng ba tlhatloga go tswa Tele-mela, Tele-haresha, Keruba, Adone le Imere, mme ba ne ba sa kgone go bolela ba e leng ba ntlo ya borraabo le tshimologo ya bone, gore a e ne e le ba Iseraele:
60  bomorwa Delaia, bomorwa Tobia, bomorwa Nekoda, makgolo a le marataro le masome a matlhano le bobedi.
61  Mme ba bomorwa baperesiti: bomorwa Habaia, bomorwa Hakose, bomorwa Barisilai, yo o neng a tsaya mosadi mo go bomorwadia Barisilai wa Mogileade mme a bidiwa ka leina la bone.
62  Bano ke ba ba neng ba batla lokwalo lwa bone lwa maina gore ba tlhomamise tlhatlhamano ya bone ya masika phatlalatsa, mme ba ne ba se ka ba iphitlhela, mo ba neng ba thibelwa mo boperesiting jaaka ba ba leswafetseng.
63  Ka gone Motireshatha a ba raya a re ba ne ba ka se ka ba ja dilo tse di boitshepotshepo go fitlha moperesiti a ema ka Urime le Thumime.
64  Phuthego yotlhe jaaka setlhopha se le sengwe e ne e le dikete di le masome a manè le bobedi le makgolo a le mararo le masome a marataro,
65  kwantle ga batlhanka ba bone le malata a bone, bano ba le dikete di le supa makgolo a mararo le masome a mararo le bosupa; mme ba ne ba na le baopedi ba banna le baopedi ba basadi ba le makgolo a le mabedi.
66  Dipitse tsa bone di ne di le makgolo a le supa masome a mararo le borataro, bommoulo ba bone ba le makgolo a mabedi le masome a manè le botlhano,
67  dikamela tsa bone di le makgolo a le manè le masome a mararo le botlhano, diesele tsa bone di le dikete di le thataro le makgolo a supa le masome a mabedi.
68  Mme bangwe ba ditlhogo tsa ba matlo a borre, e rile ba tla mo ntlong ya ga Jehofa, e e neng e le kwa Jerusalema, ba ntshetsa meneelo ntlo ya Modimo wa boammaaruri ka go rata, go dira gore e eme mo lefelong la yone.
69  Go ya kafa ba neng ba kgona ka gone, ba ne ba ntsha gouta ba e ntshetsa dilwana tsa tiro, diderakema di le dikete di le masome a marataro le bongwe, le selefera, bomaena ba le dikete di le tlhano, le diaparo tse di telele di le lekgolo tsa baperesiti.
70  Mme baperesiti le Balefi le batho ba bangwe, le baopedi le balebedi ba dikgoro le Banethinime ba nna mo metseng ya bone, le Iseraele yotlhe mo metseng ya bone.
3  E rile kgwedi ya bosupa e goroga, bomorwa Iseraele ba bo ba le mo metseng ya bone. Mme batho ba simolola go phuthegela kwa Jerusalema jaaka motho a le mongwe.
2  Mme Jeshua morwa Jehosadake le bomorwarraagwe ba e leng baperesiti le Serubabele morwa Shealatiele le bomorwarraagwe ba nanoga mme ba aga sebeso sa Modimo wa Iseraele, gore ba ise ditlhabelo tse di fisiwang mo go sone, go ya ka se se kwadilweng mo molaong wa ga Moshe monna wa Modimo wa boammaaruri.
3  Ka gone ba ne ba tlhomamisa sebeso thata mo lefelong la sone, ka gonne ba ne ba tlelwa ke letshogo ka ntlha ya batho ba mafatshe, mme ba simolola go isetsa Jehofa ditlhabelo tse di fisiwang mo go sone, ditlhabelo tse di fisiwang tsa moso le tsa maitseboa.
4  Go tswa foo ba tshwara moletlo wa diobo go ya ka se se kwadilweng, ka ditlhabelo tse di fisiwang letsatsi le letsatsi ka palo ya tsone go ya ka molao wa se se neng se tshwanetse letsatsi lengwe le lengwe.
5  Morago ga moo go ne go na le tshupelo e e fisiwang ya ka metlha mme yone e le ya bongwedi ba basha le ya dipaka tsotlhe tsa moletlo tse di itshepisitsweng tsa ga Jehofa le ya mongwe le mongwe yo o neng a ntshetsa Jehofa moneelo ka go rata.
6  Go tloga mo letsatsing la ntlha la kgwedi ya bosupa go ya pele, ba ne ba simolola go isetsa Jehofa ditlhabelo tse di fisiwang, fa motheo wa tempele ya ga Jehofa ka boone o ne o ise o thaiwe.
7  Mme ba naya basegi ba maje le badiri ba ba ditswerere madi, mme dilo tse di jewang le senō le leokwane ba di naya Basidona le Bature, gore ba tlise dikota tsa mosedara go tswa kwa Lebanona ba di ise kwa lewatleng kwa Jopa, go ya ka tetla e ba e neetsweng ke Kurose kgosi ya Peresia.
8  Mme mo ngwageng wa bobedi wa go tla ga bone mo ntlong ya Modimo wa boammaaruri kwa Jerusalema, mo kgweding ya bobedi, Serubabele morwa Shealatiele le Jeshua morwa Jehosadake le bomorwarraabo ba bangwe botlhe, baperesiti le Balefi, le botlhe ba ba neng ba dule mo botshwarwa ba ya Jerusalema ba simolola; jaanong ba ne ba tlhoma Balefi ba go tloga ka dingwaga di le masome a mabedi go ya kwa godimo gore ba dire jaaka baokamedi ba tiro ya ntlo ya ga Jehofa.
9  Ka jalo, Jeshua, bomorwawe le bomorwarraagwe, le Kadamiele le bomorwawe, bomorwa Juda, ba ema jaaka setlhopha se le sengwe gore ba dire e le baokamedi ba badiri ba tiro mo ntlong ya Modimo wa boammaaruri, le bomorwa Henadade, bomorwaabone le bomorwarraabone, ba e leng Balefi.
10  E rile baagi ba thaya motheo wa tempele ya ga Jehofa, foo baperesiti ba le mo diaparong tsa tiro, ba tshotse diterompeta, le Balefi bomorwa Asafe, ba tshotse disemebala, ba ema gore ba bake Jehofa go ya ka kaelo ya ga Dafide kgosi ya Iseraele.
11  Mme ba simolola go arabela ka go baka le go ntshetsa Jehofa ditebogo, “gonne o molemo, gonne bopelonomi jwa gagwe jwa lorato mo go Iseraele ke jwa bosakhutleng.” Fa e le batho botlhe bone, ba ne ba tlhaba mokgosi o mogolo ba baka Jehofa ka ntlha ya go thewa ga motheo wa ntlo ya ga Jehofa.
12  Mme ba le bantsi ba baperesiti le Balefi le ditlhogo tsa ba matlo a borre, bannabagolo ba ba neng ba bone ntlo ya pele, ba ne ba lela ka lentswe le le kwa godimo fa go ne go thewa motheo wa ntlo eno fa pele ga matlho a bone, fa ba bangwe ba le bantsi bone ba ne ba tsholetsa lentswe ba goa ka ntlha ya boipelo.
13  Ka gone batho ba ne ba sa kgone go farologanya modumo wa go goa ka boipelo mo modumong wa go lela ga batho, gonne batho ba ne ba tlhaba mokgosi o mogolo, mme modumo ka boone o ne wa utlwiwa kgakala thata.
