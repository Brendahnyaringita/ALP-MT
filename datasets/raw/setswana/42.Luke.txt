10  Morago ga dilo tseno Morena a tlhaola ba bangwe ba le masome a supa mme a ba romela ka bobedi le bobedi pele ga gagwe kwa motseng mongwe le mongwe le lefelo koo ene ka boene a neng a tlile go tla gone.
2  Mme a ba raya a re: “Thobo e kgolo, eleruri, mme badiri ba mmalwa. Jalo kopang Mong wa thobo gore a romele badiri mo thobong ya gagwe.
3  Tsamayang. Bonang! Ke lo roma jaaka dikwanyana mo gare diphiri.
4  Lo se ka lwa tshola sekgwama, le fa e le kgetsana ya dijo, le fa e le bompaatšhane, gape lo se ka lwa tlamparela ope fa lo dumedisa mo tseleng.
5  Gongwe le gongwe fela koo lo tsenang mo ntlong gone buang pele lo re, ‘A ntlo eno e nne le kagiso.’
6  Mme fa tsala ya kagiso e le gone, kagiso ya lona e tla nna mo go ene. Mme fa e seyo, e tla boela mo go lona.
7  Jalo nnang mo ntlong eo, lo ja e bile lo nwa dilo tse ba di lo nayang, gonne modiri o tshwanelwa ke dituelo tsa gagwe. Lo se ka lwa fuduga lo tswa mo ntlong e nngwe lo ya kwa ntlong e nngwe.
8  “Gape, gongwe le gongwe fela koo lo tsenang mo motseng gone mme ba lo amogela, jang dilo tse di bewang fa pele ga lona,
9  lo bo lo alafe babobodi ba ba mo go one, mme lo tswelele lo ba bolelela lo re, ‘Bogosi jwa Modimo bo lo atametse.’
10  Mme gongwe le gongwe fela koo lo tsenang mo motseng gone mme ba sa lo amogele, tswelang kwa ditseleng tsa one tse di atlhameng mme lo re,
11  ‘Le e leng lorole lo lo ngaparetseng dinao tsa rona mo motseng wa lona re a lo lo phimolela. Le fa go ntse jalo, nnang lo gopotse seno, gore bogosi jwa Modimo bo atametse.’
12  Ke a lo bolelela ka re go tla itshokelwa segolo ke Sodoma mo letsatsing leo go na le motse oo.
13  “A bo go latlhega wena, Korasina! A bo go latlhega wena, Bethesaida! ka gonne fa ditiro tse di maatla tse di diragetseng mo go lona di ne di diragetse kwa Ture le Sidona, ba ka bo ba ikwatlhaile bogologolo tala ba ntse ka letsela la kgetsi le mo meloreng.
14  Ka gone go tla itshokelwa segolo ke Ture le Sidone mo katlholong go na le lona.
15  Mme wena, Kaperenama, a gongwe o tla godisediwa kwa legodimong? O tla fologela kwa Hadese!
16  “Yo o lo reetsang o reetsa le nna. Mme yo o lo itlhokomolosang o itlhokomolosa le nna. Mo godimo ga moo, yo o intlhokomolosang o itlhokomolosa le yo o nthometseng.”
17  Foo ba ba masome a supa ba boa ka boipelo, ba re: “Morena, le e leng madimona a bewa mo taolong ya rona ka tiriso ya leina la gago.”
18  Foo a ba raya a re: “Ke ne ka simolola go bona Satane a setse a ole jaaka logadima go tswa kwa legodimong.
19  Bonang! Ke lo neile taolo ya go gatakela kafa tlase ga dinao dinoga le diphepheng, le maatla otlhe a mmaba, mme ga go sepe se se tla lo utlwisang botlhoko le fa e le ka gope.
20  Le fa go ntse jalo, lo se ka lwa ipelela seno, gore meya e dirwa gore e nne mo taolong ya lona, mme ipeleng ka gonne maina a lona a kwadilwe kwa magodimong.”
21  Mo go yone nako eo a ipela thata mo moyeng o o boitshepo a ba a re: “Ke go baka phatlalatsa, Rara, Morena wa legodimo le lefatshe, ka gonne o fitlhetse ba ba botlhale le ba ba bonokopela dilo tseno ka kelotlhoko, mme o di senoletse masea. Ee, wena Rara, ka gonne go dira jalo e ne ya nna tsela e e amogelwang ke wena.
22  Dilo tsotlhe ke di neilwe ke Rre, mme gore Morwa ke mang ga go yo o itseng fa e se Rara; gape gore Rara ke mang, ga go yo o itseng fa e se Morwa, le ene yo Morwa a ratang go mo mo senolela.”
23  Foo a retologela kwa barutweng ba ba neng ba le bosi a re: “Go itumela matlho a a bonang dilo tse lo di bonang.
24  Gonne ke lo raya ke re, Baporofeti ba le bantsi le dikgosi ba ne ba eletsa go bona dilo tse lo di bonang mme ba se ka ba di bona, le go utlwa dilo tse lo di utlwang mme ba se ka ba di utlwa.”
25  Jaanong, bona! monna mongwe yo o itseng Molao fela thata a ema, go mo leka, mme a re: “Moruti, ke tla rua botshelo jo bosakhutleng ka go dira eng?”
26  A mo raya a re: “Go kwadilwe eng mo Molaong? O bala jang?”
27  Fa a araba a re: “‘O rate Jehofa Modimo wa gago ka pelo yotlhe ya gago le ka moya otlhe wa gago le ka nonofo yotlhe ya gago le ka mogopolo otlhe wa gago,’ le, ‘moagelani wa gago jaaka o ithata.’”
28  A mo raya a re: “O arabile sentle; ‘nna o dire seno mme o tla bona botshelo.’”
29  Mme monna yono, a batla go itshupa e le yo o siameng, a raya Jesu a re: “Ke mang tota yo e leng moagelani wa me?”
30  Fa Jesu a fetola a re: “Monna mongwe o ne a fologa a tswa Jerusalema a ya Jeriko mme a wela mo gare ga dinokwane, tse di neng tsa mo tsola tsa ba tsa mo itaaka, mme tsa tswa tsa tsamaya, di mo tlogela a le gaufi le go swa.
31  Jaanong, ga diragala gore moperesiti mongwe a bo a fologa ka tsela eo, mme, e rile a mmona, a feta fela kafa letlhakoreng le lengwe.
32  Molefi le ene ka tsela e e tshwanang, e rile a fitlha mo lefelong leno mme a mmona, a feta fela kafa letlhakoreng le lengwe.
33  Mme Mosamarea mongwe yo o neng a tsamaya mo tseleng a tshogana ka a le fa go ene, ya re a mmona, a tlhotlheletsega go tlhomoga pelo.
34  Jalo a mo atamela mme a hapa dintho tsa gagwe, a di tshela leokwane le beine. Go tswa foo a mo pega mo godimo ga phologolo ya gagwe mme a mo tlisa mo ntlong ya baeti a mo tlhokomela.
35  Mme letsatsi le le latelang a ntsha didenario di le pedi, a di naya mong wa ntlo ya baeti, a re, ‘Mo tlhokomele, mme le fa e le eng se o se dirisang mo godimo ga seno, ke tla go duela fa ke boela fano.’
36  Ke mang wa ba bararo bano yo mo go wena a bonalang a itirile moagelani wa monna yo o neng a wela mo gare ga dinokwane?”
37  A re: “Ke ene yo o mo diretseng ka kutlwelobotlhoko.” Foo Jesu a mo raya a re: “Tsamaya mme le wena o dire fela jalo.”
38  Jaanong fa ba ntse ba le mo tseleng a tsena mo motsaneng mongwe. Fano mosadi mongwe yo o bidiwang Maratha a mo amogela jaaka moeng mo ntlong.
39  Mosadi yono gape o ne a na le monnawe yo o bidiwang Marea, le fa go ntse jalo, yono ene o ne a ntse fa dinaong tsa Morena mme a nna a reetsa lefoko la gagwe.
40  Maratha, kafa letlhakoreng le lengwe, o ne a itewa tsebe ke go dira ditiro tse dintsi. Jalo, a atamela mme a re: “Morena, a ga go go re sepe go bo nnake a ntlogetse ke dira dilo ke le nosi? Jalo, mmolelele gore le ene a nthuse.”
41  Fa Morena a araba a mo raya a re: “Maratha, Maratha, o a tlhobaela e bile o tshwenyegile ka dilo tse dintsi.
42  Mme, go tlhokega dilo di sekaenyana fela, kgotsa se le sengwe fela. Marea ene o tlhophile karolo e e molemo, mme ga e na go tsewa mo go ene.”
4  Jaanong Jesu, ka a tletse moya o o boitshepo, a tloga kwa Joredane, mme a gogelwa kwa le kwa ke moya mo nageng
2  ka malatsi a le masome a manè, a ntse a raelwa ke Diabolo. Mo godimo ga moo, a se ka a ja sepe mo malatsing ao, mme jalo, e rile malatsi a sena go wela, a utlwa a tshwerwe ke tlala.
3  Foo Diabolo a mo raya a re: “Fa e le gore o morwa Modimo, raya leje leno o re le fetoge senkgwe.”
4  Mme Jesu a mo fetola a re: “Go kwadilwe ga twe, ‘Motho ga a a tshwanela go tshela ka senkgwe se le sosi.’”
5  Jalo a mo tlhatlosetsa kwa godimo mme a mmontsha magosi otlhe a lefatshe le le nang le banni ka nako e khutshwanyane;
6  mme Diabolo a mo raya a re: “Ke tla go naya taolo eno yotlhe  le kgalalelo ya yone, ka gonne e neilwe nna, mme ke e naya ope fela yo ke eletsang go e mo naya.
7  Jalo, wena, fa o ka obama fa pele ga me, yotlhe e tla nna ya gago.”
8  Fa Jesu a fetola a mo raya a re: “Go kwadilwe ga twe, ‘Jehofa Modimo wa gago ke ene yo o tshwanetseng go mo obamela, e bile ke ene a le esi yo o tshwanetseng go mo direla tirelo e e boitshepo.’”
9  Jaanong a mo isa kwa Jerusalema a ba a mo emisa mo setlhoeng sa tempele mme a mo raya a re: “Fa e le gore o morwa Modimo, ipiriganyetse kwa tlase go tswa fano;
10  gonne go kwadilwe ga twe, ‘O tla naya baengele ba gagwe taelo ka ga gago, go go boloka,’
11  ga ba ga kwalwa ga twe, ‘Ba tla go tshwara ka diatla, gore le fa e le ka nako epe o se ka wa itaaganya lonao lwa gago le leje lepe.’”
12  Fa Jesu a araba a mo raya a re: “Ga twe, ‘O se ka wa leka Jehofa Modimo wa gago.’”
13  Jalo Diabolo, fa a sena go wetsa thaelo yotlhe, a boa ka morago a tswa mo go ene go fitlha ka nako e nngwe e e mo siametseng.
14  Jaanong Jesu a boela kwa Galalea a le mo maatleng a moya. Mme go buiwa molemo ga gagwe ga anama mo nageng yotlhe e e mo tikologong.
15  Gape, a simolola go ruta mo disinagogeng tsa bone, a tsholwa ka tlotlo ke botlhe.
16  Mme a tla Nasaretha, kwa a neng a godiseditswe gone; mme, go ya ka mokgwa wa gagwe mo letsatsing la sabata, a tsena mo sinagogeng, a ema ka dinao gore a bale.
17  Jalo a newa lokwalo lwa momeno lwa ga moporofeti Isaia, mme a bula lokwalo lwa momeno a bona fa go neng go kwadilwe go twe:
18  “Moya wa ga Jehofa o mo go nna, ka gonne o ntloleditse go bolelela bahumanegi dikgang tse di molemo, o ne a nthomela go rerela batshwarwa kgololo le difofu go kgona go bona gape, go tsamaisa ba ba gateletsweng thata ba golotswe,
19  go rera ngwaga o o amogelesegang wa ga Jehofa.”
20  Foo a mena lokwalo lwa momeno, a lo busetsa kwa motlhokomeding a nna fa fatshe; mme botlhe mo sinagogeng ba bo ba mo tsepile matlho.
21  Foo a simolola go ba raya a re: “Gompieno lokwalo lono lo lo sa tswang go lo utlwa lo diragaditswe.”
22  Mme botlhe ba simolola go naya bosupi jo bo molemo ka ga gagwe le go gakgamalela mafoko a a ipedisang a a tswang mo molomong wa gagwe, mme ba re: “Yono ke morwa Josefa, ga ke re?”
23  Foo a ba raya a re: “Kwantle ga pelaelo lo tla dirisa setshwantsho seno mo go nna, ‘Ngaka, ikalafe; dilo tse re utlwileng gore di diragetse kwa Kaperenama di dire le mono mo karolong ya naga ya ga lona.’”
24  Mme a re: “Ammaaruri ke a lo bolelela ka re ga go moporofeti yo o amogelwang mo karolong ya naga ya gagabo.
25  Ammaaruri ke a lo bolelela, ka sekai, Go ne go na le batlholagadi ba le bantsi mo Iseraele mo malatsing a ga Elija, fa legodimo le ne le tswetswe dingwaga di le tharo le dikgwedi di le thataro, mo leuba le legolo le neng la wela lefatshe lotlhe,
26  le fa go ntse jalo Elija ga a a ka a romelwa kwa go ope wa basadi bao, fa e se fela kwa Sarepata mo lefatsheng la Sidona kwa motlholagading mongwe.
27  Gape, go ne go na le balepero ba le bantsi mo Iseraele mo nakong ya ga Elisha moporofeti, le fa go ntse jalo ga go na le fa a le mongwe wa bone yo o neng a ntlafadiwa, fa e se Naamane monna wa kwa Siria fela.”
28  Jaanong botlhe ba ba utlwang dilo tseno mo sinagogeng ba tlala bogale;
29  ba ema ba mo ntshetsa kwa ntle ga motse ka potlako, mme ba mo isa kwa tlhoreng ya thaba e motse wa bone o neng o agilwe mo godimo ga yone, gore ba mo latlhele kwa tlase ka tlhogo.
30  Mme a ba ralala ka bogare a tswelela le tsela ya gagwe.
31  A fologela kwa Kaperenama, motse wa Galalea. Mme a bo a ba ruta go le sabata;
32  mme ba tshwarwa ke kgakge ka ntlha ya tsela ya gagwe ya go ruta, ka gonne puo ya gagwe e ne e na le taolo.
33  Jaanong mo sinagogeng ga bo go na le monna mongwe a na le moya, e leng ledimona le le seng phepa, mme a goa ka lentswe le le kwa godimo a re:
34  “Ao! Re dirang ka wena Jesu wena Monasaretha? A o tletse go re senya? Ke itse sentlentle gore o mang, o Moitshepi wa Modimo.”
35  Mme Jesu a o kgalema, a re: “Didimala, mme o tswe mo go ene.” Jalo, fa ledimona le sena go latlhela monna yono fa fatshe mo gare ga bone, la tswa mo go ene kwantle ga go mo utlwisa botlhoko.
36  Foo, botlhe ba akabala, mme ba simolola go tlotla mmogo, ba re: “Ke puo ya mofuta ofe eno, ka gonne o laela meya e e seng phepa ka taolo le maatla, mme e a tswa?”
37  Jalo dikgang ka ga gagwe tsa nna tsa tswela kwa sekhutlong sengwe le sengwe sa naga e e mo tikologong.
38  Fa a sena go ema a tswa mo sinagogeng a tsena mo legaeng la ga Simone. Jaanong mogogwadia Simone o ne a tshwenngwa ke letshoroma le legolo, mme ba mo mo kopela.
39  Jalo a mo okama mme a kgala letshoroma leno ka bogale, mme la mo tlogela. Ka ponyo ya leitlho a ema mme a simolola go ba direla.
40  E rile letsatsi le phirima, botlhe ba ba neng ba na le batho ba ba bobolang malwetse a a farologaneng ba ba tlisa kwa go ene. A ba alafa ka go baya mongwe le mongwe wa bone diatla.
41  Madimona le one a ne a tswa mo go ba le bantsi, a goa a re: “O Morwa Modimo.” Mme, a a kgalema, a sa a letle go bua, ka gonne a ne a itse fa e le Keresete.
42  Le fa go ntse jalo, e rile go nna motshegare, a tswa a ya kwa lefelong le le se nang batho. Mme boidiidi jwa simolola go mo tsomaka mme jwa tswa jwa ya go fitlha kwa a neng a le gone, mme jwa leka go mo kganela gore a se ka a tswa mo go bone.
43  Mme a ba raya a re: “Le kwa metseng e mengwe ke tshwanetse go bolela dikgang tse di molemo tsa bogosi jwa Modimo, ka gonne ke ne ka romelwa ka ntlha ya seno.”
44  Jalo a tswelela a rera mo disinagogeng tsa Judea.
11  Jaanong ka nako ya fa a ne a le mo lefelong lengwe a rapela, e rile a fetsa go rapela, mongwe wa barutwa ba gagwe a mo raya a re: “Morena, re rute kafa re ka rapelang ka gone, fela jaaka Johane le ene a ne a ruta barutwa ba gagwe.”
2  Foo a ba raya a re: “Le fa e le leng fela fa lo rapela, lo re, ‘Rara, a leina la gago le itshepisiwe. A bogosi jwa gago bo tle.
3  Re neye senkgwe sa rona sa letsatsi go ya ka se re se tlhokang mo letsatsing leo.
4  Mme re itshwarele maleo a rona, gonne le rona ka borona re itshwarela mongwe le mongwe yo o molato le rona; mme o se ka wa re tsenya mo thaelong.’”
5  Gape, a ba raya a re: “Ke mang wa lona yo e tla reng a na le tsala a tla yang kwa go yone bosigogare a ba a e raya a re, ‘Tsala, nkadime dinkgwe di le tharo,
6  ka gonne tsala ya me e sa tswa go tla mo go nna e le mo loetong mme ga ke na sepe go se baya fa pele ga yone’?
7  Mme yole yo o kafa teng fa a fetola a re, ‘Tlogela go ntshwenya. Setswalo se setse se lotletswe, le bana ba me ba babotlana ba na le nna mo bolaong; nka se tsoge ka go naya sepe.’
8  Ke a lo bolelela, Le mororo a sa tle go tsoga le go mo naya sepe ka ntlha ya go bo e le tsala ya gagwe, eleruri ka ntlha ya go mo emelela ka bopelokgale ga gagwe o tla nanoga a ba a mo naya dilo le fa e le dife tse a di tlhokang.
9  Jalo ke lo raya ke re, Nnang lo kope, mme lo tla newa; nnang lo senke, mme lo tla bona; nnang lo kokote, mme lo tla bulelwa.
10  Gonne mongwe le mongwe yo o kopang o a amogela, le mongwe le mongwe yo o senkang o a bona, le mongwe le mongwe yo o kokotang o tla bulelwa.
11  Eleruri, go na le rrabana ofe mo go lona yo, fa morwawe a kopa tlhapi, gongwe a tla mo nayang noga mo boemong jwa tlhapi?
12  Kgotsa fa gape a kopa lee, a tla mo nayang phepheng?
13  Jalo, fa lona, le mororo lo le boikepo, lo itse kafa lo ka nayang bana ba lona dimpho tse di molemo ka gone, a bo Rara yo o kwa legodimong bogolo jang a tla naya moya o o boitshepo ba ba mo kopang!”
14  Moragonyana o ne a leleka ledimona le le semumu. Fa ledimona le sena go tswa, monna yo o semumu a bua. Mme boidiidi jwa gakgamala.
15  Mme bangwe ba bone ba re: “O leleka madimona ka Belesebube mmusi wa madimona.”
16  Le fa go ntse jalo, ba bangwe, go mo raela, ba simolola go batla sesupo se se tswang legodimong mo go ene.
17  Ka a itse maitlhomo a bone a ba raya a re: “Bogosi bongwe le bongwe jo bo kgaoganeng ka bojone bo a swafala, le ntlo e e kgaoganeng ka boyone e a wa.
18  Jalo fa Satane le ene a kgaogane ka boene, bogosi jwa gagwe bo tla ema jang? Ka gonne lwa re ke leleka madimona ka Belesebube.
19  Fa e le gore ke ka Belesebube ke lelekang madimona, bomorwaa lona ba a leleka ka mang? Ka ntlha ya seno ba tla nna baatlhodi ba lona.
20  Fa e le gore ke ka monwana wa Modimo ke lelekang madimona, ruri bogosi jwa Modimo bo tlile mo go lona.
21  Fa monna yo o nonofileng, yo o tlhometseng sentle, a disa ntlo ya gagwe ya segosi, dilo tsa gagwe di tswelela di le mo kagisong.
22  Mme fa mongwe yo o nonofileng go mo feta a mo tlhasela a ba a mo fenya, o tsaya dibetsa tsotlhe tsa gagwe tse a neng a di ikantse, mme o kgaoganya dilo tse a di thopileng mo go ene.
23  Ene yo o seng mo letlhakoreng la me o kgatlhanong le nna, le ene yo o sa phutheng le nna o a gasamisa.
24  “Fa moya o o seng phepa o tswa mo mothong, o feta o raletse mafelo a a phaphaletseng o batla lefelo la go ikhutsa, mme, fa o sa bone lepe, wa re, ‘Ke tla boela kwa ntlong ya me e ke neng ka fuduga mo go yone.’
25  Mme fa o goroga o e fitlhela e feetswe e le phepa e bile e kgabisitswe.
26  Go tswa foo o a tsamaya o bo o tsaya le meya e sele e le supa e e boikepo go feta one ka boone, mme, fa e sena go tsena mo teng, e nne koo; mme maemo a bofelo a motho yoo a nne maswe go feta a ntlha.”
27  Jaanong fa a ne a ntse a bua dilo tseno mosadi mongwe mo boidiiding a tlhatlosa lentswe la gagwe mme a mo raya a re: “Go itumela sebopelo se se neng sa go tshola le mabele a o a antseng!”
28  Mme ene a re: “Nnyaa, go na le moo, Go itumela ba ba utlwang lefoko la Modimo e bile ba le boloka!”
29  E rile boidiidi bo phuthega mmogo, a re: “Kokomana eno ke kokomana e e boikepo; e batla sesupo. Mme ga go sesupo sepe se e tla se newang fa e se sesupo sa ga Jona.
30  Gonne fela jaaka Jona a ne a nna sesupo mo Baninifeng, ka yone tsela eo Morwa motho le ene o tla nna jalo mo kokomaneng eno.
31  Kgosigadi ya borwa e tla tsosiwa mo katlholong le batho ba kokomana eno mme e tla ba bona molato; ka gonne e ne e tswa mafelelong a lefatshe go tla go utlwa botlhale jwa ga Solomone, mme, bona! sengwe se se fetang Solomone se fano.
32  Batho ba Ninife ba tla tsoga mo katlholong le kokomana eno mme ba tla e bona molato; ka gonne ba ne ba ikwatlhaya ka ntlha ya se Jona a neng a se rera; mme, bona! sengwe se se fetang Jona se fano.
33  Fa motho a sena go tshuba lobone, o lo baya, e seng mo phaposaneng ya bobolokelo e e kwa tlase ga ntlo le fa e le kafa tlase ga seroto se se lekanyang, mme mo godimo ga setlhomo sa lobone, gore ba ba tsenang mo teng ba tle ba bone lesedi.
34  Lobone lwa mmele ke leitlho la gago. Fa leitlho la gago le sa raraana, mmele otlhe wa gago le one o tletse lesedi; mme fa le le boikepo, mmele wa gago le one o lefifi.
35  Jalo, nna o thantse. Gongwe lesedi le le mo go wena ke lefifi.
36  Jalo, fa mmele otlhe wa gago o tletse lesedi go se na karolo epe ka gope e e lefifi, otlhe o tla tlala lesedi jaaka fa lobone lo go naya lesedi ka marang a lone.”
37  E rile a sena go bua seno, Mofarasai mongwe a mo kopa go ja dijo tsa motshegare le ene. Jalo a tsena mme a nna ka go sekama fa tafoleng.
38  Le fa go ntse jalo, Mofarasai o ne a gakgamala fa a bona gore o ne a se ka a tlhapa pele, pele ga dijo tsa motshegare.
39  Mme Morena a mo raya a re: “Jaanong lona Bafarasai, lo ntlafatsa bokafantle jwa senwelo le sejana, mme bokafateng jwa lona bo tletse kgapo le boikepo.
40  Batho ke lona ba lo seng tekatekano! Yo o neng a dira bokafantle o ne a dira le bokafateng, ga ke re?
41  Le fa go ntse jalo, abang dilo tse di kafa teng e le dimpho tsa kutlwelobotlhoko, mme, bonang! dilo tsotlhe tse dingwe tse di ka ga lona di phepa.
42  Mme a bo go latlhega lona Bafarasai, ka gonne lo ntsha nngwesomeng ya minte le rue le ya morogo mongwe le mongwe o mongwe, mme lo tlhokomologa tshiamiso le lorato lwa Modimo! Dilo tseno lo ne lo patelesega go di dira, mme dilo tse dingwe tseo go se di tlhokomologe.
43  A bo go latlhega lona Bafarasai, ka gonne lo rata ditulo tse di kwa pele mo disinagogeng le ditumediso mo marekisetsong!
44  A bo go latlhega lona, ka gonne lo ntse jaaka mabitla ale a kgakologelo a a sa bonaleng, mo batho ba tsamayang mo godimo ga one ba sa itse!”
45  Fa mongwe wa ba ba itseng Molao fela thata a araba a mo raya a re: “Moruti, fa o bua dilo tseno o tlhapatsa le rona.”
46  Mme ene a re: “A bo go latlhega le lona ba lo itseng Molao fela thata, ka gonne lo rwesa batho merwalo e e thata go sikarwa, mme lona ka bolona ga lo ame merwalo eno ka mongwe wa menwana ya lona!
47  “A bo go latlhega lona, ka gonne lo aga mabitla a kgakologelo a baporofeti, mme borraalonamogologolwane ba ne ba ba bolaya!
48  Eleruri lo basupi ba ditiro tsa borraalonamogologolwane mme le fa go ntse jalo lo dumalana le bone, ka gonne bano ba ne ba bolaya baporofeti mme lona lo aga mabitla a bone.
49  Ka lebaka leno botlhale jwa Modimo gape bo ne jwa re, ‘Ke tla romela kwa go bone baporofeti le baaposetoloi, mme ba tla bolaya ba bo ba bogisa bangwe ba bone,
50  gore madi a baporofeti botlhe a a neng a tshololwa go tloga fa e sa le lefatshe le thaiwa a tle a batliwe mo kokomaneng eno,
51  go tloga ka madi a ga Abele go tla go fitlha ka madi a ga Sekarea, yo o neng a bolaelwa setlhogo fa gare ga sebeso le ntlo.’ Ee, ke a lo bolelela, a tla batliwa mo kokomaneng eno.
52  “A bo go latlhega lona ba lo itseng Molao fela thata, ka gonne lo ne lwa tsaya selotlolo sa kitso; lona ka bolona lo ne lwa se ka lwa tsena, mme ba ba tsenang lo ne lwa ba kgoreletsa!”
53  Jalo e rile a tswa koo bakwadi le Bafarasai ba simolola go mo pitlaganyetsa thata ba bo ba mo tlhasela ka dipotso kaga dilo tse dingwe,
54  ba mo laletse, gore ba tshware sengwe se se tswang mo molomong wa gagwe.
8  Ka bonako morago ga moo a simolola go eta go tswa motseng go ya motseng le go tswa motsaneng go ya motsaneng, a rera e bile a bolela dikgang tse di molemo tsa bogosi jwa Modimo. Mme ba ba lesome le bobedi ba ne ba na le ene,
2  le basadi bangwe ba ba neng ba alafilwe meya e e boikepo le dipobolo, Marea yo go tweng Magadalena, yo madimona a le supa a neng a dule mo go ene,
3  le Joana mosadi wa ga Tšhusa, monna yo o tshwereng taolo wa ga Herode, le Susana le basadi ba bangwe ba le bantsi, ba ba neng ba ba direla ka dilo tsa bone.
4  Jaanong e rile boidiidi jo bogolo bo sena go phuthega le ba ba neng ba ya kwa go ene mo metseng ka go tlhatlologana, a bua ka setshwantsho a re:
5  “Mojadi o ne a tswa a ya go jala peo ya gagwe. Ebu, ya re a ntse a jala, nngwe ya yone ya wela go bapa le tsela mme ya gatakwa, mme dinonyane tsa legodimo tsa e ja tsa e fetsa.
6  E nngwe ya wela mo godimo ga lefika, mme, morago ga go tlhoga, ya omelela ka ntlha ya go bo e se na bongola.
7  E nngwe ya wela mo mitlweng, mme mitlwa e e neng ya gola le yone ya e hupetsa.
8  E nngwe ya wela mo mmung o o molemo, mme, fa e sena go tlhoga, ya ungwa maungo go menagane ga lekgolo.” Fa a ntse a bua dilo tseno, a tlhaeletsa a re: “A yo o nang le ditsebe tsa go reetse, a reetse.”
9  Mme barutwa ba gagwe ba simolola go mmotsa se setshwantsho seno se ka tswang se se raya.
10  A re: “Lona lo neilwe go tlhaloganya diphiri tse di boitshepo tsa bogosi jwa Modimo, mme mo go ba bangwe botlhe ke ka ditshwantsho, gore, le fa ba lebile, ba lebele lefela, gape le fa ba utlwa, ba se ka ba bona bokao.
11  Jaanong setshwantsho seno se raya seno: Peo ke lefoko la Modimo.
12  Tse di leng go bapa le tsela ke ba ba utlwileng, mme Diabolo a tle a tseye lefoko mo dipelong tsa bone gore ba tle ba se ka ba dumela mme ba bolokwa.
13  Tse di leng mo godimo ga lefika ke ba e reng, fa ba utlwa lefoko, ba le amogele ka boipelo, mme bano ga ba na modi; ba dumela ka paka e e rileng, mme mo pakeng ya teko ba a wa.
14  Mme e e neng ya wela mo mitlweng, tseno ke ba ba utlwileng, mme, ka ba gapiwa ke ditlhobaelo le dikhumo le menate ya botshelo jono, ba hupediwa gotlhelele mme ga ba itekanedise sepe.
15  Mme e e mo mmung o o molemo, bano ke ba e reng, fa ba sena go utlwa lefoko ka pelo e e molemo le e e siameng, ba le tshegetse mme ba ungwe maungo ka boitshoko.
16  “Ga go ope yo, morago ga go tshuba lobone, a lo bipang ka sejana kgotsa a lo bayang kafa tlase ga bolao, mme o lo baya mo setlhomong sa lobone, gore ba ba tsenang mo teng ba tle ba bone lesedi.
17  Gonne ga go na sepe se se fitlhilweng seo se se kitlang se bonala, le fa e le sepe se se subilweng ka kelotlhoko seo se se kitlang se itsiwe e bile se se kitla se tla mo pepeneneng.
18  Jalo, tlhokomelang kafa lo reetsang ka gone; gonne le fa e le mang yo o nang le sengwe, o tla newa mo go oketsegileng, mme le fa e le mang yo o se nang sepe, le se a ithayang a re o na le sone se tla tsewa mo go ene.”
19  Jaanong mmaagwe le bomorwarraagwe ba tla kwa go ene, mme ba ne ba sa kgone go fitlha kwa go ene ka ntlha ya boidiidi.
20  Le fa go ntse jalo, o ne a begelwa jaana: “Mmago le bomorwarrago ba eme kwa ntle ba batla go go bona.”
21  Fa a fetola a ba raya a re: “Mmè le bomorwarre ke bano ba ba utlwang lefoko la Modimo ba bo ba le dira.”
22  Fa lengwe la malatsi le ntse le tsweletse ene le barutwa ba gagwe ba tsena mo mokorong, mme a ba raya a re: “A re kgabaganyetseng kwa moseja ga letšha.” Jalo ba bolola ka mokoro.
23  Fa ba ntse ba tsamaya ka mokoro a thulamela. Jaanong phefo e e bogale ya matsubutsubu ya fologela mo letšheng, mme ba simolola go tlalelwa ke metsi ba bo ba nna mo kotsing.
24  La bofelo ba ya kwa go ene mme ba mo tsosa, ba re: “Moruti, Moruti, re tloga re nyelela!”Ya re a itsosa, a kgalema phefo le go gakala ga metsi, mme tsa kokobela, ga ba ga sisibala.
25  Foo a ba raya a re: “Tumelo ya lona e kae?” Mme ka ba wetswe ke poifo, ba gakgamala, ba raana ba re: “Tota yono ke mang, gonne o laela le e leng diphefo le metsi, mme di a mo utlwa?”
26  Mme ba ema fa lotshitshing mo nageng ya Bagerasa, e e kafa ntlheng e e bolebana le Galalea.
27  Mme fa a ne a fologela mo lefatsheng monna mongwe yo o tswang kwa motseng yo o neng a na le madimona a mo kgatlhantsha. O ne a ntse a sa apare diaparo ka nako e telele, o ne a nna, e seng kwa gae, mme mo mabitleng.
28  Fa a bona Jesu a goela kwa godimo mme a wela fa fatshe fa pele ga gagwe, mme ka lentswe le le kwa godimo a re: “Ke dirang ka wena, Jesu Morwa Modimo Mogodimodimo? Ke a go kopa, o se ka wa ntlhokofatsa.”
29  (Gonne o ne a ntse a laela meya e e seng phepa gore e tswe mo monneng yono. Gonne e ne e ntse e mo ngangatletse ka nako e telele, mme o ne a bofiwa kgapetsakgapetsa ka dikeetane le mehiri a disitswe, e bile o ne a tle a komoganye dibofo mme a kgweelediwe ke ledimona kwa mafelong a a se nang batho.)
30  Jesu a mmotsa a re: “Leina la gago ke mang?” A re: “Mophato,” ka gonne madimona a le mantsi a ne a tsene mo go ene.
31  Mme a nna a mo rapela gore a se ka a a laela go ya kwa moleteng o o se nang bolekanngo.
32  Jaanong serapa sa palo e kgolo ya dikolobe se ne se fula foo mo thabeng; jalo a mo rapela gore a a letle go tsena mo go tsone. Mme a a letla.
33  Ka jalo madimona a tswa mo monneng yono mme a tsena mo dikolobeng, mme serapa sa thelesegela ka lepawa sa ya mo letšheng mme sa nwela.
34  E rile badisa ba bona se se neng se diragetse, ba tshaba mme ba ya go begela motse le lefelo la selegae.
35  Batho ba phuthaganela go bona se se neng se diragetse, mme ba tla kwa go Jesu ba fitlhela monna yo madimona a neng a dule mo go ene, a apere e bile mogopolo wa gagwe o itekanetse sentle, a ntse fa dinaong tsa ga Jesu; mme ba boifa.
36  Ba ba neng ba bone seno ba ba begela kafa monna yono yo o neng a laolwa ke madimona a neng a fodisiwa ka gone.
37  Ka jalo bontsi jwa batho ba ba tswang mo nageng e e mo tikologong ya Bagerasa ba mo kopa gore a tswe mo go bone, ka gonne ba ne ba wetswe ke poifo e kgolo. Mme a ya go palama mokoro a tsamaya.
38  Le fa go ntse jalo, monna yo madimona a neng a dule mo go ene a nna a mo kopa gore a tsamaye le ene; mme a naya monna yono tsela, a re:
39  “Tsamaya o boele gae, mme nna o bolele dilo tse Modimo a di go diretseng.” Jalo a tsamaya, a bolela mo motseng otlhe dilo tse Jesu a di mo diretseng.
40  E rile Jesu a boa, boidiidi jwa mo amogela ka bopelonomi, gonne botlhe ba ne ba mo lebeletse.
41  Mme, bona! monna yo o bidiwang Jairo a tla, mme monna yono e ne e le modiredi yo o okametseng wa sinagoge. Mme a wela fa dinaong tsa ga Jesu a simolola go mo rapela gore a tsene mo ntlong ya gagwe,
42  ka gonne o ne a na le morwadi yo o tsetsweng a le esi yo o nang le dingwaga di ka nna lesome le bobedi mme o ne aa swa. Fa a ntse a tsamaya boidiidi jwa mo kgobokanela.
43  Mme mosadi mongwe, yo o neng a na le dingwaga di le lesome le bobedi a ntse a na le kelelo ya madi, yo o neng a sa kgone go bona kalafi mo go ope,
44  a atamela kafa morago mme a ama lekantsa la seaparo sa gagwe sa kafa ntle, mme ka ponyo ya leitlho kelelo ya gagwe ya madi ya ema.
45  Jalo Jesu a re: “Ke mang yo o nkamileng?” E rile botlhe ba latola, Petere a re: “Moruti, boidiidi bo a go kgotlhaganyetsa e bile bo go pitlaganyetsa thata.”
46  Le fa go ntse jalo Jesu a re: “Mongwe o nkamile, gonne ke lemogile gore maatla a dule mo go nna.”
47  E re ka mosadi yono a bona gore ga a ka a nna fela a sa lemotshege, a tla a roroma mme a wela fa fatshe fa pele ga gagwe mme a bolela fa pele ga batho botlhe lebaka la go bo a ne a mo ama le kafa a neng a fola ka ponyo ya leitlho ka gone.
48  Mme a mo raya a re: “Morwadiaka, tumelo ya gago e go fodisitse; tsamaya ka kagiso.”
49  Ya re a sa ntse a bua, moemedi mongwe wa motlhankedi yo o okametseng wa sinagoge a tla, a re: “Morwadio o sule; o se ka wa tlhola o tshwenya moruti.”
50  Fa Jesu a utlwa seno, a mo araba a re: “Se boife, fela nna le tumelo, mme o tla bolokwa.”
51  E rile a fitlha kwa ntlong a se ka a letla ope go tsena le ene fa e se Petere le Johane le Jakobe le rraagwe mosetsana le mmaagwe.
52  Mme batho ba ne ba lela botlhe e bile ba ititaya ka go hutsafala ka ntlha ya gagwe. Jalo a re: “Tlogelang go lela, gonne ga aa swa mme o robetse.”
53  Foo ba mo tshega ka tshotlo, ka gonne ba ne ba itse gore o ne a sule.
54  Mme a mo tshwara ka seatla a bitsa, a re: “Mosetsana, tsoga!”
55  Mme moya wa gagwe wa boa, a ba a tsoga ka ponyo ya leitlho, mme a laela gore a newe sengwe a je.
56  Ebu, batsadi ba gagwe ba ne ba itumela go feta selekanyo; mme a ba laya gore ba se ka ba bolelela ope se se neng se diragetse.
16  Go tswa foo a tswelela a raya le barutwa a re: “Monna mongwe o ne a humile e bile a na le molebedi, mme yono o ne a latofadiwa mo go ene gore o tshwara dithoto tsa gagwe botlhaswa.
2  Jalo a mmitsa mme a mo raya a re, ‘Ke eng seno se ke se utlwang kaga gago? Tlisa pego ya gago ya tiro ya bolebedi, gonne o ka se tlhole o tlhokomela ntlo.’
3  Foo molebedi a ithaya a re, ‘Ke tla dirang, ka jaana mong wa me a tlile go tsaya tiro ya bolebedi mo go nna? Ga ke a nonofa sentle go ka epa, ke tlhabiwa ke ditlhong go kopa.
4  Ehee! Ke itse se ke tla se dirang, gore, fa ke tlosiwa mo tirong ya bolebedi, batho ba tle ba nkamogele mo magaeng a bone.’
5  Mme a biletsa kwa go ene mongwe le mongwe wa ba ba kolotang mong wa gagwe a simolola go raya wa ntlha a re, ‘O kolota mong wa me go le kana kang?’
6  A re, ‘Dilekanyo tsa bata di le lekgolo tsa lookwane lwa motlhware.’ A mo raya a re, ‘Tsaya tumalano e e kwadilweng ya gago gape mme o nne fa fatshe o kwale ka bofefo masome a matlhano.’
7  Morago ga moo, a raya yo mongwe a re, ‘Jaanong wena, o kolota go le kana kang?’ A re, ‘Dilekanyo tsa koro di le lekgolo tsa korong.’ A mo raya a re, ‘Tsaya tumalano e e kwadilweng ya gago gape mme o kwale masome a le robedi.’
8  Mme mong wa gagwe a akgola molebedi yono, le fa a sa siama, ka gonne o ne a dira ka botlhale jo bo mosola; gonne bana ba tsamaiso eno ya dilo ba botlhale mo go ba kokomana ya bone ka tsela e e ka dirisiwang, go gaisa kafa bana ba lesedi ba leng botlhale ka gone.
9  “Gape, ke lo raya ke re, Itireleng ditsala ka dikhumo tse di sa siamang, gore, fa tse di ntseng jalo di fela, di ke di lo amogelele mo mafelong a bonno a bosakhutleng.
10  Motho yo o ikanyegang mo go se sebotlana thata o ikanyega le mo go se segolo, le motho yo o sa siamang mo go se sebotlana thata ga a a siama le mo go se segolo.
11  Jalo, fa lo sa itshupa lo ikanyega ka ga dikhumo tse di sa siamang, ke mang yo o tla lo sikarisang se se boammaaruri?
12  Mme fa lo sa itshupa lo ikanyega ka ga sa yo mongwe, ke mang yo o tla lo nayang sa lona?
13  Ga go motlhanka ope wa ntlo yo o ka nnang motlhanka wa beng ba le babedi; gonne, o tla tlhoa yo mongwe mme a rate yo mongwe, kgotsa o tla ngaparela yo mongwe mme a nyatse yo mongwe. Ga lo ka ke lwa nna batlhanka ba Modimo le ba Dikhumo.”
14  Jaanong Bafarasai, ba e neng e le barati ba madi, ba ne ba reeditse dilo tseno tsotlhe, mme ba simolola go mo ja setshego.
15  Ka gone a ba raya a re: “Lo ba ba ipolelang ba siame fa pele ga batho, mme Modimo o itse dipelo tsa lona; ka gonne selo se batho ba se tseelang kwa godimo se ferosa sebete mo ponong ya Modimo.
16  “Molao le Baporofeti di ne di le gone go fitlha ka Johane. Go tloga ka nako eo go ya pele bogosi jwa Modimo bo bolelwa e le dikgang tse di molemo, mme motho wa mofuta mongwe le mongwe o gagamalela pele kwa go jone.
17  Eleruri, go motlhofo gore legodimo le lefatshe di fete go na le gore ntlhana e le nngwe ya tlhaka ya Molao e se ka ya diragadiwa.
18  “Mongwe le mongwe yo o tlhalang mosadi wa gagwe a ba a nyala yo mongwe o dira boaka, mme yo o nyalang mosadi yo o tlhadilweng ke monna o dira boaka.
19  “Mme monna mongwe o ne a humile, e bile o ne a tle a ikgabise ka bobududu jo bo mokgona le leloba, a ijesa monate letsatsi le letsatsi ka manobonobo.
20  Mme mokopi mongwe yo o bidiwang Lasaro o ne a tle a bewe fa kgorong ya gagwe, a tletse ditlhagala
21  e bile a eletsa go kgora dilo tse di wang mo tafoleng ya monna wa mohumi. Ee, le dintša di ne di tle di tle mme di latswe ditlhagala tsa gagwe.
22  Jaanong fa nako e ntse e tsamaya mokopi a swa mme a tsholelwa ke baengele kwa sehubeng sa ga Aborahame. “Monna wa mohumi le ene a swa mme a fitlhwa.
23  A le mo Hadese a tsholetsa matlho a gagwe, ka a le mo ditlhokofatsong, mme a bona Aborahame a le kgakala thata mme Lasaro a le fa sehubeng a na le ene.
24  Jalo a bitsa mme a re, ‘Rre Aborahame, nkutlwele botlhoko mme o rome Lasaro gore a ine ntlha ya monwana wa gagwe mo metsing a bo a tsidifatse loleme lwa me, ka gonne ke mo tlalelong e e mahehe mo molelong o o tutumang ono.’
25  Mme Aborahame a re, ‘Ngwanaka, gakologelwa gore o ne wa amogela dilo tsa gago tse di molemo ka botlalo mo nakong ya gago ya botshelo, mme Lasaro ka tsela e e tshwanang a amogela dilo tse di utlwisang botlhoko. Le fa go ntse jalo, jaanong ene o bona kgomotso fano mme wena o mo tlalelong e e mahehe.
26  Mme mo godimo ga dilo tseno tsotlhe, go beilwe khuti e kgolo e e se nang bolekanyo fa gare ga rona le lona, gore ba ba batlang go tswa fano ba ya ka koo go lona ba se ka, le gone batho ba tle ba se ka ba kgabaganyetsa kwa go rona ba tswa ka koo.’
27  Foo a re, ‘Fa go ntse jalo ke a go kopa, rra, gore o mo rome kwa ntlong ya ga rre,
28  gonne ke na le bomorwarre ba le batlhano, gore a tle a ba neele bosupi ka botlalo, gore le bone ba se ka ba tsena mo lefelong leno la tlhokofatso.’
29  Mme Aborahame a re, ‘Ba na le Moshe le Baporofeti; a ba reetse bone.’
30  Foo a re, ‘Legoka, rre Aborahame, mme fa go ka tswa mongwe mo baswing a ya kwa go bone ba tla ikwatlhaya.’
31  Mme a mo raya a re, ‘Fa ba sa reetse Moshe le Baporofeti, le gone ga ba na ba tlhotlheletsega go dumela fa mongwe a tsoga mo baswing.’”
18  Mme a tswelela a ba bolelela setshwantsho malebana le gore ba tlhoka go rapela ka metlha le gore ba se ka ba lesa,
2  a re: “Mo motseng mongwe go ne go na le moatlhodi mongwe yo o neng a sa boife Modimo e bile a sa tlotle motho.
3  Mme go ne go na le motlholagadi mongwe mo motseng oo mme a nna a ya kwa go ene, a re, ‘Tlhokomela gore ke bone tshiamiso mo go mmaba wa me kwa molaong.’
4  Ebu, go fetile sebaka a ntse a sa batle, mme morago ga moo a ithaya a re, ‘Le mororo ke sa boife Modimo kgotsa ke sa tlotle motho,
5  le fa go ntse jalo, ka ntlha ya go tshwenngwa ke motlholagadi yono a sa kgaotse, ke tla tlhokomela gore a bone tshiamiso, gore a tle a se ka a nna a tla mme a ntitaaka go feta selekanyo.’”
6  Foo Morena a re: “Utlwang se moatlhodi, le mororo a sa siama, a neng a se bua!
7  Eleruri, a Modimo ga a na go dira gore ba ba tlhophilweng ba gagwe ba ba goelang kwa go ene motshegare le bosigo ba direlwe tshiamiso, le mororo a itshwere ka bopelotelele malebana le bone?
8  Ke a lo bolelela, O tla dira gore ba direlwe tshiamiso ka bofefo. Le fa go ntse jalo, fa Morwa motho a goroga, a tota o tla fitlhela tumelo mo lefatsheng?”
9  Mme a bua setshwantsho seno le bangwe gape ba ba neng ba iikanya gore ba ne ba siame e bile e le ba ba neng ba tsaya ba bangwe botlhe e se sepe a re:
10  “Banna ba le babedi ba ne ba tlhatlogela kwa tempeleng go ya go rapela, yo mongwe e le Mofarasai mme yo mongwe e le mokgethisi.
11  Mofarasai a ema mme a simolola go rapela dilo tseno mo pelong, ‘Ao tlhe Modimo, ke a go leboga gore ga ke tshwane le batho ba bangwe botlhe, ba ba tsayang ka dikgoka, ba ba sa siamang, baakafadi, kgotsa le mokgethisi yono.
12  Ke itima dijo gabedi ka beke, ke ntsha nngwesomeng ya dilo tsotlhe tse ke di bapalang.’
13  Mme mokgethisi yo o neng a eme kgakajana o ne a sa batle go tlhatlosetsa matlho a gagwe ntlheng ya legodimo, mme a nna a itaya sehuba sa gagwe, a re, ‘Ao tlhe Modimo, nna pelontle mo go nna moleofi.’
14  Ke a lo bolelela, Monna yono o ne a fologela kwa legaeng la gagwe a supilwe a siame go gaisa monna yole; ka gonne mongwe le mongwe yo o ikgodisang o tla kokobediwa, mme yo o ikokobetsang o tla godisiwa.”
15  Jaanong batho ba simolola go mo tlisetsa le masea a bone gore a a ame; mme ya re barutwa ba go bona ba simolola go ba kgalema ka bogale.
16  Le fa go ntse jalo, Jesu a biletsa masea kwa go ene, a re: “Lesang bana ba babotlana bano ba tle kwa go nna, mme lo se ka lwa leka go ba thiba. Gonne bogosi jwa Modimo ke jwa ba ba ntseng jalo.
17  Ammaaruri ke a lo raya ka re, Le fa e le mang yo o sa amogeleng bogosi jwa Modimo jaaka ngwana yo mmotlana ga a na go tsena mo go jone ka gope.”
18  Mme mmusi mongwe a mmotsa, a re: “Moruti yo o molemo, ke tla rua botshelo jo bosakhutleng ka go dira eng?”
19  Jesu a mo raya a re: “Ke ka ntlha yang fa o mpitsa yo o molemo? Ga go na ope yo o molemo, fa e se a le mongwe, e bong Modimo.
20  O itse ditaelo tse di reng, ‘O se ka wa dira boaka, O se ka wa bolaya motho, O se ka wa utswa, O se ka wa naya bosupi jwa maaka, Tlotla rrago le mmago.’”
21  Foo a re: “Tsotlhe tseno ke di bolokile go tloga bosheng go ya pele.”
22  Morago ga go utlwa seo, Jesu a mo raya a re: “Go sa ntse go na le selo se le sengwe se se tlhaelang ka ga gago: Rekisa dilo tsotlhe tse o nang le tsone mme o abele batho ba ba humanegileng, mme o tla nna le letlotlo kwa magodimong; mme o tle o nne molatedi wa me.”
23  E rile a utlwa seno, a hutsafala thata, gonne o ne a humile thata.
24  Jesu a mo leba mme a re: “A bo e tla nna selo se se thata jang ne gore ba ba nang le madi ba tsene mo bogosing jwa Modimo!
25  Tota e bile, go motlhofo gore kamela e tsene ka letshoba la nnale e e rokang go na le gore monna yo o humileng a tsene mo bogosing jwa Modimo.”
26  Ba ba neng ba utlwa seno ba re: “Ke mang yo gongwe o ka bolokwang?”
27  A re: “Dilo tse di sa kgonegeng mo bathong di a kgonega mo Modimong.”
28  Mme Petere a re: “Bona! Re tlogetse dilo tsa rona ra go sala morago.”
29  A ba raya a re: “Ammaaruri ke a lo raya, Ga go na ope yo o tlogetseng ntlo kgotsa mosadi kgotsa bomorwarraagwe kgotsa batsadi kgotsa bana ka ntlha ya bogosi jwa Modimo
30  yo ka tsela epe a se kitlang a bona go menagane gantsi go feta mo lobakeng lono lwa nako, mme mo tsamaisong e e tlang ya dilo, botshelo jo bo sa khutleng.”
31  Foo a tseela ba ba lesome le bobedi kwa thoko mme a ba raya a re: “Bonang! Re tlhatlogela kwa Jerusalema, mme dilo tsotlhe tse di kwadilweng ka baporofeti ka ga Morwa motho di tla wediwa.
32  Ka sekai, o tla neelwa batho ba ditšhaba mme o tla sotlwa a ba a tshwarwa ka go tlhoka maitseo a ba a kgwelwa mathe;
33  mme fa ba sena go mo kgwathisa ba tla mmolaya, mme mo letsatsing la boraro o tla tsoga.”
34  Le fa go ntse jalo, ba ne ba se ka ba bona bokao jwa sepe sa dilo tseno; mme lefoko leno le ne le fitlhegile mo go bone, e bile ba ne ba sa itse dilo tse di neng di buiwa.
35  Jaanong fa a ne a fitlha gautshwane le Jeriko monna mongwe yo o foufetseng o ne a ntse go bapa le tsela a kopa.
36  Ka gonne a ne a utlwile boidiidi bo feta a simolola go botsa gore seno se kayang.
37  Ba mmegela ba re: “Jesu Monasaretha o a feta!”
38  Foo a goa, a re: “Jesu, Morwa Dafide, nkutlwele botlhoko!”
39  Ba ba tsamayang kwa pele ba mmolelela ba gagamaditse gore a didimale, mme a nna a goa le go feta moo a re: “Morwa Dafide, nkutlwele botlhoko.”
40  Foo Jesu a ema mme a laela gore monna yono a isiwe kwa go ene. Fa a sena go fitlha gautshwane, Jesu a mmotsa a re:
41  “O batla ke go direla eng?” A re: “Morena, a ke kgone go bona gape.”
42  Jalo Jesu a mo raya a re: “Boa gape o kgone go bona; tumelo ya gago e go fodisitse.”
43  Mme ka ponyo ya leitlho a kgona go bona gape, mme a simolola go mo sala morago, a galaletsa Modimo. Gape, batho botlhe, fa ba bona seno, ba naya Modimo pako.
17  Foo a raya barutwa ba gagwe a re: “Go tla ga dilo tse di kgopisang ga go ka ke ga tilwa. Le fa go ntse jalo, a bo go latlhega yo di tlang ka ene!
2  Go ne go tla nna mosola segolo mo go ene fa lelwala le ne le ka gokelelwa mo thamong ya gagwe a ba a latlhelwa mo lewatleng go na le gore a kgopise mongwe wa ba bannye bano.
3  Itlhokomeleng. Fa mokaulengwe wa gago a dira boleo mo kgaleme, mme fa a ikwatlhaya mo itshwarele.
4  Le fa a go leofela makgetlo a le supa ka letsatsi mme a boela mo go wena makgetlo a le supa, a re, ‘Ke a ikwatlhaya,’ o tshwanetse go mo itshwarela.”
5  Jaanong baaposetoloi ba raya Morena ba re: “Re ne-ye tumelo e e oketsegileng.”
6  Foo Morena a re: “Fa lo ne lo na le tumelo e e lekanang le tlhaka ya mosetara, lo ne lo tla raya setlhare seno sa mmurubele o montsho lo re, ‘Kumoga mme o jalege mo lewatleng!’ mme se ne se tla lo utlwa.
7  “Ke mang wa lona yo fa motlhanka wa gagwe a lema kgotsa a tlhokometse letsomane a tla mo rayang fa a tsena a tswa kwa tshimong a re, ‘Akofa o tle kwano mme o nne ka go sekama fa tafoleng’?
8  Go na le moo, a ga a na a mo raya a re, ‘Mpaakanyetsa sengwe gore ke je sejo sa me sa maitseboa, mme o apare khiba o bo o ntirele go fitlha ke fetsa go ja le go nwa, mme morago ga moo o ka nna wa ja wa ba wa nwa’?
9  Ga a na go ikutlwa a leboga motlhanka ka gonne a dirile dilo tse a di abetsweng, ga ke re?
10  Jalo, le lona, fa lo dirile dilo tsotlhe tse lo di abetsweng, lo re, ‘Re batlhanka ba ba se nang molemo wa sepe. Se re se dirileng ke se re tshwanetseng go bo re ne re se dirile.’”
11  Mme fa a ne a ya kwa Jerusalema o ne a feta a raletse Samarea le Galalea fa gare.
12  Mme fa a ne a tsena mo motsaneng mongwe banna ba le lesome ba ba nang le lepero ba mo kgatlhantsha, mme ba ne ba emela kgakala thata.
13  Ba tlhatlosa mantswe a bone ba re: “Jesu, Morutisi, re utlwele botlhoko!”
14  E rile a ba bona a ba raya a re: “Tsamayang mme lo ipontshe baperesiti.” Ya re ba tsamaya ba ntlafadiwa.
15  Mongwe wa bone, e rile a bona gore o ne a fodisitswe, a boa, a galaletsa Modimo ka lentswe le le kwa godimo.
16  Mme a wela ka sefatlhego fa dinaong tsa ga Jesu, a mo leboga; mo godimo ga moo, e ne e le Mosamarea.
17  Fa Jesu a fetola a re: “Go ne ga ntlafadiwa ba ba lesome, ga ke re? Janong ba bangwe ba le robongwe ba kae?
18  A go ne ga se ka ga bonwa bape ba ba neng ba boa ba tla go naya Modimo kgalalelo fa e se monna yono wa tšhaba e sele?”
19  Mme a mo raya a re: “Nanoga o tsamaye; tumelo ya gago e go fodisitse.”
20  Ya re a bodiwa ke Bafarasai gore bogosi jwa Modimo bo ne bo tla leng, a ba araba a re: “Bogosi jwa Modimo ga bo tle bo lemotshega pepenene,
21  le gone batho ba tla bo ba sa re, ‘Bona fano!’ kgotsa, ‘Kwa!’ Gonne, bonang! bogosi jwa Modimo bo mo gare ga lona.”
22  Foo a raya barutwa a re: “Malatsi a tla tla a lo tla eletsang go bona lengwe la malatsi a Morwa motho mme ga lo na go le bona.
23  Mme batho ba tla lo raya ba re, ‘Bonang kwa!’ kgotsa, ‘Bonang fano!’ Lo se ka lwa tswa kgotsa lwa taboga fa morago ga bone.
24  Gonne fela jaaka logadima, ka go benya ga lone, lo phatsima go tswa karolong e nngwe kafa tlase ga legodimo go ya karolong e nngwe kafa tlase ga legodimo, Morwa motho o tla nna jalo.
25  Le fa go ntse jalo, sa ntlha o tshwanetse go tlelwa ke dipogo di le dintsi a ba a ganwe ke kokomana eno.
26  Mo godimo ga moo, fela jaaka go ne ga diragala mo metlheng ya ga Noa, go tla nna jalo le mo metlheng ya Morwa motho:
27  ba ne ba ja, ba ne ba nwa, banna ba ne ba nyala, basadi ba ne ba neelwa nyalong, go fitlha ka letsatsi leo fa Noa a ne a tsena mo arakeng, mme morwalela wa goroga mme wa ba senya botlhe.
28  Ka tsela e e tshwanang, fela jaaka go ne ga diragala mo metlheng ya ga Lote: ba ne ba ja, ba ne ba nwa, ba ne ba reka, ba ne ba rekisa, ba ne ba jala, ba ne ba aga.
29  Mme ka letsatsi le Lote a neng a tswa mo Sodoma ka lone go ne ga na molelo le sulefera go tswa legodimong mme tsa ba senya botlhe.
30  Go tla nna ka yone tsela eo mo letsatsing leo fa Morwa motho ruri a tla bo a senolwa.
31  “Mo letsatsing leo a motho yo o mo godimo ga ntlo mme dilo tsa gagwe tse di ka sutisiwang di le mo ntlong a se ka a fologa go tla go di tsaya, le motho yo o tswetseng kwa tshimong, a ka tsela e e tshwanang a se ka a boela kwa dilong tse di kwa morago.
32  Gakologelwang mosadi wa ga Lote.
33  Le fa e le mang yo o batlang go ipolokela moya wa gagwe o babalesegile o tla mo latlhegela, mme le fa e le mang yo o mo latlhegelang o tla kgona go o boloka o tshela.
34  Ke a lo bolelela, Mo bosigong joo banna ba le babedi ba tla bo ba le mo bolaong bo le bongwe; yo mongwe o tla tsewa, mme yo mongwe o tla tlogelwa.
35  Go tla bo go na le basadi ba le babedi ba sila mo lelwaleng le le lengwe; yo mongwe o tla tsewa, mme yo mongwe o tla tlogelwa.”
36  ——
37  Jalo fa ba arabela ba mo raya ba re: “Kae, Morena?” A ba raya a re: “Koo setoto se leng gone, dintsu di tla phuthegela gone koo.”
9  Mme a bitsa ba ba lesome le bobedi a ba naya maatla le taolo mo madimoneng otlhe le go alafa dipobolo.
2  Mme jalo a ba romela go ya go rera bogosi jwa Modimo le go fodisa,
3  mme a ba raya a re: “Lo se ka lwa tsholela loeto sepe, le fa e le lore le fa e le kgetsana ya dijo, le fa e le senkgwe le fa e le madi a selefera; le gone lo se ka lwa nna le diaparo tsa kafa teng di le pedi.
4  Mme gongwe le gongwe fela kwa lo tsenang mo legaeng gone, nnang koo lo bo lo tswe gone.
5  Mme gongwe le gongwe fela koo batho ba sa lo amogeleng gone, e re lo tswa mo motseng oo lo tlhotlhoreng lorole mo dinaong tsa lona gore e nne bosupi kgatlhanong le bone.”
6  Mme fa ba tloga ba ralala karolo ya naga go tswa motsaneng go ya motsaneng o mongwe, ba bolela dikgang tse di molemo e bile ba alafa gongwe le gongwe.
7  Jaanong Herode mmusi wa kgaolo a utlwa ka dilo tsotlhe tse di diragalang, mme a akabala thata ka ntlha ya go bo bangwe ba bua ba re Johane o tsositswe mo baswing,
8  mme ba bangwe ba re Elija o bonetse, mme ba bangwe gape ba re mongwe wa baporofeti ba bogologolo tala o tsogile.
9  Herode a re: “Johane ke mo kgaotse tlhogo. Yono ke mang he, yo ke utlwang dilo tse di ntseng jalo ka ga gagwe?” Jalo o ne a batla go mmona.
10  E rile baaposetoloi ba boa ba mmolelela dilo tse ba neng ba di dirile. Morago ga moo a ba tsaya mme a ya kwa lefelong le le kwa thoko kwa motseng o o bidiwang Bethesaida.
11  Mme boidiidi, e rile bo tla go itse ka gone, jwa mo sala morago. A ba amogela ka bopelonomi a bo a bua le bone ka ga bogosi jwa Modimo, mme a fodisa ba ba tlhokang kalafi.
12  Mme letsatsi la simolola go ya. Ba ba lesome le bobedi jaanong ba tla mme ba mo raya ba re: “Phatlalatsa boidiidi jono, gore ba tsene mo metsaneng le mo lefelong la selegae mo tikologong mme ba batle marobalo ba bo ba bone dijo, ka gonne fano kwa ntle re mo lefelong le le se nang batho.”
13  A ba raya a re: “Ba neyeng sengwe se ba ka se jang.” Ba re: “Ga re na sepe fa e se dinkgwe di le tlhano le ditlhapi di le pedi, kwantle ga fa gongwe rona ka borona re ka ya go rekela batho bano botlhe dijo.”
14  Tota e bile, e ne e le banna ba ka nna dikete di le tlhano. Mme a raya barutwa ba gagwe a re: “Dirang gore ba nne ka go sekama jaaka fa go jewa, ka ditlhopha tsa mo e ka nnang ba le masome a matlhano sengwe le sengwe.”
15  Mme ba dira jalo, ba dira gore botlhe ba nne ka go sekama.
16  A tsaya dinkgwe tse tlhano le ditlhapi tse pedi, a lelalela kwa legodimong, a di segofatsa mme a di ngathoganya a bo a di naya barutwa gore ba di beye fa pele ga boidiidi.
17  Jalo botlhe ba ja ba bo ba kgora, mme mo go setseng mo ba neng ba na le gone ga selwa, ya nna diroto di le lesome le bobedi tsa manathwana.
18  Moragonyana, fa a ntse a rapela a le esi, barutwa ba tla kwa go ene, mme a ba botsa, a re: “Boidiidi jwa re ke mang?”
19  Fa ba araba ba re: “Johane Mokolobetsi; mme ba bangwe ba re, Elija, mme gape ba bangwe ba re mongwe wa baporofeti ba bogologolo tala o tsogile.”
20  A ba raya a re: “Mme lona, lwa re ke mang?” Petere fa a fetola a re: “Keresete wa Modimo.”
21  Mme a ba laya a bua a gagamaditse gore ba se ka ba bo ba bolelela ope seno,
22  mme a re: “Morwa motho o tshwanetse go tlelwa ke dipogo di le dintsi le go ganwa ke banna ba bagolwane le ke baperesiti ba bagolo le ke bakwadi, a bo a bolawe, mme o tla tsosiwa mo letsatsing la boraro.”
23  A tswelela pele a raya botlhe a re: “Fa mongwe a batla go ntshala morago, a a iitatole mme a tseye kota ya gagwe ya tlhokofatso malatsi ka go latelana mme a ntshale morago ka metlha.
24  Gonne le fa e le mang yo o batlang go boloka moya wa gagwe o tla mo latlhegela; mme le fa e le mang yo o latlhegelwang ke moya wa gagwe ka ntlha ya me ke ene yo o tla o bolokang.
25  Tota, motho o itswela mosola ka eng fa a ka gapa lefatshe lotlhe mme a itatlhegela kgotsa a senyegelwa?
26  Gonne le fa e le mang yo o tlhabisiwang ditlhong ke nna le ke mafoko a me, Morwa motho o tla tlhabisiwa ditlhong ke yono fa a goroga ka kgalalelo ya gagwe le ya ga Rara le ya baengele ba ba boitshepo.
27  Mme ammaaruri ke a lo raya, Go na le bangwe ba bao ba emeng fano ba ba se kitlang ba utlwa loso ka gope go fitlha ba bona bogosi jwa Modimo pele.”
28  Totatota, malatsi a ka nna robedi morago ga mafoko ano, a tsaya Petere le Johane le Jakobe mme a palamelela mo thabeng go ya go rapela.
29  Ya re a ntse a rapela ponalo ya sefatlhego sa gagwe ya fetoga mme diaparo tsa gagwe tsa tsabakela ka bosweu.
30  Gape, bona! banna ba le babedi ba ne ba tlotla le ene, ba e neng e le Moshe le Elija.
31  Bano ba ne ba bonala ka kgalalelo mme ba simolola go bua kaga go tloga ga gagwe mo a neng a laoletswe go go diragatsa kwa Jerusalema.
32  Jaanong Petere le ba ba nang le ene ba ne ba imelwa ke boroko; e rile ba thanya ka botlalo ba bona kgalalelo ya gagwe le banna ba babedi ba eme le ene.
33  Mme e rile bano ba kgaoganngwa le ene, Petere a raya Jesu a re: “Moruti, go molemo go bo re le fano, jalo a re tlhomeng megope e le meraro, o mongwe e le wa gago mme o mongwe e le wa ga Moshe mme o mongwe e le wa ga Elija,” a sa lemoge se a neng a se bua.
34  Ya re a ntse a bua dilo tseno leru la bopega mme la simolola go ba okama. Ya re ba tsena mo teng ga leru, ba boifa.
35  Mme lentswe la tswa mo teng ga leru, le re: “Yono ke Morwaake, ene yo o tlhophilweng. Mo reetseng.”
36  Fa lentswe le utlwala, Jesu a fitlhelwa a le esi. Mme ba didimala ba se ka ba begela ope mo malatsing ao sepe sa dilo tse ba neng ba di bona.
37  Mo letsatsing le le latelang, e rile ba fologa mo thabeng, boidiidi jo bogolo jwa mo kgatlhantsha.
38  Mme, bona! monna mongwe a goa go tswa mo boidiiding, a re: “Moruti, ke go lopa gore o lebe morwaake, ka gonne ke wa me yo o tsetsweng a le esi,
39  bona! moya o a mo tsaya, ka tshoganyetso a goe, mme o mo tshwarisa metotwane e e nang le lefulo, o bo o mo tlogela ka bothata morago ga go mo tapeta.
40  Ke ne ka kopa barutwa ba gago go o leleka, mme ba ne ba se ka ba kgona.”
41  Fa Jesu a araba a re: “Lona kokomana e e se nang tumelo le e e sokegileng, ke tshwanetse go tswelela le lona ka lobaka lo lo kae le go lo itshokela? Tlisa morwao fano.”
42  Mme fa a atamela, ledimona la mo itaaganya fa fatshe mme la mo tshwarisa mototwane mo go botlhoko. Le fa go ntse jalo, Jesu a kgalema moya ono o o seng phepa mme a fodisa mosimane a bo a mo neela rraagwe.
43  Ebu, botlhe ba simolola go tshwarwa ke kgakge ka ntlha ya maatla a magolo thata a Modimo. Jaanong fa botlhe ba ne ba gakgamaletse dilo tsotlhe tse a neng a di dira, a raya barutwa ba gagwe a re:
44  “Nayang mafoko ano bonno mo ditsebeng tsa lona, gonne Morwa motho o laoletswe go neelwa mo diatleng tsa batho.”
45  Mme ba tswelela ba sa tlhaloganye lefoko leno. Tota e bile, ba ne ba le subetswe gore ba tle ba se ka ba le lemoga, mme ba ne ba tshaba go mmotsa kaga lefoko leno.
46  Ga tsena kakanyo mo gare ga bone ka ga gore ke mang wa bone yo o ka tswang e le yo mogolo.
47  Jesu, ka a itse kakanyo ya dipelo tsa bone, a tsaya ngwana yo mmotlana, a mo tlhoma go bapa le ene
48  mme a ba raya a re: “Le fa e le mang yo o amogelang ngwana yo mmotlana yono mo motheong wa leina la me o amogela le nna, mme le fa e le mang yo o nkamogelang o amogela le yo o nthometseng. Gonne yo o itshwarang jaaka yo mmotlanyana mo gare ga lona lotlhe ke ene yo mogolo.”
49  Fa Johane a araba a re: “Moruti, re bone monna mongwe a leleka madimona a dirisa leina la gago mme ra leka go mo itsa, ka gonne ga aa go sala morago le rona.”
50  Jesu a mo raya a re: “Lo se ka lwa leka go mo itsa, gonne yo o seng kgatlhanong le lona ke wa lona.”
51  Fa malatsi a ne jaanong a wela a gore a tseelwe kwa godimo, sefatlhego sa gagwe ya nna sa motho a ikemiseditse go ya Jerusalema.
52  Jalo a romela barongwa kwa pele ga gagwe. Mme ba tsamaya, ba tsena mo motsaneng wa Basamarea, go mmaakanyetsa;
53  mme ba ne ba se ka ba mo amogela, ka gonne sefatlhego sa gagwe e ne e le sa motho a ikemiseditse go ya Jerusalema.
54  E rile barutwa Jakobe le Johane ba bona seno ba re: “Morena, a o batla gore re bolelele molelo gore o fologe kwa legodimong mme o ba nyeletse?”
55  Mme a retologa a ba kgalemela.
56  Jalo ba ya motsaneng o sele.
57  Jaanong fa ba ne ba ntse ba tsamaya mo tseleng, mongwe a mo raya a re: “Ke tla go sala morago go ya gongwe le gongwe fela kwa o ka yang gone.”
58  Mme Jesu a mo raya a re: “Diphokoje di na le mengobo le dinonyane tsa legodimo di na le dintlhaga, mme Morwa motho ga a na gope kwa a ka latsang tlhogo ya gagwe gone.”
59  Mme a raya yo mongwe a re: “Nna molatedi wa me.” Monna yono a re: “Ntetla pele ke tsamaye ke ye go fitlha rre.”
60  Mme a mo raya a re: “Lesa baswi ba fitlhe baswi ba bone, mme wena tsamaya o bolele bogosi jwa Modimo gongwe le gongwe.”
61  Mme yo mongwe gape a re: “Ke tla go sala morago, Morena; mme pele ntetla gore ke sadise ba ntlo ya me sentle.”
62  Jesu a mo raya a re: “Ga go motho ope yo o beileng seatla sa gagwe mo mogomeng mme a leba kwa dilong tse di kwa morago yo o tshwanelang bogosi jwa Modimo sentle.”
7  E rile a sena go wetsa mafoko otlhe a gagwe batho ba mo reeditse, a tsena mo Kaperenama.
2  Jaanong motlhanka mongwe wa modiredi wa masole, yo o neng a mo rata, o ne a bobola e bile a tloga a tlhokafala.
3  E rile a utlwa ka Jesu, a romela banna ba bagolwane ba Bajuda kwa go ene go mo kopa gore a tle mme a fodise motlhanka wa gagwe.
4  Mme ba ba neng ba tlile kwa go Jesu ba simolola go mo rapela ka tlhoafalo, ba re: “O tshwanelwa ke gore o mo direle seno,
5  gonne o rata setšhaba sa rona e bile ene ka boene o ne a re agela sinagoge.”
6  Jalo Jesu a tsamaya le bone. E rile a se kgakala le ntlo, modiredi wa masole a bo a setse a rometse ditsala go ya go mo raya di re: “Rra, o se ka wa itshwenya, gonne ga ke tshwanelege gore o ka tsena kafa tlase ga borulelo jwa me.
7  Ka lebaka leo ke ne ka se ka ka itsaya ke tshwanela go tla kwa go wena. Bua lefoko, mme a motlhanka wa me a fole.
8  Gonne le nna ke motho yo o tlhomilweng tlase ga taolo, yo ke nang le masole tlase ga me, mme ke raya leno ke re, ‘Tsamaya!’ mme le tsamaye, mme le lengwe ke re, ‘Tla!’ mme le tle, le motlhanka wa me ke re, ‘Dira seno!’ mme a se dire.”
9  Ebu, e rile Jesu a utlwa dilo tseno a mo gakgamalela, mme a retologela kwa boidiiding jo bo mo setseng morago a re: “Ke a lo bolelela ka re, Le e leng mo Iseraele ga ke ise ke bone tumelo e kgolo jaana.”
10  Mme ba ba neng ba romilwe, fa ba boela kwa ntlong, ba fitlhela motlhanka a tsogile sentle.
11  Moragonyana fela ga seno a etela kwa motseng o o bidiwang Naina, mme barutwa ba gagwe le boidiidi jo bogolo ba ne ba tsere loeto le ene.
12  Ya re a fitlha gautshwane le kgoro ya motse, ee, bona! ga bo go na le monna yo o suleng a kukelwa kwa ntle, morwa yo o tsetsweng a le esi wa ga mmaagwe. Mo godimo ga moo, mmaagwe o ne a le motlholagadi. Boidiidi jo bogolo jo bo tswang mo motseng bo ne le jone bo na le ene.
13  E rile Morena a tshogana ka a mmona, a tlhotlheletsega go mo tlhomogela pelo, mme a mo raya a re: “Tlogela go lela.”
14  Foo a atamela a ama setsholo, mme batshodi ba ema, mme a re: “Lekau, ke a go raya ka re, Tsoga!”
15  Monna yo o suleng a rapamologa a bo a simolola go bua, mme a mo naya mmaagwe.
16  Jaanong poifo ya ba tshwara botlhe, mme ba simolola go galaletsa Modimo, ba re: “Go tsositswe moporofeti yo mogolo mo gare ga rona,” ba bo ba re, “Modimo o retoloseditse tlhokomelo ya gagwe kwa bathong ba gagwe.”
17  Mme dikgang tseno ka ga gagwe tsa anamela mo Judea yotlhe le mo nageng yotlhe e e mo tikologong.
18  Jaanong barutwa ba ga Johane ba mmegela kaga dilo tseno tsotlhe.
19  Jalo Johane a bitsa bangwe ba barutwa ba gagwe ba le babedi mme a ba roma kwa go Morena go ya go re: “A o Yo O Tlang kgotsa a re tshwanetse go lebelela o sele?”
20  E rile ba fitlha kwa go ene banna bano ba re: “Johane Mokolobetsi o re rometse kwa go wena go go raya re re, ‘A o Yo O Tlang kgotsa a re tshwanetse go lebelela yo mongwe?’”
21  Mo nakong eo o ne a alafa bontsi jwa dipobolo le malwetse a a hutsafatsang le meya e e boikepo, a ba a naya batho ba le bantsi ba ba foufetseng letlhogonolo la go bona.
22  Ka gone fa a araba a raya ba babedi bano a re: “Tsamayang, begelang Johane se lo se boneng le se lo se utlwileng: difofu di kgona go bona, ditlhotsa di a tsamaya, balepero ba a ntlafadiwa le bosusu ba a utlwa, baswi ba a tsosiwa, bahumanegi ba bolelelwa dikgang tse di molemo.
23  Mme go itumela yo o sa kgotšwang ka ntlha ya me.”
24  E rile barongwa ba ga Johane ba sena go tsamaya, a raya boidiidi ka ga Johane a re: “Ke eng se lo neng lo tswetse kwa nageng go ya go se bona? Lotlhaka lo lo heheutlwang ke phefo?
25  Jaanong ke eng se lo neng lo dule lo ile go se bona? Motho yo o apereng diaparo tsa kafa ntle tse di boleta? Ee, ba ba mo diaparong tse dintlentle e bile ba le mo manobonobong ba mo matlong a segosi.
26  Mme tota, ke eng se lo neng lo dule lo ile go se bona? Moporofeti? Ee, ke a lo bolelela, e bile yo o gaisang moporofeti thata.
27  Yono ke ene yo go kwadilweng ka ga gagwe go twe, ‘Bona! Ke romela morongwa wa me fa pele ga sefatlhego sa gago, yo o tla baakanyang tsela ya gago kwa pele ga gago.’
28  Ke a lo bolelela, Mo gare ga ba ba tsetsweng ke basadi ga go na ope yo mogolo go feta Johane; mme motho yo mmotlanyana mo bogosing jwa Modimo o mogolo go mo feta.”
29  (Mme batho botlhe le bakgethisi, e rile ba utlwa seno, ba bolela Modimo e le yo o siameng, bone ka ba kolobeditswe ka kolobetso ya ga Johane.
30  Mme Bafarasai le ba ba itseng Molao fela thata ba itlhokomolosa kgakololo ya Modimo mo go bone, ka bone ba ne ba sa kolobediwa ke ene.)
31  “Jalo, ke tla bapisa batho ba kokomana eno le bomang, mme ba tshwana le bomang?
32  Ba tshwana le bana ba babotlana ba ba ntseng mo marekisetsong mme ba goelana, ba re, ‘Re ne ra lo leletsa folutu, mme lo ne lwa se ka lwa bina; re ne ra kuruetsa, mme lo ne lwa se ka lwa lela.’
33  Ka tsela e e tshwanang, Johane Mokolobetsi o tlile a sa je senkgwe le fa e le go nwa beine, mme lona lwa re, ‘O na le ledimona.’
34  Morwa motho o tlile aa ja e bile aa nwa, mme lona lwa re, ‘Bonang! Motho yo o jang bobe le yo o lemaletseng go nwa beine, tsala ya bakgethisi le baleofi!’
35  Le fa go ntse jalo, botlhale bo supiwa e le jo bo siameng ke bana botlhe ba jone.”
36  Jaanong mongwe wa Bafarasai a nna a mo kopa gore a je dijo tsa motshegare le ene. Jalo a tsena mo ntlong ya Mofarasai yono mme a nna ka go sekama fa tafoleng.
37  Mme, bona! mosadi yo o neng a itsiwe mo motseng e le moleofi a utlwalela gore o ne a ntse ka go sekama aa ja mo ntlong ya Mofarasai yono, mme a tlisa kurwana ya alabasetere ya leokwane le le nkgang monate,
38  a nna kafa morago fa dinaong tsa gagwe, a lela mme a simolola go kolobetsa dinao tsa gagwe ka dikeledi tsa gagwe a bo a di phimola ka moriri wa tlhogo ya gagwe. Gape, o ne a atla dinao tsa gagwe ka bonolo a ba a di tlotsa ka leokwane le le nkgang monate.
39  Fa Mofarasai yo o mo laleditseng yono a bona seno a ithaya a re: “Monna yono, fa e ne e le moporofeti, o ne a tla itse gore mosadi yo o mo amang yono ke mang le gore ke wa mofuta ofe, gore ke moleofi.”
40  Mme fa Jesu a fetola a mo raya a re: “Simone, ke na le sengwe go se go bolelela.” A re: “Moruti, se bolele!”
41  “Banna ba babedi ba ne ba kolota mongwe yo o adimang batho; yo mongwe o ne a na le molato wa didenario di le makgolo a matlhano, mme yo mongwe wa di le masome a matlhano.
42  E rile ba se na sepe se ba ka duelang ka sone, a ba itshwarela ka bobedi a gololesegile. Jalo, ke ofe wa bone yo o tla mo ratang thata?”
43  Fa Simone a araba a re: “Ke tsaya gore ke yo a mo itshwaretseng mo gogolo a gololesegile.” A mo raya a re: “O atlhotse sentle.”
44  Foo a retologela kwa mosading yono mme a raya Simone a re: “A o bona mosadi yono? Ke ne ka tsena mo ntlong ya gago; ga wa ka wa nnaya metsi a dinao tsa me. Mme mosadi yono ene o ne a kolobetsa dinao tsa me ka dikeledi tsa gagwe a ba a di phimola ka moriri wa gagwe.
45  Ga wa ka wa nkatla; mme mosadi yono ene, go tloga ka ura e ke tseneng ka yone, o ne a se ka a tlogela go atla dinao tsa me ka bonolo.
46  O ne wa se ka wa tlotsa tlhogo ya me ka leokwane; mme mosadi yono ene o ne a tlotsa dinao tsa me ka leokwane le le nkgang monate.
47  Ka ntlha ya seno, ke a go bolelela ka re, maleo a gagwe, le fa a le mantsi, a itshwaretswe, ka gonne o ratile thata; mme ene yo o itshwaretsweng go le gonnye, o rata go le gonnye.”
48  Mme a mo raya a re: “Maleo a gago a itshwaretswe.”
49  Morago ga moo ba ba ntseng ka go sekama fa tafoleng le ene ba simolola go bua mo dipelong tsa bone ba re: “Monna yono ke mang yo e bileng a itshwarelang maleo?”
50  Mme a raya mosadi yono a re: “Tumelo ya gago e go bolokile; tsamaya ka kagiso.”
23  Jalo ba le bantsi ba bone ba nanoga, botlhe fela, mme ba mo isa kwa go Pilato.
2  Mme ba simolola go mo latofatsa, ba re: “Monna yono re mo fitlhetse a sokamisa setšhaba sa rona e bile a iletsa go duela Kaesara makgetho e bile a re ene ka boene ke Keresete kgosi.”
3  Jaanong Pilato a mmotsa potso a re: “A o kgosi ya Bajuda?” Fa a mo araba a re: “Wena ka bowena wa rialo.”
4  Foo Pilato a raya baperesiti ba bagolo le boidiidi a re: “Ga ke bone tlolomolao epe mo monneng yono.”
5  Mme ba simolola go gatelela, ba re: “O fudua batho ka go ruta mo Judea yotlhe, e bile o simolotse kwa Galalea go fitlha fano.”
6  Fa a utlwa seo, Pilato a botsa gore a monna yono e ne e le Mogalalea,
7  mme, fa a sena go tlhomamisa gore o ne a tswa kwa kgaolong e e laolwang ke Herode, a mo fetisetsa kwa go Herode, yo le ene a neng a le mo Jerusalema mo malatsing ano.
8  E rile Herode a bona Jesu a ipela thata, gonne a feditse nako e telele a batla go mmona ka gonne a ne a utlwile kaga gagwe, e bile o ne a solofela go bona a dira sesupo sengwe.
9  Jaanong a simolola go mmotsa ka mafoko a le mantsi thata; mme a se ka a mo araba ka gope.
10  Le fa go ntse jalo, baperesiti ba bagolo le bakwadi ba nna ba ema ka dinao ba mo latofatsa ka kgakalo.
11  Foo Herode mmogo le badisa ba gagwe ba masole ba mo tlontlolola, mme a sotla ka ene ka go mo apesa seaparo se se tsabakelang a ba a mmusetsa kwa go Pilato.
12  Ka bobedi Herode le Pilato jaanong ba nna ditsala ka lone letsatsi leo; gonne pele ga moo ba ne ba ntse ba tsweletse ka bobaba mo gare ga bone.
13  Foo Pilato a phutha baperesiti ba bagolo le babusi le batho
14  a ba raya a re: “Lo ne lwa tlisa monna yono mo go nna lo re o tlhotlheletsa batho go tsuolola, mme, bonang! ke ne ka mmotsolotsa fa pele ga lona mme ka fitlhela mo monneng yono go se na lebaka la ditatofatso tse lo mo latofatsang ka tsone.
15  Tota e bile, le Herode ga a le fitlhela, gonne o ne a mmusetsa kwa go rona; mme, bonang! ga go na sepe se se tshwanetseng loso se a se dirileng.
16  Jalo ke tla mo kgwathisa ke ba ke mo golola.”
17  ——
18  Mme bontsi jotlhe jwa bone jwa goa, jwa re: “Tlosa yono, mme o re gololele Barabase!”
19  (Monna yo o neng a latlhetswe mo kgolegelong ka ntlha ya go tsuologela taolo gongwe mo go neng go diragala mo motseng le ka ntlha ya go bolaya.)
20  Gape Pilato a tlhaeletsa kwa go bone, ka gonne a ne a batla go golola Jesu.
21  Foo ba simolola go goa thata, ba re: “Bapola! Mmapole!”
22  A ba raya lekgetlo la boraro a re: “Ka ntlha yang, ke selo sefe se se bosula se monna yono a se dirileng? Ke ne ka bona go se sepe se se tshwanetseng loso mo go ene; jalo ke tla mo kgwathisa ke ba ke mo golola.”
23  Foo ba simolola go gatelela, ka mantswe a a kwa godimo, ba batla gore a bapolwe; mme mantswe a bone a fenya.
24  Jalo Pilato a ntsha katlholo gore go diragadiwe se ba se batlang:
25  a golola monna yo o neng a latlhetswe mo kgolegelong ka ntlha ya go tsuologela taolo le go bolaya e bile e le yo ba neng ba mmatla, mme a neela Jesu mo thatong ya bone.
26  Jaanong fa ba ne ba tsamaya ka ene, ba tshwara Simone, motho mongwe wa kwa Kurene, a tswa kwa lefelong la selegae, mme ba pega kota ya tlhokofatso mo go ene gore a e sikare kafa morago ga ga Jesu.
27  Mme o ne a setswe morago ke batho ba le bantsi thata le ke basadi ba ba neng ba ntse ba ititaya ka go hutsafala e bile ba mo lelela.
28  Jesu a retologela kwa basading mme a re: “Bomorwadia Jerusalema, tlogelang go ntelela. Go na le moo, iteleleng lo bo lo lelele bana ba lona;
29  ka gonne, bonang! malatsi a etla a batho ba tla reng, ‘Go itumela basadi ba ba meopa, le dipopelo tse di neng tsa se ka tsa belega le mabele a a neng a se ka a amusa!’
30  Go tswa foo ba tla raya dithaba ba re, ‘Re weleng godimo!’ le dithota ba re, ‘Re bipeng!’
31  Ka gonne fa ba dira dilo tseno fa setlhare se le metsi, go tla diragalang fa se swabile?”
32  Mme banna ba bangwe ba le babedi, e bong badirabosula, le bone ba ne ba isiwa go ya go bolawa kafa molaong le ene.
33  E rile ba fitlha mo lefelong le le bidiwang Logata, ba mmapolela koo le badirabosula, yo mongwe kafa mojeng wa gagwe mme yo mongwe kafa molemeng wa gagwe.
34  [[Mme Jesu a re: “Rara, ba itshwarele, gonne ga ba itse se ba se dirang.”]] Mo godimo ga moo, gore ba abe diaparo tsa gagwe, ba tshela bola.
35  Mme batho ba ne ba eme ba lebile. Mme babusi ba ne ba mo ja setshego, ba re: “Bangwe o ne a ba boloka; a a ipoloke, fa yono e le Keresete wa Modimo, Yo o Tlhophilweng.”
36  Le e leng masole a ne a sotla ka ene, a atamela mme a mo naya beine e e botšarara
37  a ba a re: “Fa e le gore o kgosi ya Bajuda, ipoloke.”
38  Gape go ne go na le mokwalo fa godimo ga gagwe o o reng: “Yono ke kgosi ya Bajuda.”
39  Mme mongwe wa badirabosula ba ba pegilweng a mo raya a mo kgoba  a re: “O Keresete, ga ke re? Ipoloke o bo o re boloke.”
40  Fa yo mongwe a fetola a mo kgalemela a re: “A ga o boife Modimo ka gope, e re ka jaanong o le mo katlholong e e tshwanang?
41  E bile rona, eleruri, re mo go yone ka tshiamiso, gonne re amogela ka botlalo se se re tshwanelang ka ntlha ya dilo tse re neng ra di dira; mme monna yono ene ga a a dira sepe se se duleng mo tseleng.”
42  Mme a tswelela a re: “Jesu, o nkgakologelwe fa o tsena mo bogosing jwa gago.”
43  Mme a mo raya a re: “Ammaaruri ke a go bolelela gompieno, O tla nna le nna mo Paradaiseng.”
44  Mo nakong eno e ne e ka nna ura ya borataro, le fa go ntse jalo go ne ga nna lefifi mo lefatsheng lotlhe go fitlha ka ura ya borobongwe,
45  ka gonne lesedi la letsatsi le ne la nyamela; foo sesiro sa lefelo le le boitshepo sa gagogana ka bogare go ya kwa tlase.
46  Mme Jesu a bitsa ka lentswe le le kwa godimo a re: “Rara, ke neela moya wa me mo diatleng tsa gago.” Fa a sena go bua jalo, a swa.
47  Ka ntlha ya go bona se se neng sa diragala modiredi wa masole a galaletsa Modimo, a re: “Ruri monna yono o ne a siame.”
48  Mme boidiidi jotlhe jo bo neng bo phuthegetse segakgamalelo seno koo, e rile bo bona dilo tse di neng di diragala, jwa boa, bo ititaya dihuba.
49  Mo godimo ga moo, botlhe ba ba neng ba tlwaelane le ene ba ne ba eme kgakajana. Gape, basadi, ba ba neng ba mo setse morago mmogo go tswa Galalea, ba ne ba eme ba lebile dilo tseno.
50  Mme, bona! monna mongwe yo o bidiwang Josefa, yo o neng a le leloko la Lekgotla, monna yo o molemo le yo o siameng—
51  monna yono o ne a sa tlhopha go tshegetsa leano la bone le tiro ya bone—o ne a tswa kwa Arimathea, motse wa Bajudea, mme o ne a letetse bogosi jwa Modimo;
52  monna yono o ne a ya kwa go Pilato mme a kopa mmele wa ga Jesu.
53  Mme a o folosa a ba a o phutha ka leloba le le boleta, a mo latsa mo lebitleng le le gabilweng mo lefikeng, le motho ope a neng a ise a ko a ladiwe mo go lone.
54  Jaanong e ne e le letsatsi la Paakanyo, mme lesedi la maitseboa la sabata le ne le atamela.
55  Mme basadi, ba ba neng ba tlile le ene go tswa Galalea, ba mo sala morago mme ba leba lebitla la kgakologelo le kafa mmele wa gagwe o neng o ladiwa ka gone;
56  mme ba boela morago go ya go baakanya ditswaiso le maokwane a a nkgang monate. Mme, legale, ba ne ba ikhutsa ka sabata go ya ka taolo.
22  Jaanong moletlo wa dikuku tse di sa bedisiwang, o go tweng Tlolaganyo, o ne o atamela.
2  Gape, baperesiti ba bagolo le bakwadi ba ne ba batla tsela e e nang le matswela ya gore ba mo nyeletse, gonne ba ne ba boifa batho.
3  Mme Satane a tsena mo go Judase, yo o bidiwang Isekariota, yo o neng a balelwa mo gare ga ba ba lesome le bobedi;
4  mme a tswa a ya go bua le baperesiti ba bagolo le balaodi ba tempele ka ga tsela e e nang le matswela ya go mo okela mo go bone.
5  Ebu, ba ne ba ipela ba bo ba dumalana go mo naya madi a selefera.
6  Jalo a dumalana, mme a simolola go batla sebaka se se molemo sa go mo okela mo go bone go se na boidiidi.
7  Letsatsi la dikuku tse di sa bedisiwang jaanong la goroga, le phologolo e e bolaelwang tlogalanyo e tshwanetseng go ntshiwa setlhabelo mo go lone;
8  mme a romela Petere le Johane, a re: “Tsamayang lo ye go baakanya tlolaganyo gore re je.”
9  Ba mo raya ba re: “O batla re e baakanye kae?”
10  A ba raya a re: “Bonang! Fa lo tsena mo motseng lo tla kgatlhantshiwa ke monna yo o rweleng nkgwana ya letsopa ya metsi. Mo saleng morago lo tsene mo ntlong e a tsenang mo go yone.
11  Mme lo reye mong wa ntlo lo re, ‘Moruti o go raya a re: “Phaposi ya balalediwa e ke ka jelang tlolaganyo le barutwa ba me mo go yone e kae?”’
12  Mme monna yoo o tla lo bontsha phaposi e kgolo e e kwa godimo e tsentswe dithoto tsa ntlo. E baakanyetseng koo.”
13  Jalo ba tloga mme ba fitlhela go ntse fela jaaka a ne a ba boleletse, mme ba baakanyetsa tlolaganyo.
14  Kgabagare fa nako e goroga, a nna ka go sekama fa tafoleng, le baaposetoloi ba ba nang le ene.
15  Mme a ba raya a re: “Ke eleditse thata go ja tlolaganyo eno le lona pele ga ke boga;
16  gonne ke a lo bolelela, ga ke na go e ja gape go fitlha e diragadiwa mo bogosing jwa Modimo.”
17  Mme, a tsaya senwelo, a leboga mme a re: “Tsayang seno mme lo se fetisetsane mongwe go yo mongwe;
18  gonne ke a lo bolelela, Go tloga jaanong go ya pele ga ke na go nwa maungo a mofine gape go fitlha bogosi jwa Modimo bo goroga.”
19  Gape, a tsaya senkgwe, a leboga, a se ngathoganya, mme a se ba naya, a re: “Seno se kaya mmele wa me o ruri o tla ntshiwang mo boemong jwa lona. Nnang lo dire seno e le go nkgopola.”
20  Le senwelo ka tsela e e tshwanang fa ba sena go ja sejo sa maitseboa, a re: “Senwelo seno se kaya kgolagano e ntšha ka ntlha ya madi a me, a a tla tshololelwang lona.
21  “Mme, bonang! seatla sa yo o nkokang se na le nna mo tafoleng.
22  Ka gonne Morwa motho o tsamaya go ya ka fa go laotsweng ka gone; le fa go ntse jalo, a bo go latlhega monna yoo yo a okwang ka ntlha ya gagwe!”
23  Jalo ba simolola go tlotla ka potso ya gore ke ofe wa bone yo tota e ka tswang e le ene yo o neng a tloga a dira seno.
24  Le fa go ntse jalo, go ne ga tsoga gape kganetsano e e gotetseng mo gare ga bone ka ga gore ke ofe wa bone yo o neng a bonala a le mogolo.
25  Mme a ba raya a re: “Dikgosi tsa ditšhaba di rena mo go bone, le ba ba nang le taolo mo go bone ba bidiwa bao ba ba direlang molemo.
26  Le fa go ntse jalo, lona ga lo a tshwanela go nna ka tsela eo. Mme a yo o leng mogolo mo gare ga lona a nne jaaka yo mmotlana, le yo o dirang jaaka kgosi jaaka yo o direlang.
27  Gonne ke ofe yo mogolo, a ke yo o ntseng ka go sekama fa tafoleng kgotsa yo o direlang? A ga se yo o ntseng ka go sekama fa tafoleng? Mme ke mo gare ga lona ke le yo o direlang.
28  “Le fa go ntse jalo, ke lona ba lo ileng lwa ngaparagana le nna mo ditekong tsa me;
29  mme ke dira kgolagano le lona, fela jaaka Rre a dirile kgolagano le nna, ya bogosi,
30  gore lo tle lo je lo bo lo nwe fa tafoleng ya me mo bogosing jwa me, lo bo lo nne mo ditulong tsa bogosi go atlhola ditso tse di lesome le bobedi tsa Iseraele.
31  “Simone, Simone, bona! Satane o lo batlile ka kgang gore a lo fefere jaaka korong.
32  Mme ke go diretse mokokotlelo gore o se ka wa felelwa ke tumelo; le wena, fa fela o sena go boa, nonotsha bakaulengwe ba gago.”
33  Foo a mo raya a re: “Morena, ke iketleeditse go tsena le wena mo kgolegelong le mo losong.”
34  Mme ene a re: “Ke a go bolelela, Petere, Mokoko ga o na o lela gompieno o ise o intatole makgetlo a le mararo.”
35  Gape a ba raya a re: “Fa ke ne ke lo romela lo se na sekgwama le kgetsana ya dijo le bompaatšhane, lo ne lwa se ka lwa tlhoka sepe, kgotsa lo ne lwa tlhoka sengwe?” Ba re: “Nnyaa!”
36  Foo a ba raya a re: “Mme jaanong a ene yo o nang le sekgwama a se tseye, ka tsela e e tshwanang le kgetsana ya dijo; mme a yo o se nang tšhaka a rekise seaparo sa gagwe sa kafa ntle mme a e reke.
37  Gonne ke a lo bolelela gore seno se se kwadilweng se tshwanetse go diragadiwa mo go nna, e leng, ‘Mme a balelwa le ba ba se nang molao.’ Gonne se se amanang le nna se a diragala.”
38  Foo ba re: “Morena, bona! ditšhaka di le pedi ke tseno.” A ba raya a re: “Go lekane.”
39  Fa a tswa a ya kwa Thabeng ya Lotlhware jaaka kafa mokgweng; mme barutwa le bone ba mo sala morago.
40  Fa a sena go tla mo lefelong leno a ba raya a re: “Tswelelang lo rapela, gore lo se ka lwa tsena mo thaelong.”
41  Mme ene ka boene a ba katoga e ka nna sekgala sa makonopelo a leje, mme a oba mangole a simolola go rapela,
42  a re: “Rara, fa o eletsa, tlosa senwelo seno mo go nna. Le fa go ntse jalo, a go diragale thato ya gago, e seng ya me.”
43  Foo moengele a tswa legodimong a bonala kwa go ene mme a mo nonotsha.
44  Mme ya re a tsena mo botlhokong jo bo ngomolang pelo a tswelela go rapela ka tlhoafalo thata; mme mofufutso wa gagwe wa nna jaaka marothodi a madi a wela fa fatshe.
45  Mme a khubamologa a sena go rapela, a ya kwa barutweng mme a ba fitlhela ba otsela ka ntlha ya khutsafalo;
46  mme a ba raya a re: “Ke ka ntlha yang fa lo robetse? Tsogang mme lo tswelele lo rapela, gore lo se ka lwa tsena mo thaelong.”
47  Ya re a sa ntse a bua, bonang! boidiidi, mme monna yo o bidiwang Judase, mongwe wa ba ba lesome le bobedi, o ne a ba eteletse pele; mme a atamela Jesu go mo atla.
48  Jesu a mo raya a re: “Judase, a o oka Morwa motho ka katlo?”
49  E rile ba ba neng ba le gaufi le ene ba bona se se neng se tlile go direga, ba re: “Morena, a re ka itaya ka tšhaka?”
50  Mongwe wa bone o ne a ba a itaya motlhanka wa moperesiti yo mogolo mme a kgaola tsebe ya gagwe ya moja.
51  Fa Jesu a arabela a re: “Mmang go diragale go fitlha fa.” Mme a ama tsebe a mo fodisa.
52  Foo Jesu a raya baperesiti ba bagolo le balaodi ba tempele le banna ba bagolwane ba ba neng ba tletse ene koo a re: “A lo tlile ka ditšhaka le melamu jaaka e kete lo tsogologetse senokwane?
53  Fa ke ne ke ntse ke na le lona mo tempeleng malatsi ka go latelana lo ne lwa se ka lwa otlolola diatla tsa lona kgatlhanong le nna. Mme eno ke nako ya lona le taolo ya lefifi.”
54  Foo ba mo tshwara mme ba tsamaya ka ene ba mo tlisa mo ntlong ya moperesiti yo mogolo; mme Petere o ne a tla kwa morago a le kgakajana.
55  E rile ba gotsa molelo mo gare ga lolwapa ba bo ba nna fa fatshe mmogo, Petere o ne a ntse mo gare ga bone.
56  Mme lelata lengwe la mmona a ntse fa molelong o o bonesitseng mme la mo keleka le bo le re: “Monna yono le ene o ne a na le ene.”
57  Mme a latola, a re: “Ga ke mo itse, mosadi.”
58  Morago ga nako e khutshwane motho yo mongwe ya re a mmona a re: “Le wena o mongwe wa bone.” Mme Petere a re: “Monna, ga ke ene.”
59  Fa go sena go feta mo e ka nnang ura monna mongwe a simolola go gatelela thata a re: “Ruri monna yono le ene o ne a na le ene; gonne, tota e bile, ke Mogalalea!”
60  Mme Petere a re: “Monna, ga ke itse se o se buang.” Mme ka ponyo ya leitlho, ya re a sa ntse a bua, mokoko wa lela.
61  Mme Morena a retologa a leba Petere, mme Petere a gakologelwa lefoko la Morena fa a ne a mo raya a re: “Pele ga mokoko o lela gompieno o tla intatola makgetlo a le mararo.”
62  Mme a tswela kwa ntle a lela mo go botlhoko.
63  Jaanong banna ba ba neng ba mo disitse ba simolola go sotla ka ene, ba mo itaya;
64  morago ga go mmipa ba botsa ba re: “Porofeta. Ke mang yo o go iteileng?”
65  Mme ba tswelela ba bua dilo tse dingwe di le dintsi ba mo tlhapatsa.
66  Kgabagare e rile go nna motshegare, setlhopha sa banna ba bagolwane ba batho, baperesiti ba bagolo le bakwadi, ba phuthega, mme ba mo gogela mo holong ya bone ya Sanehederine, ba re:
67  “Fa e le gore o Keresete, re bolelele.” Mme a ba raya a re: “Le fa ke ne ke lo boleletse, lo ne lo se kitla lo dumela ka gope.
68  Mo godimo ga moo, fa ke ne ke ka lo botsa potso, lo ne lo se kitla lo araba ka gope.
69  Le fa go ntse jalo, go tloga jaanong go ya pele Morwa motho o tla bo a ntse mo seatleng sa moja se se maatla sa Modimo.”
70  Morago ga moo botlhe ba re: “Jalo, a o Morwa Modimo?” A ba raya a re: “Lona ka bolona lwa re ke ene.”
71  Ba re: “A re sa ntse re tlhoka bosupi jo bongwe? Gonne rona ka borona re bo utlwile bo tswa mo molomong wa gagwe.”
6  Jaanong ka sabata ga diragala gore a bo a feta a raletse masimo a dijo tsa ditlhaka, mme barutwa ba gagwe ba kgetla diako tsa dijo tsa ditlhaka ba bo ba di ja, ba di sosora ka diatla tsa bone.
2  Foo bangwe ba Bafarasai ba re: “Ke ka ntlha yang lo dira se se seng kafa molaong ka sabata?”
3  Jesu fa a ba fetola a re: “A ga lo ise lo ke lo bale sone se Dafide a neng a se dira fa ene le banna ba ba neng ba na le ene ba ne ba tshwarwa ke tlala?
4  Kafa a neng a tsena mo ntlong ya Modimo ka gone mme a amogela dinkgwe tsa neo mme a ja a ba a naya banna ba ba neng ba na le ene dingwe, mo go leng kafa molaong gore go se nne ope yo o di jang fa e se baperesiti fela?”
5  A tswelela a ba raya a re: “Morwa motho ke ene Morena wa sabata.”
6  Fa sabata e nngwe e ntse e tsweletse a tsena mo sinagogeng mme a simolola go ruta. Mme koo go ne go na le monna mongwe yo seatla sa gagwe sa moja se neng se omeletse.
7  Bakwadi le Bafarasai ba ne jaanong ba mo lebeletse ka kelotlhoko go bona gore a o ne a tla alafa ka sabata, e le gore ba bone tsela nngwe ya go mo latofatsa.
8  Ene, le fa go ntse jalo, o ne a itse dikakanyo tsa bone, mme a raya monna yo o omeletseng seatla yono a re: “Nanoga o eme fa gare.” Mme a nanoga a ema.
9  Foo Jesu a ba raya a re: “Ke a lo botsa ka re, A go kafa molaong go dira molemo kgotsa go dira se se utlwisang botlhoko ka sabata, go boloka kgotsa go senya moya?”
10  Mme fa a sena go lebaleba mo tikologong kwa go bone botlhe, a raya monna yono a re: “Otlolola seatla sa gago.” A dira jalo, mme seatla sa gagwe sa fola.
11  Mme ba tlala botsenwa, ba simolola go buisana mmogo kaga se ba ka se dirang Jesu.
12  Fa malatsi ano a ntse a tsweletse a tswela kwa thabeng go ya go rapela, mme a tswelela bosigo jotlhe a rapela Modimo.
13  E rile go nna motshegare a biletsa barutwa ba gagwe kwa go ene mme a tlhopha ba le lesome le bobedi mo gare ga bone, ba gape a neng a ba bitsa “baaposetoloi”:
14  Simone, yo gape a neng a mmitsa Petere, le Anderea morwarraagwe, le Jakobe le Johane, le Filipo le Barotholomeo,
15  le Mathaio le Thomase, le Jakobe morwa Alefaeo, le Simone yo o bidiwang “motlhoafadi,”
16  le Judase morwa Jakobe, le Judase Isekariota, yo o neng a fetoga mooki.
17  Mme a fologa le bone a ema mo lefelong le le sebatla, mme ga bo go na le boidiidi jo bogolo jwa barutwa ba gagwe, le batho ba le bantsi thata ba tswa Judea yotlhe le Jerusalema le naga e e fa lewatleng ya Ture le Sidona, ba ba neng ba tlile go mo utlwa le go fodisiwa dipobolo tsa bone.
18  Le ba ba neng ba tshwenngwa ke meya e e seng phepa ba ne ba alafiwa.
19  Mme boidiidi jotlhe bo ne bo senka go mo ama, ka gonne maatla a ne a tswa mo go ene mme a ba fodisa botlhe.
20  Mme a tsholeletsa matlho kwa barutweng ba gagwe mme a re: “Go itumela lona bahumanegi, ka gonne bogosi jwa Modimo ke jwa lona.
21  “Go itumela lona ba lo tshwerweng ke tlala jaanong, ka gonne lo tla kgora. “Go itumela lona ba lo lelang jaanong, ka gonne lo tla tshega.
22  “Go itumela lona le fa e le leng fela fa batho ba lo tlhoa, gape le fa e le leng fela fa ba lo kgaphela kwa thoko ba bile ba lo kgoba ba ba ba kgaphela leina la lona kwa thoko jaaka le le boikepo ka ntlha ya Morwa motho.
23  Ipeleng mo letsatsing leo lo bo lo tlolake, gonne, bonang! maduo a lona a magolo kwa legodimong, gonne tseo ke tsone dilo tse borraabonemogologolwane ba neng ba tle ba di dire baporofeti.
24  “Mme a bo go latlhega lona batho ba ba humileng, ka gonne lo bona kgomotso ya lona ka botlalo.
25  “A bo go latlhega lona ba lo kgotsheng jaanong, ka gonne lo tla tshwarwa ke tlala. “A bo go latlhega lona, ba lo tshegang jaanong, ka gonne lo tla hutsafala lo bo lo lela.
26  “A bo go latlhega lona, fa batho botlhe ba bua sentle ka lona, gonne dilo tse di tshwanang le tseno ke tse borraabonemogologolwane ba neng ba di dira baporofeti ba maaka.
27  “Mme ke a lo raya lona ba lo reeditseng ka re, Tswelelang lo rata baba ba lona, lo direle ba ba lo tlhoileng molemo,
28  lo segofatse ba ba lo hutsang, lo rapelele ba ba lo tlhapatsang.
29  Yo o go itayang mo lerameng le lengwe, mo neye le le lengwe; mme yo o tsayang seaparo sa gago sa kafa ntle, o se ka wa mo ganela le ka seaparo sa kafa teng.
30  Naya mongwe le mongwe yo o go kopang, mme yo o tsayang dilo tsa gago o se ka wa batla gore a di buse.
31  “Gape, fela jaaka lo batla batho ba lo direla, ba direleng ka yone tsela eo.
32  “Mme fa lo rata ba ba lo ratang, go na le tlotlo efe mo go lona? Gonne le e leng baleofi ba rata ba ba ba ratang.
33  Mme fa lo dira molemo mo go ba ba lo direlang molemo, tota go na le tlotlo efe mo go lona? Le e leng baleofi ba dira seo.
34  Gape, fa lo adima batho kwantle ga morokotso ba lo solofelang go amogela mo go bone, go na le tlotlo efe mo go lona? Le e leng baleofi ba adima baleofi kwantle ga morokotso gore ba tle ba boelwe ke mo go lekanang.
35  Go na le moo, tswelelang lo rata baba ba lona le go dira molemo le go adima batho kwantle ga morokotso, lo sa solofele go boelwa ke sepe; mme maduo a lona a tla nna magolo, mme lo tla nna bomorwa Mogodimodimo, ka gonne o pelonomi mo go ba ba sa lebogeng le ba ba boikepo.
36  Tswelelang lo le kutlwelobotlhoko, fela jaaka Rraalona a le kutlwelobotlhoko.
37  “Mo godimo ga moo, tlogelang go atlhola, mme ga lo na go atlholwa ka gope; gape tlogelang go bona molato, mme ga lo na go bonwa molato ka gope. Nnang lo golole, mme lo tla gololwa.
38  Itlwaetseng go aba, mme batho ba tla lo abela. Ba tla tshela mo diropeng tsa lona selekanyo se se molemo, se papietswe, se tsikitleditswe e bile se penologa. Gonne ka selekanyo se lo lekanyang ka sone, le bone ba tla lo lekanyetsa ka sone.”
39  Mme gape a bua setshwantsho le bone a re: “Motho yo o foufetseng ga a ka ke a goga motho yo o foufetseng, ga ke re? Ka bobedi ba tla kgokologela mo kgatamping, ga ke re?
40  Morutwana ga a kwa godimo ga morutisi wa gagwe, mme mongwe le mongwe yo o rutiwang sentle o tla tshwana le morutisi wa gagwe.
41  Jaanong ke ka ntlha yang o leba lotlhaka lo lo mo leitlhong la mokaulengwe wa gago, mme o sa lemoge tlhomeso e e mo leitlhong la gago?
42  O ka raya jang mokaulengwe wa gago wa re, ‘Mokaulengwe, ntetlelela gore ke ntshe lotlhaka lo lo mo leitlhong la gago,’ fa wena ka bowena o sa lebe tlhomeso mo leitlhong leo la gago? Moitimokanyi! Ntsha pele tlhomeso e e mo leitlhong la gago, mme ke gone o tla bonang sentle kafa o ka ntshang ka gone lotlhaka lo lo mo leitlhong la mokaulengwe wa gago.
43  “Gonne ga go na setlhare se se molemo se se ungwang leungo le le bodileng; gape ga go na setlhare se se bodileng se se ungwang leungo le le molemo.
44  Gonne setlhare sengwe le sengwe se itsiwe ka leungo la sone. Ka sekai, batho ga ba kgetle difeige mo mitlweng, le fa e le go kgaola morara mo setlhatshaneng se se mitlwa.
45  Motho yo o molemo o ntsha molemo mo letlotlong le le molemo la pelo ya gagwe, mme motho yo o boikepo o ntsha se se boikepo mo letlotlong la gagwe la boikepo; gonne molomo wa gagwe o bua se se tletseng mo pelong.
46  “Jaanong ke ka ntlha yang lo mpitsa ‘Morena! Morena!’ mme lo sa dire dilo tse ke di buang?
47  Mongwe le mongwe yo o tlang mo go nna a ba a utlwa mafoko a me a ba a a dira, ke tla lo bontsha gore o tshwana le mang:
48  O tshwana le monna yo o agang ntlo, yo o neng a epa a ba a ya kwa tlase kwa tengteng mme a thaya motheo mo lefikeng. Ka gone, e rile morwalela o tsoga, noka ya itaagana le ntlo eo, mme ya bo e sa nonofa mo go lekaneng go e reketlisa, ka go bo e agilwe sentle.
49  Kafa letlhakoreng le lengwe, yo o utlwang mme a ba a sa dire, o tshwana le monna yo o neng a aga ntlo fa fatshe e se na motheo. Noka ya itaagana le yone, mme ya gosomana ka yone nako eo, mme go senyega ga ntlo eo ga nna gogolo.”
21  Jaanong ya re a leba a bona bahumi ba latlhela dimpho tsa bone mo matloleng a matlotlo.
2  Foo a bona motlholagadi mongwe wa motlhoki a latlhela madinyana a tshipi a mabedi a tlhwatlhwa e nnye fela thata moo,
3  mme a re: “Ke lo bolelela boammaaruri, Motlholagadi yono, le mororo a humanegile, o latlhetse go feta kafa botlhe ba dirileng ka gone.
4  Gonne botlhe bano ba latlhetse dimpho tse di tswang mo go se se setseng sa bone, mme mosadi yono go tswa mo letlhokong la gagwe o latlhetse gotlhe mo a itshedisang ka gone mo a neng a na le gone.”
5  Moragonyana, fa bangwe ba ne ba bua ka ga tempele, kafa e neng e kgabisitswe ka gone ka maje a mantle le dilo tse di neetsweng,
6  a re: “Fa e le ka dilo tseno tse lo di bonang, malatsi a tla tla a go se kitlang go tlogelwa fano leje le le mo godimo ga leje le lengwe le sa digelwa fa fatshe.”
7  Foo ba mmotsa, ba re: “Moruti, dilo tseno di tla diragala leng tota, mme sesupo e tla nna eng sa fa dilo tseno di laoletswe go diragala?”
8  A re: “Disang gore lo se ka lwa tsiediwa; gonne ba le bantsi ba tla tla ka leina la me, ba re, ‘Ke nna ene,’ ba ba bo re, ‘Nako e e tshwanetseng e atametse.’ Lo se ka lwa ba sala morago.
9  Mo godimo ga moo, fa lo utlwalela ka dintwa le dikhuduego, lo se ka lwa tshoga. Gonne dilo tseno di tshwanetse go diragala pele, mme bokhutlo ga bo diragale ka yone nako eo.”
10  Go tswa foo a tswelela go ba raya a re: “Setšhaba se tla tsogologela setšhaba, le bogosi bo tsogologele bogosi;
11  mme go tla nna le dithoromo tsa lefatshe tse dikgolo, mme mo mafelong ka go latelana malwetse a leroborobo le ditlhaelo tsa dijo; mme go tla nna le dipono tse di boifisang le ditshupo tse dikgolo go tswa legodimong.
12  “Mme pele ga dilo tseno tsotlhe batho ba tla lo tsenya diatla ba bo ba lo bogisa, ba lo isa kwa disinagogeng le dikgolegelong, lo gogelwa fa pele ga dikgosi le balaodi ka ntlha ya leina la me.
13  Go tla lo diragalela gore e nne bosupi.
14  Jalo dirang tshwetso mo dipelong tsa lona gore lo se ka lwa ipaakanya go sa le pele kafa lo ka iphemelang ka gone,
15  gonne ke tla lo naya molomo le botlhale, tse baganetsi ba lona botlhe ba le mmogo ba se kitlang ba kgona go emelelana le tsone kgotsa go di ganetsa.
16  Mo godimo ga moo, lo tla neelwa le ke batsadi le bomorwarraalona le ba losika le ditsala, mme ba tla bolaya bangwe ba lona;
17  mme lo tla nna ba ba tlhoilweng ke batho botlhe ka ntlha ya leina la me.
18  Le fa go ntse jalo ga go moriri ope wa ditlhogo tsa lona o o tla nyelelang ka gope.
19  Lo tla bona meya ya lona ka go itshoka ga lona.
20  “Mo godimo ga moo, fa lo bona Jerusalema a dikologilwe ke masole a a thibeletseng, itseng gore go kgakgabadiwa ga gagwe go atametse.
21  A ba ba kwa Judea ba simolole go tshabela kwa dithabeng, mme a ba ba mo gare ga gagwe ba tloge, le ba ba mo mafelong a selegae a ba se ka ba tsena mo go ene;
22  ka gonne ano ke malatsi a go diragatsa tshiamiso, gore dilo tsotlhe tse di kwadilweng di tle di diragadiwe.
23  A bo go latlhega basadi ba ba baimana le ba ba amusang masea mo malatsing ao! Gonne go tla nna pitlagano e kgolo mo lefatsheng leo le tšhakgalo mo bathong bano;
24  mme ba tla wa ka bogale jwa tšhaka ba bo ba dirwa batshwarwa mo ditšhabeng tsotlhe; mme Jerusalema o tla gatakwa ke ditšhaba, go fitlha dinako tse di tlhomilweng tsa ditšhaba di fela.
25  “Gape, go tla nna le ditshupo mo letsatsing le mo ngweding le mo dinaleding, mme mo lefatsheng tlalelo e e mahehe ya ditšhaba, e sa itse kgoro ya botso ka ntlha ya go suma ga lewatle le khuduego ya lone,
26  fa batho ba ntse ba tepelela ka ntlha ya poifo le tebelelo ya dilo tse di tlelang lefatshe le le nang le banni; gonne maatla a magodimo a tla reketlisiwa.
27  Go tswa foo ba tla bona Morwa motho a tla mo lerung ka maatla le kgalalelo e kgolo.
28  Mme fa dilo tseno di simolola go diragala, emang lo tlhamaletse lo bo lo tsholetse ditlhogo tsa lona, ka gonne kgololo ya lona e a atamela.”
29  Foo a bua setshwantsho le bone a re: “Elang tlhoko setlhare sa mofeige le ditlhare tsotlhe tse dingwe:
30  Fa di setse di thuntse, ka go se ela tlhoko lo a itse ka bolona gore jaanong selemo se gaufi.
31  Ka tsela eno le lona, fa lo bona dilo tseno di diragala, itseng gore bogosi jwa Modimo bo gaufi.
32  Ammaaruri ke a lo raya, Kokomana eno ga e na go feta ka gope go fitlha dilo tsotlhe di diragala.
33  Legodimo le lefatshe di tla feta, mme mafoko a me ga a na go feta ka gope.
34  “Mme itlhokomeleng go-re dipelo tsa lona di se ka le ka motlha tsa imelwa ke go ja mo go feteletseng le ke go nwa bobe le ke ditlhobaelo tsa botshelo, mme ka tshoganyetso letsatsi leo la lo wela ka ponyo ya leitlho
35  jaaka seru. Gonne le tla tlela botlhe ba ba nnang mo godimo ga lefatshe lotlhe.
36  Jaanong, nnang lo tsogile, lo dira mokokotlelo ka nako yotlhe gore lo tle lo atlege mo go faloleng dilo tseno tsotlhe tse di laoletsweng go diragala, le go ema fa pele ga Morwa motho.”
37  Jalo fa go le motshegare o ne a ruta mo tempeleng, mme fa go le bosigo a tswe mme a lale mo thabeng e e bidiwang Thaba ya Lotlhware.
38  Mme batho botlhe ba ne ba tla go sa le phakela kwa go ene mo tempeleng go tla go mo utlwa.
13  Mo go yone paka eo go ne go na le bangwe ba ba neng ba mmegela kaga Bagalalea ba madi a bone Pilato a neng a a tlhakantse le ditlhabelo tsa bone.
2  Jalo fa a fetola a ba raya a re: “A lo ithaya lo re Bagalalea bano e ne e le baleofi ba ba bosula go feta Bagalalea ba bangwe botlhe ka gonne ba bogile dilo tseno?
3  Legoka, ke a lo bolelela; mme, fa lo sa ikwatlhaye, lotlhe lo tla senngwa ka tsela e e tshwanang.
4  Kgotsa ba ba lesome le borobedi bale ba tora ya Siloame e neng ya wela mo godimo ga bone, ka go rialo e ba bolaya, a lo ithaya lo re ba ne ba le ba molato o mogolo go feta batho botlhe ba bangwe ba ba nnang mo Jerusalema?
5  Legoka, ke a lo bolelela; mme, fa lo sa ikwatlhaye, lotlhe lo tla senngwa ka tsela e e tshwanang.”
6  Foo a tswelela go bolela setshwantsho seno: “Monna mongwe o ne a na le setlhare sa mofeige se jetswe mo tshimong ya gagwe ya mofine, mme a tla go batla maungo mo go sone, mme a se ka a a fitlhela.
7  Foo a raya mmaakanyi wa mofine a re, ‘Jaanong e setse e le dingwaga di le tharo ke ntse ke tla go batla maungo mo setlhareng seno sa mofeige, mme ga ke a fitlhela lepe. Se reme! Tota ke ka ntlha yang fa se tshwanetse go dira gore mmu e nne o o se nang mosola?’
8  Fa a fetola a mo raya a re, ‘Mong wa me, se lese le ngwaga ono, go fitlha ke epa go se dikologa ke bo ke tshela motshotelo;
9  mme fa se ungwa maungo mo isagweng, go tla bo go siame e bile go le molemo; mme fa se sa ungwe, ruri o tla se rema.’”
10  Jaanong o ne a ruta mo go nngwe ya disinagoge ka sabata.
11  Mme, bona! mosadi yo o nang le moya wa bokoa ka dingwaga di le lesome le borobedi, o ne a hutagane e bile a sa kgone go ikinamolola ka gope.
12  E rile Jesu a mmona, a bua le ene mme a mo raya a re: “Mosadi, o golotswe mo bokoweng jwa gago.”
13  Mme a mmaya diatla; mme ka ponyo ya leitlho a tlhamalala, mme a simolola go galaletsa Modimo.
14  Mme fa modiredi yo o okametseng wa sinagoge a arabela, a galefile ka gonne Jesu a ne a alafa ka sabata, a raya boidiidi a re: “Go na le malatsi a le marataro a tiro e tshwanetseng go dirwa mo go one; jalo, tlang lo alafiwe mo go one, mme e seng ka letsatsi la sabata.”
15  Le fa go ntse jalo, Morena a mo araba a re: “Baitimokanyi, a mongwe le mongwe wa lona ka sabata ga a golole poo ya gagwe kgotsa esele ya gagwe mo lesakaneng a ba a e isa go ya go e nosa?
16  A jaanong go ne go sa tshwanela gore mosadi yono yo e leng morwadia Aborahame, e bile e le yo Satane a neng a mo tshwere a mmofile, bona! dingwaga di le lesome le borobedi, a bofololwe mo dikgoleng tseno ka letsatsi la sabata?”
17  Ebu, e rile a bua dilo tseno, baganetsi botlhe ba gagwe ba simolola go ikutlwa ba tlhabiwa ke ditlhong; mme boidiidi jotlhe jwa simolola go ipelela dilo tsotlhe tse di galalelang tse a di dirileng.
18  Jalo a tswelela a re: “Ke eng se bogosi jwa Modimo bo tshwanang le sone, mme ke eng se ke tla bo bapisang le sone?
19  Bo tshwana le tlhaka ya mosetara e motho a neng a e tsaya mme a e baya mo tshingwaneng ya gagwe, ya gola ya ba ya nna setlhare, mme dinonyane tsa legodimo tsa simolola go nna mo dikaleng tsa sone.”
20  Mme gape a re: “Ke eng se ke tla bapisang bogosi jwa Modimo le sone?
21  Bo tshwana le sebediso, se mosadi mongwe a neng a se tsaya a ba a se fitlha mo dilekanyong tse dikgolo tsa bupi di le tharo go fitlha leribi lotlhe le sena go bela.”
22  Mme a etela gotlhe go tswa motseng a ya motseng o mongwe le go tswa motsaneng a ya motsaneng o mongwe, a ruta e bile a tswelela mo loetong lwa gagwe go ya Jerusalema.
23  Jaanong monna mongwe a mo raya a re: “Morena, a ba ba bolokwang ba mmalwa?” A ba raya a re:
24  “Itekeng ka tlhagafalo go tsena ka kgoro e tshesane, ka gonne ba le bantsi, ke a lo bolelela, ba tla batla go tsena mme ga ba na go kgona,
25  fa fela mong wa ntlo a sena go nanoga a ba a lotlela setswalo, mme lona lo simolola go ema ka kwa ntle lo bo lo kokota fa setswalong, lo re, ‘Rra, re bulele.’ Mme fa a araba o tla lo raya a re, ‘Ga ke itse kwa lo tswang gone.’
26  Foo lo tla simolola go re, ‘Re ne ra ja ra ba ra nwa fa pele ga gago, e bile o ne wa ruta mo ditseleng tsa rona tse di atlhameng.’
27  Mme o tla bua a lo raya a re, ‘Ga ke itse kwa lo tswang gone. Tlogang fa go nna, lona lotlhe badiri ba tshiamololo!’
28  Ke gone koo selelo sa lona le phuranyo ya meno a lona di tla nnang gone, fa lo bona Aborahame le Isake le Jakobe le baporofeti botlhe mo bogosing jwa Modimo, fa lona lo latlhetswe kwa ntle.
29  Go feta moo, batho ba tla tla go tswa dikarolong tsa botlhaba le tsa bophirima, le go tswa bokone le borwa, mme ba tla nna ka go sekama fa tafoleng mo bogosing jwa Modimo.
30  Mme, bona! go na le ba e leng ba bofelo ba e tla nnang ba ntlha, e bile go na le ba e leng ba ntlha ba e tla nnang ba bofelo.”
31  Mo go yone nako eo Bafarasai bangwe ba tla, ba mo raya ba re: “Tswa o tsamaye o tswe fano, ka gonne Herode o batla go go bolaya.”
32  Mme a ba raya a re: “Tsamayang lo bolelele phokoje eo lo re, ‘Bona! Ke lelekela madimona kwa ntle e bile ke a fodisa gompieno le ka moso, mme letsatsi la boraro ke tla bo ke feditse.’
33  Le fa go ntse jalo, ke tshwanetse go tsamaya gompieno le ka moso le letsatsi le le latelang, ka gonne ga go letlelesege gore moporofeti a senyediwe ka kwa ntle ga Jerusalema.
34  Jerusalema, Jerusalema, mmolai wa baporofeti le mokgobotletsi wa ba ba rometsweng kwa go ene—a bo ke ne ka batla gantsi jang ne go phutha bana ba gago ka mokgwa o koko e namagadi e phuthelang setlhopha sa dikokwana tsa yone kafa tlase ga diphuka tsa yone ka one, mme lo ne lwa gana!
35  Bonang! Ntlo ya lona e tlogeletswe lona. Ke a lo bolelela, Ga lo kitla lo mpona ka gope go fitlha lo re, ‘Go sego yo o tlang mo leineng la ga Jehofa!’”
14  Mme e rile ka nako ya fa a tsena mo ntlong ya mongwe wa babusi ba Bafarasai ka sabata go ya go ja dijo, ba bo ba mo lebeletse ka kelotlhoko.
2  Mme, bona! fa pele ga gagwe ga bo go le monna mongwe yo o neng a na le bolwetse jwa go tlala metsi.
3  Jalo Jesu a bua le ba ba itseng Molao fela thata le Bafarasai, a re: “A go kafa molaong go alafa ka sabata kgotsa nnyaa?”
4  Mme ba didimala fela. Morago ga moo a tshwara monna yono, a mo fodisa mme a mo naya tsela.
5  Mme a ba raya a re: “Ke ofe wa lona, yo fa morwawe kgotsa poo ya gagwe e wela mo sedibeng, a se kitlang a mo ntshetsa kwa ntle ka yone nako eo ka letsatsi la sabata?”
6  Mme ba bo ba sa kgone go araba mo dilong tseno.
7  Go tswa foo a tswelela go bolelela banna ba ba laleditsweng setshwantsho, ka a ne a ela tlhoko kafa ba neng ba itlhophela mafelo a a tlhomologileng thata ka gone, a ba raya a re:
8  “Fa o lalediwa ke mongwe kwa moketeng wa lenyalo, o se ka wa rapama mo lefelong le le tlhomologileng thata. Gongwe mongwe yo o kwa godimo go go feta o ka tswa ka nako eo a laleditswe ke ene,
9  mme yo o go laleditseng e bile a laleditse le ene o tla tla a ba a go raya a re, ‘Mma go nne monna yono mo lefelong leno.’ Mme foo o tla simolola go tlhabiwa ke ditlhong fa o ya go nna mo lefelong le le kwa tlase thata.
10  Mme fa o lalediwa, tsamaya o nne ka go sekama mo lefelong le le kwa tlase thata, gore fa monna yo o go laleditseng a tla a go reye a re, ‘Tsala, tlhatlogela kwa godingwana.’ Foo o tla nna le tlotlo fa pele ga botlhe ba o laleditsweng le bone.
11  Gonne mongwe le mongwe yo o ikgodisang o tla kokobediwa mme yo o ikokobetsang o tla godisiwa.”
12  Morago ga moo a tswelela a raya le monna yo o neng a mo laleditse a re: “Fa o dira modiro wa dijo tsa motshegare kgotsa dijo tsa maitseboa, o se ka wa bitsa ditsala tsa gago kgotsa bomorwarrago kgotsa ba losika lwa gago kgotsa baagelani ba ba humileng. Gongwe ka nako nngwe le bone ba ka nna ba go laletsa ka tsela e e tshwanang mme e bo e nna tuelo mo go wena.
13  Mme fa o dira modiro wa mokete, laletsa batho ba ba humanegileng, ba ba golafetseng, ba ba tlhotsang, ba ba foufetseng;
14  mme o tla itumela, ka gonne ga ba na sepe se ba ka go duelang ka sone. Gonne o tla duelwa mo tsogong ya basiami.”
15  E rile mongwe wa balalediwammogo a utlwa dilo tseno a mo raya a re: “Go itumela yo o jang senkgwe mo bogosing jwa Modimo.”
16  Jesu a mo raya a re: “Monna mongwe o ne a dira modiro o mogolo wa dijo tsa maitseboa, mme a laletsa ba le bantsi.
17  Mme a roma motlhanka wa gagwe ka nako ya dijo tsa maitseboa go raya ba ba laleditsweng a re, ‘Tlang, ka gonne dilo jaanong di siame.’
18  Mme botlhe ka go tshwana ba simolola go tlhanoga. Wa ntlha a mo raya a re, ‘Ke rekile tshimo mme ke tlhoka go tswa ke ya go e bona; ke a go kopa, Ntetle ke tsamaye.’
19  Mme yo mongwe a re, ‘Ke rekile dikgomo tsa bojokwe ba batlhano e bile ke ya go di leka; ke a go kopa, Ntetle ke tsamaye.’
20  Yo mongwe gape a re, ‘Ke sa tswa go nyala mosadi mme ka lebaka leno nka se kgone go tla.’
21  Jalo motlhanka a tla mme a begela mong wa gagwe dilo tseno. Foo mong wa ntlo a shakgala mme a raya motlhanka wa gagwe a re, ‘Tswela ka bofefo mo ditseleng tse di atlhameng le mebilana ya motse, mme o tlise fano bahumanegi le digole le difofu le ditlhotsa.’
22  Morago ga nakwana motlhanka a re, ‘Mong wa me, se o se laetseng se dirilwe, mme go sa ntse go na le manno.’
23  Mme mong wa gagwe a raya motlhanka a re, ‘Tswela mo ditseleng le mafelo a a ageletsweng, mme o ba patelele go tsena, gore ntlo ya me e tle e tlale.
24  Gonne ke lo raya ke re, Ga go na ope wa banna bao ba ba neng ba laleditswe yo o tla utlwang dijo tsa me tsa maitseboa.’”
25  Jaanong boidiidi jo bogolo jwa bo bo le mo loetong le ene, mme a retologa a ba a ba raya a re:
26  “Fa mongwe a tla mo go nna mme a sa tlhoa rraagwe le mmaagwe le mosadi le bana le bomorwarraagwe le bomorwadiarraagwe, ee, le e leng moya wa gagwe, ga a ka ke a nna morutwa wa me.
27  Le fa e le mang yo o sa sikareng kota ya gagwe ya tlhokofatso mme a tla kafa morago ga me ga a ka ke a nna morutwa wa me.
28  Ka sekai, ke mang wa lona yo o batlang go aga tora a sa nneng fa fatshe pele a bo a bala ditshenyegelo, go bona gore a o na le mo go lekaneng go e wetsa?
29  Go seng jalo, o ka nna a thaya motheo wa yone mme a ba a sa kgone go e fetsa, mme botlhe ba ba lebeletseng ba ka nna ba simolola go mo sotla,
30  ba re, ‘Monna yono o ne a simolola go aga mme a se ka a kgona go fetsa.’
31  Kgotsa ke kgosi efe, e e reng e gwantela go ya go kgatlhana le kgosi e nngwe mo ntweng, e se keng e nna fa fatshe pele e bo e batla kgakololo gore a e a kgona ka mephato ya masole e le dikete di le lesome go emelelana le e e tlang kgatlhanong le yone ka dikete di le masome a mabedi?
32  Tota e bile, fa e sa tle go kgona, e tla re e sa ntse e le kgakala thata e rome setlhopha sa baemedi e bo e rapelela kagiso.
33  Ka gone, o ka tlhomamisega gore, ope wa lona yo o sa kgaoganeng le dilo tsa gagwe tsotlhe ga a ka ke a nna morutwa wa me.
34  “Letswai, eleruri, le molemo. Mme fa le e leng letswai le tswapoga, ke eng se le tla lokwang ka sone?
35  Ga le a tshwanela mmu le fa e le motshotelo. Batho ba le latlhela kwa ntle. A yo o nang le ditsebe tsa go reetsa, a reetse.”
19  Mme o ne a tsena mo Jeriko a ralala.
2  Jaanong fano go ne go na le monna yo o bidiwang ka leina la Sakaio; mme o ne a le mokgethisi yo mogolo, e bile a humile.
3  Ebu, o ne a batla go bona gore Jesu yono e ne e le mang, mme o ne a se ka a kgona ka ntlha ya boidiidi, ka gonne o ne a le mmele o monnye.
4  Jalo a sianela kwa pele kwa lefelong le le kwa pelenyana mme a pagama setlhare sa mofeige seka-mmurubele gore a tle a mmone, ka gonne o ne a tloga a feta ka tsela eo.
5  Jaanong e rile Jesu a fitlha kwa lefelong leo, a lelala mme a mo raya a re: “Sakaio, itlhaganele o fologe, gonne gompieno ke tshwanetse go nna mo ntlong ya gago.”
6  Foo a itlhaganela a fologa mme ka go ipela a mo amogela jaaka moeng.
7  E rile ba go bona, botlhe ba simolola go dumaduma, ba re: “O ile go gorogela kwa monneng yo e leng moleofi.”
8  Mme Sakaio a ema ka dinao mme a raya Morena a re: “Bona! Sephatlo sa dilo tsa me, Morena, ke se naya bahumanegi, mme le fa e le eng se ke neng ka se tsaya ka dikgoka mo mothong le fa e le ofe ka tatofatso ya maaka ke se busetsa se menagane ganè.”
9  Morago ga moo Jesu a mo raya a re: “Mo letsatsing leno poloko e tlile mo ntlong eno, ka gonne le ene ke morwa Aborahame.
10  Gonne Morwa motho o tletse go batla a bo a boloka se se neng se latlhegile.”
11  Fa ba ne ba ntse ba reeditse dilo tseno a bua setshwantsho mo godimo ga moo, ka gonne o ne a le gaufi le Jerusalema mme ba ne ba ithaya ba re bogosi jwa Modimo bo ne bo tlile go iponatsa ka ponyo ya leitlho.
12  Jalo a re: “Monna mongwe yo o tshotsweng ke batlotlegi o ne a etela kwa lefatsheng le le kgakala go ya go ikamogelela maatla a segosi le go ba a boa.
13  A bitsa batlhanka ba le lesome ba gagwe a ba naya bomaena ba le lesome mme a ba bolelela a re, ‘Dirang kgwebo go fitlha ke tla.’
14  Mme baagimmogo le ene ba ne ba mo tlhoile, ba roma setlhopha sa baemedi morago ga gagwe, gore se re, ‘Ga re batle monna yono a nna kgosi ya rona.’
15  “Kgabagare e rile a boa a sena go amogela maatla a segosi, a laela gore go bilediwe kwa go ene batlhanka bano ba a neng a ba neile madi a selefera, gore a tlhomamise se ba neng ba se bapetse ka tiro ya go gweba.
16  Mme wa ntlha a itlhagisa, a re, ‘Morena, maena wa gago o bapetse bomaena ba le lesome.’
17  Jalo a mo raya a re, ‘O dirile sentle, motlhanka yo o molemo! Ka gonne o itshupile o ikanyega mo selong se sennye thata, nna le taolo godimo ga metse e le lesome.’
18  Jaanong wa bobedi a tla, a re, ‘Maena wa gago, Morena, o dirile bomaena ba le batlhano.’
19  A raya le yono a re, ‘Le wena, lebelela metse e le metlhano.’
20  Mme o sele a tla, a re, ‘Morena, maena wa gago ke o, o ke neng ka o boloka o beilwe sentle mo letseleng.
21  Wa bona, ke ne ke go boifa, ka gonne o monna yo o makgwakgwa; o tsaya se o neng wa se ka wa se baya e bile o roba se o neng wa se ka wa se jala.’
22  A mo raya a re, ‘Ke go atlhola ka se se tswang mo molomong wa gago, motlhanka yo o boikepo ke wena. O ne o itse, ga ke re, gore ke monna yo o makgwakgwa, yo ke tsayang se ke neng ka se ka ka se baya e bile ke roba se ke neng ka se ka ka se jala?
23  Ka gone ke ka ntlha yang o ne wa se ka wa tsenya madi a me a selefera mo polokelong? Mme fa ke goroga ke ka bo ke a tsere a na le morokotso.’
24  “Foo a raya ba ba emeng gaufi a re, ‘Tsayang maena mo go ene mme lo o neye yo o nang le bomaena ba le lesome.’
25  Mme ba mo raya ba re, ‘Morena, o na le bomaena ba le lesome!’—
26  ‘Ke a lo raya ka re, Mongwe le mongwe yo o nang le sengwe, o tla newa mo go oketsegileng; mme ene yo o se nang sepe, le se a nang le sone se tla tsewa.
27  Mo godimo ga moo, baba bano ba me ba ba neng ba se ka ba batla ke nna kgosi ya bone ba tliseng fano mme lo ba bolaele fa pele ga me.’”
28  Jalo, fa a sena go bua dilo tseno, a simolola go tsamaela pele, a tlhatlogela kwa Jerusalema.
29  E rile a atamela Bethefage le Bethani kwa thabeng e e bidiwang Thaba ya Lotlhware, a romela ba le babedi ba barutwa,
30  a re: “Yang kwa motsaneng o lo o lebileng ole, mme mo go one fa lo sena go fetela mo teng lo tla fitlhela eselana e golegilwe, e go seng ope wa batho yo o kileng a nna mo go yone. E bofololeng mme lo e tlise.
31  Mme fa mongwe a lo botsa a re, ‘Ke ka ntlha yang lo e bofolola?’ Lo bua jaana lo re, ‘Morena o a e tlhoka.’”
32  Jalo ba ba neng ba rometswe ba tloga mme ba fitlhela go ntse fela jaaka a ne a ba bolelela.
33  Mme ya re ba bofolola eselana eno beng ba yone ba ba raya ba re: “Ke ka ntlha yang fa lo bofolola eselana eno?”
34  Ba re: “Morena o a e tlhoka.”
35  Mme ba e isa kwa go Jesu, mme ba latlhela diaparo tsa bone tsa kafa ntle mo godimo ga eselana mme ba pega Jesu mo godimo ga yone.
36  Fa a ntse a tsamaya ba nna ba ala diaparo tsa bone tsa kafa ntle mo tseleng.
37  Ka bonako fela fa a fitlha gautshwane le tsela e e fologang mo Thabeng ya Lotlhware barutwa ba le bantsi ba simolola go ipela ba bo ba baka Modimo ka lentswe le le kwa godimo ka ga ditiro tsotlhe tse di maatla tse ba neng ba di bone,
38  ba re: “Go sego Yo o tlang e le Kgosi ka leina la ga Jehofa! Kagiso kwa legodimong, le kgalalelo kwa mafelong a a kwa godimodimo!”
39  Le fa go ntse jalo, bangwe ba Bafarasai go tswa mo boidiiding ba mo raya ba re: “Moruti, kgalemela barutwa ba gago.”
40  Mme fa a fetola a re: “Ke a lo bolelela, Fa bano ba ne ba ka didimala, maje a ne a tla goa.”
41  E rile a fitlha gautshwane, a leba motse mme a o lelela,
42  a re: “Fa wena, ee wena, o ka bo o ne o lemogile ka letsatsi leno dilo tse di amanang le kagiso—mme jaanong di fitlhetswe matlho a gago.
43  Ka gonne malatsi a tla go tlela a baba ba gago ba tla agang legoratshireletso la dikota tse di motsu go go dikologa mme ba tla go dikanyetsa ba bo ba go tsenya mo tlalelong mo letlhakoreng lengwe le lengwe,
44  ba tla go phatlakanyetsa fa fatshe le bana ba gago ba ba mo go wena, mme ga ba na ba tlogela leje mo godimo ga leje mo go wena, ka gonne o ne wa se ka wa lemoga nako ya go tlhatlhobiwa ga gago.”
45  Mme a tsena mo tempeleng a simolola go lelekela kwa ntle ba ba neng ba rekisa,
46  a ba raya a re: “Go kwadilwe ga twe, ‘Ntlo ya me e tla nna ntlo ya thapelo,’ mme lona lo e dirile logaga lwa dinokwane.”
47  Mo godimo ga moo, a ya go ruta letsatsi le letsatsi mo tempeleng. Mme baperesiti ba bagolo le bakwadi le ba bagolo ba batho ba ne ba batla go mmolaya;
48  le fa go ntse jalo ba ne ba se ka ba bona selo se se nang le matswela se ba ka se dirang, gonne batho botlhe fela ba ne ba ntse ba mo kgomaretse gore ba mo utlwe.
24  Le fa go ntse jalo, mo letsatsing la ntlha la beke, ba ne ba ya phakela thata kwa lebitleng, ba tshotse ditswaiso tse ba neng ba di baakantse.
2  Mme ba fitlhela leje le pitikolotswe go tswa mo lebitleng la kgakologelo,
3  e rile ba tsena ba se ka ba fitlhela mmele wa Morena Jesu.
4  Fa ba ne ba sa ntse ba akabaditswe ke seno, bona! banna ba le babedi ba le mo diaparong tse di benyang ba ema fa go bone.
5  Fa basadi ba tshoga mme ba nna ba obetse difatlhego tsa bone fa fatshe, banna bano ba ba raya ba re: “Ke ka ntlha yang fa lo batla Motshedi mo gare ga baswi?
6  [[Ga a yo fano, mme o tsositswe.]] Gakologelwang kafa a neng a bua le lona ka gone fa a ne a sa ntse a le kwa Galalea,
7  a re Morwa motho o tshwanetse go neelwa mo diatleng tsa batho ba ba boleo a bo a bapolwe mme le fa go ntse jalo mo letsatsing la boraro o tla tsoga.”
8  Jalo ba gakologelwa mafoko a gagwe,
9  ba boa kwa lebitleng la kgakologelo mme ba begela ba ba lesome le bongwe le ba bangwe botlhe dilo tseno tsotlhe.
10  Bone e ne e le Marea Magadalena, le Joana, le Marea mmaagwe Jakobe. Gape, basadi ba bangwe botlhe ba ba neng ba na le bone ba ne ba bolelela baaposetoloi dilo tseno.
11  Le fa go ntse jalo, mafoko ano a ne a bonala e le a a se nang tlhaloganyo mo go bone mme ba ne ba sa dumele basadi bano.
12  [[Mme Petere a nanoga a tabogela kwa lebitleng la kgakologelo, mme, ya re a okomela, a bona dihapo di le tsosi. Jalo a tswa, a gakgametse ka ntlha ya se se neng se diragetse.]]
13  Mme, bona! mo go lone letsatsi leo ba le babedi ba bone ba ne ba tsere loeto ba ya motsaneng o o ka nnang bokgakala jwa dikilomitara di le lesome le bongwe go tswa Jerusalema mme o bidiwa Emao,
14  mme ba ne ba tlotla mmogo ka dilo tseno tsotlhe tse di neng di diragetse.
15  Jaanong fa ba ne ba tlotla e bile ba tshwere kgang, Jesu ka boene a atamela mme a simolola go tsamaya le bone;
16  mme matlho a bone a ne a sirilwe gore a se ka a mo lemoga.
17  A ba raya a re: “Ke dikgang dife tse lo ngangisanang ka tsone fa lo ntse lo tsamaya mmogo?” Mme ba ema ba tlhontse difatlhego.
18  Fa yo o bidiwang Keleopase a araba a mo raya a re: “A o nna o le moeng o le nosi mo Jerusalema mme jalo ga o itse dilo tse di diragetseng mo go yone mo malatsing ano?”
19  Mme a ba raya a re: “Dilo dife?” Ba mo raya ba re: “Dilo tse di ka ga Jesu Monasaretha, yo o neng a nna moporofeti yo o maatla mo tirong le mo lefokong fa pele ga Modimo le batho botlhe;
20  le kafa baperesiti ba bagolo ba rona le babusi ba neng ba mo neela ka gone go atlholelwa loso ba bo ba mmapola.
21  Mme re ne re solofetse gore monna yono e ne e le yo o neng a laoletswe go golola Iseraele; ee, mme mo godimo ga dilo tseno tsotlhe, e setse e le letsatsi la boraro fa e sale dilo tseno di diragetse.
22  Mo godimo ga moo, basadi bangwe go tswa mo gare ga rona le bone ba ne ba re akabatsa, ka gonne ba ne ba ile kwa lebitleng la kgakologelo phakela
23  mme ba se ka ba fitlhela mmele wa gagwe mme ba tla ba re gape ba ne ba bone pono e e seng ya tlholego ya baengele, ba ba neng ba re o a tshela.
24  Gape, bangwe ba bao ba nang le rona ba ne ba tswa ba ya kwa lebitleng la kgakologelo; mme ba ne ba fitlhela go ntse jalo, fela jaaka basadi ba ne ba boletse, mme ba se ka ba mmona.”
25  Jalo a ba raya a re: “Lona ba lo se nang tlhaloganyo le ba ba bonya mo pelong go dumela mo dilong tsotlhe tse baporofeti ba neng ba di bua!
26  A go ne go sa tlhokege gore Keresete a boge dilo tseno a ba a tsene mo kgalalelong ya gagwe?”
27  Mme a simolola kwa go Moshe le Baporofeti botlhe a ba phuthololela dilo tse di ka ga gagwe mo Dikwalong tsotlhe.
28  La bofelo ba fitlha gaufi le motsana o ba neng ba tsere loeto go ya kwa go one, mme a dira jaaka e kete o ne a tswelela ka go tsaya loeto.
29  Mme ba mo gatelela, ba re: “Nna le rona, ka gonne go setse go nna maitseboa le letsatsi le setse le ile.” Foo a tsena a ya go nna le bone.
30  Mme ya re a ntse le bone ka go sekama fa dijong a tsaya senkgwe, a se segofatsa, a se ngathoganya mme a se ba naya.
31  Morago ga moo matlho a bone a bulega ka botlalo mme ba mo lemoga; mme a nyelela mo go bone.
32  Mme ba raana ba re: “A dipelo tsa rona di ne tsa se ka tsa tuka fa a ne a ntse a bua le rona mo tseleng, fa a ne a ntse a re bulela Dikwalo ka botlalo?”
33  Mme mo go yone nako eo ba nanoga ba boela kwa Jerusalema, mme ba fitlhela ba ba lesome le bongwe le ba ba nang le bone ba kopane mmogo,
34  ba re: “Ammaaruri Morena o tsositswe mme o bonetse kwa go Simone!”
35  Jaanong bone ka bobone ba bolela ditiragalo tsa mo tseleng le kafa ba neng ba mo itse ka gone fa a ne a ngathoganya senkgwe.
36  Ya re ba sa ntse ba bua ka dilo tseno ene ka boene a ema mo gare ga bone [[mme a ba raya a re: “E kete lo ka nna le kagiso.”]]
37  Mme ka gonne ba ne ba boifa, e bile ba ne ba tshogile, ba ne ba ithaya ba re ba bona moya.
38  Jalo a ba raya a re: “Ke ka ntlha yang fa lo tshwenyegile, e bile ke ka ntlha yang fa go tsoga dipelaelo mo dipelong tsa lona?
39  Bonang diatla tsa me le dinao tsa me, gore ke nna ka bonna; nkapaapang mme lo bone, ka gonne moya ga o na nama le marapo fela jaaka lo bona gore nna ke na le tsone.”
40  [[Mme fa a rialo a ba bontsha diatla tsa gagwe le dinao tsa gagwe.]]
41  Ya re ba sa ntse ba sa dumele ka ntlha ya boipelo jo bogolo e bile ba gakgametse, a ba raya a re: “A lo na le sengwe foo sa go jewa?”
42  Ba mo naya lenathwana la tlhapi e e besitsweng;
43  mme a e tsaya a e ja fa pele ga matlho a bone.
44  Jaanong a ba raya a re: “Ano ke mafoko a me a ke neng ka a bua le lona fa ke ne ke sa ntse ke na le lona, gore dilo tsotlhe tse di kwadilweng mo molaong wa ga Moshe le mo Baporofeting le Dipesalema ka ga me di tshwanetse go diragala.”
45  Go tswa foo a bula megopolo ya bone ka botlalo gore e tlhaloganye se se kaiwang ke Dikwalo,
46  mme a ba raya a re: “Ka tsela eno go kwadilwe gore Keresete o ne a tla boga a ba a tsoga mo baswing mo letsatsing la boraro,
47  mme go ne go tla rerwa boikwatlhao jwa boitshwarelo jwa maleo ka leina la gagwe mo ditšhabeng tsotlhe—go simolola kwa Jerusalema,
48  lo tshwanetse go nna basupi ba dilo tseno.
49  Mme, bonang! ke romela mo go lona se se solofeditsweng ke Rre. Mme lona, nnang mo motseng go fitlha lo apesiwa maatla a a tswang kwa godimo.”
50  Mme a ba ntshetsa kwa ntle go ya go fitlha kwa Bethani, mme a tsholetsa diatla a bo a ba segofatsa.
51  Ya re a ba segofatsa a kgaoganngwa le bone mme a simolola go tseelwa kwa legodimong.
52  Mme ba obama fa pele ga gagwe ba boela Jerusalema ka boipelo jo bogolo.
53  Mme ba ne ba le mo tempeleng ka metlha ba baka Modimo.
5  Ka nako ya fa boidiidi bo ne bo mo pitlaganyetsa thata e bile bo reeditse lefoko la Modimo, a bo a eme go bapa le letšha la Genesareta.
2  Mme a bona mekoro e mebedi e eme fa boemelong jwa dikepe go bapa le letšha, mme batshwaraditlhapi ba bo ba dule mo go yone ba tlhatswa matloa a bone.
3  E rile a palama mongwe wa mekoro eno, o e neng e le wa ga Simone, a mo kopa gore a katoge lefatshe go sekae. Mme a nna fa fatshe, a simolola go ruta boidiidi a le mo mokorong.
4  E rile a fetsa go bua, a raya Simone a re: “Suteletsa kwa go leng boteng gone, mme lo digele matloa a lona kwa tlase gore lo tshware.”
5  Mme fa Simone a fetola a re: “Morutisi, re dirile ka natla bosigo jotlhe mme ga re a tshwara sepe, mme ka taelo ya gago ke tla digela matloa kwa tlase.”
6  Ebu, e rile ba dira seno, ba tswalela ditlhapi di le dintsi thata. Tota e bile, matloa a bone a ne a simolola go gagoga ka bogare.
7  Jalo ba gwetlha balekane ba bone kwa mokorong o mongwe go tla go ba thusa; mme ba ne ba tla, mme ba tlatsa mekoro ka bobedi, mo e neng ya simolola go nwela.
8  Fa a bona seno, Simone Petere a wela fa fatshe fa mangoleng a ga Jesu, a re: “Tloga fa go nna, ka gonne ke monna yo o nang le boleo, Morena.”
9  Gonne ya re ba tshwara ditlhapi tse ba neng ba di tshwere a akabala fela thata mmogo le botlhe ba ba neng ba na le ene,
10  le Jakobe le Johane ka go tshwana, bomorwa ba ga Sebede, ba ba neng ba kopanetse le Simone. Mme Jesu a raya Simone a re: “Tlogela go boifa. Go tloga jaanong go ya pele o tla bo o tshwara batho ba tshela.”
11  Jalo ba busetsa mekoro morago kwa lefatsheng, mme ba tlogela sengwe le sengwe ba mo sala morago.
12  Ka nako e nngwe gape fa a ne a sa ntse a le kwa go mongwe wa metse, bona! monna mongwe yo o tletseng lepero! E rile a tshogana ka a bona Jesu, a wa ka sefatlhego a mo lopa, a re: “Morena, fa fela o batla, o ka mphepafatsa.”
13  Mme jalo, ya re a otlolola seatla sa gagwe, a mo ama, a re: “Ke a batla. Phepafadiwa.” Ka yone nako eo lepero la nyelela mo go ene.
14  Mme a naya monna yono ditaelo gore a se ka a bolelela ope: “Mme tswa o tsamaye o ye go ipontsha moperesiti, mme o dire tshupelo ka ga go ntlafadiwa ga gago, fela jaaka Moshe a kaetse, gore e nne bosupi mo go bone.”
15  Mme lefoko ka ga gagwe le ne le anama le go feta, mme boidiidi jo bogolo jwa phuthega mmogo go tla go reetsa le go alafiwa dipobolo tsa bone.
16  Le fa go ntse jalo, a tswelela a le nosi kwa dikakeng e bile a rapela.
17  O ne a ruta fa lengwe la malatsi le ntse le tsweletse, mme Bafarasai le barutisi ba molao ba ba neng ba dule mo motsaneng mongwe le mongwe wa Galalea le Judea le Jerusalema ba ne ba ntse koo; mme maatla a ga Jehofa a ne a le gone gore a fodise.
18  Mme, bona! banna ba kukile ka bolao monna yo o neng a sule ditokololo, mme ba ne ba batla tsela ya go mo tsenya mo teng le go mmaya fa pele ga gagwe.
19  Jalo, ka ba ne ba sa bone tsela ya go mo tsenya mo teng ka ntlha ya boidiidi, ba palamela kwa borulelong, mme ba mo folosetsa kwa tlase ka bolawana mo gare ga ba ba fa pele ga ga Jesu, ba mo fetisa ka dithulelo.
20  E rile a bona tumelo ya bone a re: “Monna, maleo a gago o a itshwaretswe.”
21  Foo bakwadi le Bafarasai ba simolola go akanya, ba re: “Ke mang yono yo o buang ditlhapatso? Ke mang yo o ka itshwarelang maleo fa e se Modimo a le nosi?”
22  Mme Jesu, ka a lemoga dikakanyo tsa bone, fa a araba a ba raya a re: “Lo akanya eng mo dipelong tsa lona?
23  Ke eng se se motlhofo segolo, go re, ‘Maleo a gago o a itshwaretswe,’ kgotsa go re, ‘Ema o tsamaye’?
24  Mme gore lo itse gore Morwa motho o na le taolo mo lefatsheng ya go itshwarela maleo—” a raya monna yo o suleng ditokololo a re: “Ke a go raya, Ema o tseye bolawana jwa gago mme o tswe o ye gae.”
25  Mme ka ponyo ya leitlho a tsoga fa pele ga bone, a tsaya se a neng a tle a lale mo go sone mme a tswa a ya legaeng la gagwe, a galaletsa Modimo.
26  Botlhe fela ba tlhapelwa ke boitumelo, ba simolola go galaletsa Modimo, mme ba tlala poifo, ba re: “Re bone dilo tse di sa tlwaelegang gompieno!”
27  Jaanong morago ga dilo tseno a tswa mme a bona mokgethisi yo o bidiwang Lefi a ntse fa ofising ya lekgetho, a mo raya a re: “Nna molatedi wa me.”
28  Mme a tlogela sengwe le sengwe kwa morago a ema mme a mo sala morago.
29  Gape, Lefi a mo direla modiro wa mokete o mogolo wa kamogelo mo ntlong ya gagwe; mme ga bo go na le boidiidi jo bogolo jwa bakgethisi le ba bangwe ba ba neng ba na le bone ba ntse ka go sekama baa ja.
30  Foo Bafarasai le bakwadi ba bone ba simolola go ngongorega mo barutweng ba gagwe, ba re: “Ke ka ntlha yang lo ja e bile lo nwa le bakgethisi le baleofi?”
31  Fa Jesu a fetola a ba raya a re: “Ba ba itekanetseng ga ba tlhoke ngaka, mme ba ba bobolang ba a e tlhoka.
32  Ke tlile go biletsa, e seng batho ba ba siameng, mme baleofi kwa boikwatlhaong.”
33  Ba mo raya ba re: “Barutwa ba ga Johane ba itima dijo gangwe le gape e bile ba isa mekokotlelo, mme le ba Bafarasai ba dira jalo, mme ba gago ba a ja e bile ba a nwa.”
34  Jesu a ba raya a re: “Ga lo ka ke lwa dira gore ditsala tsa monyadi di itime dijo fa monyadi a sa ntse a na le tsone, ga ke re?
35  Le fa go ntse jalo malatsi a tla tla a eleruri monyadi o tla tlosiwang mo go tsone, ke gone ba tla itimang dijo mo malatsing ao.”
36  Gape, a tswelela a ba naya setshwantsho a re: “Ga go na ope yo o segang sebata mo seaparong sa kafa ntle se sesha a bo a se rokelela mo seaparong sa kafa ntle se segologolo; mme fa a ka dira jalo, sebata se sesha se a gagoga le sebata se se tswang mo seaparong se sesha ga se tshwanelane le se segologolo.
37  Mo godimo ga moo, ga go na ope yo o tshelang beine e ntšha mo mehalong ya beine e megologolo; fa a ka dira jalo, he beine e ntšha e tla phanya mehalo ya beine, mme e tla tshologa mme mehalo ya beine e tla senyega.
38  Mme beine e ntšha e tshwanetse go tshelwa mo mehalong e mesha ya beine.
39  Ga go na ope yo o noleng beine ya bogologolo yo o batlang e ntšha; gonne a re, ‘Ya bogologolo e monate.’”
15  Jaanong bakgethisi botlhe le baleofi ba nna ba atamela gaufi le ene go mo utlwa.
2  Ka gone Bafarasai le bakwadi ba nna ba dumaduma, ba re: “Monna yono o amogela baleofi e bile o ja le bone.”
3  Foo a bua setshwantsho seno le bone, a re:
4  “Ke monna ofe mo go lona yo o nang le dinku di le lekgolo, yo e reng a latlhegelwa ke e le nngwe ya tsone, a se kitlang a tlogela di le masome a le robongwe le borobongwe kwa morago mo nageng a ba a ya go batla e e latlhegileng go fitlha a e bona?
5  Mme fa a e bone o e pega mo magetleng a gagwe a bo a ipela.
6  Mme fa a fitlha kwa gae o phutha ditsala tsa gagwe le baagelani ba gagwe, a ba raya a re, ‘Ipeleng le nna, ka gonne ke bone nku ya me e e neng e latlhegile.’
7  Ke a lo bolelela gore go tla nna le boipelo jo bogolo jalo kwa legodimong kaga moleofi a le mongwe yo o ikwatlhayang go na le kaga basiami ba le masome a le robongwe le borobongwe ba ba sa tlhokeng boikwatlhao.
8  “Kgotsa ke mosadi ofe yo o nang le madi a tshipi a derakema a le lesome, yo e reng a latlhegelwa ke ledi la tshipi la derakema le le lengwe, a se keng a tshube lobone a ba a feele ntlo ya gagwe mme a batle ka kelotlhoko go fitlha a le bona?
9  Mme fa a le bone o phutha basadi ba e leng ditsala tsa gagwe le baagelani, a re, ‘Ipeleng le nna, ka gonne ke bone ledi la derakema le le neng le ntatlhegetse.’
10  Jalo, ke a lo bolelela, go tsoga boipelo mo baengeleng ba Modimo kaga moleofi a le mongwe yo o ikwatlhayang.”
11  Foo a re: “Monna mongwe o ne a na le bana ba le babedi ba basimane.
12  Mme yo mmotlana wa bone a ra-ya rraagwe a re, ‘Rra, nnaya mo e leng kabelo ya me mo leruong.’ Foo a ba kgaoganyetsa mo a itshedisang ka gone.
13  Moragonyana, morago ga malatsi a le mmalwa, morwa yo mmotlana a phutha dilo tsotlhe mme a tsaya loeto a ya kgakala kwa nageng e e kgakala, mme koo a dirisa thuo ya gagwe ka bofafalele ka go tshela botshelo jwa tlhapelo e e feteletseng.
14  E rile a sena go dirisa sengwe le sengwe, ga nna leuba le le botlhoko mo nageng eo yotlhe, mme a simolola go tlhoka.
15  O bile a ya a ikgolaganya le mongwe wa baagi ba naga eo, mme a mo romela kwa masimong a gagwe go ya go disa dikolobe.
16  Mme o ne a tle a eletse go kgora dikōkōla tsa karoba tse dikolobe di neng di di ja, mme go ne go se na ope yo o mo nayang sepe.
17  “E rile a itharabologelwa, a re, ‘A bo bathapiwa ba bantsi ba ga rre ba na le senkgwe se sentsi jang ne, fa nna ke nyelediwa ke leuba fano!
18  Ke tla nanoga ke tsaya loeto ke ya kwa go rre mme ke mo raya ke re: “Rra, ke leofetse legodimo le wena.
19  Ga ke tlhole ke tshwanela go bidiwa morwao. Ntira mongwe wa bathapiwa ba gago.”’
20  Jalo a nanoga mme a ya kwa go rraagwe. Ya re a sa ntse a le kgakala thata, rraagwe a tshogana ka a mmona mme a tlhomoga pelo, a siana a wela mo molaleng wa gagwe a ba a mo atla ka bonolo.
21  Foo morwa a mo raya a re, ‘Rra, ke leofetse legodimo le wena. Ga ke tlhole ke tshwanela go bidiwa morwao. Ntira mongwe wa bathapiwa ba gago.’
22  Mme rre a raya batlhanka ba gagwe a re, ‘Potlakang! ntshang seaparo se se telele, se se gaisang tsotlhe, mme lo se mo apese, mme lo tsenye palamonwana mo seatleng sa gagwe le bompaatšhane mo dinaong tsa gagwe.
23  Mme tlisang powana e e nontshitsweng, e tlhabeng re jeng re bo re ijeseng monate,
24  ka gonne yono morwaake o ne a sule mme a tshela gape; o ne a latlhegile mme a bonwa.’ Mme ba simolola go ijesa monate.
25  “Jaanong morwawe yo mogolwane a bo a le kwa tshimong; mme fa a fitlha gautshwane le ntlo a utlwa konsarata ya mmino le go bina.
26  Jalo a biletsa mongwe wa batlhanka kwa go ene mme a botsa gore dilo tseno di ne di kayang.
27  A mo raya a re, ‘Morwarrago o tlile, mme rrago o ne a tlhaba powana e e nontshitsweng, ka gonne o mmone gape a tsogile sentle.’
28  Mme a shakgala e bile a se ka a rata go tsena. Foo rraagwe a tswa mme a simolola go mo rapela.
29  Fa a fetola a raya rraagwe a re, ‘Ke dingwaga di le dintsi thata jaanong ke le motlhanka wa gago mme le fa e le ka motlha ope ga ke ise ke tlole taelo ya gago, le fa go ntse jalo nna ga o ise le fa e le ka motlha ope o nneye potsane gore ke ijese monate le ditsala tsa me.
30  Mme ka bonako fela fa yono morwao yo o neng a ja le diaka a ba a fetsa mo o itshedisang ka gone a goroga, o ne wa mo tlhabela powana e e nontshitsweng.’
31  Foo a mo raya a re, ‘Ngwanaka, o ntse o na le nna ka metlha, e bile dilo tsotlhe tse e leng tsa me ke tsa gago;
32  mme ke fela gore re ne re tshwanetse go ijesa monate re bo re ipele, ka gonne yono morwarrago o ne a sule mme a tshela, e bile o ne a latlhegile mme a bonwa.’”
20  Mo go lengwe la malatsi fa a ne a ntse a ruta batho mo tempeleng e bile a bolela dikgang tse di molemo, baperesiti ba bagolo le bakwadi ba na le banna ba bagolwane ba atamela,
2  ba buela kwa godimo, ba mo raya ba re: “Re bolelele gore o dira dilo tseno ka taolo efe, kgotsa ke mang yo o go neileng taolo eno.”
3  Fa a fetola a ba raya a re: “Le nna ke tla lo botsa potso, mme lo mpolelele:
4  A kolobetso ya ga Johane e ne e tswa legodimong kgotsa mo bathong?”
5  Foo ba dira ditshwetso mo gare ga bone, ba re: “Fa re ka re, ‘E ne e tswa legodimong,’ o tla re, ‘Ke ka ntlha yang lo ne lwa se ka lwa mo dumela?’
6  Mme fa re ka re, ‘E ne e tswa mo bathong,’ batho botlhe fela ba tla re kgobotletsa ka maje, gonne ba tlhomamisegile gore Johane e ne e le moporofeti.”
7  Jalo ba araba ka go re ba ne ba sa itse gore e tswa kae.
8  Mme Jesu a ba raya a re: “Le nna ga ke lo bolelele gore ke dira dilo tseno ka taolo efe.”
9  Foo a bolelela batho setshwantsho seno: “Monna mongwe o ne a jala tshimo ya mofine a ba a e hirisetsa badiri ba mo tshimong, mme a tsaya loeto ka nako e telele a ya nageng e e kgakala.
10  Mme ka paka e e leng yone a roma motlhanka mongwe kwa badiring ba mo tshimong, gore ba mo neye mangwe a maungo a tshimo ya mofine. Le fa go ntse jalo, badiri ba mo tshimong ba mo tsamaisa a iphotlhere, fa ba sena go mo itaya.
11  Mme a boa a romela motlhanka o sele kwa go bone. Yoo le ene ba mo itaya ba bo ba mo tlontlolola mme ba mo tsamaisa a iphotlhere.
12  A boa gape a roma wa boraro; yono le ene ba mo ntsha dintho mme ba mo latlhela kwa ntle.
13  Morago ga moo mong wa tshimo ya mofine a re, ‘Ke tla dirang? Ke tla roma morwaake e bong moratwa. Gongwe ba tla mo tlotla.’
14  E rile badiri ba mo tshimong ba tshogana ka ba mmona ba simolola go akantshana, ba re, ‘Yono ke moruaboswa; a re mmolayeng, gore boswa e tle e nne jwa rona.’
15  Foo ba mo latlhela kwa ntle ga tshimo ya mofine ba bo ba mmolaya. Jalo, mong wa tshimo ya mofine o tla ba dirang?
16  O tla tla mme a senye badiri bano ba mo tshimong mme o tla naya ba bangwe tshimo ya mofine.” Fa ba utlwa seno ba re: “Le ka motlha e kete seo se ka se diragale!”
17  Mme a ba leba a re: “Jaanong, se se kwadilweng seno se rayang, ‘Leje le baagi ba neng ba le gana, leno jaanong ke leje la sekhutlo le legolo’?
18  Mongwe le mongwe yo o welang mo lejeng leo o tla tshwetlakanngwa. Mme motho yo le welang mo go ene, le tla mo sila.”
19  Bakwadi le baperesiti ba bagolo jaanong ba batla go mo tsenya diatla ka yone nako eo, mme ba ne ba boifa batho; gonne ba ne ba lemoga gore o ne a bua setshwantsho seno a akantse ka bone.
20  Mme, fa ba sena go mo lepa ka kelotlhoko, ba roma banna ba ba neng ba thapilwe ka sephiri gore ba itire e kete ba siame, gore ba tle ba mo tshware mo puong, gore ba mo neele mo pusong le mo taolong ya molaodi.
21  Mme ba mmotsa, ba re: “Moruti, re a itse gore o bua sentle e bile o ruta sentle e bile ga o bontshe tlhaolele, mme o ruta tsela ya Modimo tumalanong le boammaaruri:
22  A go kafa molaong gore re duele Kaesara lekgetho kgotsa nnyaa?”
23  Le fa go ntse jalo a lemoga boferefere jwa bone mme a ba raya a re:
24  “Mpontshang denario. E na le setshwantsho sa ga mang le mokwalo?” Ba re: “Tsa ga Kaesara.”
25  A ba raya a re: “Ruri, he, duelang Kaesara dilo tsa ga Kaesara, mme Modimo dilo tsa Modimo.”
26  Mme ba ne ba sa kgone go mo tshwara mo lefokong leno fa pele ga batho, mme, e re ka ba gakgamaletse karabo ya gagwe, ba se ka ba bua sepe.
27  Le fa go ntse jalo, bangwe ba Basadukae, ba ba reng ga go na tsogo ya baswi, ba tla mme ba mmotsa,
28  ba re: “Moruti, Moshe o ne a re kwalela a re, ‘Fa morwarramotho a swa a na le mosadi, mme yono a ne a se na ngwana, morwarraagwe o tshwanetse go tsaya mosadi yono mme a tsosetse morwarraagwe losika ka ene.’
29  Jalo go ne go na le bana ba motho ba le supa; wa ntlha a tsaya mosadi mme a swa a se na ngwana.
30  Le wa bobedi jalo,
31  mme wa boraro a mo tsaya. Ka tsela e e tshwanang le wa bosupa: ba ne ba se ka ba tlogela bana kwa morago, mme ba swa.
32  La bofelo, mosadi le ene a swa.
33  Ka gone, mo tsogong ya baswi, o nna mosadi wa ofe wa bone? Gonne ba ba supa bano ba ne ba mo tsaya go nna mosadi wa bone.”
34  Jesu a ba raya a re: “Bana ba tsamaiso eno ya dilo ba a nyala e bile ba neelwa nyalong,
35  mme ba ba kailweng ba tshwanela go bona tsamaiso ele ya dilo le tsogo ya baswi ga ba nyale le gone ga ba neelwe nyalong.
36  Tota e bile, le gone ga ba ka ke ba tlhola ba swa, gonne ba tshwana le baengele, e bile ke bana ba Modimo ka go nna bana ba tsogo ya baswi.
37  Mme gore baswi ba a tsosiwa le e leng Moshe o ne a go bolela, mo polelong ka ga setlhatshana se se mitlwa, fa a bitsa Jehofa ‘Modimo wa ga Aborahame le Modimo wa ga Isake le Modimo wa ga Jakobe.’
38  Ke Modimo, e seng wa baswi, mme wa batshedi, gonne botlhe ba a tshela mo go ene.”
39  Fa bakwadi bangwe ba arabela ba re: “Moruti, o buile sentle.”
40  Gonne ba ne ba sa tlhole ba na le bopelokgale jwa go mmotsa potso le fa e le nngwe.
41  Le ene a ba raya a re: “Go tla jang gore ba re Keresete ke morwa Dafide?
42  Gonne Dafide ka boene o bua jaana mo bukeng ya Dipesalema, ‘Jehofa o ne a raya Morena wa me a re: “Nna kafa seatleng sa me sa moja
43  go fitlha ke baya baba ba gago gore e nne sebeo sa dinao tsa gago.”’
44  Ka gone, Dafide o mmitsa ‘Morena’; jalo go tla jang gore a bo a le morwawe?”
45  Foo, fa batho botlhe ba ne ba ntse ba reeditse a raya barutwa a re:
46  “Tlhokomelang bakwadi ba ba eletsang go ebela ba apere diaparo tse di telele e bile ba rata ditumediso mo marekisetsong le ditulo tse di kwa pele mo disinagogeng le mafelo a a tlhomologileng thata mo dijong tsa maitseboa,
47  le ba ba tsuputsang matlo a batlholagadi mme ba dira dithapelo tse ditelele e le seipato. Bano ba tla amogela katlholo e e boima segolo.”
1  Le fa ba le bantsi ba tsere matsapa go kwala ka thulaganyo polelo ya dintlha tse di dumelwang ka botlalo mo gare ga rona,
2  fela jaaka ba go tswa kwa tshimologong ba neng ba nna basupi ba ba boneng ka matlho le batlhokomedi ba molaetsa ba ne ba di re naya,
3  le nna ke ne ka swetsa gore ke di go kwalele di rulagantswe ka tatelano, motlotlegimogolo Theofilo, ka gonne ke latedisitse dilo tsotlhe ka tlhomamo go tswa kwa tshimologong,
4  gore o tle o itse ka botlalo go tlhomama ga dilo tse o di rutilweng ka molomo.
5  Mo malatsing a ga Herode, kgosi ya Judea, ga diragala gore ga bo go na le moperesiti mongwe yo o neng a bidiwa Sekarea wa lekgamu la ga Abija, mme o ne a na le mosadi a tswa mo go bomorwadia Arone, leina la gagwe e ne e le Elisabetha.
6  Ka bobedi ba ne ba siame fa pele ga Modimo ka ntlha ya go tsamaya ka go tlhoka molato tumalanong le ditaelo tsotlhe le dipatlafalo tsa semolao tsa ga Jehofa.
7  Mme ba ne ba se na ngwana, ka gonne Elisabetha o ne a le moopa, e bile ka bobedi ba ne ba setse ba godile thata.
8  Jaanong ka a ne a dira e le moperesiti mo kabelong ya lekgamu la gagwe fa pele ga Modimo,
9  go ya ka tlwaelo e e masisi ya tiro ya boperesiti, lobaka lwa gagwe lo ne lwa tla lwa go isa maswalo fa a ne a tsena mo lefelong le le boitshepo la ga Jehofa;
10  mme batho ba le bantsi ba ne ba rapela botlhe kwa ntle mo nakong ya go isiwa ga maswalo.
11  Moengele wa ga Jehofa a bonala kwa go ene, a eme kafa letlhakoreng la moja la sebeso sa maswalo.
12  Mme Sekarea a tshwenyega fa a bona seno, mme poifo ya mo wela.
13  Le fa go ntse jalo, moengele a mo raya a re: “Se boife, Sekarea, ka gonne mokokotlelo wa gago o utlwilwe e bile o amogetswe, mme mosadi wa gago Elisabetha o tla nna le ngwana wa mosimane, mme o mo reye leina o re Johane.
14  O tla nna le boipelo le boitumelo jo bogolo, mme ba le bantsi ba tla ipelela go tsholwa ga gagwe;
15  gonne ene o tla nna mogolo fa pele ga ga Jehofa. Mme ga aa tshwanela go nwa beine le senō se se bogale ka gope, mme o tla tlala moya o o boitshepo go tswa fela mo sebopelong sa ga mmaagwe;
16  o tla busetsa bontsi jwa bana ba Iseraele kwa go Jehofa Modimo wa bone.
17  Gape, o tla mo etelela pele ka moya wa ga Elija le maatla, go busetsa dipelo tsa borrabana kwa baneng le ba ba sa utlweng kwa botlhaleng jo bo mosola jwa basiami, go etleeletsa Jehofa setlhopha sa batho ba ba baakantsweng.”
18  Mme Sekarea a raya moengele a re: “Ke ka tlhomamisega jang ka seno? Gonne ke tsofetse le mosadi wa me o setse a godile thata.”
19  Fa moengele a fetola a mo raya a re: “Ke nna Gabariele, yo o emang gaufi le fa pele ga Modimo, ke ne ka romelwa go tla go bua le wena le go go bolelela dikgang tse di molemo tsa dilo tseno.
20  Mme, bona! o tla didimala mme ga o na o kgona go bua go fitlha ka letsatsi le dilo tseno di diragalang ka lone, ka gonne o ne wa se ka wa dumela mafoko a me, a a tla diragadiwang mo nakong ya one e e tlhomilweng.”
21  Mo nakong eno batho ba tswelela ba letetse Sekarea, mme ba simolola go gakgamalela go diega ga gagwe mo lefelong le le boitshepo.
22  E rile a tswa a bo a sa kgone go bua le bone, mme ba lemoga gore o ne a sa tswa go bona pono e e sa tlwaelegang mo lefelong le le boitshepo; a nnela go bua le bone ka mabogo, mme a nna a le semumu.
23  E rile, jaanong, malatsi a tirelo ya gagwe a wetse, a tswa a ya kwa legaeng la gagwe.
24  Morago ga malatsi ano Elisabetha mosadi wa gagwe a ima; mme a nna a iphitlhile dikgwedi di le tlhano, a re:
25  “Eno ke tsela e Jehofa a dirisaneng le nna ka yone mo malatsing ano a a tlhomileng mogopolo wa gagwe mo go nna ka one gore a tlose kgobo ya me mo bathong.”
26  Mo kgweding ya gagwe ya borataro moengele Gabariele a romelwa go tswa kwa Modimong go ya kwa motseng wa Galalea o o bidiwang Nasaretha,
27  kwa kgarebaneng e e neng e solofeditswe lenyalo ke monna mongwe yo o neng a bidiwa Josefa wa ntlo ya ga Dafide; leina la kgarebane eno e ne e le Marea.
28  E rile a tsena fa pele ga gagwe a re: “Dumela wena yo o ratilweng segolo, Jehofa o na le wena.”
29  Mme a tshwenyega fela thata ka ntlha ya lefoko leno mme a simolola go akanya gore tumediso eno e ka tswa e le ya mofuta ofe.
30  Jalo moengele a mo raya a re: “Se boife, Marea, gonne o bone kamogelo mo Modimong;
31  mme, bona! o tla ithwala mo sebopelong sa gago o bo o tshola ngwana wa mosimane, mme o mo reye leina o re Jesu.
32  Yono o tla nna mogolo mme o tla bidiwa Morwa Mogodimodimo; Jehofa Modimo o tla mo naya setulo sa bogosi sa ga Dafide rraagwe,
33  mme o tla busa ntlo ya ga Jakobe ka bosaengkae e le kgosi, mme bogosi jwa gagwe ga bo na go nna le bokhutlo.”
34  Marea a raya moengele a re: “Seno se tla nna jang, e re ka ke sa tlhakanele dikobo le monna?”
35  Fa moengele a araba a mo raya a re: “Moya o o boitshepo o tla tla mo go wena, le maatla a Mogodimodimo a tla go okama. Ka lebaka leo le se se tsalwang se tla bidiwa boitshepo, Morwa Modimo.
36  Mme, bona! Elisabetha wa losika lwa gago le ene o ithwele ngwana wa mosimane, mo botsofeng jwa gagwe, mme eno ke kgwedi ya gagwe ya borataro, ene yo go tweng mosadi yo o moopa;
37  ka gonne mo Modimong ga go polelo e e se kitlang e kgonega.”
38  Foo Marea a re: “Bona! Lelata la ga Jehofa! E kete go ka ntiragalela kafa polelong ya gago.” Foo moengele a tloga fa go ene.
39  Jalo Marea a nanoga mo malatsing ano a ya kwa nageng e e dithaba ka potlako, kwa motseng wa Juda,
40  a tsena mo legaeng la ga Sekarea a dumedisa Elisabetha.
41  Ebu, ya re Elisabetha a utlwa tumediso ya ga Marea, lesea le le mo sebopelong sa gagwe la tlola; mme Elisabetha a tlala moya o o boitshepo,
42  mme a tlhaeletsa ka mokgosi o o kwa godimo a re: “O sego gareng ga basadi, le leungo la sebopelo sa gago le sego!
43  Jalo go tla jang gore tshiamelo eno e bo e le ya me, gore mmaagwe Morena wa me a tle kwa go nna?
44  Gonne, bona! fa modumo wa tumediso ya gago o wela mo ditsebeng tsa me, lesea le le mo sebopelong sa me le ne la tlola ka boitumelo jo bogolo.
45  Gape go itumela ene yo o dumetseng, ka gonne dilo tse di builweng le ene go tswa kwa go Jehofa di tla dirwa ka botlalo.”
46  Marea a re: “Moya wa me o godisa Jehofa,
47  le pelo ya me ga e kgone go ithiba mo go ipeleng mo gogolo e ipelela Modimo Mmoloki wa me;
48  ka gonne o lebile boemo jo bo kwa tlase jwa lelata la gagwe. Gonne, bona! go tloga jaanong go ya pele dikokomana tsotlhe di tla mpolela ke le yo o itumetseng;
49  ka gonne Yo o maatla o ntiretse ditiro tse dikgolo, e bile go boitshepo leina la gagwe;
50  mme boutlwelobotlhoko jwa gagwe bo mo go ba ba mmoifang mo dikokomaneng go ya go dikokomana.
51  O dirile ka thata ka lebogo la gagwe, o gasamiseditse kgakala ba ba mabela mo boikaelelong jwa dipelo tsa bone.
52  O folositse banna ba ba nang le thata mo ditulong tsa bogosi mme a godisa batho ba maemo a a kwa tlase;
53  o kgorisitse ka botlalo ba ba tshwerweng ke tlala ka dilo tse di molemo mme o tsamaisitse ba ba neng ba na le khumo ba iphotlhere.
54  O thusitse Iseraele motlhanka wa gagwe, gore a gakologelwe kutlwelobotlhoko,
55  fela jaaka a ne a bolela mo go borraaronamogologolwane, mo go Aborahame le losika lwa gagwe, ka bosaengkae.”
56  Mme Marea a nna le ene dikgwedi di ka nna tharo, mme a boela kwa legaeng la gagabo.
57  Nako jaanong ya fitlha ya gore Elisabetha a belege, mme a nna le ngwana wa mosimane.
58  Mme baagelani le ba losika lwa gagwe ba utlwa gore Jehofa o ne a mo godiseditse kutlwelobotlhoko ya gagwe, mme ba simolola go ipela le ene.
59  Mo letsatsing la borobedi ba tla go rupisa ngwana yo mmotlana, mme ba ne ba tlile go mmitsa ka leina la ga rraagwe, e bong Sekarea.
60  Mme mmaagwe a araba a re: “Legoka! o tla bidiwa Johane.”
61  Foo ba mo raya ba re: “Ga go na ope mo go ba losika lwa gago yo o bidiwang ka leina leno.”
62  Foo ba botsa rraagwe ba bua ka mabogo gore o ne a batla a bidiwa mang.
63  Mme a kopa sekwalelo, a kwala jaana: “Leina la gagwe ke Johane.” Foo botlhe ba gakgamala.
64  Ka ponyo ya leitlho molomo wa gagwe wa bulega le loleme lwa gagwe lwa bofologa mme a simolola go bua, a baka Modimo.
65  Poifo ya wela botlhe ba ba nnang gaufi le bone; mme mo nageng yotlhe e e dithaba ya Judea dilo tseno tsotlhe tsa simolola go buiwa gongwe le gongwe,
66  mme botlhe ba ba neng ba utlwa ba go tshwaya mo dipelong tsa bone, ba re: “Tota ngwana yo mmotlana yono o tla nna eng?” Gonne seatla sa ga Jehofa eleruri se ne se na le ene.
67  Mme Sekarea rraagwe a tlala moya o o boitshepo, a porofeta, a re:
68  “A go bakwe Jehofa Modimo wa Iseraele, ka gonne o retoloseditse tlhokomelo ya gagwe mo bathong ba gagwe a ba a ba golola.
69  Mme o re tsoseditse lonaka lwa poloko mo ntlong ya ga Dafide motlhanka wa gagwe,
70  fela jaaka ene, ka molomo wa baporofeti ba gagwe ba ba boitshepo ba go tswa bogologolong, a buile
71  ka go bolokiwa mo babeng ba rona le mo seatleng sa botlhe ba ba re tlhoileng;
72  go direla borraaronamogologolwane kutlwelobotlhoko le go gakologelwa kgolagano ya gagwe e e boitshepo,
73  ikano e a neng a ikanela Aborahame rraaronamogologolwane ka yone,
74  go re naya, fa re sena go namolwa mo diatleng tsa baba, tshiamelo ya go mo direla tirelo e e boitshepo ka go tlhoka poifo
75  ka boikanyegi le ka tshiamo fa pele ga gagwe malatsi otlhe a rona.
76  Mme fa e le wena, ngwana yo mmotlana, o tla bidiwa moporofeti wa Mogodimodimo, gonne o tla tsamaela pele fa pele ga ga Jehofa go baakanya ditsela tsa gagwe,
77  go naya batho ba gagwe kitso ya poloko ka boitshwarelo jwa maleo a bone,
78  ka ntlha ya bopelotlhomogi jo bo pelonomi jwa Modimo wa rona. Ka bopelotlhomogi jono tlhabo ya letsatsi e tla re etela e tswa kwa godimo,
79  gore e neye ba ba ntseng mo lefifing le mo moriting wa loso lesedi, go kaela dinao tsa rona ka katlego mo tseleng ya kagiso.”
80  Mme ngwana yo mmotlana yono a tswelela a gola e bile a nonofa mo moyeng, mme a tswelela a nna mo dikakeng go fitlha ka letsatsi la go ipontsha pepenene mo go Iseraele.
2  Jaanong mo malatsing ao Kaesara Aguseto a ntsha taelo ya gore lefatshe lotlhe le le nang le banni le kwadisiwe;
2  (kwadiso eno ya ntlha e ne ya diragala fa Kwirinio a ne a le molaodi wa Siria;)
3  mme batho botlhe ba tsaya loeto ba ya go kwadisiwa, mongwe le mongwe kwa motseng wa gagabo.
4  Ee, Josefa le ene a tlhatloga go tswa Galalea, a tswa kwa motseng wa Nasaretha, a ya Judea, kwa motseng wa ga Dafide, o o bidiwang Bethelehema, ka gonne a le leloko la ntlo le la lelapa la ga Dafide,
5  go ya go kwadisiwa le Marea, yo a neng a mo neetswe ka nyalo jaaka go ne go solofeditswe, mo nakong eno a goletswe.
6  Fa ba ntse ba le koo, malatsi a wela a gore a belege.
7  Mme a belega morwawe, leitibolo, a mo phuthela ka dihapo tsa matsela a bo a mo latsa mo bojelong jwa diruiwa, ka gonne ba ne ba se na bonno mo phaposing ya baeng.
8  Gape mo go yone naga eo go ne go na le badisa ba nna kwa nageng mme ba ntse ba dira ka ditebelo mo matsomaneng a bone bosigo.
9  Mme ka tshoganyetso moengele wa ga Jehofa a ema fa go bone, mme kgalalelo ya ga Jehofa ya nyedima go ba dikologa, mme ba boifa thata.
10  Moengele a ba raya a re: “Se boifeng, gonne, bonang! ke lo bolelela dikgang tse di molemo tsa boipelo jo bogolo jo batho botlhe ba tla nnang le jone,
11  ka gonne lo tsaletswe Mmoloki gompieno, yo e leng Keresete Morena, mo motseng wa ga Dafide.
12  Mme seno ke sesupo mo go lona: lo tla fitlhela lesea le phuthetswe ka dihapo tsa matsela mme le letse mo bojelong jwa diruiwa.”
13  Ka tshoganyetso lesomo le lentsi la selegodimo la bo le na le moengele yono, le baka Modimo le re:
14  “Kgalalelo e nne go Modimo kwa bogodimong jo bo kwa godimo, mme mo lefatsheng go nne kagiso gareng ga batho ba ba amogelwang.”
15  Jalo e rile baengele ba sena go tloga mo go bone ba ya legodimong, badisa ba raana ba re: “A re yeng go fitlha fela kwa Bethelehema mme re bone selo seno se se diragetseng, se Jehofa a se re itsisitseng.”
16  Ba tsamaya ka potlako mme ba fitlhela Marea mmogo le Josefa, le lesea le letse mo bojelong jwa diruiwa.
17  E rile ba le bona, ba itsise lefoko le le neng le builwe le bone ka ga ngwana yo mmotlana yono.
18  Mme botlhe ba ba neng ba utlwa ba gakgamala ka ntlha ya dilo tse ba neng ba di bolelelwa ke badisa,
19  mme Marea a simolola go boloka mafoko ano otlhe, a dira ditshwetso mo pelong ya gagwe.
20  Go tswa foo badisa ba boela morago, ba galaletsa e bile ba baka Modimo ka ntlha ya dilo tsotlhe tse ba neng ba di utlwa ba bo ba di bona, fela jaaka ba ne ba di bolelelwa.
21  Jaanong e rile malatsi a le robedi a wela gore a rupisiwe, leina la gagwe le ene le ne la bidiwa Jesu, leina le le neng la bidiwa ke moengele pele ga a ithwalwa mo sebopelong.
22  Gape, e rile malatsi a go ba itshekisa go ya ka molao wa ga Moshe a wela, ba mo tlisa kwa Jerusalema go mo tlhagisa kwa go Jehofa,
23  fela jaaka go kwadilwe mo molaong wa ga Jehofa go twe: “Letonanyana lengwe le lengwe le le bulang sebopelo le tshwanetse go bidiwa boitshepo go Jehofa,”
24  le go isa setlhabelo tshupelo go ya ka se se buiwang mo molaong wa ga Jehofa go twe: “Maeba a mabedi kgotsa maphoi a mannye a mabedi.”
25  Mme, bona! go ne go na le monna mongwe kwa Jerusalema yo o neng a bidiwa Simeone, mme monna yono o ne a siame e bile a na le poifo ya bomodimo, a letetse kgomotso ya Iseraele, e bile moya o o boitshepo o ne o le mo go ene.
26  Mo godimo ga moo, o ne a go senoletswe ka tsela ya bomodimo ke moya o o boitshepo gore o ne a se kitla a swa pele ga a bona Keresete wa ga Jehofa.
27  Jaanong a tla mo tempeleng a laolwa ke maatla a moya; mme ya re batsadi ba tlisa ngwana yo mmotlana e bong Jesu gore ba mo direle go ya ka tlwaelo e e leng mokgwa wa molao,
28  ene ka boene a mo amogela mo mabogong a gagwe mme a baka Modimo a re:
29  “Jaanong, Morena Molaodimogolo, o lesa motlhanka wa gago a tsamaya ka kgololesego ka kagiso go ya ka polelo ya gago;
30  ka gonne matlho a me a bone tsela ya gago ya go boloka
31  e o e baakantseng mo ponong ya batho botlhe,
32  lesedi la go tlosa sesiro mo ditšhabeng le kgalalelo ya batho ba gago Iseraele.”
33  Mme rraagwe le mmaagwe ba tswelela ba gakgamalela dilo tse di buiwang kaga gagwe.
34  Gape, Simeone a ba segofatsa, mme a raya Marea mmaagwe a re: “Bona! Yono o beetswe go wa le go tsoga gape ga ba le bantsi mo Iseraele le sesupo sa go kgalwa
35  (ee, tšhaka e telele e tla phunyelediwa mo moyeng wa gago ka bowena), gore dikakanyo tsa dipelo di le dintsi di tle di bipololwe.”
36  Jaanong go ne go na le Ana moporofeti wa mosadi, morwadia Fanuele, wa lotso lwa ga Ashera (mosadi yono o ne a setse a godile thata, mme a tshetse le monna dingwaga di supa go tswa bokgarebaneng jwa gagwe,
37  mme e ne e le motlholagadi yo jaanong a neng a na le dingwaga di le masome a le robedi le bonè), yo o neng a se ke a tlhokega mo tempeleng le ka motlha, a dira tirelo e e boitshepo bosigo le motshegare ka go itima dijo le mekokotlelo.
38  Mme mo go yone nako eo a atamela mme a simolola go isa malebogo kwa Modimong e bile a bua ka ngwana yono mo go botlhe ba ba letetseng kgololo ya Jerusalema.
39  Jalo e rile ba se na go diragatsa dilo tsotlhe go ya ka molao wa ga Jehofa, ba boela kwa Galalea kwa motseng wa bone e leng Nasaretha.
40  Mme ngwana yo mmotlana a tswelela a gola e bile a nonofa, a tlala ka botlhale, mme boutlwelobotlhoko jwa Modimo jwa tswelela bo na le ene.
41  Jaanong batsadi ba gagwe ba ne ba tlwaetse go ya kwa Jerusalema ngwaga le ngwaga ba ela moletlo wa tlolaganyo.
42  E rile a nna le dingwaga di le lesome le bobedi, ba tlhatlogela gone go ya ka mokgwa wa moletlo
43  mme ba wetsa malatsi. E rile ba boa, mosimane Jesu a sala kwa morago kwa Jerusalema, mme batsadi ba gagwe ba se ka ba lemoga.
44  E re ka ba ne ba tsaya gore o ne a le mo setlhopheng sa batho ba ba neng ba tsere loeto mmogo, ba ne ba tsamaya sekgala sa letsatsi mme go tswa foo ba simolola go mo tsomaka mo gare ga ba losika le mo bathong ba ba tlwaelaneng le bone.
45  Mme, ya re ba sa mmone, ba boela kwa Jerusalema, ba mmatla ka tlhoafalo.
46  Ebu, morago ga malatsi a mararo ba mo fitlhela mo tempeleng, a ntse mo gare ga barutisi, a ba reeditse e bile a ba botsa dipotso.
47  Mme botlhe ba ba mo reeditseng ruri ba ne ba gakgamadiwa ke tlhaloganyo ya gagwe le dikarabo tsa gagwe.
48  Jaanong e rile ba mmona ba tshwarwa ke kgakge, mme mmaagwe a mo raya a re: “Ngwanaka, ke ka ntlha yang fa o ne o re tshwara ka tsela eno? Bona, nna le rrago re ntse re go batla re tshwenyegile mo mogopolong.”
49  Mme a ba raya a re: “Ke ka ntlha yang fa lo ne lo tshwanetse go mpatla? A lo ne lo sa itse gore ke tshwanetse ka bo ke le mo ntlong ya ga Rre?”
50  Le fa go ntse jalo, ba ne ba se ka ba tshwara lefoko le a neng a le bua le bone.
51  Mme a fologa le bone a tla mo Nasaretha, a tswelela a le mo taolong ya bone. Gape, mmaagwe a boloka mafoko ano otlhe mo pelong ya gagwe ka kelotlhoko.
52  Mme Jesu a tswelela a gatela pele mo botlhaleng le mo kgolong ya mmele le mo kamogelong ya Modimo le batho.
3  Mo ngwageng wa bolesome le botlhano wa puso ya ga Tiberio Kaesara, fa Ponto Pilato a ne a le molaodi wa Judea, mme Herode a ne a le mmusi wa kgaolo ya Galalea, le Filipo morwarraagwe a ne a le mmusi wa kgaolo ya naga ya Iturea le Terakoniti, mme Lisaniase a ne a le mmusi wa kgaolo ya Abilene,
2  mo malatsing a moperesiti yo mogolo Anase le a ga Kaiafase, polelo ya Modimo ya tla mo go Johane morwa Sekarea kwa nageng.
3  Jalo a tla mo nageng yotlhe e e dikologileng Joredane, a rera kolobetso e le tshwantshetso ya boikwatlhao jwa go bona boitshwarelo jwa maleo,
4  fela jaaka go kwadilwe mo bukeng ya mafoko a ga Isaia moporofeti go twe: “Reetsang! Mongwe o goa kwa nageng a re, ‘Baakanyang tsela ya ga Jehofa, tlhamalatsang ditsela tsa gagwe.
5  Lengope lengwe le lengwe le tshwanetse go katelwa, le thaba nngwe le nngwe le thota ya papanwa, le dikgogoropo di tshwanetse go nna ditsela tse di tlhamaletseng le mafelo a a magwata ditsela tse di borethe;
6  mme nama yotlhe e tla bona tsela ya Modimo ya go boloka.’”
7  Jalo a raya boidiidi jo bo neng bo tswa bo tla go kolobediwa ke ene a re: “Lona bana ba dinoga tse di botlhole, ke mang yo o lo lomileng tsebe gore lo tshabe tšhakgalo e e tlang?
8  Jalo ungwang maungo a a tshwanelang boikwatlhao. Mme lo se ka lwa ithaya lo re, ‘Rraarona ke Aborahame.’ Gonne ke a lo raya ka re Modimo o na le maatla a go tsosetsa Aborahame bana mo majeng ano.
9  Eleruri, selepe se setse se tsepilwe fa moding wa ditlhare; jalo, setlhare sengwe le sengwe, se se sa ungweng maungo a a molemo ruri se tla rengwa se bo se latlhelwa mo molelong.”
10  Mme boidiidi jwa mmotsa jwa re: “Re direng, he?”
11  Fa a fetola a ba raya a re: “A motho yo o nang le diaparo di le pedi tsa kafa teng a abele motho yo o se nang sepe, mme a yo o nang le dilo tse di jewang a dire fela jalo.”
12  Le e leng bakgethisi ba tla go kolobediwa, mme ba mo raya ba re: “Morutisi, re direng?”
13  A ba raya a re: “Lo se ka lwa batla ka kgang sepe fa e se selekanyo sa lekgetho.”
14  Gape, ba ba mo tirelong ya sesole ba mmotse ba re: “Re direng le rona?” Mme a ba raya a re: “Lo se ka lwa kgerisa ope kgotsa lwa latofatsa ope ka maaka, mme kgotsofalelang dilo tse lo tlamelwang ka tsone.”
15  Jaanong e re ka batho ba ne ba letile e bile botlhe ba akanya mo dipelong tsa bone kaga Johane ba re: “A e ka tswa gongwe e le Keresete?”
16  Johane a araba, a raya botlhe a re: “Nna, e leng nna , ke lo kolobetsa ka metsi; mme yo o nonofileng go mpheta o etla, yo kgole ya bompaatšhane ba gagwe ke sa lekanang go e funolola. O tla lo kolobetsa ka moya o o boitshepo le molelo.
17  Loselo lwa gagwe lo mo seatleng sa gagwe gore a phepafatse seboana sa gagwe ka botlalo le go phuthela korong mo ntlong ya gagwe ya polokelo, mme mmoko one o tla o ja ka molelo o o ka se kang wa tingwa.”
18  Jalo gape a rotloetsa batho gantsintsi a bo a tswelela a ba bolelela dikgang tse di molemo.
19  Mme Herode mmusi wa kgaolo, ka go bo a kgalemetswe ke ene kaga Herodiase mosadi wa ga morwarraagwe le kaga ditiro tsotlhe tse di boikepo tse Herode a neng a di dira,
20  a oketsa le ka seno mo ditirong tsotlhe tseo: a lotlelela Johane mo kgolegelong.
21  Jaanong e rile batho botlhe ba kolobediwa, Jesu le ene a kolobediwa, ya re a ntse a rapela, legodimo la bulwa
22  mme moya o o boitshepo o le mo popegong ya mmele o o tshwanang le wa lephoi wa fologela mo go ene, mme lentswe la tswa kwa legodimong la re: “O Morwaake, moratwa; ke go amogetse.”
23  Mo godimo ga moo, Jesu ka boene, e rile a simolola tiro ya gagwe, a bo a na le dingwaga di ka nna masome a mararo, a le morwa, jaaka go ne go gopolwa,wa ga Josefa,morwa Heli,
24  morwa Mathate,morwa Lefi,morwa Meleki,morwa Janai,morwa Josefa,
25  morwa Matathiase,morwa Amose,morwa Nahume,morwa Eseli,morwa Nagai,
26  morwa Maathe,morwa Matathiase,morwa Semeine,morwa Joseke,morwa Joda,
27  morwa Joanane,morwa Resa,morwa Serubabele,morwa Shelatiele,morwa Neri,
28  morwa Meleki,morwa Adi,morwa Kosama,morwa Elemadame,morwa Ere,
29  morwa Jesu,morwa Eliesere,morwa Jorime,morwa Mathate,morwa Lefi,
30  morwa Semeone,morwa Judase,morwa Josefa,morwa Joname,morwa Eliakime,
31  morwa Melea,morwa Menane,morwa Matatha,morwa Nathane,morwa Dafide,
32  morwa Jese,morwa Obede,morwa Boase,morwa Salamone,morwa Nashone,
33  morwa Aminadabe,morwa Arani,morwa Heserone,morwa Perese,morwa Juda,
34  morwa Jakobe,morwa Isake,morwa Aborahame,morwa Tera,morwa Nahore,
35  morwa Seruge,morwa Reu,morwa Pelege,morwa Ebere,morwa Shela,
36  morwa Kainane,morwa Arepakeshade,morwa Sheme,morwa Noa,morwa Lameke,
37  morwa Methusela,morwa Enoke,morwa Jarede,morwa Mahalaleele,morwa Kainane,
38  morwa Enoshe,morwa Sethe,morwa Adame,morwa Modimo.
12  Fa go sa ntse go le jalo, e rile boidiidi bo sena go phuthega mmogo ka dikete di le dintsi thata mo bo neng bo gatana, a simolola pele ka go raya barutwa ba gagwe a re: “Disang sebediso sa Bafarasai, se e leng boitimokanyo.
2  Mme ga go na sepe se se fithilweng ka kelotlhoko se se se kitlang se senolwa, le se e leng sephiri se se se kitlang se itsiwe.
3  Jalo he dilo le fa e le dife tse lo di buang mo lefifing di tla utlwiwa mo leseding, mme se lo se sebasebang mo diphaposing tsa lona se tla rerwa mo godimo ga matlo.
4  Mo godimo ga moo, ke lo raya ke re, ditsala tsa me, Lo se ka lwa boifa ba ba bolayang mmele mme morago ga seno ba sa kgone go dira sepe se se fetang seo.
5  Mme ke tla lo supetsa gore lo boife mang: Boifang ene yo fa a sena go bolaya, a nang le taolo ya go latlhela mo teng ga Gehena. Ee, ke a lo bolelela, boifang ene Yono.
6  Dithaga di le tlhano di rekisiwa ka madi a tshipi a le mabedi a tlhwatlhwa e e kwa tlase, ga ke re? Le fa go ntse jalo ga go e le nngwe ya tsone e e lebalwang fa pele ga Modimo.
7  Mme le e leng meriri ya ditlhogo tsa lona e badilwe yotlhe. Se boifeng; lo botlhokwa go feta dithaga di le dintsi.
8  “Ke a lo raya, he, ka re, Mongwe le mongwe yo o ipolelang fa a le seoposengwe le nna fa pele ga batho, Morwa motho le ene o tla ipolela fa a le seoposengwe le ene fa pele ga baengele ba Modimo.
9  Mme ene yo o intatolang fa pele ga batho o tla itatolwa fa pele ga baengele ba Modimo.
10  Mme mongwe le mongwe yo o buang lefoko kgatlhanong le Morwa motho, o tla go itshwarelwa; mme yo o tlhapatsang moya o o boitshepo ga a na a go itshwarelwa.
11  Mme fa ba lo tlisa fa pele ga dikopano tsa phatlalatsa le badiredi ba puso le balaodi, lo se ka lwa tlhobaela kaga gore lo tla bua jang kgotsa eng fa lo iphemela kgotsa gore lo tla reng;
12  gonne moya o o boitshepo o tla lo ruta ka yone nako eo dilo tse lo tshwanetseng go di bua.”
13  Foo mongwe wa boidiidi a mo raya a re: “Moruti, bolelela morwarre gore a kgaoganye boswa le nna.”
14  A mo raya a re: “Monna, ke mang yo o neng a ntlhoma go nna moatlhodi kgotsa mokgaoganyi mo go lona?”
15  Foo a ba raya a re: “Nnang lo butse matlho lo bo lo itise kgatlhanong le keletso ya bopelotshetlha ya mofuta mongwe le mongwe, ka gonne le e leng fa motho a na le letlotlo botshelo jwa gagwe ga bo nne gone ka ntlha ya dilo tse a di ruileng.”
16  Foo a bua setshwantsho le bone, a re: “Lefatshe la monna mongwe yo o humileng le ne le ungwa sentle.
17  Ka gone a simolola go akanya, a re, ‘Ke tla dirang, ka jaanong ke se na gope fa ke ka phuthelang thobo ya me gone?’
18  Jalo a re, ‘Ke tla dira seno: Ke tla rutlolola matlo a me a polokelo ke ba ke aga a magolwane, mme ke tla phuthela mabele otlhe a me koo le dilo tse di molemo tsotlhe tsa me;
19  mme ke tla raya moya wa me ke re: “Moya, o na le dilo tse di molemo di le dintsi tse di beetsweng dingwaga di le dintsi; nna ka phuthologo, ja, nwa, ijese monate.”’
20  Mme Modimo a mo raya a re, ‘Wena yo o seng tekatekano, mo bosigong jono ba batla moya wa gago ka kgang mo go wena. Ke mang, he, yo o tla tsayang dilo tse o di bolokileng?’
21  Go nna jalo ka monna yo o ipeelang letlotlo mme a sa huma malebana le Modimo.”
22  Foo a raya barutwa ba gagwe a re: “Ka lebaka leno ke lo raya ke re, Tlogelang go tlhobaela ka ga meya ya lona malebana le gore lo tla ja eng kgotsa ka ga mebele ya lona malebana le gore lo tla apara eng.
23  Gonne moya o botlhokwa go feta dijo le mmele go feta diaparo.
24  Elang tlhoko sentle gore magakabe ga a jale peo le fa e le go roba, e bile ga a na bobolokelo le fa e le ntlo ya polokelo, mme le fa go ntse jalo Modimo o a a fepa. Lona lo botlhokwa go le kana kang go feta dinonyane?
25  Ke mang wa lona yo ka go tlhobaela o ka oketsang lobaka lwa botshelo jwa gagwe ka kubita?
26  Jalo, fa lo sa kgone go dira selo se sebotlana thata, ke ka ntlha yang fa lo tlhobaela kaga dilo tse di setseng?
27  Elang tlhoko sentle kafa dithunya tsa masoma di golang ka gone; ga di dire ka natla le fa e le go otlha; mme ke a lo bolelela, Le e leng Solomone mo kgalalelong yotlhe ya gagwe o ne a sa kgabe jaaka sengwe sa tsone.
28  Jaanong, fa Modimo a apesa jalo dimela mo nageng tse gompieno di leng gone mme ka moso di latlhelwang mo teng ga pesetso, a bo a tla apesa lona bogolo jang ne, lona ba lo nang le tumelo e potlana
29  Jalo tlogelang go batla se lo ka se jang le se lo ka se nwang, gape tlogelang go akgega ka tlhobaelo;
30  gonne tsotlhe tseno ke dilo tse ditšhaba tsa lefatshe di di gwalalelang, mme Rraalona o a itse gore lo tlhoka dilo tseno.
31  Le fa go ntse jalo, batlang bogosi jwa gagwe lo sa kgaotse, mme dilo tseno lo tla di okelediwa.
32  “Se boifeng, letsomanyane, ka gonne Rraalona o amogetse go lo naya bogosi.
33   Rekisang dilo tsa lona lo bo lo ntshe dimpho tsa kutlwelobotlhoko. Itireleng dikgwama tse di sa onaleng, letlotlo le le se keng le palelwa le ka motlha kwa magodimong, koo legodu le sa fitlheng gautshwane gone le fa e le motoutwane go ja gone.
34  Gonne koo letlotlo la lona le leng gone, gone koo dipelo tsa lona le tsone di tla nna gone.
35  “A matheka a lona a gatlhiwe le dipone tsa lona di tuke,
36  mme lona ka bolona lo nne jaaka banna ba ba letetseng mong wa bone fa a boa kwa lenyalong,  e le gore fa a goroga a ba a kokota ba tle ba akofe ba mmulele.
37  Go itumela batlhanka bao fa mong a goroga a ba fitlhelang ba lebeletse! Ammaaruri ke a lo raya, O tla ikgatlha a bo a ba nnisa ka go sekama fa tafoleng mme o tla tla fa go bone a bo a ba direla.
38  Mme fa a goroga ka tebelo ya bobedi, le e leng fa e le ka ya boraro, a bo a ba fitlhela ba le jalo, go itumela bone!
39  Mme itseng seno, gore fa mong wa ntlo a ne a itsile gore legodu le ne le tla tla ka nako efe, o ka bo a ile a nna a lebeletse e bile a sa lesa ntlo ya gagwe ya thubiwa.
40  Le lona, nnang lo iketleeditse, ka gonne Morwa motho o tla ka nako e lo sa akanyeng gore e ka nna yone.”
41  Foo Petere a re: “Morena, a o bolelela rona setshwantsho seno kgotsa o se bolelela le botlhe?”
42  Mme Morena a re: “Tota ke mang yo e leng molebedi yo o boikanyego, yo o botlhale, yo mong wa gagwe o tla mo tlhomang gore a okamele setlhopha sa gagwe sa batlhokomedi go nna a ba naya selekanyo sa bone sa dijo ka nako e e tshwanetseng?
43  Go itumela motlhanka yoo, yo fa mong wa gagwe a goroga a mo fitlhelang a dira jalo!
44  Ammaaruri ke a lo raya, O tla mo tlhoma gore a okamele dilo tsa gagwe tsotlhe.
45  Mme fa go direga gore motlhanka yoo a bue jaana mo pelong ya gagwe, ‘Mong wa me o diega go tla,’ mme a simolola go itaya batlhanka le malata, a bo a ja a nwa e bile a tagwa,
46  mong wa motlhanka yoo o tla tla ka letsatsi le a sa mo lebelelang ka lone le ka nako e a sa e itseng, mme o tla mo otlhaya ka bopeloethata jo bogolo thata a bo a mo laolela karolo le ba ba seng boikanngo.
47  Jaanong motlhanka yoo yo o neng a tlhaloganya thato ya mong wa gagwe mme a se ka a iketleetsa kgotsa a dira tumalanong le thato ya gagwe o tla itewa ka dititeo di le dintsi.
48  Mme yo o neng a se ka a tlhaloganya mme jalo a dira dilo tse di tshwanetsweng ke dititeo o tla itewa ka di le mmalwa. Eleruri, mongwe le mongwe yo o neng a newa go le gontsi, go tla batliwa go le gontsi mo go ene; le yo batho ba neng ba mmaya go tlhokomela go le gontsi, ba tla batla mo go ene go feta mo go tlwaelegileng.
49  “Ke tlile go gotsa molelo mo lefatsheng, mme go na le eng gape se ke ka se eletsang fa o setse o gotsitswe?
50  Eleruri, ke na le kolobetso e ke tshwanetseng go kolobediwa ka yone, mme a bo ke tshwenyega jang ne go fitlha e wediwa!
51  A lo ithaya lo re ke tlisitse kagiso mo lefatsheng? Nnyaa, ke a lo bolelela, mme go na le moo ke tlisitse kgaogano.
52  Gonne go tloga jaanong go ya pele go tla nna le ba le batlhano mo ntlong e le nngwe ba kgaogane, ba bararo kgatlhanong le ba babedi mme ba babedi kgatlhanong le ba bararo.
53  Ba tla bo ba kgaogane, rre kgatlhanong le morwa le morwa kgatlhanong le rre, mmè kgatlhanong le morwadi le morwadi kgatlhanong le mmaagwe, matsale kgatlhanong le ngwetsi ya gagwe le ngwetsi kgatlhanong le matsalaayone.”
54  Foo a tswelela pele a raya le boidiidi a re: “Fa lo bona leru le tlhatloga kwa dikarolong tsa bophirima, lo akofa lo re, ‘Phefo ya matsubutsubu e e tla,’ mme go diragala jalo.
55  Mme fa lo bona gore phefo ya borwa e a foka, lwa re, ‘Go tla nna le lekhubu la mogote,’ mme go nne jalo.
56  Baitimokanyi ke lona, lo itse go sekaseka ponalo ya kafa ntle ya lefatshe le loapi, mme go tla jang gore lo bo lo sa itse go sekaseka yone nako eno?
57  Ke ka ntlha yang fa lo sa ikatlholele gape gore ke eng se se siameng?
58  Ka sekai, fa o ya kwa mmusing le mmaba wa gago kwa molaong, simolola go dira sengwe, fa o sa ntse o le mo tseleng, go inamola mo kganetsanong le ene, gore le ka motlha a ke a se ka a go gogela fa pele ga moatlhodi, mme moatlhodi a go neele modiredi wa kgotlatshekelo, mme modiredi wa kgotlatshekelo a go latlhele mo kgolegelong.
59  Ke a go bolelela, Eleruri ga o na go tswa koo go fitlha o duela ledinyana la bofelo la tshipi la tlhotlhwa e nnye fela thata.”
