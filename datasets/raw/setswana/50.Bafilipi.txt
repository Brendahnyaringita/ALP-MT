4  Ka gone, bakaulengwe ba me ba ba rategang le ba ke ba tlhologeletsweng, boipelo jwa me le serwalo, baratwa, emang lo nitame ka tsela eno mo Moreneng.
2  Yudia ke a mo rotloetsa le Sentike ke a mo rotloetsa gore ba nne ba mogopolo o o tshwanang mo Moreneng.
3  Ee, ke kopa le wena, molekane wa me wa jokwe wa mmatota, nna o thuse basadi bano ba ba oleng ba tsoga le nna mo dikgannyeng tse di molemo mmogo le Kelemente le badirimmogo le nna ba bangwe botlhe, ba maina a bone a leng mo bukeng ya botshelo.
4  Ka metlha ipeleng mo Moreneng. Ke tla boa gape ke re, Ipeleng!
5  A go nna tekatekano ga lona go itsiwe mo bathong botlhe. Morena o gaufi.
6  Lo se ka lwa tlhobaela ka sepe, mme mo go sengwe le sengwe ka thapelo le mokokotlelo mmogo le go ntshiwa ga ditebogo a dikopo tsa lona di itsisiwe Modimo;
7  mme kagiso ya Modimo e e gaisang kakanyo yotlhe e tla disa dipelo tsa lona le maatla a lona a mogopolo ka Keresete Jesu.
8  La bofelo, bakaulengwe, dilo le fa e le dife tse di boammaaruri, dilo le fa e le dife tse di tsewang ka masisi, dilo le fa e le dife tse di siameng, dilo le fa e le dife tse di itshekileng, dilo le fa e le dife tse di rategang, dilo le fa e le dife tse di buiwang molemo, le fa e le molemo ofe o o gone le selo le fa e le sefe se se tshwanelwang ke pako se se gone, tswelelang lo akanya ka dilo tseno.
9  Dilo tse lo di ithutileng le tse lo di amogetseng mme lwa di utlwa lwa ba lwa di bona ka ga me, tlwaelang go dira dilo tseno; mme Modimo wa kagiso o tla nna le lona.
10  Ruri ke ipela thata mo Moreneng go bo jaanong la bofelo lo tsosolositse go akanya ga lona ka nna, se tota lo neng lo akanya ka sone, mme lo ne lwa tlhoka sebaka.
11  E seng gore ke bua ka ga gore ke a tlhoka, gonne ke ithutile go ritibala, mo maemong le fa e le afe a ke leng mo go one.
12  Eleruri ke itse kafa go nna le dilo tse di seng kalo go ntseng ka gone, eleruri ke itse kafa go nna le letlotlo go ntseng ka gone. Mo go sengwe le sengwe le mo maemong otlhe ke ithutile sephiri sa kafa go kgora go ntseng ka gone le kafa go tshwarwa ke tlala go ntseng ka gone, kafa go nna le letlotlo go ntseng ka gone le kafa go tlhoka go ntseng ka gone.
13  Mo dilong tsotlhe ke na le nonofo ka ntlha ya yo o nnayang maatla.
14  Le fa go ntse jalo, lo ne lwa dira sentle lo kopanela le nna mo pitlaganong ya me.
15  Tota e bile, lona Bafilipi, gape lo a itse gore kwa tshimologong ya go bolela dikgang tse di molemo, e rile ke tloga kwa Makedonia, ga go na phuthego epe e e neng ya kopanela le nna mo kgannyeng ya go aba le go amogela, fa e se lona lo le losi;
16  ka gonne, le eleng kwa Thesalonika, lo ne lwa romela sengwe se ke se tlhokang kwa go nna gangwe mmogo le ka lekgetlo la bobedi.
17  E seng gore ke batla mpho ka tlhoafalo, fa e se gore ke batla ka tlhoafalo maungo a a tlisang tuelo e e oketsegileng mo pegong ya lona.
18  Le fa go ntse jalo, ke na le dilo tsotlhe ka botlalo e bile ke na le letlotlo. Ke tladitswe, e re ka jaanong ke amogetse mo go Epaforodito dilo tse di tswang kwa go lona, lonko lo lo nkgang monate, setlhabelo se se amogelesegang, se se itumedisang Modimo thata.
19  Modimo wa me le ene o tla lo naya ka botlalo sotlhe se lo se tlhokang a ba a lo neye dikhumo tsa gagwe mo kgalalelong ka Keresete Jesu.
20  Jaanong kgalalelo e nne mo Modimong wa rona le Rara ka bosaengkae le go ya go ile. Amen.
21  Ntumedisetsang moitshepi mongwe le mongwe yo o seoposengwe le Keresete Jesu. Bakaulengwe ba ba nang le nna ba a lo dumedisa.
22  Baitshepi botlhe, mme segolobogolo ba ntlo ya ga Kaesara, ba a lo dumedisa.
23  Bopelonomi jo bo sa re tshwanelang jwa Morena Jesu Keresete bo nne le moya o lo o bontshang.
1  Paulo le Timotheo, batlhanka ba ga Keresete Jesu, re kwalela baitshepi botlhe ba ba seoposengwe le Keresete Jesu ba ba mo Filipi, mmogo le balebedi le batlhanka ba bodiredi:
2  E kete lo ka nna le bopelonomi jo bo sa re tshwanelang le kagiso go tswa kwa Modimong Rraarona le Morena Jesu Keresete.
3  Ke leboga Modimo wa me ka metlha fa ke lo gopola
4  mo mokokotlelong mongwe le mongwe wa me ka lona lotlhe, jaaka ke isa mokokotlelo wa me ka boipelo,
5  ka ntlha ya moneelo o lo o diretseng dikgang tse di molemo go tswa letsatsing la ntlha go fitlha mo nakong eno.
6  Gonne ke tshepa selo sone seno, gore yo o neng a simolola tiro e e molemo mo go lona o tla e dira go ya kwa bofelong go fitlha mo letsatsing la ga Jesu Keresete.
7  Go siame gotlhelele gore ke akanye seno ka ga lona lotlhe, ka go bo ke na le lona mo pelong ya me, lona lotlhe lo tlhakanetse le nna mo bopelonoming jo bo sa re tshwanelang, mo dikgoleng tsa me tsa kgolegelo mmogo le mo go sireletseng le go tlhomamisa dikgang tse di molemo semolao.
8  Gonne Modimo ke mosupi wa me wa kafa ke lo tlhologeletsweng lotlhe ka gone ka lorato lwa bopelonomi lo lo tshwanang le lo Keresete Jesu a nang le lone.
9  Mme seno ke se ke tswelelang ke se rapelela, gore lorato lwa lona lo tote fela thata ka kitso ya boammaaruri le temogo e e tletseng;
10  gore lo tlhomamise dilo tse di botlhokwa thata, gore lo nne lo se na molato e bile lo sa kgopise ba bangwe go ya go fitlha mo letsatsing la ga Keresete,
11  mme lo tladiwe ka maungo a a siameng, a a leng ka Jesu Keresete, gore Modimo a galalediwe a bo a bakwe.
12  Jaanong ke eletsa gore lo itse, bakaulengwe, gore dilo tse di ntiragaletseng di diragetse ka tsela e e dirang gore dikgang tse di molemo di tswelele pele, mme e seng ka tsela e nngwe e sele,
13  mo e leng gore dikgole tsa me di itsilwe phatlalatsa seoposengweng le Keresete mo gare ga Badisa botlhe ba Mmusimogolo le ba bangwe botlhe;
14  mme bontsi jwa bakaulengwe mo Moreneng, ka ba ikutlwa ba na le tshepo ka lebaka la dikgole tsa me tsa kgolegelo, ba bontsha bopelokgale le go feta, jwa go bua lefoko la Modimo ka go tlhoka poifo.
15  Ke boammaaruri, ba bangwe ba rera Keresete ka lefufa le kgaisano, mme ba bangwe ka keletso e e molemo.
16  Ba morago ba itsise Keresete phatlalatsa ka ntlha ya lorato, gonne ba a itse gore ke tlhomilwe fano go sireletsa dikgang tse di molemo;
17  mme ba ntlha ba go dira ka ntlha ya manganga, e seng ka boitlhomo jo bo itshekileng, gonne ba tsaya gore ba tla ntsosetsa pitlagano mo dikgoleng tsa me tsa kgolegelo.
18  Go tweng he? Ga go twe sepe, fa e se gore ka tsela nngwe le nngwe, e ka ne e le ka boitshemo kgotsa ka boammaaruri, Keresete o itsisewe phatlalatsa, mme ke ipelela seno. Tota e bile, gape ke tla nna ke ipela,
19  gonne ke a itse gore seno se tla felela ka gore ke bolokwe ka mokokotlelo wa lona le selekanyo sa moya wa ga Jesu Keresete,
20  tumalanong le go lebelela ga me ka tlhoafalo le tsholofelo gore ga ke na go tlhajwa ke ditlhong ka tsela le fa e le epe, fa e se gore ka kgololesego yotlhe ya go bua Keresete, jaaka fa ka metlha go ne go ntse pele, jaanong o tla godisiwa ka mmele wa me, e ka ne e le ka botshelo kgotsa ka loso.
21  Gonne mo go nna go tshela ke Keresete, mme go swa, ke poelo.
22  Jaanong fa e le go tswelela ke tshela mo nameng, seno ke maungo a tiro ya me—mme le fa go ntse jalo gore ke eng se ke tshwanetseng go se tlhopha ga ke se itsise.
23  Ke tlase ga kgatelelo ya dilo tse pedi tseno; mme se ruri ke se eletsang ke go gololwa le go nna le Keresete, gonne seno, eleruri, se botoka thata.
24  Le fa go ntse jalo, go tlhokega thata gore ke nne mo nameng ka ntlha ya lona.
25  Jalo, ka ke tshepa seno, ke a itse gore ke tla nna ke ba ke aga le lona lotlhe gore lo tswele pele le gore lo bone boipelo jo e leng jwa tumelo ya lona,
26  gore go itumela ga lona go penologe mo go Keresete Jesu ka ntlha ya me ka go nna gone ga me gape le lona.
27  Fela itshwareng ka mokgwa o o tshwanelang dikgang tse di molemo ka ga Keresete, gore, e ka ne ke a tla ke bo ke lo bona kgotsa ke seyo, ke utlwe ka ga dilo tse di amanang le lona, gore lo eme lo nitame mo maikutlong a le mangwe, ka moya o le mongwe lo wa lo tsoga mmogo ka ntlha ya tumelo ya dikgang tse di molemo,
28  mme le fa e le ka tsela efe lo sa tshosiwe ke baganetsi ba lona. Sone selo seno ke bosupi jwa tshenyego ya bone, mme jwa poloko ya lona; mme kaelo eno e tswa kwa Modimong,
29  ka gonne lo ne lwa newa tshiamelo mo boemong jwa ga Keresete, e seng fela ya go dumela mo go ene, mme le ya go boga mo boemong jwa gagwe.
30  Gonne lo kgaratlha ka tsela e e tshwanang le e lo e boneng mo go nna le e e tshwanang le e jaanong lo utlwang kaga yone mo go nna.
2  Jaanong fa go na le kgothatso nngwe mo go Keresete, fa go na le kgomotso nngwe ya lorato, fa go na le go abalana gongwe ga moya, fa go na le lorato lwa bopelonomi le mapelotlhomogi,
2  tlatsang boipelo jwa me ka go nna ba mogopolo o o tshwanang e bile lo na le lorato lo lo tshwanang, lo kopane mmogo mo moyeng, lo tshegeditse kakanyo e le nngwe mo mogopolong,
3  lo sa dire sepe ka ntlha ya manganga kgotsa ka ntlha ya go itseela kwa godimo thata, mme ka mogopolo o o ikokobeditseng lo tsaya ba bangwe ba le kwa godimo ga lona,
4  lo tlhokomela, e seng go kgatlhegela dilo tse di amang lona fela, mme gape go kgatlhegela le dilo tse di amang ba bangwe.
5  Bolokang boikutlo jono jwa mogopolo mo go lona jo gape bo neng bo le mo go Keresete Jesu,
6  yo, le mororo a ne a tshela a le mo sebopegong sa Modimo, a neng a se ka a akanyetsa go itseela, e leng, go lekana le Modimo.
7  Nnyaa, mme o ne a iithontsha, a tsaya sebopego sa motlhanka mme a nna mo setshwanong sa batho.
8  Mo godimo ga moo, e rile a iphitlhela a le mo sebopegong sa motho, a ikokobetsa mme a nna kutlo go fitlha losong, ee, loso mo koteng ya tlhokofatso.
9  Ka lone lebaka leno gape Modimo o ne a mo godisetsa kwa boemong jo bo kwa godimo mme ka bopelonomi a mo naya leina le le kwa godimo ga leina lengwe le lengwe le sele,
10  gore ka leina la ga Jesu lengole lengwe le lengwe le tle le obame la ba ba kwa legodimong le ba ba mo lefatsheng le ba ba kafa tlase ga lefatshe,
11  le loleme longwe le longwe lo tle lo bolele ka phuthologo fa lo dumela gore Jesu Keresete ke Morena kgalalelong ya Modimo Rara.
12  Ka gone, baratwa ba me, ka tsela e lo nnileng lwa utlwa ka metlha ka yone, e seng fa ke le gone fela, mme jaanong ka go iketleetsa bogolo fa ke seyo, nnang lo direle poloko ya lona ka poifo le go roroma;
13  gonne Modimo ke ene yo o dirang mo teng ga lona, ka ntlha ya boipelo jwa gagwe jo bo molemo, gore lo rate lo bo lo dire.
14  Nnang lo dire dilo tsotlhe go se na dingongorego le manganga,
15  gore lo nne ba ba se nang selabe e bile lo se na molato, lo le bana ba Modimo ba ba se nang bogole mo kokomaneng e e sokameng le e e kgopameng, e mo gare ga yone lo phatsimang jaaka masedi mo lefatsheng,
16  lo ntse lo ngangatletse lefoko la botshelo thata, gore ke tle ke nne le lebaka la go itumela mo letsatsing la ga Keresete, gore ke ne ka se ka ka sianela lefela kgotsa ka dira ka natla ke direla lefela.
17  Le fa go ntse jalo, le eleng fa ke tshololelwa jaaka tshupelo ya senō mo setlhabelong se tumelo e lo gogetseng kwa go sone le mo go direleng botlhe, ke itumetse e bile ke ipela le lona lotlhe.
18  Jaanong ka tsela e e tshwanang le lona ka bolona itumeleng lo bo lo ipele le nna.
19  Mme nna ke solofetse mo go Morena Jesu go roma Timotheo kwa go lona mo bogautshwaneng, gore ke tle ke nne moya o o itumetseng fa ke tla go itse kaga dilo tse di lo amang.
20  Gonne ga ke na ope yo mongwe wa maikutlo a a tshwanang le a gagwe yo ruri a tla tlhokomelang dilo tse di lo amang.
21  Gonne ba bangwe botlhe ba ipatlela melemo, e seng ya ga Keresete Jesu.
22  Mme lo itse bosupi jo a neng a bo naya kaga gagwe, gore jaaka ngwana le rraagwe o ne a nna motlhanka le nna mo go tsweledisetseng pele dikgang tse di molemo.
23  Jalo, yono ke monna yo ke solofelang go mo roma ka bonako fela fa ke sena go bona kafa dilo di emeng ka gone ka ga me.
24  Eleruri, ke tshepa mo Moreneng gore le nna ke tla tla mo bogautshwaneng.
25  Le fa go ntse jalo, ke go tsaya go tlhokega go romela Epaforodito kwa go lona, mokaulengwe wa me le modirimmogo le lesolemmogo, mme e le morongwa wa lona le motlhanka wa me wa go tlhoka ga me,
26  e re ka a tlhologeletswe go lo bona lotlhe e bile a tshwenyegile maikutlo ka gonne lo utlwile gore o ne a bobola.
27  Ee, eleruri, o ne a bobola mo a bileng a ne a le gaufi le go swa; mme Modimo o ne a mo utlwela botlhoko, tota e bile, e seng ene fela, mme gape le nna, gore ke se ka ka nna le khutsafalo mo godimo ga khutsafalo.
28  Jalo ke mo roma ka potlako e kgolwane, gore e re fa lo mmona lo ipele gape le gore ke tle ke se ka ka hutsafala thata.
29  Ka jalo mo amogeleng jaaka lo tlhola lo dira mo Moreneng ka boipelo jotlhe; mme lo nne lo tseye batho ba mofuta oo e le ba ba botlhokwa thata,
30  ka gonne ka ntlha ya tiro ya Morena o ne a nna gaufi thata le go swa, a baya moya wa gagwe mo kotsing, gore a emisetse lona ka botlalo e re ka lo seyo fano gore a ntirele.
3  La bofelo, bakaulengwe ba me, tswelelang lo ipela mo Moreneng. Go bo ke lo kwalela dilo di le dingwe fela ga go ntshwenye, mme ke gore ke lo dibele.
2  Lo itise mo dintšeng, lo itise mo go ba ba utlwisang botlhoko, lo itise mo go ba ba kgaolang nama.
3  Gonne re ba e leng ba go rupa ga mmatota, ba ka moya wa Modimo re dirang tirelo e e boitshepo mme go ipelafatsa ga rona go mo go Keresete Jesu e bile ga re na tshepo mo nameng,
4  le fa nna, fa e le gore go na le mongwe, ruri ke na le mabaka a go nna le tshepo le mo nameng. Fa motho mongwe yo mongwe a akanya gore o na le mabaka a go nna le tshepo mo nameng, nna ke na le one bogolo:
5  ke rupile mo letsatsing la borobedi, ke wa losika lwa lelapa la Iseraele, wa lotso lwa Benjamine, Mohebera yo o tsetsweng ke Bahebera; malebana le molao, ke Mofarasai;
6  ka ga tlhoafalo, ke ne ke bogisa phuthego; ka ga tshiamo e e leng ka molao, ke yo o itshupileng a se na molato.
7  Le fa go ntse jalo dilo le fa e le dife tse e neng e le dipoelo mo go nna, ke di tsere e le tatlhegelo ka ntlha ya ga Keresete.
8  Aitsane, ka ntlha ya seo, eleruri gape ke tsaya dilo tsotlhe e le tatlhegelo ka ntlha ya mosola o mogolo thata wa kitso ya ga Keresete Jesu Morena wa me. Ka ntlha ya gagwe ke amogetse go latlhegelwa ke dilo tsotlhe mme ke di tsaya e le matlakala a mantsi, gore ke bone Keresete
9  ke bo ke fitlhelwe ke le seoposengwe le ene, ke se na tshiamo ya me, e e nnang gone ka ntlha ya molao, mme ke na le e e leng ka tumelo mo go Keresete, tshiamo e e tswang kwa Modimong mo motheong wa tumelo,
10  gore ke itse ene le maatla a tsogo ya gagwe le go tlhakanela mo dipogong tsa gagwe, ke ineela mo losong lo lo tshwanang le lwa gagwe,
11  go bona fa ka tsela nngwe ke ka fitlhelela tsogo ya pele ya baswi.
12  E seng gore ke setse ke se amogetse kgotsa ke setse ke itekanedisitswe, fa e se gore ke latelela go bona fa le nna ke ka tshwara se le nna Keresete Jesu a ntshwereng ka ntlha ya sone.
13  Bakaulengwe, ga ke itseye gore ke setse ke se tshwere; mme go na le selo se le sengwe kaga sone: Ke lebala dilo tse di kwa morago mme ke gagamalela pele kwa dilong tse di kwa pele,
14  ke latelela go ya fela kwa mokgeleng go tsaya tuelo ya pitso ya kwa godimo ya Modimo ka Keresete Jesu.
15  Jaanong, a rona ba re godileng sentle rotlhe fela, re nneng le boikutlo jono jwa mogopolo; mme fa mogopolo wa lona o sekametse go sele ka tsela epe, Modimo o tla lo senolela boikutlo jo bo fa godimo.
16  Le fa go ntse jalo, go ya bokgakaleng jo re dirileng kgatelopele mo go jone, a re tsweleleng re tsamaya ka thulaganyo ka one mokgwa ono.
17  Nnang baetsi ba me lo le seoposengwe, bakaulengwe, mme bayang leitlho ba ba tsamayang ka tsela e e dumalanang le sekao se lo nang le sone mo go rona.
18  Gonne go na le ba bantsi, ke ne ke tle ke ba umake gantsi mme jaanong ke ba umaka gape ke lela, ba ba tsamayang jaaka baba ba kota ya tlhokofatso ya ga Keresete,
19  mme phelelo ya bone ke tshenyego, le modimo wa bone ke mpa ya bone, mme kgalalelo ya bone e mo ditlhonnyeng tsa bone, mme ba beile megopolo ya bone mo dilong tse di mo lefatsheng.
20  Mme rona, boagi jwa rona bo kwa magodimong, lefelo le kwa go lone gape re letetseng mmoloki ka tlhologelelo, e bong Morena Jesu Keresete,
21  yo o tla bopang sesha mmele wa rona o o kokobeditsweng gore o tshwantshiwe le mmele wa gagwe o o galalelang go ya ka go dira ga maatla a a nang le one, le go baya dilo tsotlhe mo taolong ya gagwe.
