4  “Utlwang lefoko leno, lona dikgomo tsa Bashana, ba lo leng mo thabeng ya Samarea, ba lo tsietsang batho ba maemo a a kwa tlase, ba lo gatelelang bahumanegi, ba lo rayang beng ba bone lo re, ‘A ko lo tliseng mme re nwe!’
2  Morena Molaodimogolo Jehofa o ikanne ka boitshepo jwa gagwe a re, ‘“Bonang! Metlha e etla mo go lona, mme ruri o tla lo tsholetsa ka dikgoge tsa nama le ntlha ya lona ya bofelo ka dikgoge tsa tlhapi.
3  Mme lo tla tswa ka diphatlha, mongwe le mongwe a tlhamalalela fela kwa pele; mme ruri lo tla latlhelwa kwa ntle kwa Haremone,” go bua Jehofa.’
4  “‘Tlang mo Bethele mme lo dire tlolo. Dirang tlolo gangwe le gape kwa Gilegala, mme lo tlise ditlhabelo tsa lona mo mosong; mme mo letsatsing la boraro, ditsabosome tsa lona.
5  Mme ka se se bedisitsweng, dirang gore setlhabelo sa go ntshiwa ga ditebogo se kue mosi, lo bo lo bolele ditshupelo tse di dirwang ka go rata; itsiseng seno phatlalatsa, gonne eo ke tsela e lo ratileng ka yone, lona bomorwa Iseraele,’ go bua Morena Molaodimogolo Jehofa.
6  “‘Fa e le nna, ke ne ka lo naya bophepa jwa meno mo metseng yotlhe ya lona le go tlhoka senkgwe mo mafelong otlhe a lona; mme lo ne lwa se ka lwa boela mo go nna,’ go bua Jehofa.
7  “‘Fa e le nna, gape ke ne ka lo ganela ka pula e kgolo fa go ne go sa ntse go setse dikgwedi di le tharo go ya thobong; mme ke ne ka dira gore e ne mo motseng o mongwe, mme mo motseng o mongwe ke ne ke dira gore e se ka ya na. Go ne go na le sebata sengwe sa naga se e neng e tla na mo go sone, mme sebata sa naga se ke neng ke dira gore e se ka ya na mo go sone se ne se tla omelela.
8  Mme metse e le mebedi kgotsa e le meraro e ne ya kgokgweetsegela kwa motseng o le mongwe go ya go nwa metsi, mme e ne e sa kgotsofale; mme lo ne lwa se ka lwa boela mo go nna,’ go bua Jehofa.
9  “‘Ke ne ka lo itaya ka go tshubiwa ke phefo le ka mokobō. Ditshingwana tsa lona le masimo a lona a mofine di ne tsa ntsifala, mme mogokong o ne o ja ditlhare tsa lona tsa mofeige le ditlhare tsa lona tsa motlhware; le fa go ntse jalo lo ne lwa se ka lwa boela mo go nna,’ go bua Jehofa.
10  “‘Ke ne ka romela bolwetse jwa leroborobo jo bo tshwanang le jwa Egepeto mo go lona. Ke ne ka bolaya makau a lona ka tšhaka, mmogo le go isa dipitse tsa lona botshwarwa. Mme ke ne ka nna ka dira gore monkgo o o bosula wa mathibelelo a lona o tlhatlogele le e leng mo marobeng a dinko tsa lona; mme lo ne lwa se ka lwa boela mo go nna,’ go bua Jehofa.
11  “‘Ke ne ka ribegetsa mo gare ga lona, jaaka fa Modimo a ribegetsa Sodoma le Gomora. Mme lo ne lwa nna jaaka kota e e swatotsweng mo molelong; mme lo ne lwa se ka lwa boela mo go nna,’ go bua Jehofa.
12  “Ka jalo seo ke se ke tla se go dirang, wena Iseraele. Ka ntlha ya go bo ke tla go dira sone selo seno, ipaakanyetse go kopana le Modimo wa gago, wena Iseraele.
13  Gonne, bona! Mmopi wa dithaba le Motlhodi wa phefo, le Ene yo o bolelelang motho wa mo lefatsheng se se mo tshwenyang mo mogopolong, Ene yo o dirang bosa go nna lefifi, le Ene yo o gatang mafelo a a kwa godimo a lefatshe, Jehofa Modimo wa masomosomo ke leina la gagwe.”
8  Seno ke se Morena Molaodimogolo Jehofa a neng a dira gore ke se bone, mme, bonang! go ne go na le seroto sa maungo a letlhabula.
2  Go tswa foo a re: “O bonang, Amose?” Mme ka re: “Seroto sa maungo a letlhabula.” Mme Jehofa a tswelela a nthaya a re: “Bokhutlo bo gorogile mo bathong ba me ba Iseraele. Ga nkitla ke tlhola ke ba itshwarela gape.
3  ‘Mme dipina tsa tempele e tla bo e le go bokolela mo letsatsing leo,’ go bua Morena Molaodimogolo Jehofa. ‘Go tla bo go na le ditopo di le dintsi. Ruri motho o tla di latlhela kwa ntle mo lefelong lengwe le lengwe—go sale go rile tu!’
4  “Utlwang seno, lona batho ba lo pharumelang mohumanegi, le e leng go dira gore ba ba pelonolo ba lefatshe ba khutle,
5  lo re, ‘E tla nna lobaka lo lokae pele ngwedi yo mosha a feta gore re rekise dijo tsa dithoro? Le sabata, gore re tle re ntshe mabele gore a rekisiwe; e le gore re dire ifa go nna potlana le go dira shekele go nna kgolo le go dira dikale tsa tsietso gore e nne tsa maaka;
6  gore re reke batho ba maemo a a kwa tlase ka seleferanyana fela le mohumanegi ka tlhwatlhwa ya bompaatšhane ba babedi, le gore re tle re rekise matlakalanyana fela a dijo tsa ditlhaka?’
7  “Jehofa o ikanne ka Tlotlomalo ya ga Jakobe a re, ‘Ga nkitla ke lebala ditiro tsotlhe tsa bone le ka motlha.
8  A lefatshe ga le kitla le fuduega ka ntlha ya lebaka leno, le monni mongwe le mongwe yo o mo go lone a hutsafale; mme lotlhe fela, le tlhatloge jaaka noka ya Nile, le kgaphasele le bo le kokobele jaaka noka ya Nile ya Egepeto?’
9  “‘Mme go tla diragala mo letsatsing leo,’ go bua Morena Molaodimogolo Jehofa, ‘gore ke tla phirimisa letsatsi go le motshegare o mogolo, ke bo ke dira gore go nne lefifi mo lefatsheng letsatsi le penne.
10  Mme ke tla fetola meletlo ya lona ke e dira khutsafalo le dipina tsotlhe tsa lona ke di dira pina ya khutsafalo, mme ke tla tlisa letsela la kgetsi mo dinōkeng tsotlhe le lefatla mo tlhogong nngwe le nngwe; mme ke tla dira gore boemo bo nne jaaka fa go hutsafaletswe morwa yo o esi fela, le phelelo ya gone jaaka letsatsi le le bogalaka.’
11  “‘Bonang! Metlha e etla,’ go bua Morena Molaodimogolo Jehofa, ‘mme ke tla romela leuba mo lefatsheng, leuba, e seng la dijo, le lenyora, e seng la metsi, mme la go utlwa mafoko a ga Jehofa.
12  Mme ruri ba tla kgokgweetsega go tswa lewatleng le go ya fela kwa lewatleng, le go tswa bokone go ya botlhabatsatsi. Ba tla nna ba kgarakgatshega ba ntse ba batla lefoko la ga Jehofa, mme ga ba kitla ba le bona.
13  Mo letsatsing leo makgarebane a mantle a tla idibala, le makau, ka ntlha ya lenyora;
14  ba ba ikanang ka molato wa Samarea, ba ba reng: “Jaaka modimo wa gago o tshedile, wena Dana!” le, “Jaaka tsela ya Beere-sheba e tshedile!” Ruri ba tla wa, mme ga ba kitla ba tlhola ba ema.’”
9  Ke ne ka bona Jehofa a eme mo godimo ga sebeso, mme a re: “Itaya tlhogo ya pilara, gore direpodi di reketle. Di kgaole fa tlhogong, tsotlhe fela. Mme ntlha ya tsone ya bofelo ke tla e bolaya ka tšhaka. Ope wa bone yo o tshabang, ga a na go tshaba ka katlego, e bile ope wa bone yo o falolang, ga a na a kgona go tshaba.
2  Fa ba epela kwa tlase mo teng ga Sheole, seatla sa me ka nosi se tla ba ntsha koo; mme fa ba tlhatlogela kwa magodimong, ke tla ba folosa koo.
3  Mme fa ba iphitlha mo godimo ga Karemele, ke tla ba batla ka kelotlhoko koo ke bo ke tlhomamisa gore ke a ba tsaya. Mme fa ba itshuba mo boalong jwa lewatle ba tswa fa pele ga matlho a me, ke tla laola noga gone koo kwa tlase, mme e tla ba loma.
4  Fa ba ya botshwarwa fa pele ga baba ba bone, ke tla laola tšhaka go tswa koo, mme e tla ba bolaya; mme ke tla ba tlhoma matlho ka ntlha ya bosula, e seng ka ntlha ya molemo.
5  Mme Morena Molaodimogolo, Jehofa wa masomosomo, ke Ene yo o amang lefatshe, gore le gakologe; mme banni botlhe ba ba mo go lone ba tla hutsafala; mme ruri le tla tlhatloga jaaka Nile, lotlhe fela, le bo le kokobela jaaka noka ya Nile ya Egepeto.
6  “‘Ene yo o agang mapalamelelo a gagwe kwa magodimong, le kago ya gagwe e e kwa godimo ga lefatshe le a le thaileng; ene yo o bitsang metsi a lewatle, gore a tle a a tshololele mo godimo ga lefatshe—Jehofa ke leina la gagwe.’
7  “‘A ga lo a nna jaaka barwa ba Bakushe mo go nna, lona bomorwa Iseraele?’ go bua Jehofa. ‘A ke ne ka se ka ka tlhatlosa Israele ka boene ke mo ntsha mo lefatsheng la Egepeto, mme Bafilisitia go tswa mo Kereta, le Siria go tswa mo Kire?’
8  “‘Bonang! Matlho a Morena Molaodimogolo Jehofa a mo bogosing jo bo nang le boleo, mme ruri o tla bo nyeletsa mo godimo ga lefatshe. Le fa go ntse jalo, ga nkitla ke nyeletsa ntlo ya ga Jakobe gotlhelele,’ go bua Jehofa.
9  ‘Gonne, bonang! Ke a laela, mme ke tla tshikinya ntlo ya Iseraele mo ditšhabeng tsotlhe, fela jaaka motho a tshikinya sefe, gore go se ka ga wela letlapana lepe le le borethe fa fatshe.
10  Ba tla swa ka tšhaka—baleofi botlhe ba batho ba me, ba ba reng: “Masetlapelo ga a kitla a atamela kgotsa a fitlha fa go rona.”’
11  “‘Mo letsatsing leo ke tla tsosa loobo lwa ga Dafide lo lo oleng, mme ruri ke tla baakanya diphatlha tsa tsone. Ke tla tsosa marope a lone, mme ruri ke tla lo aga jaaka mo malatsing a bogologolo,
12  gore ba tle ba rue mo go tlogetsweng ga Edoma, le ditšhaba tsotlhe tse leina la me le bidiwang mo go tsone,’ go bua Jehofa, yo o dirang seno.
13  “‘Bonang! Metlha e etla,’ go bua Jehofa, ‘mme molemi o tla feta morobi, le yo o gatang morara, motshodi wa peo; mme dithaba di tla rotha beine e e botshe, mme dithota tsotlhe di tla iphitlhela di gakologa.
14  Mme ke tla busa batshwarwa ba batho ba me Iseraele, ba tla aga metse e e kgakgabetseng ba bo ba nna mo go yone, ba jala masimo a mofine ba bo baa nwa beine ya one, ba dira ditshingwana ba bo baa ja maungo a tsone.’
15  “‘Mme ruri ke tla ba jala mo lefatsheng la bone, mme ga ba kitla ba tlhola ba kumolwa mo lefatsheng la bone le ke ba le neileng,’ go buile Jehofa Modimo wa gago.”
7  Seno ke se Morena Molaodimogolo Jehofa a neng a dira gore ke se bone, mme, bonang! o ne a bopa lesogodi la tsie kwa tshimologong ya go tlhoga ga se se jadilweng morago. Mme, bonang! e ne e le se se jadilweng morago, morago ga bojang jo bo segilweng jwa kgosi.
2  Mme ga diragala ya re e feditse go ja dimela tsa naga, ka re: “Ao tlhe Morena Molaodimogolo Jehofa, itshwarele tsweetswee. Go tla ema mang wa ga Jakobe? Gonne o mmotlana!”
3  Jehofa a ikwatlhaela seno. “Ga go kitla go diragala,” go buile Jehofa.
4  Seno ke se Morena Molaodimogolo Jehofa a neng a dira gore ke se bone, mme, bonang! Morena Mogodimodimo Jehofa o ne a dira gore go ngangisanwe go dirisiwa molelo; mme wa laila bodiba jo bogolo jo bo boteng jwa metsi wa ba wa laila sebata sa naga.
5  Mme ka re: “Ao tlhe Morena Molaodimogolo Jehofa, iketle tsweetswee. Go tla ema mang wa ga Jakobe? Gonne o mmotlana!”
6  Jehofa a ikwatlhaela seno. “Seo le sone, ga se kitla se diragala,” go buile Morena Molaodimogolo Jehofa.
7  Seno ke se a neng a dira gore ke se bone, mme bonang! Jehofa o ne a eme mo loboteng lo lo dirilweng ka setlhamalatsalobota, e bile go ne go na le setlhamalatsalobota mo seatleng sa gagwe.
8  Foo Jehofa a nthaya a re: “O bonang, Amose?” Mme ka re: “Setlhamalatsalobota.” Mme Jehofa a tswelela a re: “Bona, ke baya setlhamalatsalobota mo gare ga batho ba me ba Iseraele. Ga ke tlhole ke tla ba itshwarela gape.
9  Mme mafelo a a kwa godimo a ga Isake ruri a tla kgakgabadiwa, le mafelo a a boitshepo ka boone a Iseraele a tla swafadiwa; mme ke tla tsogologela ntlo ya ga Jeroboame ka tšhaka.”
10  Mme Amasia moperesiti wa kwa Bethele a roma kwa go Jeroboame kgosi ya Iseraele, a re: “Amose o go logetse leano la boferefere mo teng ga ntlo ya Iseraele. Lefatshe ga le kgone go itshokela mafoko otlhe a gagwe.
11  Gonne Amose o buile jaana, ‘Jeroboame o tla swa ka tšhaka; mme fa e le Iseraele ene, ruri o tla ya botshwarwa a tswa mo lefatsheng la gagwe.’”
12  Mme Amasia a tswelela a raya Amose a re: “Wena mmoni wa diponatshegelo, tsamaya, tshabela kwa lefatsheng la Juda, mme o je senkgwe koo, e bile o ka nna wa porofeta koo.
13  Mme o se ka wa tlhola o porofeta gape kwa Bethele, gonne ke lefelo le le boitshepo la kgosi e bile ke ntlo ya bogosi.”
14  Foo Amose a araba Amasia a mo raya a re: “Ke ne ke se moporofeti, le gone ke ne ke se morwa moporofeti; mme ke ne ke le modisa e bile ke le mopomi wa difeige tsa ditlhare tsa mosikamore.
15  Mme Jehofa o ne a ntlosa mo go saleng letsomane morago, mme Jehofa a nthaya a re, ‘Tsamaya, o ye go porofeta mo bathong ba me ba Israele.’
16  Mme jaanong utlwa lefoko la ga Jehofa, ‘A wa re: “O se ka wa porofeta kgatlhanong le Iseraele, e bile o se ka wa letla lefoko lepe go tswa kgatlhanong le ntlo ya ga Isake”?
17  Ka jalo Jehofa o buile jaana: “Fa e le mosadi wa gago ene, o tla nna seaka mo motseng. Fa e le bomorwao le bomorwadio, ba tla wa ka tšhaka. Mme fa e le lefatshe la gago, le tla kgaoganngwa ka mogala o o lekanyang. Mme fa e le wena ka bowena, o tla swela mo mmung o o seng phepa; mme fa e le Iseraele ene, ruri o tla ya botshwarwa a tswa mo lefatsheng la gagwe.”’”
6  “A bo go latlhega bone ba ba iketlileng mo Siona le bone ba ba ikanyang thaba ya Samarea! Ke ba ba tlhomologileng ba karolo ya konokono ya ditšhaba, e bile ntlo ya Iseraele e tlile mo go bone.
2  Yang kwa Kalene mme lo bone; lo bo lo tswe koo lo ye kwa Hamathe e e nang le batho ba bantsi, lo bo lo fologele kwa Gathe wa Bafilisitia. A ba botoka go gaisa magosi ano, kgotsa a karolo ya bone ya naga e kgolo go gaisa karolo ya lona ya naga?
3  A lo tlosa letsatsi la masetlapelo mo megopolong ya lona, mme a lo atametsa bonno jwa thubakanyo?
4  Lona ba lo leng batho ba ba rapameng mo dikanamelong tsa lonaka lwa tlou mme ba namaletse mo malawaneng a bone, e bile baa ja diphelefu tse di tswang mo letsomaneng le dipowana tse di tswang mo dinamaneng tse di nontshitsweng;
5  ba ba boborang ba tsamaisana le modumo wa seletswa sa megala; ba ba itlhametseng diletswa tsa pina jaaka Dafide;
6  ba ba nwang ka megopo ya beine, le ba ba tlotsang ka maokwane a boleng jo bo kwa godimo, le ba ba sa bobodisiwang ke matlhotlhapelo a magolo a ga Josefa.
7  “Ka jalo, jaanong ba tla ya botshwarwa ba le kwa tlhogong ya ba ba yang botshwarwa, mme modiro wa ditlhapelo wa ba ba namaletseng o tla phatlalala.
8  “‘Morena Molaodimogolo Jehofa o ikanne ka moya wa gagwe,’ go bua Jehofa Modimo wa masomosomo, ‘“Ke ila boikgogomoso jwa ga Jakobe, e bile ke tlhoile ditora tsa gagwe tsa bonno, mme ke tla neela motse le se se o tladitseng.
9  Go tla diragala gore fa go ka tlogelwa batho ba le lesome mo ntlong e le nngwe, le bone ba tshwanetse go swa.
10  Mme morwarraagwe rraagwe o tla ba tsaya ka bongwe ka bongwe, mme o tla bo a ba fisa ka bongwe ka bongwe, gore a tle a ntshe marapo mo ntlong. Mme o tla raya ope fela yo o kwa tengteng ga ntlo a re, ‘A go na le ba bangwe gape ba ba nang le wena?’ Mme ene ruri o tla re, ‘Ga go na ope!’ Mme o tla re, ‘Didimala! Gonne ga se lobaka lwa go umaka leina la ga Jehofa ka gope.’”
11  “‘Gonne fano Jehofa o a laela, mme ruri o tla itaya ntlo e kgolo a e phutlhamisa gore e nne tshwafalo le e potlana gore e nne marope fela.
12  “‘A dipitse di tla siana mo lefikeng le legolo, kgotsa a motho o tla lema koo ka dikgomo? Gonne lo fetotse tshiamiso lwa e dira semela se se botlhole, le maungo a tshiamo lwa a dira longana,
13  lona ba lo ipelang mo selong se se seong; ba lo reng: “A ga re a itseela dinaka ka nonofo ya rona?”
14  Bonang! lona ntlo ya Iseraele,’ go bua Jehofa Modimo wa masomosomo, ‘Ke dira gore setšhaba se lo tsogologele, mme se tla lo gatelela go tswa botsenong jwa Hamathe go ya go fitlha kwa mokgatšheng o o phothoselang wa Areba.’”
5  “Utlwang lefoko leno le ke le buang le lona jaaka pina ya khutsafalo, lona ntlo ya Iseraele:
2  “Iseraele kgarebane, o wele;Ga a ka ke a tsoga gape.O tlogetswe mo mmung wa gagwe;Ga go na ope yo o mo emisang.
3  “Gonne Morena Molaodimogolo Jehofa o buile jaana, ‘One motse o o neng o bolola ka sekete o tla salelwa ke lekgolo; mme o o bololang ka lekgolo o tla salelwa ke lesome, ke se se tla diragalelang ntlo ya Iseraele.’
4  “Gonne seno ke se Jehofa a se reileng ntlo ya Iseraele, ‘Mpatlang, mme lo nne lo tshele.
5  Mme lo se ka lwa batla Bethele, e bile lo se ka lwa tla mo Gilegala, le gone lo se ka lwa fetela kwa Beere-sheba; ka gonne Gilegala ka boene ruri o tla ya botshwarwa; mme fa e le Bethele ene, o tla nna sengwe se e leng masaitseweng.
6  Batlang Jehofa, mme lo nne lo tshele, gore a se ka a dira fela jaaka molelo, wena ntlo ya ga Josefa, le gore o tle o se ka wa laila, mme Bethele a tlhoka yo o ka o timang,
7  lona ba lo fetolang tshiamiso lo e dira longana fela, le ba ba latlhetseng tshiamo fa fatshe.
8  Modiri wa lesomo la dinaledi la Khima le lesomo la dinaledi la Kesile, le Ene yo o fetolang moriti o montsho a o dira moso, le Ene yo o dirileng motshegare ka boone gore o nne lefifi jaaka bosigo, Ene yo o bitsang metsi a lewatle, gore a tle a a tshololele mo godimo ga lefatshe—Jehofa ke leina la gagwe;
9  ene yo o dirang gore thopo e phatsimele motho yo o nonofileng, gore thopo ka boyone e tle e tlele le eleng lefelo le le sireleditsweng.
10  “‘Ba ne ba tlhoa mokgalemi fa kgorong, e bile ba ila yo o buang dilo tse di itekanetseng.
11  Ka jalo, ka lebaka la go bo lo tsaya madi a khiro ya masimo ka dikgoka mo mothong wa maemo a a kwa tlase, le go nna lo tsaya tuelo ya dijo tsa ditlhaka mo go ene; lo agile matlo a leje le le betlilweng, mme ga lo kitla lo tswelela lo nna mo go one; e bile lo jadile masimo a a eletsegang a mofine, mme ga lo kitla lo tswelela lo nwa beine ya one.
12  Gonne ke itsile kafa ditlhanogo tsa lona di leng dintsi ka gone le kafa maleo a lona a leng thata ka gone, lona ba lo leng bobaba mo mothong yo o siameng, lona ba lo amogelang madi a pipamolomo, le ba lo sa amogelang batho ba ba humanegileng le eleng kwa kgorong.
13  Ka jalo ene yo o nang le temogo o tla didimala ka nako eo, ka gonne e tla bo e le nako ya masetlapelo.
14  “‘Batlang se se molemo, mme e seng se se bosula, gore lo nne lo tshele; le gore ka go dira jalo Jehofa Modimo wa masomosomo a tle a nne le lona, fela jaaka lo buile.
15  Tlhoang se se bosula, mme lo rate se se molemo, mme lo tlogelele tshiamiso sebaka fa kgorong. E ka tla ya re gongwe Jehofa Modimo wa masomosomo a utlwela botlhoko ba ba setseng ba ga Josefa.’
16  “Ka jalo seno ke se Jehofa Modimo wa masomosomo, Jehofa, a se buileng, ‘Go tla kuruediwa mo dipatlelong tsotlhe, mme mo mebileng yotlhe batho ba tla bo ba re: “Ah! Ah!” Mme ba tla dira gore molemirui a hutsafale, le ba ba tlwaetseng go lela selelo sa khutsafalo ba kuruetse.’
17  ‘Mme mo masimong otlhe a mofine, go tla bo go kuruediwa; gonne ke tla feta fa gare ga lona,’ go buile Jehofa.
18  “‘A bo go latlhega bone ba ba eletsang letsatsi la ga Jehofa! Letsatsi la ga Jehofa le tla kaya eng mo go lona? Go tla bo go le lefifi, go se na lesedi,
19  fela jaaka fa motho a tshaba ka ntlha ya tau, mme a bo a kopana le bera; le jaaka fa a tsena mo teng ga ntlo a bo a tshegetsa seatla sa gagwe mo loboteng, mme noga e bo e mo loma.
20  A letsatsi la ga Jehofa ga le kitla le nna lefifi, e seng lesedi; mme a ga le kitla le nna le letobo, e seng phatsimo?
21  Ke tlhoile meletlo ya lona, ke e ganne, e bile ga nkitla ke ipelela lonko lwa dikopano tsa lona tse di masisi.
22  Mme fa lo nkisetsa ditshupelo tse di fisiwang di feletse, le ditshupelo tsa lona tsa mpho ga nkitla ke di ipelela, e bile ga nkitla ke leba ditlhabelo tsa lona tsa kabalano tsa diphologotswana tse di nontshitsweng.
23  Tlosang pheretlhego ya dipina tsa lona mo go nna; le modumo o o molodi wa diletswa tsa lona tsa megala mma ke se ka ka o utlwa.
24  Mme a tshiamiso e phothosele fela jaaka metsi, le tshiamo jaaka molatswana o o phothoselang, o o elelang ka metlha.
25  A e ne e le ditlhabelo le ditshupelo tsa mpho tse lo neng lo di atametsa fa go nna ka dingwaga di le masome a manè kwa nageng, lona ntlo ya Iseraele?
26  Mme ruri lo tla tshola Sakuthe kgosi ya lona le Kewane, ditshwantsho tsa lona, naledi ya modimo wa lona, o lo o itiretseng.
27  Mme ke tla dira gore lo ye botshwarwa ka kwa ga Damaseko,’ go buile ene yo leina la gagwe e leng Jehofa Modimo wa masomosomo.”
1  Mafoko a ga Amose, yo e neng e le mongwe wa batlhokomedi ba dinku go tswa Tekoa, a a neng a a bona mo ponatshegelong ka ga Iseraele mo metlheng ya ga Usia kgosi ya Juda le mo metlheng ya ga Jeroboame morwa Joashe, kgosi ya Iseraele, dingwaga di le pedi pele ga thoromo ya lefatshe.
2  Mme o ne a re: “Jehofa—o tla kurutla go tswa Siona, e bile o tla ntsha lentswe la gagwe go tswa Jerusalema; mme mafulo a badisa a tla hutsafala, le setlhoa sa Karemele se tla omelela.”
3  “Jehofa o buile jaana, ‘“Ka ntlha ya go tlhanoga gararo ga Damaseko, le ka ntlha ya go tlhanoga ganè, ga nkitla ke se busetsa morago, ka ntlha ya go photha ga bone Gileade ka didirisiwa tsa go photha tsa tshipi.
4  Mme ke tla romela molelo mo ntlong ya ga Hasaele, mme o tla laila ditora tsa bonno tsa ga Bene-hadade.
5  Mme ke tla robaganya mophakalego wa Damaseko ke bo ke kgaola monni mo Bikathe-afene, le motshwari wa lore lwa segosi mo Bethe-edene; mme batho ba Siria ba tla ya kwa Kire e le batshwarwa,” go buile Jehofa.’
6  “Jehofa o buile jaana, ‘“Ka ntlha ya go tlhanoga gararo ga Gasa, le ka ntlha ya go tlhanoga ganè, ga nkitla ke se busetsa morago, ka ntlha ya go isa ga bone botshwarwa setlhopha se se feletseng sa batshwarwa go se neela Edoma.
7  Ke tla romela molelo mo loboteng lwa Gasa, mme o tla laila ditora tsa gagwe tsa bonno.
8  Ke tla kgaola monni mo Ashedoda, le motshwari wa lore lwa segosi mo Ashekelona; mme ke tla busetsa seatla sa me mo go Ekerone, mme ba ba setseng ba Bafilisitia ba tla nyelela,” go buile Morena Molaodimogolo Jehofa.’
9  “Jehofa o buile jaana, ‘Ka ntlha ya go tlhanoga gararo ga Ture, le ka ntlha ya go tlhanoga ganè, ga nkitla ke se busetsa morago, ka ntlha ya go neela ga bone Edoma setlhopha se se feletseng sa batshwarwa, le ka ntlha ya go bo ba se kile ba gakologelwa kgolagano ya barwa ba motho.
10  Mme ke tla romela molelo mo loboteng lwa Ture, mme o tla laila ditora tsa gagwe tsa bonno.’
11  “Jehofa o buile jaana, ‘Ka ntlha ya go tlhanoga gararo ga Edoma, le ka ntlha ya go tlhanoga ganè, ga nkitla ke se busetsa morago, ka ntlha ya go latelela morwarraagwe ka tšhaka, le ka gonne a sentse dinonofo tsa gagwe tsa boutlwelobotlhoko, le bogale jwa gagwe bo nna bo garola ka bosaengkae; mme tšhakgalo ya gagwe—o e boloketse ruri.
12  Mme ke tla romela molelo mo Temane, mme o tla laila ditora tsa bonno tsa Bosera.’
13  “Jehofa o buile jaana, ‘“Ka ntlha ya go tlhanoga gararo ga bomorwa Amona, le ka ntlha ya go tlhanoga ganè, ga nkitla ke se busetsa morago, ka ntlha ya go bula ga bone basadi ba ba baimana ba Gileade ka bogare, ka boikaelelo jwa go atolosa karolo ya bone ya naga.
14  Mme ke tla fisa lobota lwa Raba ka molelo, mme o tla laila ditora tsa gagwe tsa bonno, ka mokgosi wa tlhagiso mo letsatsing la tlhabano, ka setsuatsue mo letsatsing la phefo ya matsubutsubu.
15  Mme kgosi ya bone e tla ya botshwarwa, yone mmogo le dikgosana tsa yone,” go buile Jehofa.’
2  “Jehofa o buile jaana, ‘“Ka ntlha ya go tlhanoga gararo ga Moabe, le ka ntlha ya go tlhanoga ganè, ga nkitla ke se busetsa morago, ka ntlha ya go fisa ga gagwe marapo a kgosi ya Edoma a a dira kalaka.
2  Ke tla romela molelo mo Moabe, mme o tla laila ditora tsa bonno tsa Keriothe; mme Moabe o tla swa ka modumo, ka mokgosi wa tlhagiso, ka modumo wa lonaka.
3  Mme ke tla kgaola moatlhodi mo gare ga gagwe, ke bo ke bolaya dikgosana tsotlhe tsa gagwe le ene,” go buile Jehofa.’
4  “Jehofa o buile jaana, ‘Ka ntlha ya go tlhanoga gararo ga Juda, le ka ntlha ya go tlhanoga ganè, ga nkitla ke se busetsa morago, ka ntlha ya go gana ga bone molao wa ga Jehofa, le ka gonne ba se kile ba boloka melawana ya gagwe; fa e se maaka a bone, a borraabonemogologolwane ba neng ba tsamaya mo go one, a ne a nna a ba timetsa.
5  Ke tla romela molelo mo Juda, mme o tla laila ditora tsa bonno tsa Jerusalema.’
6  “Jehofa o buile jaana, ‘Ka ntlha ya go tlhanoga gararo ga Iseraele, le ka ntlha ya go tlhanoga ganè, ga nkitla ke se busetsa morago, ka ntlha ya go rekisa ga bone motho yo o siameng ka seleferanyana fela, le motho yo o humanegileng ka tlhwatlhwa ya bompaatšhane ba babedi.
7  Ba tlhologeletswe lorole lwa lefatshe mo tlhogong ya batho ba maemo a a kwa tlase; e bile ba faposa tsela ya batho ba ba pelonolo; mme motho le rraagwe ba ile kwa mosetsaneng a le mongwe, ka boikaelelo jwa go itshepolola leina la me le le boitshepo.
8  Mme ba namalala fa thoko ga sebeso sengwe le sengwe mo godimo ga diaparo tse di tserweng e le sebeelo; mme beine ya ba ba lefisitsweng, ba e nwela mo ntlong ya medimo ya bone.’
9  “‘Mme fa e le nna, ke ne ke nyeleditse Moamore ka ntlha ya bone, yo bogodimo jwa gagwe bo neng bo le jaaka bogodimo jwa masedara, le yo o neng a le matlhagatlhaga jaaka ditlhare tse dikgolo thata; ka ba ka nyeletsa maungo a gagwe kwa godimo le medi ya gagwe kwa tlase.
10  Mme nna ka bonna ke ne ka lo tlhatlosa ka lo ntsha mo lefatsheng la Egepeto, mme ka nna ka dira gore lo tsamaye mo nageng dingwaga di le masome a manè, gore lo ye go rua lefatshe la Moamore.
11  Mme ke ne ka nna ka tsosa bangwe ba bomorwaalona e le baporofeti le bangwe ba makau a lona jaaka Banasirite. A tota seno ga se a tshwanela go bo se diragetse, lona bomorwa Iseraele?’ go bua Jehofa.
12  “‘Mme lo ne lwa nna lwa naya Banasirite beine gore ba nwe, e bile lo ne lwa laela baporofeti, lwa re: “Lo se ka lwa porofeta.”
13  Bonang, ke dira gore se se kafa tlase ga lona se akgaakgege, fela jaaka go akgaakgega ga koloi e e tletseng mabele a a sa tswang go rojwa mo moleng wa thobo.
14  Mme lefelo la botshabelo le tla nyelelela yo o bofefo, mme ga go na ope yo o nonofileng yo o tla nonotshang maatla a gagwe, e bile ga go na monna ope yo o thata yo o tla falotsang moya wa gagwe.
15  Mme ga go na ope yo o tsholang bora yo o tla emang, le gone ga go na ope yo o dinao di bofefo yo o tla falolang, e bile ga go na mopalami ope wa pitse yo o tla falotsang moya wa gagwe.
16  Mme fa e le yo o nonofileng mo pelong ya gagwe mo banneng ba ba thata, o tla tshaba a sa ikatega mo letsatsing leo,’ go bua Jehofa.”
3  “Utlwang lefoko leno le Jehofa a le buileng ka ga lona, lona bomorwa Iseraele, ka ga losika lotlhe lo ke lo tlhatlositseng ke lo ntsha mo lefatsheng la Egepeto, a re,
2  ‘Ke lona fela ke lo itsileng mo ditshikeng tsotlhe tsa lefatshe. Ke gone ka moo ke tla dirang gore lo ikarabelele ditlolo tsotlhe tsa lona.
3  “‘A bobedi bo ka tsamaya mmogo bo sa kopana ka nako e bo e beelaneng?
4  A tau e ka kurutla mo sekgweng e se na se e se tsomang? A tawana e e seriri e ka ntsha modumo wa yone mo lefelong la yone la go iphitlha e sa tshwara sepe gotlhelele?
5  A nonyane e ka wela mo seraing fa fatshe mme go se na seru se e se beetsweng? A serai se ka tlola mo mmung mme se sa tshwara sepe gotlhelele?
6  Fa go lediwa lonaka mo motseng, a batho le bone ga ba rorome? Fa go nna le masetlapelo mo motseng, a e a bo e se Jehofa yo o tsereng kgato?
7  Gonne Morena Molaodimogolo Jehofa ga a kitla a dira sepe fa a sa senolela batlhanka ba gagwe, e bong baporofeti sephiri sa gagwe.
8  Go na le tau e e kurutlileng! Ke mang yo o se kitlang a boifa? Morena Molaodimogolo Jehofa ka boene o buile! Ke mang yo o se kitlang a porofeta?’
9  “‘Itsiseng seno mo ditoreng tsa bonno mo Ashedoda le mo ditoreng tsa bonno mo lefatsheng la Egepeto, lo re: “Phuthegang lo tsogologele dithaba tsa Samarea, mme lo bone dikhuduego di le dintsi mo gare ga gagwe le go tsietsa mo go mo teng ga gagwe.
10  Mme ga baa itse go dira se se siameng,” go bua Jehofa, “bone ba ba bolokang thubakanyo le thopo mo ditoreng tsa bone tsa bonno.”’
11  “Ka jalo Morena Molaodimogolo Jehofa o buile jaana, ‘Go na le mmaba le mo nageng yotlhe, mme ruri o tla ntsha nonofo e e mo go wena, e bile ditora tsa gago tsa bonno di tla gapiwa.’
12  “Jehofa o buile jaana, ‘Fela jaaka modisa a tsubula memo e mebedi kgotsa ntlhana ya tsebe mo molomong wa tau, bomorwa Iseraele ba tla tsubulwa jalo, ba ba ntseng mo Samarea mo sekanamelong se se ntlentle le mo bolawaneng jwa Sedamaseko.’
13  “‘Utlwang mme lo neye bosupi mo ntlong ya ga Jakobe,’ go bua Morena Molaodimogolo Jehofa, Modimo wa masomosomo.
14  ‘Gonne, mo letsatsing la go dira ga me gore Iseraele a ikarabelele go tlhanoga ga gagwe, ke tla dira gore dibeso tsa Bethele le tsone di ikarabelele; mme dinaka tsa sebeso ruri di tla kgaolwa mme di tla wela fa fatshe.
15  Mme ke tla itaya ntlo ya mariga gore ke bo ke e phutlhamise fa ke sena go dira ntlo ya selemo jalo.’ “‘Mme matlo a dinaka tsa tlou a tla nyelela, le matlo a le mantsi a tla fela,’ go bua Jehofa.”
