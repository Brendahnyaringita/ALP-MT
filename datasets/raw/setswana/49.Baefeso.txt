4  Jalo, nna legolegwa mo Moreneng, ke lo rapela gore lo tsamaye kafa go tshwanetseng pitso e lo neng lwa bidiwa ka yone,
2  ka mogopolo o o ikokobeditseng fela thata le ka bonolo, ka bopelotelele, lo itshokelana ka lorato,
3  lo leka ka natla ka tlhoafalo go boloka bongwefela jwa moya mo sebofong se se kopanyang sa kagiso.
4  Go na le mmele o le mongwe, le moya o le mongwe, fela jaaka lo ne lwa bidiwa mo tsholofelong e le nngwe e lo neng lwa bilediwa kwa go yone;
5  Morena a le mongwe, tumelo e le nngwe, kolobetso e le nngwe;
6  Modimo a le mongwe le Rara wa batho botlhe, yo a okametseng botlhe le ka botlhe le mo go botlhe.
7  Jaanong mongwe le mongwe wa rona o ne a newa bopelonomi jo bo sa re tshwanelang go ya kafa Keresete a neng a lekanya mpho ya mahala ka gone.
8  Ka gone a re: “E rile a tlhatlogela kwa godimo a tsaya batshwarwa; a aba dimpho [tse e leng] banna.”
9  Jaanong polelwana “a tlhatlogela,” e raya eng fa e se gore gape o ne a fologela kwa mafelong a a kwa tlase, e leng, lefatshe?
10  Ene yo o neng a fologa ke ene gape yo o neng a tlhatlogela kwa godimodimo ga magodimo otlhe, gore a tle a neye dilo tsotlhe botlalo.
11  Mme o ne a aba bangwe go nna baaposetoloi, bangwe go nna baporofeti, bangwe go nna baefangedi, bangwe go nna badisa le barutisi,
12  ka boikaelelo jwa go lolamisiwa ga baitshepi, go dira tiro ya bodiredi, go agiwa ga mmele wa ga Keresete,
13  go fitlha rotlhe re fitlhelela bongwefela mo tumelong le mo kitsong e e boammaaruri ka ga Morwa Modimo, go ya monneng yo o godileng ka botlalo, go ya selekanyong sa bogolo jo e leng jwa botlalo jwa ga Keresete;
14  e le gore re tle re se ka ra tlhola re nna masea, re heheutlelwa kwa le kwa jaaka e kete re heheutlwa ke makhubu e bile re akgaakgelwa kwa le kwa ke phefo nngwe le nngwe ya thuto ka tsietso ya batho, ka boferefere ka go loga leano le le tsietsang.
15  Mme ka go bua boammaaruri, a ka lorato re goleng mo dilong tsotlhe mo go ene yo e leng tlhogo, e bong Keresete.
16  Go tswa mo go ene mmele otlhe, ka go kopanngwa mmogo ka kutlwano e bile o dirwa gore o dirisane ka lelokololo lengwe le lengwe le le nayang se se tlhokwang, go ya ka go dira ga tokololo nngwe le nngwe ka go farologana ga tsone ka selekanyo se se tshwanetseng, o direla kgolo ya mmele gore o ikage mo loratong.
17  Seno, ka jalo, ke se bua e bile ke naya bosupi ka sone mo Moreneng, gore lo se ka lwa tlhola lo tswelela lo tsamaya fela jaaka ditšhaba le tsone di tsamaya mo go tlhokeng mosola ga megopolo ya tsone,
18  fa ba ntse ba le mo lefifing mo mogopolong, e bile ba kgaogane le botshelo jo e leng jwa Modimo, ka ntlha ya botlhokakitso jo bo mo go bone, ka ntlha ya go kgwaralala ga dipelo tsa bone.
19  Ka ba sa tlhole ba na le boikutlo ka gope ka boitshwaro, ba ne ba ineela mo boitshwarong jo bo repileng gore ba dire boitshekologo jwa mofuta mongwe le mongwe ka bogagaru.
20  Mme lona ga lo a ithuta Keresete a ntse jalo,
21  fa e le gore, eleruri, lo ne lwa mo utlwa e bile lo ne lwa rutwa ka ene, fela jaaka boammaaruri bo le mo go Jesu,
22  gore lo latlhe botho jo bogologolo jo bo dumalanang le tsela ya lona ya pele ya boitshwaro le jo bo senngwang go ya ka dikeletso tsa jone tse di tsietsang;
23  mme gore lo dirwe basha mo maatleng a a tlhotlheletsang mogopolo wa lona,
24  le gore lo apare botho jo bosha jo bo neng jwa bopiwa go ya ka go rata ga Modimo mo tshiamong ya boammaaruri le boikanyegi.
25  Ka gone, e re ka jaanong lo latlhile maaka, a mongwe le mongwe wa lona a bue boammaaruri le moagelani wa gagwe, ka gonne re ditokololo tsa mongwe go yo mongwe.
26  Lo galefe, mme le fa go ntse jalo lo se ka lwa leofa; a letsatsi le se ka la phirima lo sa ntse lo galefile,
27  le gone lo se ka lwa naya Diabolo sebaka.
28  A moutswi a se ka a tlhola a utswa, mme go na le moo a a dire ka natla, a dira ka diatla tsa gagwe se e leng tiro e e molemo, gore a tle a nne le sengwe se a se abelang mongwe yo o tlhokang.
29  A go se tswe lefoko le le bodileng mo molomong wa lona, fa e se lefoko le fa e le lefe le le molemo go aga kafa go tlhokegang ka gone, gore le tle le abele bautlwi se se rategang.
30  Gape, lo se ka lwa hutsafatsa moya o o boitshepo wa Modimo, o ka one lo tshwaetsweng letsatsi la go gololwa ka thekololo.
31  A kgakalo yotlhe ya letlhoo le bogale le tšhakgalo le go goa thata le puo ya go kgoba di tlosiwe mo go lona mmogo le bosula jotlhe.
32  Mme nnang pelonomi mongwe go yo mongwe, lo le pelotlhomogi ka bonolo, lo itshwarelana lo gololesegile fela jaaka Modimo le ene a ne a lo itshwarela ka Keresete a gololesegile.
6  Bana, utlwang batsadi ba lona seoposengweng le Morena, gonne seno se siame:
2  “Tlotla rrago le mmago”; se e leng taelo ya ntlha e e nang le tsholofetso:
3  “Gore dilo di go tsamaele sentle le gore o tle o tshele nako e telele mo lefatsheng.”
4  Mme lona, borre, lo se ka lwa tshwenya bana ba lona, mme tswelelang lo ba godisetsa mo kotlhaong le mo taolong ya mogopolo ya ga Jehofa.
5  Lona batlhanka, utlwang ba e leng beng ba lona ka tlhaloganyo ya senama, ka poifo le go roroma ka bopeloephepa jwa dipelo tsa lona, jaaka lo utlwa Keresete,
6  e seng ka go direla fa lo lebilwe jaaka bakgatlhi ba batho, mme jaaka batlhanka ba ga Keresete, lo dira thato ya Modimo ka moya otlhe.
7  Nnang batlhanka ba ba nang le mekgwa e mentle, jaaka mo go Jehofa, mme e seng mo bathong,
8  gonne lo a itse gore mongwe le mongwe, le fa e le molemo ofe o a ka o dirang, o tla o amogela gape go tswa kwa go Jehofa, e ka ne e le motlhanka kgotsa mogololesegi.
9  Gape, lona beng, nnang lo dire tsone dilo tseo mo go bone, lo lesa go tshosetsa, gonne lo itse gore Mong wa bone mmogo le lona o kwa magodimong, mme ga go na tlhaolele mo go ene.
10  La bofelo, tswelelang lo bona maatla mo Moreneng le mo thateng ya nonofo ya gagwe.
11  Aparang diaparo tse di feletseng tsa tlhabano tse di tswang kwa Modimong gore lo tle lo kgone go ema lo nitame kgatlhanong le maano a boferefere a ga Diabolo;
12  ka gonne re lwa, e seng le madi le nama, mme le dipuso, le balaodi, le babusi ba lefatshe ba lefifi leno, le mephato ya meya e e boikepo mo mafelong a selegodimo.
13  Ka lebaka leno, aparang diaparo tse di feletseng tsa tlhabano tse di tswang kwa Modimong, gore lo tle lo kgone go itsetsepela mo letsatsing le le boikepo le gore, fa lo sena go dira dilo tsotlhe ka botlalo, lo eme lo nitame.
14  Jalo, emang lo nitame, lotheka lwa lona lo gatlhilwe ka boammaaruri, mme lo apere seiphemelo sa sehuba sa tshiamo,
15  le dinao tsa lona di rwele iketleetso ya dikgang tse di molemo tsa kagiso.
16  Mo godimo ga dilo tsotlhe, tsayang thebe e kgolo ya tumelo, e lo tla kgonang go tima dibetsa tsotlhe tse di konopiwang tse di fisang tsa yo o boikepo ka yone.
17  Gape, amogelang tlhoro ya phemelo ya poloko, le tšhaka ya moya, e leng, lefoko la Modimo,
18  mme ka mofuta mongwe le mongwe wa thapelo le mokokotlelo lo tswelela lo rapela ka lobaka longwe le longwe ka moya. Mme gore lo dire jalo, nnang lo tsogile ka metlha yotlhe e bile lo kokotlelela baitshepi botlhe,
19  le nna, gore ke tle ke newe bokgoni jwa go bua ka go bula molomo wa me, ka kgololesego ya go bua gore ke itsise sephiri se se boitshepo sa dikgang tse di molemo,
20  tse ke dirang ke le moemedi wa tsone ke le mo dikeetaneng; gore ke tle ke bue ka bopelokgale ka ga tsone jaaka ke tshwanetse go bua.
21  Jaanong gore gape lo tle lo itse ka merero ya me, kafa ke tswelelang ka gone, Tikiko, mokaulengwe yo o rategang e bile e le modiredi yo o ikanyegang mo Moreneng, o tla lo itsise sengwe le sengwe.
22  Ke mo roma kwa go lona ka jone boikaelelo jono, gore lo tle lo itse ka ga dilo tse di amanang le rona le gore a tle a gomotse dipelo tsa lona.
23  E kete bakaulengwe ba ka nna le kagiso le lorato ka tumelo go tswa kwa Modimong Rara le Morena Jesu Keresete.
24  E kete bopelonomi jo bo sa re tshwanelang bo ka nna le botlhe ba ba ratang Morena wa rona Jesu Keresete ka go sa bole.
5  Jalo, nnang baetsi ba Modimo, jaaka bana ba ba rategang,
2  lo bo lo tswelele lo tsamaya mo loratong, fela jaaka Keresete le ene a ne a lo rata a ba a ineela ka ntlha ya lona e le tshupelo le setlhabelo mo Modimong go nna lonko lo lo nkgang monate.
3  A kgokafalo le boitshekologo jwa mofuta mongwe le mongwe kgotsa bogagaru di se ka tsa ba tsa umakwa mo go lona, fela jaaka go tshwanela batho ba ba boitshepo;
4  le fa e le boitshwaro jo bo tlhabisang ditlhong kgotsa puo ya boeleele kgotsa nyao e e ferosang sebete, dilo tse di sa tshwanelang, mme go na le moo go ntshiwe ditebogo.
5  Gonne lo itse seno, ka lo se lemoga ka bolona, gore ga go na mogokafadi ope kgotsa motho yo o seng phepa kgotsa motho yo o pelotshetlha—mo go rayang go nna moobamedi wa medingwana—yo o nang le boswa bope mo bogosing jwa ga Keresete le jwa Modimo.
6  A motho ope a se ka a lo tsietsa ka mafoko a a se nang mosola, gonne ka ntlha ya dilo tse go builweng ka tsone pelenyana bogale jwa Modimo bo tlela bana ba ba se nang kutlo.
7  Jalo lo se ka lwa nna le seabe le bone;
8  gonne lo kile lwa bo lo le lefifi, mme jaanong lo lesedi mo Moreneng. Tswelelang lo tsamaya jaaka bana ba lesedi,
9  gonne maungo a lesedi a na le mofuta mongwe le mongwe wa se se molemo le tshiamo le boammaaruri.
10  Nnang lo tlhomamise se se amogelesegang mo Moreneng;
11  mme tlogelang go kopanela le bone mo ditirong tse di sa ungweng tse e leng tsa lefifi, mme, go na le moo, lo ba kgalemele,
12  gonne dilo tse ba di dirang mo sephiring go tlhabisa ditlhong go di bolela.
13  Jaanong dilo tsotlhe tse di kgalemelwang di bonatshiwa ka lesedi, gonne sengwe le sengwe se se bonatshiwang ke lesedi.
14  Ka gone a re: “Thanya, wena morobadi, o bo o tsoge mo baswing, mme Keresete o tla go phatsimela.”
15  Jalo nnang lo tlhokometse ka kelotlhoko e kgolo gore kafa lo tsamayang ka gone ga se jaaka batho ba ba seng botlhale mme ke jaaka ba ba botlhale,
16  lo ithekela nako e e lo siametseng, ka gonne malatsi a bosula.
17  Ka lebaka leno tlogelang go nna ba ba seng tekatekano, mme tswelelang lo lemoga se e leng thato ya ga Jehofa.
18  Gape, lo se ka lwa tagwa ke beine, e mo go yone go nang le botlhapelwa, mme nnang lo tladiwe ka moya,
19  lo buisana ka dipesalema le dipako tse di direlwang Modimo le dipina tsa semoya, lo opela e bile lo leletsa Jehofa dipina go tswa mo dipelong tsa lona,
20  lo leboga Modimo wa rona le Rara ka metlha ka dilo tsotlhe ka leina la Morena wa rona Jesu Keresete.
21  Ikobelaneng lo boifa Keresete.
22  A basadi ba ikobele banna ba bone jaaka ba ikobela Morena,
23  ka gonne monna ke tlhogo ya mosadi wa gagwe jaaka Keresete le ene a le tlhogo ya phuthego, ka ene e le mmoloki wa mmele ono.
24  Tota e bile, jaaka phuthego e ikobela Keresete, jalo a basadi le bone ba nne jalo mo banneng ba bone mo go sengwe le sengwe.
25  Banna, tswelelang lo rate basadi ba lona, fela jaaka Keresete le ene a ne a rata phuthego a ba a ineela ka ntlha ya yone,
26  gore a tle a e itshepise, a e ntlafatsa ka metsi a a tlhatswang, ka lefoko,
27  gore a tle a tlhagise phuthego kwa go ene ka boene e le mo bontlentleng jwa yone, e se na selabe kgotsa letsutsuba kgotsa sepe sa dilo tse di ntseng jalo, fa e se gore e tle e nne boitshepo e bile e se na molato.
28  Ka tsela eno banna ba tshwanetse go rata basadi ba bone jaaka mebele ya bone. Yo o ratang mosadi wa gagwe o a ithata,
29  gonne ga go motho ope yo o kileng a tlhoa nama ya gagwe; mme o a e fepa a ba a e ngomaela, jaaka Keresete le ene a dira phuthego jalo,
30  ka gonne re ditokololo tsa mmele wa gagwe.
31  “Ka lebaka leno monna o tla tlogela rraagwe le mmaagwe mme o tla ngaparela mosadi wa gagwe, mme bobedi jono bo tla nna nama e le nngwe.”
32  Sephiri seno se se boitshepo se segolo. Jaanong ke bua ka ga Keresete le phuthego.
33  Le fa go ntse jalo, gape, a mongwe le mongwe wa lona ka bongwe a rate mosadi wa gagwe jalo jaaka a ithata; kafa letlhakoreng le lengwe, mosadi o tshwanetse go nna le tlotlo e e boteng mo monneng wa gagwe.
1  Paulo, moaposetoloi wa ga Keresete Jesu ka thato ya Modimo, ke kwalela baitshepi ba ba mo Efeso le ba ba ikanyegang ba ba seoposengwe le Keresete Jesu:
2  E kete lo ka nna le bopelonomi jo bo sa re tshwanelang le kagiso go tswa kwa Modimong Rraarona le Morena Jesu Keresete.
3  A go bakwe Modimo le Rra Morena wa rona Jesu Keresete, gonne o re segofaditse ka tshegofatso nngwe le nngwe ya semoya mo mafelong a selegodimo seoposengweng le Keresete,
4  fela jaaka a ne a re tlhopha re le seoposengwe le ene pele ga lefatshe le thaiwa, gore re tle re nne boitshepo e bile re se na molato fa pele ga gagwe mo loratong.
5  Gonne o ne a re tlhomamisa e sale pele gore re amogelwe jaaka bana ba gagwe ka Jesu Keresete, kafa boipelong jo bo molemo jwa thato ya gagwe,
6  pakong ya bopelonomi jo bo sa re tshwanelang jwa gagwe jo bo galalelang jo a neng a bo re naya ka bopelonomi ka moratiwa wa gagwe.
7  Ka ene, re gololwa ka thekololo ka madi a gagwe, ee, boitshwarelo jwa ditlolo tsa rona, go ya ka dikhumo tsa bopelonomi jwa gagwe jo bo sa re tshwanelang.
8  O ne a dira gore seno se re ntsifalele ka botlhale jotlhe le tlhaloganyo e e molemo,
9  e leng gore o ne a re itsise sephiri se se boitshepo sa thato ya gagwe. Sone, se kafa boipelong jo bo molemo jwa gagwe jo a neng a bo ikaelela
10  go dira tsamaiso fa tekanyo ya dinako tse di tlhomilweng e fela, e leng, go phuthela dilo tsotlhe mmogo gape mo go Keresete, dilo tse di kwa magodimong le dilo tse di mo lefatsheng. Ee, mo go ene,
11  yo gape re neng ra abelwa go nna baruaboswa re le seoposengwe le ene, e leng gore re ne ra tlhomamisiwa e sale pele go ya ka boikaelelo jwa yo o dirang dilo tsotlhe go ya ka tsela e thato ya gagwe e ikaelelang ka yone,
12  gore re tle re direle pako ya kgalalelo ya gagwe, rona ba re nnileng ba ntlha go solofela mo go Keresete.
13  Mme le lona lo ne lwa solofela mo go ene fa lo sena go utlwa lefoko la boammaaruri, e leng dikgang tse di molemo kaga poloko ya lona. Gape ka ene, fa lo sena go dumela, lo ne lwa tshwaiwa ka moya o o boitshepo o o solofeditsweng,
14  o e leng sesupo sa go sa le gale sa boswa jwa rona, ka boikaelelo jwa go golola thuo [ya Modimo] ka thekololo, pakong ya gagwe e e galalelang.
15  Ke gone ka moo le nna, e re ka ke utlwile ka tumelo e lo nang le yone mo go Morena Jesu le mo baitsheping botlhe,
16  ke sa kgaotseng go lo lebogela. Ke tswelela ke lo umaka mo dithapelong tsa me,
17  gore Modimo wa Morena wa rona Jesu Keresete, Rara wa kgalalelo, a lo neye moya wa botlhale le wa tshenolo mo kitsong ya gagwe e e boammaaruri;
18  matlho a dipelo tsa lona a sedimositswe, gore lo tle lo itse gore tsholofelo e a lo bileditseng kwa go yone ke eng, gore dikhumo tse di galalelang tse a di tshotseng e le boswa jwa baitshepi ke eng,
19  le gore bogolo jo bogolo thata jwa maatla a gagwe ke eng mo go rona badumedi. Bo kafa go direng ga thata ya nonofo ya gagwe,
20  e a dirileng ka yone ka Keresete fa a ne a mo tsosa mo baswing a bo a mo nnisa kafa seatleng sa gagwe sa moja mo mafelong a selegodimo,
21  kwa godimodimo ga puso nngwe le nngwe le taolo le maatla le borena le leina lengwe le lengwe le le rewang, e seng fela mo tsamaisong eno ya dilo, mme le mo go e e tla tlang.
22  Gape o ne a baya dilo tsotlhe mo taolong kafa tlase ga dinao tsa gagwe, a ba a mo dira tlhogo ya dilo tsotlhe mo phuthegong,
23  e e leng mmele wa gagwe, botlalo jwa yo o tlatsang dilo tsotlhe mo go botlhe.
2  Mo godimo ga moo, ke lona ba [Modimo a neng a lo tshedisa] le fa lo ne lo sule mo ditlolong le mo maleong a lona,
2  tse ka nako nngwe lo neng lo tsamaya mo go tsone go ya ka tsamaiso ya dilo ya lefatshe leno, go ya ka mmusi wa taolo ya moya, moya o jaanong o dirang mo baneng ba botlhokakutlo.
3  Ee, fa re ne re le mo gare ga bone rotlhe ka nako nngwe re ne re itshwara tumalanong le dikeletso tsa nama ya rona, re dira dilo tse di ratwang ke nama le dikakanyo, mme ka tlholego re ne re le bana ba tšhakgalo jaaka ba bangwe botlhe.
4  Mme Modimo, yo o humileng kutlwelobotlhoko, ka ntlha ya lorato lo logolo lwa gagwe lo a neng a re rata ka lone,
5  o ne a re tshedisa mmogo le Keresete, le fa re ne re sule mo ditlolong—lo bolokilwe ka bopelonomi jo bo sa re tshwanelang—
6  mme o ne a re tsosa mmogo a ba a re nnisa mmogo mo mafelong a selegodimo re le seoposengwe le Keresete Jesu,
7  gore mo ditsamaisong tse di tlang tsa dilo go tle go bonadiwe dikhumo tse dikgolo thata tsa bopelonomi jwa gagwe jo bo sa re tshwanelang mo bopelontleng jwa gagwe mo go rona seoposengweng le Keresete Jesu.
8  Ka bopelonomi jono jo bo sa re tshwanelang, eleruri, lo bolokilwe ka tumelo; mme seno e se ka ntlha ya lona, ke mpho ya Modimo.
9  Nnyaa, ga se ka ntlha ya ditiro, gore go se ka ga nna le motho ope yo o nnang le lebaka la go ipelafatsa.
10  Gonne re matswela a tiro ya gagwe e bile re ne ra bopelwa ditiro tse di molemo seoposengweng le Keresete Jesu, tse Modimo a neng a di baakanya go sa le gale gore re tsamaye mo go tsone.
11  Ka jalo nnang lo gopotse gore pele lo ne lo le batho ba ditšhaba kafa nameng; lo ne lo bidiwa “go sa rupa” ke se se bidiwang “go rupa” mo go dirilweng mo nameng ka diatla—
12  gore ka yone nako eo lo ne lo se na Keresete, lo le baeng mo morafeng wa Iseraele e bile lo le batswakwa mo dikgolaganong tsa tsholofetso, mme lo ne lo se na tsholofelo e bile lo se na Modimo mo lefatsheng.
13  Mme jaanong lo le seoposengwe le Keresete Jesu lona ba lo kileng lwa bo lo le kgakala thata lo simolotse go nna gaufi ka madi a ga Keresete.
14  Gonne yo o neng a dira ditlhopha tse pedi se le sengwe, a ba a senya lobota lo lo fa gare lo lo neng lo ba kgaoganya, ke kagiso ya rona.
15  O ne a fedisa bobaba ka nama ya gagwe, Molao wa ditaolo tse di mo ditaelong, gore a tle a bope ditlhopha tse pedi tsa batho tse di seoposengwe le ene gore di nne motho a le mongwe yo mosha a ba a dire kagiso;
16  le gore a tle a letlanye ka botlalo ditlhopha tse pedi tsa batho mo mmeleng o le mongwe mo Modimong ka kota ya tlhokofatso, ka gonne o ne a bolaile bobaba ka ene.
17  Mme o ne a tla mme a lo bolelela dikgang tse di molemo tsa kagiso, lona ba ba kgakala thata, le kagiso mo go ba ba gaufi,
18  ka gonne rona, ditlhopha tse pedi tsa batho, re atamela Rara ka ene ka moya o le mongwe.
19  Ka jalo, eleruri ga lo tlhole lo le batswakwa le baagi ba baeng, mme lo baagimmogo ba baitshepi e bile lo maloko a ba ntlo ya Modimo,
20  mme lo agilwe mo motheong wa baaposetoloi le baporofeti, fa Keresete Jesu ene e le leje la sekhutlo la motheo.
21  Seoposengweng le ene kago yotlhe, ka e kopanngwa mmogo ka kutlwano, e gola e nna tempele e e boitshepo ya ga Jehofa.
22  Seoposengweng le ene, le lona, lo agiwa mmogo go nna lefelo le Modimo a tla nnang mo go lone ka moya.
3  Ka ntlha ya seno nna, Paulo, legolegwa la ga Keresete Jesu mo boemong jwa lona, batho ba ditšhaba—
2  fa e le gore, tota, lo utlwile ka ga tiro ya bolebedi ya bopelonomi jo bo sa re tshwanelang jwa Modimo jo ke neng ka bo newa go akantswe ka lona,
3  gore ke ne ka itsisiwe sephiri se se boitshepo ka tshenolo, fela jaaka ke ne ka kwala pelenyana ka bokhutshwane.
4  Le fa go ntse jalo lona, fa lo bala seno, lo ka lemoga kafa ke tlhaloganyang ka teng sephiri se se boitshepo sa ga Keresete.
5  Mo dikokomaneng tse dingwe sephiri seno ga se a ka sa itsisiwe bomorwa batho jaaka jaanong se senoletswe baaposetoloi ba gagwe ba ba boitshepo le baporofeti ka moya,
6  e leng, gore batho ba ditšhaba ba tshwanetse go nna baruaboswammogo le malokommogo a mmele le ba ba nang le seabe le rona mo tsholofetsong re le seoposengwe le Keresete Jesu ka dikgang tse di molemo.
7  Ke ne ka nna modiredi wa seno go ya ka mpho ya mahala ya bopelonomi jo bo sa re tshwanelang jwa Modimo jo ke neng ka bo newa go ya ka tsela e maatla a gagwe a dirang ka yone.
8  Nna, motho yo o kwa tlase ga yo mmotlana thata mo baitsheping botlhe, ke ne ka newa bopelonomi jo bo sa re tshwanelang jono, gore ke tle ke bolelele ditšhaba dikgang tse di molemo ka ga dikhumo tse di ka se kang tsa tlhaloganngwa tsa ga Keresete
9  le gore ke dire gore batho ba bone kafa sephiri se se boitshepo se tsamaisiwang ka gone se go tswa nakong e e fetileng e e sa tlhomamisegeng se ntseng se fitlhilwe mo Modimong, yo o bopileng dilo tsotlhe.
10  Seno e ne e le gore jaanong ka phuthego dipuso le balaodi mo mafelong a selegodimo ba itsisiwe botlhale jo bo methalethale jwa Modimo,
11  go ya ka boikaelelo jo bo sa feleng jo a neng a bo bopela Keresete, e bong Jesu Morena wa rona,
12  yo ka ene re nang le kgololesego eno ya go bua le go atamela ka tshepo ka tumelo ya rona mo go ene.
13  Ka gone ke lo kopa gore lo se ka lwa lesa ka ntlha ya dipitlagano tseno tsa me mo boemong jwa lona, gonne tseno di kaya kgalalelo mo go lona.
14  Ka ntlha ya seno ke obela Rara mangole,
15  yo lelapa lengwe le lengwe kwa legodimong le mo lefatsheng le bidiwang ka ene,
16  gore a tle a lo neye go ya ka dikhumo tsa kgalalelo ya gagwe gore lo thatafadiwe mo mothong yo lo leng ene mo teng ka maatla ka moya wa gagwe,
17  gore Keresete a nne mo dipelong tsa lona ka tumelo ya lona ka lorato; gore lo tle lo name medi lo bo lo tlhomiwe mo motheong,
18  gore lona mmogo le baitshepi botlhe lo kgone go tshwara ka botlalo ka mogopolo se e leng bophara le boleele le bogodimo le boteng,
19  le go itse lorato lwa ga Keresete lo lo gaisang kitso, gore lo tle lo tladiwe ka botlalo jotlhe jo Modimo a bo nayang.
20  Jaanong kwa go yo a ka kgonang go dira se se fetang thata dilo tsotlhe tse re di kopang kgotsa re di bopang mo mogopolong, go ya ka maatla a gagwe a a dirang mo go rona,
21  kwa go ene go nne kgalalelo ka phuthego le ka Keresete Jesu mo dikokomaneng tsotlhe ka bosaengkae le go ya go ile. Amen.
