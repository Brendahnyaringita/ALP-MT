1  Paulo, motlhanka wa Modimo e bile e le moaposetoloi wa ga Jesu Keresete go ya ka tumelo ya ba ba tlhophilweng ba Modimo le kitso e e leng yone ya boammaaruri e e dumalanang le boineelo jwa bomodimo
2  mo motheong wa tsholofelo ya botshelo jo bo sa khutleng jo Modimo, yo a ka se kang a aka, a bo solofeditseng pele ga dinako tse di nnetseng ruri,
3  fa ka dinako tsa gagwe tse di tshwanetseng a ne a bonatsha lefoko la gagwe mo go rereng mo ke neng ke go sikarisitswe, ka taolo ya Mmoloki wa rona, e bong Modimo;
4  ke kwalela Tito, ngwana wa mmatota go ya ka tumelo e rotlhe re nang le yone: E kete go ka nna le bopelonomi jo bo sa re tshwanelang le kagiso go tswa kwa Modimong Rara le Keresete Jesu Mmoloki wa rona.
5  Ka lebaka leno ke ne ka go tlogela kwa Kereta, gore o baakanye dilo tse di neng di le bogole le gore o tlhome banna ba bagolwane mo metseng ka go tlhatlologana, jaaka ke ne ka go naya ditaelo;
6  fa go na le monna ope yo go se nang se a latofadiwang ka sone, monna wa mosadi a le mongwe, a na le bana ba ba dumelang ba sa latofadiwe ka botlhapelwa le gone e se ba ba sa laolesegeng.
7  Gonne molebedi o tshwanetse go nna yo o se nang se a latofadiwang ka sone jaaka motho wa Modimo yo o dirang tiro ya bolebedi, e se yo o ratang gore go dirwe ka tsela ya gagwe fela, a sa shakgale bonolo, a se letagwa le le tsosang modumo, a se moitei, a se pelotshetlha go bona poelo ya go sa ikanyege,
8  mme a itse go tshola baeng, a le morati wa se se molemo, a itekanetse sentle mo mogopolong, a siame, a ikanyega, a ikgapile,
9  a tshwareletse ka nitamo mo lefokong le le ikanyegang malebana le botswerere jwa gagwe jwa go ruta, gore a kgone go rotloetsa ka thuto e e itekanetseng mmogo le go kgalemela ba ba ganetsang.
10  Gonne go na le batho ba le bantsi ba ba sa laolesegeng, babui ba ba se nang poelo, le batsietsi ba mogopolo, segolobogolo banna bao ba ba ngaparelang go rupa.
11  Go a tlhokega go tswala melomo ya bano, e re ka bone banna bano ba nnela go phetsola malapa otlhe ka go ruta dilo tse ba sa tshwanelang go di ruta gore ba nne le poelo ya go sa ikanyege.
12  Mongwe wa bone, moporofeti wa bone, o ne a re: “Bakereta ke baaki ka metlha, dibatana tse di kotsi, batho ba ba jang bobe ba ba sa direng sepe.”
13  Bosupi jono bo boammaaruri. Ka lone lebaka leno nna o ba kgalemele o gagamaditse, gore ba itekanele mo tumelong,
14  ba sa tlhokomele ditlhamane tsa Sejuda le ditaelo tsa batho ba ba iphaposang mo boammaaruring.
15  Dilo tsotlhe di phepa mo bathong ba ba phepa. Mme mo bathong ba ba leswafetseng le ba ba se nang tumelo ga go na sepe se se phepa, mme megopolo ya bone mmogo le digakolodi tsa bone di leswafetse.
16  Ba bolela phatlalatsa gore ba itse Modimo, mme ba mo itatola ka ditiro tsa bone, ka gonne ba makgapha mme ga ba utlwe e bile ga ba amogelelwe tiro e e molemo ya mofuta ope.
2  Le fa go ntse jalo, wena nna o bue dilo tse di tshwanelang thuto e e itekanetseng.
2  A banna ba ba tsofetseng ba nne tekatekano mo mekgweng, ba dire dilo ka masisi, ba itekanele sentle mo mogopolong, ba itekanele mo tumelong, mo loratong, mo boitshokong.
3  Ka tsela e e tshwanang a basadi ba ba tsofetseng ba nne le poifo ya bomodimo mo boitshwarong, e se ba ba senyang batho maina, le gone ba sa dirwa batlhanka ke beine e ntsi, e le ba ba rutang se se molemo;
4  gore ba tsibose makgarebe go rata banna ba bone, go rata bana ba bone,
5  go nna ba itekanetse sentle mo mogopolong, ba itshekile, e le badiri kwa gae, ba le molemo, ba ipaya mo taolong ya banna ba bone, gore lefoko la Modimo le se ka la buiwa ka go kgojwa.
6  Ka tsela e e tshwanang nna o rotloetse makawana go nna a itekanetse sentle mo mogopolong,
7  mo dilong tsotlhe o ipontsha o le sekao sa ditiro tse di molemo; o bontsha go sa bolang mo thutong ya gago, o tsaya dilo masisi,
8  puo e e itekanetseng e e ka se kang ya bonwa molato; e le gore motho yo o kafa letlhakoreng le le ganetsang a tlhabiwe ke ditlhong, a se na sepe se se bosula se a ka se buang ka rona.
9  A batlhanka ba nne mo taolong ya beng ba bone mo dilong tsotlhe, ba bo ba ba itumedise sentle, ba sa iphetolele,
10  ba sa utswe, mme ba bontsha boikanyego jo bo molemo ka botlalo, gore ba kgabise thuto ya Mmoloki wa rona, e bong Modimo, mo dilong tsotlhe.
11  Gonne bopelonomi jo bo sa re tshwanelang jwa Modimo jo bo tlisetsang batho ba mefuta yotlhe poloko bo bonaditswe,
12  bo re laya gore re gane boikepo le dikeletso tsa selefatshe mme re tshele ka go itekanela sentle ga mogopolo le tshiamo le boineelo jwa bomodimo mo gare ga tsamaiso eno ya jaanong ya dilo,
13  fa re sa ntse re letetse tsholofelo e e itumedisang le ponatshego e e galalelang ya Modimo yo mogolo le ya Mmoloki wa rona, Keresete Jesu,
14  yo o neng a ineela ka ntlha ya rona gore a re golole mo mofuteng mongwe le mongwe wa go tlhoka molao a ba a intlafaletsa setlhopha sa batho ba ka tsela e e kgethegileng e leng ba gagwe, ba ba tlhoafaletseng ditiro tse di molemo.
15  Nna o bue dilo tseno o bo o rotloetse e bile o kgalemela ka taolo e e feletseng ya go laola. A motho ope a se ka a go nyatsa le ka motlha ope.
3  Tswelela o ba gakolola gore ba nne mo taolong ba bo ba nne kutlo mo dipusong le mo balaoding jaaka babusi, ba iketleeletse tiro nngwe le nngwe e e molemo,
2  ba sa bue ope ka go mo utlwisa botlhoko, ba sa rate ntwa, ba le tekatekano, ba bontsha bonolo jotlhe mo bathong botlhe.
3  Gonne le eleng rona re kile ra bo re se na tlhaloganyo, re sa utlwe, re tsieditswe, re le batlhanka ba dikeletso tse di farologaneng le menate, re tswelela mo bosuleng le mo lefufeng, re ilega, re tlhoane.
4  Le fa go ntse jalo, e rile bopelonomi le go rata motho ga Mmoloki wa rona, e bong Modimo, go bonadiwa,
5  e se ka ntlha ya ditiro dipe tse re neng re di dirile mo tshiamong, mme e le go ya ka kutlwelobotlhoko ya gagwe o ne a re boloka ka go re tlhatswa mo go neng ga re tshedisa le ka go re dira basha ka moya o o boitshepo.
6  Moya ono o o tshololetse mo go rona ka bogolo ka Jesu Keresete Mmoloki wa rona,
7  gore, fa re sena go bolelwa re le ba ba siameng ka ntlha ya bopelonomi jo bo sa re tshwanelang jwa yoo, re nne baruaboswa go ya ka tsholofelo ya botshelo jo bo sa khutleng.
8  Lefoko leno le a ikanyega, mme kaga dilo tseno ke eletsa gore ka metlha o gatelele thata, gore ba ba dumetseng Modimo ba boloke megopolo ya bone e tshwareletse mo ditirong tse di molemo. Dilo tseno di molemo e bile di tswela batho mosola.
9  Mme o tshabe dipotso tsa boeleele le dipolelo tsa tlhatlhamano ya masika le kgogakgogano le dintwa tse di ka ga Molao, gonne ga di na poelo e bile ga di na mosola.
10  Mme motho yo o bakang lekoko, mo gane morago ga go mo tlhagisa la ntlha le la bobedi;
11  ka go itse gore motho yo o ntseng jalo o fapositswe mo tseleng e bile o a leofa, e re ka a ikatlhotse.
12  Fa ke roma Aretemase kgotsa Tikiko kwa go wena, dira bojotlhe jwa gago gore o tle kwa go nna kwa Nikopolisa, gonne ke dirile tshwetso ya gore ke nne gone mariga.
13  Ka kelotlhoko naya Senase, yo o itseng Molao fela thata, le Apolose tsa loeto lwa bone, gore ba se ka ba tlhaela sepe.
14  Mme a batho ba rona le bone ba ithute go tshwarelela mo ditirong tse di molemo gore ba fitlhelele dilo tse ba di tlhokang ka potlako, gore ba se ka ba nna ba ba sa ungweng.
15  Botlhe ba ba nang le nna ba a go dumedisa. Ntumedisetsa ba ba re ratang mo tumelong. E kete bopelonomi jo bo sa re tshwanelang bo ka nna le lona lotlhe.
