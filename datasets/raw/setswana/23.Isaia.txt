10  A bo go latlhega ba ba tlhomang melao e e gobatsang le ba ba kwalang ka metlha, mme ba kwala matshwenyego fela,
2  gore ba kgoromeletse koo ba maemo a a kwa tlase mo kgetsing ya molao le go tsaya tshiamiso ka thata mo go ba ba bogisiwang ba batho ba me, gore batlholagadi ba nne thopo ya bone, le gore ba gape le bone basimane ba ba se nang borraabone!
3  Mme lo tla dira eng mo letsatsing le lo elwang tlhoko ka lone le ka nako ya tshenyo, fa e tla e tswa kgakala? Lo tla tshabela kwa go mang gore lo thusiwe, mme lo tla tlogela kgalalelo ya lona kae,
4  fa e se gore motho a ikobe fa tlase ga magolegwa le gore batho ba nne ba wele kafa tlase ga ba ba bolailweng? Ka ntlha ya seno sotlhe bogale jwa gagwe ga bo a boela morago, mme seatla sa gagwe se sa ntse se otlolotswe.
5  “Aha, Moasiria, thobane ya bogale jwa me, le thobane e e mo seatleng sa bone gore ke atlhole!
6  Ke tla mo romela kgatlhanong le setšhaba sa motlhanogi, mme ke tla mo naya taelo gore a nne kgatlhanong le setšhaba sa tšhakgalo ya me, gore go tsewe thopo e ntsi le kgapo e ntsi le go se dira lefelo la go gatakwa jaaka mmopa wa mo mebileng.
7  Le fa a ka tswa a sa nna jalo, o tla ikutlwa a rata; le fa pelo ya gagwe e ka tswa e sa nna jalo, o tla loga leano, ka gonne go nyeletsa go mo pelong ya gagwe, le go kgaola ditšhaba di le dintsi.
8  Gonne o tla re, ‘A dikgosana tsa me gape ga se dikgosi ka nako e le nngwe?
9  A Kaleno ga a tshwane fela le Karakemishe? A Hamathe ga a tshwane fela le Arepade? A Samarea ga a tshwane fela le Damaseko?
10  Motlhang seatla sa me se fitlhile kwa magosing a modimo o o se nang mosola o ditshwantsho tsa one tse di betlilweng di fetang tse di kwa Jerusalema le kwa Samarea,
11  a ga e kitla e nna gore fela jaaka ke tla bo ke dirile Samarea le medimo ya gagwe e e se nang mosola, ke tla dira Jerusalema le medingwana ya gagwe fela jalo?’
12  “Mme go tla diragala gore fa Jehofa a khutlisa tiro ya gagwe yotlhe kwa Thabeng ya Siona le kwa Jerusalema, ke tla dira gore go ikarabelwe maungo a go tlhoka maitseo ga pelo ya kgosi ya Asiria le boikgodiso jwa go ipega ga matlho a gagwe.
13  Gonne o rile, ‘Ke tla dira ka maatla a seatla sa me, le ka botlhale jwa me, gonne ke a tlhaloganya; mme ke tla tlosa melelwane ya ditšhaba, le dilo tsa bone tse di bolokilweng ke tla di thopa, mme ke tla folosa banni fela jaaka yo o maatla.
14  Mme seatla sa me se tla fitlhelela dikhumo tsa ditšhaba fela jaaka e kete ke sentlhaga; mme fela jaaka fa motho a phutha mae a a tlogetsweng, nna ke tla phutha lefatshe lotlhe, mme ruri go tla bo go se na ope yo o phaphasedisang diphuka tsa gagwe kgotsa yo o bulang molomo wa gagwe kgotsa yo o tswirinyang.’”
15  A selepe se tla ikgodisetsa yo o remang ka sone, kgotsa shaga e tla ikgodisetsa yo o e isang kwa morago le kwa pele, jaaka e kete lore lo ne lo isa kwa morago le kwa pele ba ba lo tsholeletsang kwa godimo, jaaka e kete thobane e ne ya tsholeletsa kwa godimo yo eseng logong?
16  Ka jalo Morena wa boammaaruri, Jehofa wa masomosomo, o tla nna a romelela batho ba gagwe ba ba nonneng bolwetse jo bo senyang, mme kafa tlase ga kgalalelo ya gagwe go tuka go tla tswelela go tuka jaaka go tuka ga molelo.
17  Mme Lesedi la Iseraele le tla nna molelo, le Moitshepi wa gagwe kgabo ya molelo; mme e tla tuka e bo e laile mefero ya gagwe le ditlhatshana tsa gagwe tse di mitlwa ka letsatsi le le lengwe fela.
18  Mme kgalalelo ya sekgwa sa gagwe le ya tshingwana ya gagwe ya maungo O tla e fedisa, le eleng go tswa moyeng go ya fela kwa nameng, mme go tla nna jaaka go fela ga yo o bobolang.
19  Mme ditlhare tse dingwe tsotlhe tsa sekgwa sa gagwe—di tla nna palo e e leng gore le mosimanyana fela o tla kgona go di kwala.
20  Mme go tla diragala gore mo letsatsing leo ba ba setseng ba Iseraele le ba ba falotseng ba ntlo ya ga Jakobe ga ba kitla ba tlhola ba itshegetsa ka yo o ba itayang, mme ruri ba tla itshegetsa ka Jehofa, Moitshepi wa Iseraele, ka boammaaruri.
21  Go tla boa masalela fela, masalela a ga Jakobe, a boela kwa go Modimo Mothata.
22  Gonne le fa batho ba gago, wena Iseraele, ba ka tshwana le moshawa wa lewatle, go tla boa masalela fela mo go bone. Phediso e go dirilweng tshwetso ka yone e tla bo e rwalelela ka tshiamo,
23  ka gonne Morena Molaodimogolo, Jehofa wa masomosomo o tla bo a diragatsa phediso le tshwetso e e gagametseng mo lefatsheng lotlhe.
24  Ka jalo Morena Molaodimogolo, Jehofa wa masomosomo, o rile: “Lo se ka lwa boifa, lona batho ba me ba lo nnang kwa Siona, ka ntlha ya Moasiria, yo o kileng a bo a lo itaya ka thobane le yo o kileng a bo a tsholetsa lore lwa gagwe kgatlhanong le lona ka tsela e Egepeto e neng e dira ka yone.
25  Ka lobakanyana fela—katlholo e tla bo e khutlile, le bogale jwa me, fa ba ntse ba fela.
26  Mme ruri Jehofa wa masomosomo o tla mo kgatikanyetsa seme jaaka fa go ne go fenngwa Midiana kwa lefikeng la Orebe; mme lore lwa gagwe lo tla nna mo lewatleng, mme ruri o tla lo tsholetsa ka tsela e a neng a dira ka yone ka Egepeto.
27  “Mme go tla diragala mo letsatsing leo gore morwalo wa gagwe o tloge mo legetleng la gago, le jokwe ya gagwe mo thamong ya gago, mme jokwe e tla robega ka ntlha ya leokwane.”
28  O tlile mo Aiatha; o fetile go ralala Migerone; o baya dilwana tsa gagwe kwa Mikemashe.
29  Ba kgabagantse letsibogo, Geba ke lefelo le ba ka lalang bosigo kwa go lone, Rama o roromile, Gibea ya ga Saulo e tshabile.
30  Goa ka go tlerebetsa, wena morwadia Galime. Tlhwaya tsebe, wena Laisha. Wena yo o bogisiwang, Anathothe!
31  Matemena o tshabile. Banni ba Gebime ba ile kwa ba ka sireletsegang teng.
32  O tla ema kwa Nobe fa go sa ntse go le motshegare. O kgatikanyetsa seatla sa gagwe ka go tshosetsa kwa thabeng ya ga morwadia Siona, thota ya Jerusalema.
33  Bona! Morena wa boammaaruri, Jehofa wa masomosomo, o poma dikala tse dikgolo ka phatlakano e kgolo; mme tse di goletseng kwa godimo di a kgaolwa, mme tse di kwa godimo di a kokobediwa.
34  O kgemethile masuthu a sekgwa ka sedirisiwa sa tshipi, mme Lebanona o tla digwa ke yo o maatla.
4  Mme basadi ba supa ba tla tshwara monna a le mongwe mo letsatsing leo, ba re: “Re tla ja senkgwe sa rona re bo re apara diaparo tsa rona; mme fela e kete re ka bidiwa ka leina la gago go tlosa kgobo ya rona.”
2  Mo letsatsing leo se Jehofa a se tlhogisang e tla nna sa mokgabiso le kgalalelo, mme maungo a lefatshe a tla nna sengwe se go ipelafadiwang ka sone le sengwe se sentle mo go ba ba falotseng ba Iseraele.
3  Mme go tla direga gore go twe ba ba setseng mo Siona le ba ba tlogetsweng mo Jerusalema ba boitshepo mo go ene, mongwe le mongwe yo o kwaletsweng botshelo mo Jerusalema.
4  Fa Jehofa a tla bo a tlhatswitse mantle a bomorwadia Siona a ba a tsokotsa le yone tshololo ya madi ya Jerusalema mo teng ga gagwe ka moya wa katlholo le ka moya wa go fisa,
5  ruri Jehofa o tla dira leru motshegare le mosi, le phatsimo ya molelo o o tutumang bosigo mo godimo ga lefelo lengwe le lengwe le le tlhomameng la Thaba ya Siona le mo godimo ga lefelo la gagwe la kopano; ka gonne go tla nna le boitshireletso mo godimo ga kgalalelo yotlhe.
6  Mme go tla nna le loobo lwa moriti motshegare go sireletsa mo mogoteng o o babolang, le go nna botshabelo le lefelo la go iphitlha mo puleng ya matsubutsubu le mo go nelweng.
26  Mo letsatsing leo go tla opelwa pina eno mo lefatsheng la Juda: “Re na le motse o o nonofileng. O baya poloko go nna dipota le lorako lwa phemelo.
2  Bulang dikgoro, gore setšhaba se se siameng se se itshwarang ka boikanyego se tsene.
3  O tla dibela mokgwa o o tshegeditsweng sentle ka kagiso e e tswelelang pele, ka gonne motho o dirwa gore a go ikanye.
4  Ikanyeng Jehofa ka bosakhutleng, gonne Jah Jehofa ke Lefika la bosakhutleng.
5  “Gonne o isitse kwa tlase ba ba nnang kwa bogodimong, motse o o goleditsweng. O a o kokobetsa, o o kokobeletsa mo lefatsheng; o o kgomisa lorole.
6  Lonao lo tla o gataka, dinao tsa yo o bogisiwang, dikgato tsa batho ba maemo a a kwa tlase.”
7  Tselana ya mosiami ke thokgamo. E re ka o thokgame, o tla rethefatsa tsela ya mosiami.
8  Ee, re solofetse mo go wena ka ntlha ya tselana ya dikatlholo tsa gago, wena Jehofa. Moya o ntse o eletsa leina la gago le segopotso sa gago.
9  Ke ntse ke go eletsa ka moya wa me bosigo; ee, ke nna ke go batla ka moya wa me; ka gonne, fa go na le dikatlholo tse di tswang kwa go wena tsa lefatshe, banni ba naga e e ungwang ruri ba tla ithuta tshiamo.
10  Le fa moikepi a ka utlwelwa botlhoko, ruri ga a kitla a ithuta tshiamo. Mo lefatsheng la tshiamo o tla dira ka tshiamololo mme ga a kitla a bona tlotlomalo ya ga Jehofa.
11  Wena Jehofa, seatla sa gago se kwa godimo, mme ga ba se bone. Ba tla bona tlhoafalo ya batho ba gago e bo e ba tlhabisa ditlhong. Ee, molelo wa baba ba gago o tla ba laila.
12  Wena Jehofa, o tla re laolela kagiso, ka gonne o re diretse ditiro tsa rona tsotlhe.
13  Wena Jehofa Modimo wa rona, beng ba bangwe kwa ntle ga gago ba itirile beng ba rona. Ke ka wena fela re tla umakang leina la gago.
14  Ba sule; ga ba kitla ba tshela. Ka go bo ba se na maatla mo losong, ga ba kitla ba nanoga. Ka gone o lebisitse tlhokomelo ya gago gore o ba nyeletse o senye go umakiwa gotlhe ga bone.
15  O okeditse setšhaba; wena Jehofa, o okeditse setšhaba; o ikgalaleditse. O katoseditse melelwane yotlhe ya lefatshe kgakala.
16  Wena Jehofa, ba ile ba lebisa tlhokomelo ya bone kwa go wena fa ba le mo matshwenyegong; ba ile ba gorometsa thapelo ka go sebaseba fa o ba otlhaya.
17  Fela jaaka mosadi yo o moimana a atamela go belega, a nna le ditlhabi tsa pelegi, a goa ka ntlha ya ditlhabi tsa gagwe tsa pelegi, le rona re ntse jalo ka ntlha ya gago, wena Jehofa.
18  Re imile, re nnile le ditlhabi tsa pelegi; go ntse jaaka e kete re belege phefo. Ga go na poloko epe ya mmatota e re e diragatsang malebana le lefatshe, e bile ga go na banni bape ba naga e e ungwang ba ba tsholwang.
19  “Baswi ba gago ba tla tshela. Ditopo tsa rona—di tla tsoga. Tsogang lo goe ka boipelo, lona banni ba ba mo loroleng! Gonne monyo wa lona o tshwana le monyo wa morogo, mme lefatshe le tla letla le ba ba se nang maatla mo losong gore ba tsholwe.
20  “Tsamayang, batho ba me, tsenang mo diphaposing tsa lona tse di kwa teng, lo tswale dikgoro fa lo sena go tsena. Lo iphitlhe ka nakwana fela go fitlha katlholo e feta.
21  Gonne bonang! Jehofa o tswa mo lefelong la gagwe go tla go sekisa tlolo ya monni wa lefatshe, mme lefatshe ruri le tla baya tshololo ya gagwe ya madi mo pontsheng mme ga le kitla le tlhola le bipa ba ba bolailweng ba lone.”
11  Mme go tla tswa kalana mo sesaneng sa ga Jese; mme letlhogela le le tswang mo meding ya gagwe le tla ungwa.
2  Mme moya wa ga Jehofa o tla nna mo go ene, moya wa botlhale le wa go tlhaloganya, moya wa kgakololo le wa thata, moya wa kitso le wa go boifa Jehofa;
3  mme o tla ipelela go boifa Jehofa. Mme ga a kitla a atlhola go ya ka sepe fela se a se bonang ka matlho, le fa e le go kgalemela go ya fela ka se a se utlwileng ka ditsebe.
4  O tla atlhola batho ba maemo a a kwa tlase ka tshiamo, mme o tla naya ba ba pelonolo ba lefatshe kgalemelo ka thokgamo. O tla itaya lefatshe ka thobane ya molomo wa gagwe; mme o tla bolaya moikepi ka moya wa dipounama tsa gagwe.
5  Mme tshiamo e tla nna moitlamo wa dinōka tsa gagwe, le boikanyegi e nne moitlamo wa lotheka lwa gagwe.
6  Mme phiri e tla nna nakonyana le kwanyana e tonanyana, mme lengau le tla botha le potsane, le namane le tawana e e seriri le phologolo e e fepilweng sentle tsotlhe di tla nna mmogo; mme mosimanyana o tla di etelela pele.
7  Le kgomo le bera di tla fula mmogo; bana ba tsone ba tla botha mmogo. Le tau e tla ja lotlhaka jaaka poo.
8  Mme ngwana yo o anyang o tla tshameka fa mosimeng wa kake; ngwana yo o kgwisitsweng o tla baya seatla sa gagwe mo mosimeng o o tsenyang lesedi wa noga e e botlhole.
9  Ga di kitla di utlwisa botlhoko le fa e le go senya mo thabeng ya me yotlhe e e boitshepo; ka gonne lefatshe le tla tlala kitso ya ga Jehofa jaaka metsi a khurumeditse lewatle.
10  Mme go tla diragala mo letsatsing leo gore go tla nna le modi wa ga Jese o o tla bong o eme jaaka sesupo sa ditšhaba. Ditšhaba di tla retologa di ya go botsa kwa go ene, mme lefelo la gagwe la boikhutso le tla galalela.
11  Go tla diragala mo letsatsing leo gore Jehofa a ntshe seatla sa gagwe gape, lekgetlo la bobedi, gore a tseye masalela a batho ba gagwe a a tla salang go tswa kwa Asiria le kwa Egepeto le kwa Patherose le kwa Kushe le kwa Elama le kwa Shinare le kwa Hamathe le kwa ditlhaketlhakeng tsa lewatle.
12  Mme ruri o tla tsholeletsa ditšhaba sesupo a bo a phuthe ba ba phatlaladitsweng ba Iseraele; le ba ba gasamisitsweng ba Juda o tla ba phutha mmogo go tswa kwa dintlheng tse nnè tsa lefatshe.
13  Mme lefufa la ga Eferaime le tla tloga, le ba ba bontshang Juda bobaba ba tla kgaolwa. Eferaime ga a kitla a fufegela Juda, le fa e le Juda go bontsha Eferaime bobaba.
14  Mme ba tla fofela mo legetleng la Bafilisitia go ya bophirima; ba tla gapa barwa ba Botlhaba mmogo. Ba tla ntshetsa Edoma le Moabe seatla, mme bomorwa Amona e tla nna babusiwa ba bone.
15  Mme ruri Jehofa o tla kgaola loleme lwa lewatle la Egepeto, a bo a kgatikanyetse Noka seatla moya wa gagwe o tuka. Mme o tla e itaya mo melatswaneng ya yone e e phothoselang e supa, mme o tla dira gore batho ba tsamaye ka bompaatšhane ba bone.
16  Mme go tla nna le tsela e kgolo e e tswang mo Asiria ya masalela a batho ba gagwe ba ba tla salang, fela jaaka go ne ga nna le ya Iseraele mo letsatsing la fa a tla a tswa mo lefatsheng la Egepeto.
49  Ntheetsang, lona ditlhaketlhake, lo tlhwaye tsebe, lona ditlhopha tsa ditšhaba tse di kgakala. Jehofa o mpiditse ke le mo sebopelong. O umakile leina la me ke le mo teng ga ga mmè.
2  Mme a dira molomo wa me jaaka tšhaka e e bogale. O mphitlhile mo moriting wa seatla sa gagwe. Mme ka iketlo o ne a ntira motswi o o phatsimisitsweng. O ne a mphitlha mo mokotlopong wa gagwe.
3  O ne a nthaya a re: “O motlhanka wa me, wena Iseraele, wena yo ke tla bontshang bontle jwa me mo go ene.”
4  Mme fa e le nna, ke ne ka re: “Ke diretse ka natla lefela. Ke diriseditse maatla a me selo se e seng sa mmatota le lefela. Ruri katlholo ya me e mo go Jehofa, le dituelo tsa me di mo Modimong wa me.”
5  Mme jaanong Jehofa, Yo o mpopang mo sebopelong ke le motlhanka wa gagwe, o rile ke busetse Jakobe kwa go ene, gore Iseraele a tle a phuthelwe kwa go ene. Mme ke tla galalediwa mo matlhong a ga Jehofa, mme Modimo wa me o tla bo a fetogile nonofo ya me.
6  Mme a re: “E ne e se kgang e e seng ya sepe fela gore o nne motlhanka wa me gore o tsose ditso tsa ga Jakobe le gore o buse ba ba dibetsweng ba Iseraele; gape ke go neile go nna lesedi la ditšhaba, gore poloko ya me e nne go ya fela kwa ntlheng ya lefatshe.”
7  Seno ke se Jehofa, Morekolodi wa Iseraele, Moitshepi wa gagwe, a se reileng ene yo o nyaditsweng mo moyeng, ene yo o tlhoilweng ke ditšhaba, motlhanka wa babusi: “Dikgosi di tla bona mme di nanoge, le dikgosana, mme di tla ikoba, ka ntlha ya ga Jehofa, yo o ikanyegang, Moitshepi wa Iseraele, yo o go tlhophang.”
8  Jehofa o rile: “Ke go arabile mo motlheng wa kamogelo, mme ke go thusitse mo letsatsing la poloko; ke ne ka nna ka go dibela gore ke tle ke go ntshe gore o nne kgolagano ya batho, go tsosolosa lefatshe, go dira gore ba boe gape ba nne le se se ruilweng boswa se se kgakgabetseng,
9  go raya magolegwa ke re, ‘Tswang!’ go raya ba ba mo lefifing ke re, ‘Itshenoleng!’ Ba tla fula mo ditseleng, mme mafulo a bone a tla nna mo ditselaneng tsotlhe tse di tsamaiwang thata.
10  Ga ba kitla ba tshwarwa ke tlala, e bile ga ba kitla ba tshwarwa ke lenyora, le fa e le go itewa ke mogote o o phaphalatsang kgotsa letsatsi. Gonne Yo o ba tlhomogelang pelo o tla ba etelela pele, mme o tla ba isa fa metsweding ya metsi.
11  Ke tla dira dithaba tsa me tsotlhe tsela, le ditsela tsa me tse dikgolo di tla bo di goletsegile.
12  Bona! Bano ba tla tla ba tswa kgakala, mme bona! bano ba tswa kwa bokone le kwa bophirima, le bano ba tswa kwa lefatsheng la Sinime.”
13  Ntshang selelo sa boitumelo, lona magodimo, o ipele, wena lefatshe. A dithaba di thame ka selelo sa boitumelo. Gonne Jehofa o gomoditse batho ba gagwe, mme o tlhomogela batho ba gagwe ba ba bogisiwang pelo.
14  Mme Siona a nna a re: “Jehofa o ntlogetse, Jehofa o ntebetse.”
15  A mosadi a ka lebala losea lwa gagwe lo lo anyang gore a bo a tlhoke go tlhomogela morwa wa sebopelo sa gagwe pelo? Le e leng basadi bano ba ka lebala, mme nna ga nkitla ke go lebala.
16  Bona! Ke go gabile mo magofing a me. Dipota tsa gago di fa pele ga me ka metlha.
17  Barwa ba gago ba itlhaganetse. Ba ba go rutlololang le ba ba go swafatsang ba tla tswa mo go wena.
18  Tsholeletsa matlho a gago mo tikologong yotlhe mme o bone. Botlhe ba phuthegile mmogo. Ba tlile kwa go wena. “Jaaka ke tshedile,” go bua Jehofa, “o tla ba apara botlhe jaaka e kete ke mekgabisa, mme o tla ba ipofelela jaaka monyadiwa.
19  Le fa o na le mafelo a a swafetseng le mafelo a a kgakgabetseng le lefatshe la marope a gago, le fa gone jaanong o pitlagane thata gore o ka nniwa, le ba ba go kometsang ba ne ba le kgakala,
20  le fa go ntse jalo barwa ba khutsafalo ya gago ba tla bua jaana mo ditsebeng tsa gago, ‘Lefelo leno le mpitlaganetse thata. A ko o ntirele bonno, gore ke nne.’
21  Mme ruri o tla bua mo pelong ya gago o re, ‘Ke mang yo o nnileng rraagwe bana bano mo boemong jwa me, e re ka ke le mosadi yo o amogilweng bana e bile ke le moopa, ke isitswe botshwarwa ka ba ka dirwa legolegwa? Fa e le bano, ke mang yo o ba godisitseng? Bona! Nna ke ne ke tlogetswe kwa morago ke le esi. Bano—ba ntse ba le kae?’”
22  Morena Molaodimogolo Jehofa o rile: “Bona! Ke tla tsholeletsa ditšhaba seatla sa me, le ditšhaba ke tla di tsholeletsa sesupo sa me. Ba tla tlisa bomorwao mo sehubeng, mme ba tla tshola bomorwadio mo legetleng.
23  Mme dikgosi di tla nna batlhokomedi ba gago, le bahumagadi ba tsone ba tla nna basadi ba ba go tlhokomelang. Ba tla go ikobela difatlhego tsa bone di lebile fa fatshe, mme ba tla latswa lorole lwa dinao tsa gago; mme o tla itse gore ke nna Jehofa, yo ba ba solofetseng mo go nna ba se kitlang ba ntlhabelwa ke ditlhong.”
24  A ba ba setseng ba tserwe ba ka tsewa mo monneng yo o thata, kgotsa a setlhopha sa batshwarwa sa mopatiki se ka falola?
25  Mme Jehofa o rile: “Tota le setlhopha sa batshwarwa sa monna yo o thata se tla tsewa, mme ba ba setseng ba tserwe ke mopatiki ba tla falola. Ke tla ganetsana le ope fela yo o ganetsanang le wena, le bomorwao ke tla ba boloka.
26  Ke tla dira gore ba ba go tshwarang setlhogo ba je nama ya bone; mme ba tla tagwa ke madi a bone fela jaaka ba tagwa ke beine e e monate. Mme nama yotlhe e tla tshwanelwa ke go itse gore nna, Jehofa, ke Mmoloki wa gago le Morekolodi wa gago, Yo o Maatla wa ga Jakobe.”
64  Fa fela o ka bo o ne o gagogantse magodimo, wa fologa, mme dithaba tsa roroma ka ntlha ya gago,
2  jaaka fa molelo o tlhosetsa ditlharapana, le jaaka molelo o dira gore metsi a bele, gore leina la gago le itsisiwe mo babeng ba gago, gore ditšhaba di tle di fuduege ka ntlha ya gago!
3  Fa o ne o dira dilo tse di boitshegang tse re neng re ka se ka ra di solofela, o ne wa fologa. Dithaba di ne tsa roroma ka ntlha ya gago.
4  Mme go tswa bogologolong ga go na le fa e le ope yo o neng a utlwa, le fa e le ope go sekega tsebe, le gone ga go leitlho lepe le le boneng Modimo, fa e se wena, yo o direlang ene yo o nnang a mo lebeletse.
5  O rakane le ene yo o itumelang le yo o dirang tshiamo, ba ba nnang ba go gakologelwa mo ditseleng tsa gago. Bona! Wena o ne wa galefa, fa re ne re ntse re dira boleo—re le mo go jone ka nako e telele, a mme re tshwanetse go bolokwa?
6  Re nna jaaka mongwe yo o seng phepa, rotlhe fela, mme ditiro tsa rona tsotlhe tsa tshiamo di tshwana le seaparo sa dipaka tsa go bona kgwedi; mme re tla nyelela jaaka matlhare, rotlhe fela, mme ditlolo tsa rona di tla re tsubula fela jaaka phefo.
7  Ga go na ope yo o bitsang leina la gago, ga go na ope yo o itsosang gore a go tshware; gonne o re fitlhetse sefatlhego sa gago, mme o dira gore re gakoloswe ke maatla a tlolo ya rona.
8  Mme jaanong, wena Jehofa, o Rraarona. Re letsopa, wena o Mmopi wa rona wa Letsopa; mme rotlhe re tiro ya seatla sa gago.
9  O se ka wa galefa mo go feteletseng, tlhe Jehofa, gape o se ka wa gakologelwa tlolo ya rona ka bosaengkae. Jaanong, bona, tsweetswee: rotlhe re batho ba gago.
10  Metse ya gago e e boitshepo e fetogile naga. Siona o fetogile naga fela, Jerusalema o fetogile kgakgabalo.
11  Ntlo ya rona ya boitshepo le bontle, e borraaronamogologolwane ba neng ba go baka mo go yone, e fetogile sengwe sa go fisiwa mo molelong; mme sengwe le sengwe sa dilo tsa rona tse di eletsegang se fetogile tshwafalo.
12  A o tla tswelela pele o ithiba mo dilong tseno, wena Jehofa? A o tla nna fela o letla gore re bogisiwe mo go feteletseng?
8  Mme Jehofa a nthaya a re: “Itseele sekwalelo se segolo mme o kwale mo go sone ka pene e e setang ya motho yo o nang le go swa, o re, ‘Mahere-shalale-hashe-base.’
2  Mme mma ke supelwe ke basupi ba ba ikanyegang, moperesiti Uria le Sekarea morwa Jeberekia.”
3  Foo ka atamela moporofeti wa mosadi, mme a ima mme morago ga nako a belega ngwana wa mosimane. Jaanong Jehofa a nthaya a re: “Mo reye leina o re Mahere-shalale-hashe-base,
4  gonne e tla re mosimane a ise a itse go tlhaeletsa a re ‘Rre!’ le ‘Mme!’ mongwe o tla tsaya dikhumo tsa Damaseko le thopo ya Samarea fa pele ga kgosi ya Asiria.”
5  Mme Jehofa a bua gape le nna, a re:
6  “Ka lebaka la gore setšhaba seno se ganne metsi a Shiloa a a elelang bonolo, mme go na le boitumelo ka ntlha ya Resine le morwa Remalia;
7  ka jalo bona! Jehofa o ba tlhatlosetsa metsi a a maatla a mantsi a Noka, kgosi ya Asiria le kgalalelo ya gagwe yotlhe. Mme o tla tlhatlogela kwa godimo ga melatswana yotlhe ya gagwe a bo a feta kwa godimo ga dintshi tsotlhe tsa gagwe
8  a bo a tswelele pele go kgabaganya Juda. Mme o tla rwalelela a bo a fete. O tla fitlha fa molaleng. Mme o tla tsharolola diphuka tsa gagwe gore di tlale bophara jwa lefatshe la gago, wena Imanuele!”
9  Utlwisang botlhoko, lona ditšhaba, lo tšhwetlakanngwe; sekegang tsebe lona lotlhe ba lo kwa dikarolong tse di kgakala tsa lefatshe! Ikgatlheng, mme lo tšhwetlakanngwe! Ikgatlheng, mme lo tšhwetlakanngwe!
10  Logang leano, mme le tla senngwa! Buang lefoko lepe fela, mme ga le kitla le ema, gonne Modimo o na le rona!
11  Gonne Jehofa o mpoleletse seno ka nonofo ya seatla, gore a tle a dire gore ke fapoge mo go tsamayeng mo tseleng ya batho bano, a re:
12  “Lo se ka lwa re, ‘Leano la boferefere!’ malebana le sotlhe se batho bano ba nnelang go bua ka sone ba re, ‘Leano la boferefere!’ mme lo se ka lwa boifa se ba se boifang, le fa e le go roromisiwa ke sone.
13  Jehofa wa masomosomo—ke Ene yo lo tshwanetseng go mo tsaya a le boitshepo, mme lo tshwanetse go boifa ene, mme e nne Ene a lo roromisang.”
14  O tla nna jaaka lefelo le le boitshepo; mme mo matlong oomabedi a Iseraele o tla nna jaaka leje le le kgopang le jaaka lefika le le kgopang, a nne jaaka serai le seru mo banning ba Jerusalema.
15  Mme ba le bantsi mo go bone ruri ba tla kgopiwa mme ba we ba robege, ba raelwe ba bo ba tshwarwe.
16  Phuthelang bosupi, bayang sekano mo molaong mo gare ga barutwa ba me!
17  Mme ke tla nna ke lebeletse Jehofa, yo o subelang ntlo ya ga Jakobe sefatlhego sa gagwe, mme ke tla solofela mo go ene.
18  Bona! Nna le bana ba Jehofa a ba nneileng re ntse jaaka ditshupo le dikgakgamatso mo Iseraele go tswa kwa go Jehofa wa masomosomo, yo o nnang kwa Thabeng ya Siona.
19  Mme fa ba ka lo raya ba re: “Botsang ba ba buang le meya kgotsa ba ba nang le moya wa go bolelela pele ba ba tswirinyang e bile ba buela kwa tlase,” a setšhaba sepe ga se a tshwanela go botsa Modimo wa sone? [A go tshwanetse ga bodiwa] batho ba ba suleng go bolediwa batho ba ba tshelang?
20  Kwa molaong le kwa bosuping! Ruri ba tla nna ba bua se se tsamaisanang le polelo eno seo se se kitlang se nna le lesedi la bosa.
21  Mme mongwe le mongwe o tla feta go ralala naga a le mo pitlaganong e bile a tshwerwe ke tlala; mme go tla diragala gore ka gonne a tshwerwe ke tlala mme a ikgakaditse, ruri o tla hutsa kgosi ya gagwe le Modimo wa gagwe mme ruri o tla tlhodumela kwa godimo.
22  O tla leba mo lefatsheng, mme bonang! matshwenyego le lefifi, phifalo, dinako tse di thata le letobo le le se nang phatsimo.
30  “A bo go latlhega barwa ba ba tlhogoethata,” go bua Jehofa, “ba ba sekametseng mo go diragatseng boikaelelo, mme e se jo bo tswang mo go nna; le go tshela tshupelo ya senō, mme e se ka moya wa me, gore ba oketse boleo ka boleo;
2  ba ba bololang go ya kwa Egepeto mme ba sa botsa mo molomong wa me, gore ba itshireletse mo kagong e e thata ya ga Faro le go tshabela mo moriting wa Egepeto!
3  Mme kago e e thata ya ga Faro e nne selo se se tlhabisang ditlhong mo go lona, le botshabelo mo moriting wa Egepeto e nne selo se se kokobetsang.
4  Gonne dikgosana tsa gagwe di kwa Soane, le barongwa ba gagwe ba fitlha le kwa Hanese.
5  Mongwe le mongwe o tla tlhabisiwa ditlhong ke batho ba ba sa tsweleng motho mosola, ba ba se nang thuso e bile ba sa tswele mosola, mme e le sengwe se se tlhabisang ditlhong le se se bakang kgobo.”
6  Polelo kgatlhanong le dibatana tsa naga tsa kwa borwa: Go ralala lefatshe la matshwenyego le maemo a a thata, la tau le lengau le le dumang, la noga e e botlhole le noga e e fofang e e botlhole jo e keteng molelo, ba tshola dikhumo tsa bone ka magetla a diesele tse di godileng sentle, le dilo tsa bone tse ba itlamelang ka tsone mo diroteng tsa dikamela. Di tla itshupa di se na mosola mo bathong.
7  Mme Baegepeto ke lefela fela, mme ba tla thusetsa lefela. Ka jalo ke biditse yono: “Rahabe—sa bone ke go nna fela.”
8  “Jaanong tlaa, e kwale mo sekwalelong o na le bone, o bo o e kwale mo bukeng, gore e tle e direle jaaka bosupi mo isagweng, ka bosakhutleng.
9  Gonne ke batho ba ba tsuololang, barwa ba ba se nang boammaaruri, barwa ba ba ntseng ba sa batle go utlwa molao wa ga Jehofa;
10  ba ba reileng ba ba bonang ba re, ‘Lo se ka lwa bona,’ le ba ba nnang le diponatshegelo ba re, ‘Lo se ka lwa re bonela dilo dipe tse di tlhamaletseng mo ponatshegelong. Buang le rona dilo tse di forang; bonang dilo tsa tsietso mo ponatshegelong.
11  Fapogang mo tseleng; tswang mo tselaneng. Dirang gore Moitshepi wa Iseraele a kgaotse ka ntlha ya rona fela.’”
12  Ka jalo Moitshepi wa Iseraele o rile: “E re ka lo ganne lefoko leno, le ka gonne lo ikanya go tsietsa le se e leng tsietso e bile lo itshegetsa ka yone,
13  ka jalo mo go lona tlolo eno e tla nna jaaka karolo e e thubegileng e e tlogang e wela fa fatshe, go kokomoga mo loboteng lo lo goletseng kwa godimo, lo go wa ga lone go ka tlang ka tshoganyetso, ka ponyo ya leitlho.
14  Mme motho o tla e thuba jaaka fa go thujwa nkgo e kgolo ya babopi ba letsopa, e thubaganngwa e sa rekegelwe, mo e leng gore mo mathubegong a yone go ka se ka ga fitlhelwa kapetla ya sejana sa letsopa e go ka gogolwang molelo wa leiso ka yone mo leisong kgotsa ga okolwa metsi mo lefelong le le ditsobotla.”
15  Gonne Morena Molaodimogolo Jehofa, Moitshepi wa Iseraele o rile: “Lo tla bolokwa ka go boa lo tla go ikhutsa. Maatla a lona a tla tlisiwa fela ke go nna lo sa tshwenyege le go ikanya.” Mme lo ne lo sa rate.
16  Lo ne lwa re: “Nnyaa, re tla tshaba ka dipitse!” Ke gone ka moo lo tla tshabang. “Mme re tla palama dipitse tse di bofefo!” Ke gone ka moo ba ba lo latelelang ba tla itshupang ba le bofefo.
17  Ba le sekete ba tla roroma ka ntlha ya kgalemo ya a le mongwe; lo tla tshaba ka ntlha ya kgalemo ya ba le batlhano go fitlha fa lo tla bo lo setse jaaka pinagare ya sekepe kwa godimo ga thaba le jaaka sesupo mo thoteng.
18  Ka jalo Jehofa o tla nna a lebeletse go lo bontsha kamogelo, mme ka jalo o tla ema a lo bontsha kutlwelobotlhoko. Gonne Jehofa ke Modimo wa katlholo. Go itumela botlhe ba ba nnang ba lebeletse mo go ene.
19  Fa batho ba ba kwa Siona ba tla bo ba nna kwa Jerusalema, le ka motlha ga o kitla o lela. Ruri o tla go amogela fa go utlwala modumo wa selelo sa gago; fela fa a o utlwa o tla go araba.
20  Mme ruri Jehofa o tla lo naya senkgwe sa matshwenyego le metsi a go gatelelwa; mme Motlhatlheledi yo Mogolo wa lona ga a kitla a tlhola a iphitlha, mme matlho a lona a tla nna matlho a a bonang Motlhatlheledi wa lona yo Mogolo.
21  Mme ditsebe tsa lona di tla utlwa lefoko kwa morago ga lona le re: “Tsela ke e. Tsamayang ka yone,” fa go direga gore lo ye kafa mojeng kgotsa go direga gore lo ye kafa molemeng.
22  Mme lo tla leswafatsa se se manegilweng mo ditshwantshong tsa lona tsa selefera tse di betlilweng le sebipo se se lekanang sentle sa sefikantswe sa lona se se thetsweng sa gouta. Lo tla di gasamisa. Lo tla di raya jaaka mosadi yo o bonang kgwedi, lo re: “Leswe fela!”
23  Mme ruri o tla naya peo ya lona e lo e jalang mo lefatsheng pula, a lo neye senkgwe e le kungo ya mmu, se e tla nnang se se nonneng le se se nang le mafura. Mo letsatsing leo diruiwa tsa gago di tla fula mo mafulong a a bulegileng.
24  Dikgomo le diesele tse di godileng sentle tse di lemang mmu di tla ja furu e e lokilweng ka sorele, e e neng ya olosiwa ka garawe le ka foroko.
25  Mme mo thabeng nngwe le nngwe e e kwa godimo le mo thoteng nngwe le nngwe e e goletsegileng go tla nna le melatswana, mesele ya metsi, mo letsatsing la polao e kgolo e e setlhogo fa ditora di wa.
26  Mme lesedi la ngwedi o o tletseng le tla nna jaaka lesedi la letsatsi le le phatsimang; mme lesedi la letsatsi le le phatsimang e tla nna le le menaganeng ga supa, jaaka lesedi la malatsi a le supa, mo letsatsing la fa Jehofa a hapa go robega ga batho ba gagwe a bo a fodisa le ntho e e botlhoko ya titeo ya gagwe.
27  Bona! Leina la ga Jehofa le tswa kgakala, le tuka ka bogale jwa gagwe le ka maru a magolo. Fa e le dipounama tsa gagwe, di tletse katlholo, le loleme lwa gagwe lo tshwana le molelo o o lailang.
28  Mme moya wa gagwe o ntse jaaka molatswana o o phothoselang o o fitlhang mo molaleng, gore o akgaakge ditšhaba ka sefe e e se nang mosola; le tomo e e dirang gore motho a kgarakgatshege e tla bo e le mo ditlhaeng tsa ditšhaba.
29  Lo tla nna le pina e e tshwanang le ya bosigo jwa fa motho a itshepisetsa moletlo, le go ipela mo pelong jaaka ga motho yo o tsamayang ka folutu gore a tsene mo thabeng ya ga Jehofa, kwa Lefikeng la Iseraele.
30  Jehofa o tla dira gore seriti sa lentswe la gagwe se utlwiwe le go fologa ga lebogo la gagwe go bonwe, mo tšararegong ya bogale le kgabo ya molelo o o lailang le pula e kgolo ya tshoganyetso le pula ya matsubutsubu le sefako.
31  Gonne ka ntlha ya lentswe la ga Jehofa Asiria e tla welwa ke poifo; o tla e itaya ka lore.
32  Go kgatikana gongwe le gongwe ga thobane ya gagwe ya go kgwathisa e Jehofa a tla e bayang mo godimo ga Asiria e tla nna ka meropana le ka diharepa; mme o tla tlhabana le bone ka ditlhabano tsa go kgatikanya.
33  Gonne Tofethe ya gagwe e rulagantswe ka thulaganyo go tswa dinakong tsa bosheng jaana; gape e baakanyeditswe kgosi ka boyone. O dirile mokoa wa yone boteng. Molelo le dikgong di dintsi. Mohemo wa ga Jehofa, jaaka molatswana o o phothoselang wa sulefera, o tuka kgatlhanong le yone.
16  Romelang phelefu kwa mmusing wa lefatshe, go tswa kwa Sela go ya ntlheng ya naga, go ya kwa thabeng ya ga morwadia Siona.
2  Mme go tla diragala gore bomorwadia Moabe kwa matsibogong a Arenone ba nne jaaka sebopiwa se se diphuka se se tshabang, se se lelekiwang mo sentlhageng sa sone.
3  “Tlisang kgakololo, diragatsang tshwetso. “Dirang gore moriti wa lona o nne fela jaaka bosigo mo motshegareng o mogolo. Subang ba ba phatlaletseng; lo se ka lwa oka ope yo o tshabang.
4  E kete batho ba me ba ba phatlaletseng ba ka aga e le baeng mo go wena, Moabe. Nna lefelo la go itshuba mo go bone ka ntlha ya mothopi. Gonne mogateledi o fitlhile kwa bokhutlong jwa gagwe; go thopa go khutlile; ba ba gatakang ba bangwe ba feditswe mo lefatsheng.
5  “Mme setulo sa bogosi se tla tlhomamisiwa ka thata ka bopelonomi jwa lorato; mme motho o tla nna mo go sone ka boammaaruri mo mogopeng wa ga Dafide, a atlhola e bile a senka tshiamiso mme a potlaka mo tshiamong.”
6  Re utlwile ka boikgogomoso jwa ga Moabe, gore o ikgogomosa thata; mabela a gagwe le go ikgogomosa ga gagwe le tšhakgalo ya gagwe—puo ya gagwe e e se nang mosola ga e kitla e nna jalo.
7  Ka jalo Moabe o tla bokolelela Moabe; otlhe fela o tla bokolela. Ba ba hutsafetseng eleruri ba tla lelela dikuku tsa morara o o swabisitsweng tsa Kire-haresethe ka selelo sa khutsafalo,
8  ka gonne matlhagare a Heshebone a swabile. Mofine wa Sibema—beng ba ditšhaba ba robakile dikala tsa one tse di bohibidu jo bo galotseng. Di ne di fitlhile kwa Jasere; di ne di ile tsa kgarakgatshega mo nageng. Matlhogela a one a ne a tlogetswe gore a ikgolele thata; a ne a ya go fitlha le kwa lewatleng.
9  Ke gone ka moo ke tla lelang selelo sa ga Jasere ke lelela mofine wa Sibema. Ke tla go kolobetsa ka dikeledi tsa me, wena Heshebone le Eleale, ka gonne selemo sa gago le thobo ya gago di wetswe ke go goa.
10  Mme go itumela le boipelo di tlositswe mo tshingwaneng ya maungo; mme mo masimong a mofine ga go na go goa ka boipelo, ga go na go goa gope mo go dirwang. Yo o gatang ga a tlhagise beine epe mo segatisetsong. Ke khutlisitse go goa.
11  Ke gone ka moo mala a me a tsositseng modumo jaaka harepa ka ntlha ya Moabe, le mateng a me ka ntlha ya Kire-haresethe.
12  Mme go ne ga diragala gore go bonwe gore Moabe o ne a lapisitswe kwa lefelong le le kwa godimo; mme a tla mo lefelong la gagwe le le boitshepo a tla go rapela, mme o ne a sa kgone go fitlhelela sepe.
13  Leno ke lefoko le Jehofa a le buileng malebana le Moabe mo nakong e e fetileng.
14  Mme jaanong Jehofa o buile, a re: “Mo dingwageng di le tharo, go ya ka dingwaga tsa modiri yo o thapilweng, kgalalelo ya Moabe e tla tlhabisiwa ditlhong ka khuduego e kgolo ya mofuta mongwe le mongwe, mme ba ba setseng e tla bo e le ba se kae ba e seng ba sepe, ba sa nonofa.”
35  Naga le kgaolo e e se nang metsi di tla itumela, le lebala le le sekaka le tla ipela le bo le ntsha dithunya jaaka saferone.
2  Ruri le tla ntsha dithunya, mme le tla ipela ka boipelo le ka selelo sa boitumelo. Le tla newa kgalalelo ya Lebanona, le bontlentle jwa Karemele le Sharona. Go tla nna le ba ba tla bonang kgalalelo ya ga Jehofa, bontlentle jwa Modimo wa rona.
3  Nonotshang diatla tse di bokoa, lo nitamise mangole a a kgwetlhang.
4  Rayang ba ba pelo e tlhobaelang lo re: “Nonofang. Lo se ka lwa boifa. Bonang! Modimo wa lona o tla tla ka pusoloso, Modimo o tla tla le ka tuelo. O tla tla go lo boloka.”
5  Ka nako eo matlho a difofu a tla bulwa, le ditsebe tsa bosusu di tla thibololwa.
6  Ka nako eo setlhotsa se tla palama fela jaaka kgama e tonanyana, le loleme lwa yo o sa kgoneng go bua lo tla goa ka boitumelo. Gonne metsi a tla bo a pomponyegile mo nageng, le melatswana e e phothoselang mo lebaleng le le sekaka.
7  Mme mmu o o phaphaladitsweng ke mogote o tla nna jaaka mogobe o o tletseng lotlhaka, le mmu o o nyorilweng o tla nna jaaka metswedi ya metsi. Mo lefelong le bophokoje ba nnang mo go lone, lefelo la bone la go ikhutsa, go tla nna le bojang jo botala le lotlhaka le dimela tsa koma.
8  Mme go tla nna le tsela e kgolo teng, tsela ka boyone; mme e tla bidiwa Tsela ya Boitshepo. Yo o seng phepa ga a kitla a e kgabaganya. Mme e tla nna ya yo o tsamayang mo tseleng, mme ga go bape ba ba dieleele ba ba tla kgarakgatshegang mo go yone.
9  Ga go kitla go nna le tau teng, mme mofuta o o garolakang wa dibatana tsa naga ga o kitla o tla mo go yone. Ga go kitla go fitlhelwa dipe teng; mme ba ba rekolotsweng ba tla tsamaya teng.
10  Le ba ba golotsweng ke Jehofa ba tla boa mme ba tle mo Siona ba goa ka boipelo; mme go ipela ka bosakhutleng go tla nna mo tlhogong ya bone. Ba tla bona boitumelo le boipelo, mme khutsafalo le go fegelwa di tla tshaba.
18  A lefatshe la ditshenekegi tse di phaphaselang tse di nang le diphuka, le le mo kgaolong ya dinoka tsa Ethiopia!
2  Ke lone le romelang barongwa ka lewatle, le ka dijana tsa koma mo godimo ga metsi, le re: “Tsamayang, lona barongwa ba ba bofefo, lo yeng kwa setšhabeng sa batho ba batelele ba ba borethe, batho ba ba tshabegang gongwe le gongwe, setšhaba sa nonofo e e gagametseng le se se gatakang, se dinoka di gogotseng lefatshe la sone.”
3  Lona lotlhe banni ba naga e e ungwang le lona baagi ba lefatshe, lo tla bona pono fela jaaka fa go tsholediwa sesupo mo dithabeng, mme lo tla utlwa modumo o o tshwanang le fa go letswa lonaka.
4  Gonne Jehofa o ntheile a re: “Ke tla nna ke sa tshwenyega ke bo ke lebe lefelo la me le le tlhomameng, jaaka mogote o o tsabakelang mmogo le lesedi, jaaka leru la monyo mo mogoteng wa thobo.
5  Gonne pele ga thobo, fa go thunya ga sethunya go felela le lekukunya le nna morara o o butswang, motho o tshwanetse go kgaola dikalana ka dikere tse di pomang mme a tlose menamo, a e pome.
6  Di tla tlogelwa tsotlhe mmogo di tlogelelwa nonyane ya kwa dithabeng e e jang nama le sebatana sa lefatshe. Mme nonyane e e jang nama e tla fetwa ke selemo e le mo go tsone, mme sebatana sengwe le sengwe sa lefatshe se tla fetwa ke nako ya thobo se le mo go tsone.
7  “Ka nako eo mpho e tla tlisiwa kwa go Jehofa wa masomosomo, e tswa kwa bathong ba batelele ba ba borethe, le mo bathong ba ba tshabegang gongwe le gongwe, setšhaba sa nonofo e e gagametseng le se se gatakang, se dinoka di gogotseng lefatshe la sone, go ya kwa lefelong la leina la ga Jehofa wa masomosomo, Thaba ya Siona.”
17  Polelo kgatlhanong le Damaseko: “Bona! Damaseko o tlositswe mo go nneng motse, mme o fetogile mokoa, marope a a wang.
2  Metse ya Aroere e e tlogetsweng kwa morago e fetoga mafelo a matsomane, fa a bothang gone, go se na ope yo o a tshosang.
3  Mme motse o o sireletsegileng o kgaoditswe kwa Eferaime, le bogosi kwa Damaseko; mme ba ba setseng ba Siria ba tla nna fela jaaka kgalalelo ya bomorwa Iseraele,” go bua Jehofa wa masomosomo.
4  “Mme go tla diragala mo letsatsing leo gore kgalalelo ya ga Jakobe e tla ya kwa tlase, le monono wa nama ya gagwe o tla bopamisiwa.
5  Mme go tla diragala gore fa morobi a phutha dijo tsa ditlhaka tse di emeng le lebogo la gagwe le roba diako tsa dijo tsa ditlhaka, o tla nna jaaka mongwe yo o ronopang diako tsa dijo tsa ditlhaka mo lebaleng le le kwa tlase la Refaime.
6  Mme mo go ene go tla sala sengwe sa go ronopiwa jaaka fa go phothiwa setlhare sa motlhware: metlhware e le mebedi kgotsa e le meraro e e buduleng mo godimo ga kala; e le mene kgotsa e le metlhano mo dikaleng tse dikgolo tsa sone tse di ungwang,” go bua Jehofa Modimo wa Iseraele.
7  Mo letsatsing leo motho wa mo lefatsheng o tla lelalela kwa Modiring wa gagwe, mme o tla tlhoma matlho a gagwe mo Moitsheping wa Iseraele.
8  Mme ga a kitla a leba kwa dibesong, tiro ya diatla tsa gagwe; mme ga a kitla a tlhoma matlho mo selong se menwana ya gagwe e se dirileng, e ka tswa e le mo dikoteng tse di boitshepo kgotsa mo ditlhomong tsa maswalo.
9  Mo letsatsing leo metse ya gagwe ya phemelo e tla nna jaaka lefelo le le tlogetsweng fela mo sekgweng, tota le kala e ba e tlogetseng fela ka ntlha ya bomorwa Iseraele; e tla nna kgakgabalo.
10  Gonne o lebetse Modimo wa poloko ya gago; mme ga o a gakologelwa Lefika la kago ya gago ya phemelo. Ke gone ka moo o jalang dijalo tse dintle, mme o di tlhoma ka letlhogela la motswakwa.
11  O ka agelela dijalo tsa gago ka kelotlhoko motshegare, mme mo mosong o ka dira gore peo ya gago e tlhoge, mme thobo e tla tshaba mo letsatsing la bolwetse le botlhoko jo bo sa alafegeng.
12  A khuduego ya ditšhaba tse dintsi, tse di fuduegang jaaka go fuduega ga mawatle! Le modumo wa ditlhopha tsa ditšhaba, tse di dirang leratla jaaka modumo wa metsi a a maatla!
13  Ditlhopha tsa ditšhaba di tla dira leratla fela jaaka modumo wa metsi a mantsi. Mme ene O tla di kgalema, mme di tla tshabela kgakala di bo di lelekisiwe jaaka mmoko wa dithaba fa pele ga phefo le jaaka setsokotsane se se itshokeletsang fa pele ga phefo ya matsubutsubu.
14  Bona! go na le letshogo la tshoganyetso maitseboa. Pele ga go nna moso—ga le tlhole le le teng. Seno ke kabelo ya ba ba re thopang, le karolo ya ba ba re gapelang.
50  Jehofa o rile: “Le kae he, lekwalo la tlhalo la ga mmaalona, yo ke mo tsamaisitseng? Kgotsa ke lo rekisitse mo go ofe wa ba ke ba kolotang? Bonang! Lo rekisitswe ka ntlha ya ditlolo tsa lona, le mmaalona o lelekilwe ka ntlha ya diphoso tsa lona.
2  Ke ka ntlha yang fa e rile ke tsena ga bo go se na ope? Fa ke bitsa, go ne go se na ope yo o arabang? A seatla sa me se khutshwafetse mo se ka se kang sa golola, kgotsa a ga go na maatla a go golola mo go nna? Bonang! Ke kgadisa lewatle ka kgalemo ya me; ke dira dinoka naga. Ditlhapi tsa tsone di nkga sebodu ka ntlha ya go bo go se na metsi, e bile di swa ka ntlha ya lenyora.
3  Ke apesa magodimo ka phifalo, e bile ke dira letsela la kgetsi seaparo sa one.”
4  Morena Molaodimogolo Jehofa o nneile loleme lwa ba ba rutilweng, gore ke tle ke itse kafa ke arabang yo o lapileng ka teng ka lefoko. O tsoga moso le moso; o tsosa tsebe ya me gore e utlwe jaaka ba ba rutilweng.
5  Morena Molaodimogolo Jehofa o butse tsebe ya me, mme fa e le nna ke ne ke sa tsuologe. Ga ke a ka ka retologela go sele.
6  Ke ne ka naya baitei mokwatla wa me, le ba ba khumolang moriri ka ba naya marama a me. Ga ke a ka ka fitlha sefatlhego sa me mo dilong tse di tlhabisang ditlhong le mo go kgwelweng mathe.
7  Mme Morena Molaodimogolo Jehofa o tla nthusa. Ke gone ka moo ke se kitlang ke tlhoka go ikutlwa ke kokobeditswe. Ke gone ka moo ke tlhomileng sefatlhego sa me jaaka legweka, mme ke itse gore ga nkitla ke tlhabiwa ke ditlhong.
8  Yo O mpolelang ke siame o gaufi. Ke mang yo o ka ganetsanang le nna? A re emeng mmogo. Moganetsi wa me wa boatlhodi ke mang? A a nkatamele.
9  Bona! Morena Molaodimogolo Jehofa o tla nthusa. Ke mang yo o ka mpolelang ke le boikepo? Bona! Botlhe fela, ba tla onala jaaka seaparo. Ba tla jewa ke motoutwanenyana fela.
10  Ke mang mo go lona yo o boifang Jehofa, yo o reetsang lentswe la motlhanka wa gagwe, yo o ileng a tsamaya mo lefifing le le sa feleng le yo go iseng go ke go nne le phatsimo mo go ene? A a ikanye leina la ga Jehofa a ba a itshegetse ka Modimo wa gagwe.
11  “Bonang! Lona lotlhe ba lo tlhosetsang molelo, ba lo dirang gore ditlhase di bonese, tsamayang mo leseding la molelo wa lona, le mo gare ga ditlhase tse lo di tshubileng. Lo tla nna le seno go tswa mo seatleng sa me: Lo tla rapama lo le mo botlhokong jo bogolo.
9  Le fa go ntse jalo, phifalo e ka se ka ya nna jaaka fa lefatshe le ne le le mo pitlaganong, jaaka mo nakong ya pele fa motho a ne a tshwara lefatshe la Sebulone le lefatshe la Nafetali ka lenyatso le fa moragonyana motho a ne a dira gore le tlotlwe—tsela e e fa lewatleng, mo kgaolong ya Joredane, Galalea wa ditšhaba.
2  Batho ba ba neng ba tsamaya mo lefifing ba bone lesedi le legolo. Mme ba ba nnang mo lefatsheng la moriti o montsho, lesedi le ba phatsimetse.
3  O dirile gore setšhaba se nne le batho ba bantsi; o se diretse boipelo jo bogolo. Ba ipedile fa pele ga gago jaaka go ipela ka nako ya thobo, jaaka ba ba ipelang fa ba kgaoganya thopo.
4  Gonne jokwe ya morwalo wa bone le thobane e e mo magetleng a bone, lore lwa yo o ba gatelelang go dira, o di tšhwetlakantse jaaka mo motlheng wa Midiana.
5  Gonne setlhako sengwe le sengwe sa yo o gatang a kitisela le seaparo se se pitikilweng mo mading e ne ya nna tse di tla fisiwang jaaka dijo tsa molelo.
6  Gonne re tsaletswe ngwana, re neilwe ngwana wa mosimane; mme go busa e le kgosana go tla nna mo legetleng la gagwe. Mme o tla tewa leina go twe Mogakolodi yo o Gakgamatsang, Modimo Mothata, Rara wa Bosakhutleng, Kgosana ya Kagiso.
7  Letlotlo la go busa e le kgosana le kagiso ga di kitla di fela, mo setulong sa bogosi sa ga Dafide le mo bogosing jwa gagwe gore bo tlhomamisiwe thata le go bo tshegetsa ka tshiamiso le ka tshiamo, go tloga jaanong go ya bosakhutleng. Tlhoafalo ya ga Jehofa wa masomosomo e tla dira seno.
8  Go ne ga nna le lefoko le Jehofa a neng a le romela kgatlhanong le Jakobe, mme la wela mo Iseraele.
9  Mme ruri batho ba tla itse ka gone, le eleng botlhe fela, Eferaime le monni wa Samarea, ka ntlha ya mabela a bone le ka ntlha ya go tlhoka maitseo ga bone mo pelong fa ba re:
10  “Go ole ditena, mme re tla aga ka maje a a betlilweng. Go remilwe ditlhare tsa mosikamore, mme re tla di emisetsa ka masedara.”
11  Mme Jehofa o tla tlhoma baganetsi ba ga Resine kwa godimo kgatlhanong le ene, mme o tla tlhotlheletsa baba ba gagwe,
12  Siria go tswa kwa botlhaba le Bafilisitia go tswa kwa morago, mme ba tla ja Iseraele ka molomo o o atlhameng. Ka ntlha ya seno sotlhe bogale jwa gagwe ga bo a boela morago, mme seatla sa gagwe se sa ntse se otlolotswe.
13  Mme batho ga ba a boela kwa go Yo o ba itayang, mme ga ba a senka Jehofa wa masomosomo.
14  Mme Jehofa o tla kgaola Iseraele tlhogo le mogatla, letlhogela le mokhasi, mo letsatsing le le lengwe fela.
15  Yo o tsofetseng le yo o tlotliwang thata ke ene tlhogo, mme moporofeti yo o nayang thuto ya maaka ke mogatla.
16  Mme ba ba gogang batho bano ke bone bao ba ba timetsang; mme ba ba gogwang ba ba mo gare ga bone, ke bone ba ba tlhakanngwang tlhogo.
17  Ke gone ka moo Jehofa a se kitlang a ipela le eleng ka ntlha ya makau a bone, mme basimane ba bone ba ba se nang borre le batlholagadi ba bone ga a kitla a ba utlwela botlhoko; ka gonne botlhe ke batlhanogi le badirabosula mme molomo mongwe le mongwe o bua se se se nang tlhaloganyo. Ka ntlha ya seno sotlhe bogale jwa gagwe ga bo a boela morago, mme seatla sa gagwe se sa ntse se otlolotswe.
18  Gonne boikepo bo tuka fela jaaka molelo; bo tla laila ditlhatshana tse di mitlwa le mefero. Mme bo tla kapa molelo mo masuthung a sekgwa, mme a tla tsholelediwa kwa godimo jaaka mosi o o tlhatlogang.
19  Lefatshe le fisitswe mo tšhakgalong ya ga Jehofa, mme batho ba tla nna jaaka dijo tsa molelo. Ga go na ope yo o tla bontshang le eleng morwarraagwe bopelotlhomogi.
20  Mongwe o tla kgaola kafa mojeng mme a tshwarwe ke tlala; mme yo mongwe o tla ja kafa molemeng, mme ruri ga ba kitla ba kgora. Mongwe le mongwe o tla ja nama ya lebogo la gagwe,
21  Manase Eferaime, le Eferaime Manase. Ba tla nna kgatlhanong le Juda mmogo. Ka ntlha ya seno sotlhe bogale jwa gagwe ga bo a boela morago, mme seatla sa gagwe se sa ntse se otlolotswe.
28  A bo go latlhega serwalo se se tlhomologileng sa matagwa a Eferaime, le sethunya se se swabang sa mokgabiso wa gagwe wa bontle se se mo tlhogong ya mokgatšha o o nonneng wa ba ba fekeediwang ke beine!
2  Bona! Jehofa o na le mongwe yo o nonofileng yo o matlhagatlhaga. Ruri o tla latlhela fa fatshe ka maatla, jaaka phefo ya matsubutsubu ya dikgadima ya sefako, phefo e e senyang, jaaka phefo ya matsubutsu ya dikgadima ya metsi a a maatla a a rwalelelang.
3  Dirwalo tse di tlhomologileng tsa matagwa a Eferaime di tla gatakwa ka dinao.
4  Le sethunya se se swabang sa mokgabiso wa bontle jwa one se se mo tlhogong ya mokgatšha o o nonneng se tla nna jaaka mofeige wa ntlha pele ga selemo, gore, fa mmoni a o bona, a o kometse o sa ntse o le mo seatleng sa gagwe.
5  Mo letsatsing leo Jehofa wa masomosomo o tla nna jaaka serwalo sa mokgabiso le jaaka serwalo sa dithunya sa bontle mo go ba ba setseng ba batho ba gagwe,
6  le jaaka moya wa tshiamiso mo go yo o ntseng mo katlholong, le jaaka thata mo go ba ba faposang tlhabano mo kgorong.
7  Le bano gape—ba timetse ka ntlha ya beine e bile ba kgarakgatshegile ka ntlha ya bojalwa jo bo tagang. Moperesiti le moporofeti—ba timetse ka ntlha ya bojalwa jo bo tagang, ba tlhakane tlhogo ka ntlha ya beine, ba kgarakgatshitswe ke bojalwa jo bo tagang; ba timetse mo go boneng ga bone, ba etsaetsegile mo go direng tshwetso.
8  Gonne ditafole tsotlhe di tletse matlhatsa a a leswe—ga go na fa a seyong teng.
9  Ke mang yo motho a tla mo layang ka kitso, le gone ke mang yo motho a tla dirang gore a tlhaloganye se se utlwilweng? Ba ba kgwisitsweng mashi, ba ba ntshitsweng mo mabeleng?
10  Gonne ke “taolo mo godimo ga taolo, taolo mo godimo ga taolo, thapo e e lekanyang mo godimo ga thapo e e lekanyang, thapo e e lekanyang mo godimo ga thapo e e lekanyang, bonnye fano, bonnye fale.”
11  Gonne o tla bua le batho bano ka ba ba nang le dipounama tse di kwakwaetsang le ka loleme lo sele,
12  ba a ba reileng a re: “Leno ke lefelo la boikhutso. Nayang yo o lapileng boikhutso. Leno ke lefelo la boiketlo,” mme ba bo ba sa rate go utlwa.
13  Mme mo go bone lefoko la ga Jehofa ruri e tla nna “taolo mo godimo ga taolo, taolo mo godimo ga taolo, thapo e e lekanyang mo godimo ga thapo e e lekanyang, thapo e e lekanyang mo godimo ga thapo e e lekanyang, bonnye fano, bonnye fale,” gore ba tle ba tsamaye mme ba kgotšwe go ya kwa morago, ba robaganngwe ba beelwe seru ba bo ba tshwarwe.
14  Ka jalo utlwang lefoko la ga Jehofa, lona baikgantshi, lona babusi ba batho bano ba lo kwa Jerusalema:
15  Ka gonne lo rile: “Re dirile kgolagano le Loso; mme re diragaditse ponatshegelo le Sheole; morwalela o o elelang o o penologang, gore fa o ka ralala, o se ka wa tla kwa go rona, gonne re dirile maaka botshabelo jwa rona e bile re iphitlhile ka maaka”;
16  ka jalo Morena Molaodimogolo Jehofa o rile: “Bona, ke thaya leje jaaka motheo mo Siona, leje le le lekilweng, sekhutlo se se tlhwatlhwakgolo sa motheo o o tlhomameng. Ga go na ope yo o supang tumelo yo o tla tshogang.
17  Mme ke tla dira tshiamiso go nna thapo e e lekanyang le tshiamo go nna sedirisiwa se se papanang; mme sefako se tla gogola botshabelo jwa maaka, le metsi a tla rwalelela lone lefelo la go iphitlha.
18  Mme kgolagano ya lona le Loso ruri e tla nyerologa, mme ponatshegelo eo ya lona le Sheole ga e kitla e ema. Morwalela o o elelang o penologa, fa o ralala—lo tla nna lefelo la one la go gataka.
19  Nako le nako fa o ralala, o tla lo tsaya, ka gonne o tla feta moso le moso, motshegare le bosigo; mme o tla nna lebaka la go tshoga fela go dira gore ba bangwe ba tlhaloganye se se utlwilweng.”
20  Gonne sekanamelo se sekhutshwane thata gore motho a ka namalala mo go sone, le letsela le le logilweng le lesesane thata fa motho a iphutha ka lone.
21  Gonne Jehofa o tla ema fela jaaka kwa Thabeng ya Perasime, o tla fuduega fela jaaka kwa lebaleng le le kwa tlase gaufi le Gibeone, gore a dire tiro ya gagwe—tiro ya gagwe e a gakgamatsa—gore a bereke mmereko wa gagwe—mmereko wa gagwe ga o a tlwaelega.
22  Mme jaanong lo se ka lwa itshupa lo le basotli, gore dibofo tsa lona di se ka tsa nonofa, gonne go na le phediso, le eleng selo se go dirilweng tshwetso ka sone, se ke se utlwileng mo go Morena Molaodimogolo, Jehofa wa masomosomo, ka lefatshe lotlhe.
23  Sekegang tsebe, reetsang lentswe la me; tlhwayang tsebe; mme lo reetse lefoko la me.
24  A molemi o lema letsatsi lotlhe gore a jale peo, a lemolola le go thuba makwete a mmu wa gagwe?
25  Fa a sena go o rethefatsa fa godimo, a ga a gase kumina yo montsho a bo a kgatšha kumina, le gone a ga a tshwanela go tsenya korong, lebelebele, le barele mo lefelong le le tlhomilweng, le mabele a a tlhabang e le molelwane wa gagwe?
26  Mme motho o mo kgalemela ka se se siameng. Modimo wa gagwe o a mo laya.
27  Gonne kumina yo montsho ga a gatwe ka sedirisiwa sa go photha; le gone ga go na leotwana lepe la koloi le le retologang mo godimo ga kumina. Gonne kumina yo montsho gantsi o phothwa ka thobane, mme kumina ka lore.
28  A korong ka gale e a thugiwa? Gonne motho ga a nnele go e gata a sa kgaotse. Mme o tla tsamaisa leotwana la koloi ya gagwe, le dipitse tsa gagwe tsa ntwa, mme ga a kitla a e thubaganya.
29  Seno le sone ke se se tswang kwa go Jehofa wa masomosomo, yo o ntseng a na le boikaelelo jo bo gakgamatsang, yo o dirileng mo gogolo mo tirong e e nang le matswela.
27  Mo letsatsing leo Jehofa, ka tšhaka ya gagwe e e thata e kgolo le e e nonofileng, o tla lebisa tlhokomelo ya gagwe mo go Lefiathane, noga e e lelemelang, mo go Lefiathane, noga e e boferefere, mme ruri o tla bolaya setshedi se setona thata sa lewatle se se mo lewatleng.
2  Mo letsatsing leo lo mo opelele lo re: “Tshimo ya mofine ya beine e e phophomang!
3  Nna, Jehofa, ke a mo dibela. Ke tla mo nosetsa nako le nako. Gore ope a se ka a lebisa tlhokomelo ya gagwe kgatlhanong le ene, ke tla mo dibela le eleng bosigo le motshegare.
4  Ga ke na tšararego epe. Ke mang yo o tla nnayang ditlhatshana tse di mitlwa le mefero kwa tlhabanong? Ke tla di gata. Ke tla di tlhosetsa ka molelo ka nako e le nngwe fela.
5  E seng jalo a a tshware kago ya me e e thata, a a dire kagiso le nna; a kagiso a e dire le nna.”
6  Mo malatsing a a tlang Jakobe o tla mela medi, Iseraele o tla ntsha dithunya a bo a tlhoge; mme ba tla tlatsa naga e e ungwang ka maungo.
7  A motho o tshwanetse a mo itaya jaaka ka titeo ya yo o mo itayang? Kgotsa a o tshwanetse go bolawa jaaka batho ba gagwe ba ba bolailweng ba ne ba bolawa?
8  O tla ganetsana le ene ka go goa o mo tshosa fa o mo romela. O tla mo leleka ka go tsubutla ga gagwe mo go thata mo letsatsing la phefo ya botlhaba.
9  Ka jalo tlolo ya ga Jakobe e tla direlwa tetlanyo ka mokgwa ono, mme leno ke lone leungo lotlhe fa a tlosa boleo jwa gagwe, fa a dira maje otlhe a sebeso gore a nne jaaka maje a taka a a sidilweng, gore dikota tse di boitshepo le ditlhomo tsa maswalo di se ka tsa ema.
10  Gonne motse o o sireletsegileng o tla nna o le nosi, mafulo a tla tlogelwa a ntse jaaka naga. Namane e tla fula koo, mme e tla botha gone; mme o tla laila dikala tsa gagwe tse dikgolo.
11  Fa dikalana tsa gagwe di omeletse, basadi ba ba tsenang ba tla di roba, ba di tshube. Gonne ga se setšhaba se se tlhaloganyang ka bonako. Ke gone ka moo Modiri wa sone a se kitlang a se bontsha kutlwelobotlhoko, le Mmopi wa sone a se kitlang a se amogela.
12  Mme go tla diragala mo letsatsing leo gore Jehofa a phothe leungo, mo molatswaneng o o elelang wa Noka go ya mokgatšheng o o phothoselang wa Egepeto, mme ka jalo lo tla selwa ka bongwe ka bongwe, lona bomorwa Iseraele.
13  Mme go tla diragala mo letsatsing leo gore go tla lediwa lonaka lo logolo, mme ba ba nyelelang mo lefatsheng la Asiria le ba ba phatlalaleditsweng mo lefatsheng la Egepeto ba tla tla ba ikobela Jehofa mo thabeng e e boitshepo ya Jerusalema.
63  Ke mang yono yo o tswang kwa Edoma, yo o nang le diaparo tsa mebala e e tsabakelang go tswa kwa Bosera, yono yo o tlotlegang mo diaparong tsa gagwe, a gwanta ka maatla a gagwe a magolo? “Ke nna, Yo o buang ka tshiamo, Yo o nang le maatla a mantsi a go boloka.”
2  Ke ka ntlha yang fa diaparo tsa gago di le dikhibidu, diaparo tsa gago di tshwana le tsa mongwe yo o gatang mo segatisetsong sa beine?
3  “Ke gatile bogatisetso jwa beine ke le nosi, go se na motho go tswa kwa ditšhabeng yo o nang le nna. Mme ke ne ka nna ka ba gata ka bogale jwa me, ka nna ka ba gataka ka tšararego ya me. Mme madi a bone a a tsapogang a ne a nna a kgatšhegela diaparo tsa me, mme ke kgotletse diaparo tsa me tsotlhe.
4  Gonne letsatsi la pusoloso le mo pelong ya me, le ngwaga wa batho ba me ba ba rekolotsweng o gorogile.
5  Ke ne ka nna ka leba, mme go ne go se na mothusi; ka simolola go itshupa ke akabetse, mme go ne go se na ope yo o ntshegetsang. Ka jalo lebogo la me le ne la nnaya poloko, le tšararego ya me e ne ya ntshegetsa.
6  Ka nna ka gataka ditšhaba ka bogale jwa me, mme ka dira gore ba tagwe ke tšararego ya me mme ka folosetsa madi a bone a a tsapogang mo lefatsheng.”
7  Ke tla umaka bopelonomi jwa ga Jehofa jo bo lorato, dipako tsa ga Jehofa, go ya ka sotlhe se Jehofa a se re diretseng, le eleng bogolo jwa molemo mo ntlong ya Iseraele jo a bo ba neileng go ya ka mautlwelobotlhoko le kafa letlotlong la bopelonomi jwa gagwe jo bo lorato.
8  Mme a tswelela a re: “Eleruri ke batho ba me, barwa ba ba se kitlang ba nna maaka.” Ka jalo o ne a nna Mmoloki mo go bone.
9  Mo matshwenyegong otlhe a bone, go ne go mo tshwenya thata. Mme morongwa wa gagwe ka namana o ne a ba boloka. O ne a ba rekolola mo loratong lwa gagwe le mo bopelotlhomoging jwa gagwe, mme a ba tsholetsa a bo a ba tshola malatsi otlhe a bogologolo.
10  Mme bone ba ne ba tsuologa mme ba utlwisa moya wa gagwe o o boitshepo botlhoko. Jaanong o ne a fetoga mmaba wa bone; ene o ne a lwa le bone.
11  Mme mongwe a simolola go gakologelwa malatsi a bogologolo, Moshe motlhanka wa gagwe: “O kae Yo o ba tlhatlositseng mo lewatleng le badisa ba letsomane la gagwe? O kae Yo o tsentseng moya wa Gagwe o o boitshepo mo go ene?
12  Ene Yo o dirang gore lebogo la Gagwe le lentle le ye mo seatleng sa ga Moshe sa moja; Ene Yo o kgaoganyang metsi fa pele ga bone gore a itirele leina le le nnang ka bosakhutleng;
13  Ene Yo o dirang gore ba tsamaye mo metsing a a bilogang, gore ba bo ba sa ka ba kgopiwa jaaka pitse mo nageng?
14  Fela jaaka fa sebatana se fologela mo lebaleng la mokgatšha, moya wa ga Jehofa o ne wa dira gore ba ikhutse.” Ka gone o ne wa etelela batho ba gago pele gore o itirele leina le lentle.
15  Leba go tswa kwa legodimong mme o bone go tswa kwa bonnong jwa gago jo bo kwa godimo jo bo boitshepo le jo bontle. Tlhoafalo ya gago le thata ya gago e e feletseng di kae, khuduego ya kafa teng ga gago, le mautlwelobotlhoko a gago?  Di ithibile go tla mo go nna.
16  Gonne o Rraarona; le fa Aborahame a ka tswa a ne a sa re itse le Iseraele a sa re lemoge, wena Jehofa, o Rraarona. Leina la gago ke Morekolodi wa rona wa bogologolo.
17  Ao Jehofa, ke ka ntlha yang fa o ntse o re faposa mo ditseleng tsa gago? Ke ka ntlha yang fa o kgwaralatsa pelo ya rona gore re se ka ra go boifa? Boa ka ntlha ya batlhanka ba gago, ditso tsa se o se ruileng boswa.
18  Batho ba gago ba ba boitshepo ba ne ba na le thuo ka lobakanyana. Baba ba rona ba gatakile lefelo la gago le le boitshepo.
19  Ka nako e telele re nnile jaaka ba o neng o sa ba buse, jaaka ba leina la gago le neng le ise le bidiwe mo go bone.
7  Jaanong ga diragala mo metlheng ya ga Ahase morwa Jothame morwa Usia, kgosi ya Juda, gore Resine kgosi ya Siria le Peka morwa Remalia, kgosi ya Iseraele, ba tlhatlogele kwa Jerusalema go ya go e lwantsha, mme a se ka a kgona go e lwantsha.
2  Mme ga begelwa ntlo ya ga Dafide, go twe: “Siria o ikaegile ka Eferaime.” Mme pelo ya gagwe le pelo ya batho ba gagwe ya simolola go roroma jaaka go roroma ga ditlhare tsa sekgwa di roromisiwa ke phefo.
3  Mme Jehofa a raya Isaia a re: “Tsweetswee, tswa o ye go kgatlhantsha Ahase, wena le Sheare-jashube morwao, go ya kwa bofelelong jwa mosele wa mogobe o o fa godimo fa tseleng e kgolo ya tshimo ya motlhatswi wa matsela.
4  Mme o mo reye o re, ‘Itise mme o nne o sa tshwenyege. O se ka wa boifa, mme a pelo ya gago e se ka ya nna boi ka ntlha ya dintlha tse pedi tse di setseng tsa dikota tseno tse di kuang mosi, ka ntlha ya bogale jo bo tukang jwa ga Resine le Siria le morwa Remalia,
5  ka lebaka la gore Siria a na le Eferaime le morwa Remalia o rulagantse se se bosula kgatlhanong le wena, a re:
6  “A re yeng go tlhasela Juda re e thubaganye mme re e itseele ka go e phunyeletsa; mme re direng gore go buse kgosi e nngwe mo teng ga yone, morwa Tabeele.”
7  “‘Morena Molaodimogolo Jehofa o rile: “Ga go kitla go ema, le gone ga go kitla go diragala.
8  Gonne tlhogo ya Siria ke Damaseko, mme tlhogo ya Damaseko ke Resine; mme mo dingwageng di le masome a marataro le botlhano fela Eferaime o tla tšhwetlakanngwa gore a se ka a nna setšhaba.
9  Tlhogo ya Eferaime ke Samarea, mme tlhogo ya Samarea ke morwa Remalia. Fa lo se na tumelo, foo lo ka se ka lwa nna lobaka lo loleele.”’”
10  Mme Jehofa a tswelela a bua gape le Ahase, a re:
11  “Ikopele sesupo mo go Jehofa Modimo wa gago, o se dire boteng fela jaaka Sheole kgotsa o se dire gore se nne kwa godimo fela jaaka dikgaolo tse di kwa godimo.”
12  Mme Ahase a re: “Ga nkitla ke kopa le fa e le go leka Jehofa.”
13  Mme a re: “Reetsa tsweetswee, wena ntlo ya ga Dafide. A ke selo se sennye jaana mo go lona gore lo lapise batho, gore lo lapise le Modimo wa me?
14  Ka jalo Jehofa ka boene o tla lo naya sesupo: Bona! Morweetsana o tla ima, mme o tshola ngwana wa mosimane, mme ruri o tla mo raya leina a re Imanuele.
15  O tla bo a setse a ja botoro le tswina ya dinotshe ka nako ya fa a itse go gana bosula le go tlhopha molemo.
16  Gonne pele ga mosimane a itse go gana bosula le go tlhopha molemo, lefatshe la dikgosi tse pedi tse lo ikutlwang lo di boifa mo go bobodisang le tla tlogelwa gotlhelele.
17  Jehofa o tla tlisetsa wena le batho ba gago le ntlo ya ga rrago malatsi a a sa tshwaneng le ape a a kileng a nna gone fa e sale ka motlha wa go fapoga ga ga Eferaime a tswa fa thoko ga Juda, ke gore, kgosi ya Asiria.
18  “Mme go tla diragala gore mo letsatsing leo Jehofa o tla leletsa dintshi molodi tse di kwa ntlheng ya mesele ya noka ya Nile ya Egepeto le dinotshe tse di mo lefatsheng la Asiria,
19  mme tsotlhe di tla tsena di bo di nna mo mekgatšheng e e phothoselang e e mokgokolosa le mo mapharong a mafika a magolo le mo masuthung otlhe a mitlwa le mo mafelong otlhe a a nosediwang.
20  “Mo letsatsing leo, Jehofa o tla dirisa legare le le thapilweng ka tuelo mo kgaolong ya Noka, a bo a dirise kgosi ya Asiria, go beola tlhogo le moriri wa dinao, mme le tla gogola le tsone ditedu tota.
21  “Mme go tla diragala gore mo letsatsing leo motho o tla boloka kgongwana ya motlhape e tshela le dinku di le pedi.
22  Mme go tla diragala gore, ka ntlha ya letlotlo la mashi a a tla bong a tlhagisiwa, o tla ja botoro; ka gonne mongwe le mongwe yo o tla bong a setse mo lefatsheng o tla ja botoro le tswina ya dinotshe.
23  “Mme mo letsatsing leo go tla diragala gore lefelo lengwe le lengwe le le kileng la bo le na le mefine e le sekete, e e jang dipapetla tsa selefera di le sekete, e tla nna la ditlhatshana tse di mitlwa le mefero.
24  O tla tla koo ka metswi le ka bora, ka gonne lefatshe lotlhe le tla nna ditlhatshana tse di mitlwa fela le mefero.
25  Mme dithaba tsotlhe tse di kileng tsa bo di tlhagotswe dimela tse di tshwenyang ka mogoma—ga o kitla o tla koo ka gonne o boifa ditlhatshana tse di mitlwa le mefero; mme ruri e tla nna lefelo la go golola dipoo le lefelo la go gatakwa ke dinku.”
55  Heelang, lona lotlhe ba lo nyorilweng! Tlang metsing. Le ba ba se nang madi! Tlang, rekang lo je. Ee, tlang, rekang beine le mashi kwantle ga madi le kwantle ga tlhwatlhwa.
2  Ke ka ntlha yang fa lo nnela go ntsha madi lo a ntshetsa se e seng senkgwe, mme ke ka ntlha yang fa lo dira ka natla lo direla selo se se felelang se sa kgotsofatse? Ntheetsang ka kelotlhoko, mme lo je se se molemo, mme a moya wa lona o itumelele monono thata.
3  Sekegang tsebe ya lona lo tle kwa go nna. Reetsang, mme moya wa lona o tla nna o tshela, e bile ke tla akofa ke dira kgolagano le lona e e nnang ka bosakhutleng malebana le mapelonomi a lorato a a neng a bontshiwa Dafide a a ikanyegang.
4  Bona! Ke mo neile go nna mosupi mo ditlhopheng tsa ditšhaba, jaaka moeteledipele le molaodi mo ditlhopheng tsa ditšhaba.
5  Bona! O tla bitsa setšhaba se o sa se itseng, mme batho ba setšhaba se se sa go itseng ba tla sianela kwa go wena, ka ntlha ya ga Jehofa Modimo wa gago, le ka ntlha ya Moitshepi wa Iseraele, ka gonne o tla bo a go dirile montle.
6  Batlang Jehofa, a sa ntse a ka bonwa. Mmitseng a sa ntse a le gaufi.
7  A moikepi a tlogele tsela ya gagwe, le motho yo o kotsi dikakanyo tsa gagwe; mme a boele kwa go Jehofa, yo o tla mo utlwelang botlhoko, le kwa Modimong wa rona, gonne o tla itshwarela ka tsela e kgolo.
8  “Gonne dikakanyo tsa lona ga se dikakanyo tsa me, le gone ditsela tsa me ga se ditsela tsa lona,” go bua Jehofa.
9  “Gonne jaaka magodimo a le kwa godimo ga lefatshe, fela jalo ditsela tsa me di kwa godimo ga ditsela tsa lona, le dikakanyo tsa me di kwa godimo ga dikakanyo tsa lona.
10  Gonne fela jaaka pula e e nang e fologa, le kapoko, e tswa kwa magodimong mme e sa boele kwa lefelong leo, mme e kolobetsa lefatshe e dira gore le tlhagise maungo le bo le tlhogise, mme mojadi a newe peo le moji a newe senkgwe,
11  lefoko la me le le tswang mo molomong wa me le tla nna fela jalo. Ga le kitla le boela mo go nna le se na matswela, ruri le tla dira selo se se intumedisang, ruri le tla atlega mo go se ke le rometseng kwa go sone.
12  “Gonne lo tla tsamaya ka go ipela, mme lo tla tlisiwa ka kagiso. Dithaba le dithota di tla thama fa pele ga lona di goa ka boipelo, le ditlhare tsotlhe tsa tshimo di tla opa diatla.
13  Mo boemong jwa lesuthu la mitlwa go tla tlhoga setlhare sa mofira. Mo boemong jwa sebabetsane go tla tlhoga setlhare sa moretela. Mme se tla nna sengwe se se itsegeng mo go Jehofa, sesupo sa bosakhutleng seo se se kitlang se kgaolwa.”
51  “Ntheetsang, lona ba lo latelelang tshiamo, lona ba lo batlang go bona Jehofa. Lebang kwa lefikeng le lo betlilweng go tswa mo go lone, le kwa khuting ya kgatampi e lo epolotsweng mo go yone.
2  Lebang kwa go Aborahame rraalona le kwa go Sara yo kgabagare a neng a lo belega ka ditlhabi tsa pelegi. Gonne o ne a le mongwe fa ke mmitsa, mme ke ne ka mo segofatsa ka ba ka mo ntsifatsa.
3  Gonne Jehofa ruri o tla gomotsa Siona. Ruri o tla gomotsa mafelo a gagwe otlhe a a swafetseng, mme o tla dira naga ya gagwe gore e tshwane le Edene le lebala la gagwe le le sekaka gore le tshwane le tshingwana ya ga Jehofa. Boitumelo le boipelo di tla fitlhelwa mo go ene, go ntshiwa ga ditebogo le lentswe la pina.
4  “Ntlhwaeleng tsebe, lona batho ba me; le wena setlhopha sa me sa setšhaba, ntshekegela tsebe. Gonne go tla tswa molao mo go nna, le tshwetso ya me ya boatlhodi ke tla dira gore e nne jaaka lesedi mo ditšhabeng.
5  Tshiamo ya me e gaufi. Ruri poloko ya me e tla tswa, le mabogo a me a tla atlhola ditšhaba. Ditlhaketlhake di tla solofela mo go nna, mme di tla letela lebogo la me.
6  “Tsholeletsang matlho a lona kwa magodimong, lo lebe lefatshe kwa tlase. Gonne magodimo a tla kaologa a nna makgaoganyane fela jaaka mosi, mme lefatshe le tla onala jaaka seaparo, le banni ba lone ba tla swa jaaka montsana fela. Mme poloko ya me yone, e tla nna ka bosakhutleng, le tshiamo ya me ga e kitla e tšhwetlakanngwa.
7  “Ntheetsang, lona ba lo itseng tshiamo, batho ba molao wa me o leng mo pelong ya bone. Lo se ka lwa boifa kgobo ya batho ba ba nang le go swa, le gone lo se ka lwa welwa ke poifo fela ka ntlha ya mafoko a bone a a kgobang.
8  Gonne motoutwane o tla ba ja jaaka e kete ke seaparo, le motoutwane wa diaparo o tla ba ja fela jaaka e kete ke boboa. Mme fa e le tshiamo ya me yone, e tla nna ya bosakhutleng, le poloko ya me e tla nna mo dikokomaneng tse di se nang palo.”
9  Tsoga, tsoga, ikapese nonofo, wena lebogo la ga Jehofa! Tsoga jaaka mo malatsing a bogologolo, jaaka mo dikokomaneng tsa bogologolo. A ga se wena yo o neng wa thubaganya Rahabe, yo o neng wa tlhaba setshedi se setona thata sa lewatle?
10  A ga se wena yo o neng wa kgadisa lewatle, metsi a boteng jo bogolo? Yo o neng wa dira gore boteng jwa lewatle e nne tsela ya gore ba ba rekolotsweng ba kgabaganye?
11  Foo ba ba rekolotsweng ba ga Jehofa ba tla boa mme ba tle mo Siona ba goa ka boipelo, mme go ipela ka bosakhutleng go tla bo go le mo tlhogong ya bone. Ba tla bona boitumelo le boipelo. Ruri khutsafalo le go fegelwa di tla tshaba.
12  “Nna—ke nna Yo o lo gomotsang. “O mang gore o boife motho yo o nang le go swa yo o tla swang, le morwa batho yo o tla dirwang jaaka bojang fela jo botala?
13  Le gore o lebale Jehofa Modiri wa gago, Yo o phuthololang magodimo a bo a thaya motheo wa lefatshe, mo o neng o nna o le mo poifong letsatsi lotlhe ka ntlha ya tšararego ya yo o go pitlaganyang, jaaka e kete o ne a ipaakanyeditse go go senya? Mme tšararego ya yo o go pitlaganyang e kae?
14  “Yo o inamang a le mo dikeetaneng ruri o tla gololwa ka bofefo, gore a se ka a swa a tsena mo kgatamping le gore senkgwe sa gagwe se se ka sa tlhaela.
15  “Mme nna, Jehofa, ke Modimo wa gago, Yo o fuduang lewatle gore makhubu a lone a fuduege. Jehofa wa masomosomo ke leina la gagwe.
16  Ke tla tsenya mafoko a me mo molomong wa gago, mme ke tla go bipa ka moriti wa seatla sa me, gore ke jale magodimo ke bo ke theye motheo wa lefatshe mme ke reye Siona ke re, ‘Lo batho ba me.’
17  “Itsose, itsose, nanoga, wena Jerusalema, wena yo o noleng senwelo sa ga Jehofa sa tšararego mo seatleng sa gagwe. Phafana, senwelo se se bakang go theekela, o se nole, o se minolositse.
18  Go ne go se na ope wa barwa botlhe ba a ba tshotseng ba ba mo felegetsang, le gone go ne go se na ope wa barwa botlhe ba a ba godisitseng yo o mo tshwereng ka seatla.
19  Dilo tse pedi tseo di ne di go diragalela. Ke mang yo o tla go utlwelang botlhoko? Go thopa le go senya, tlala le tšhaka! Ke mang yo o tla go gomotsang?
20  Bomorwao ba idibetse. Ba rapame kwa tshimologong ya mebila yotlhe jaaka dinku tsa naga mo letloweng, jaaka ba ba tletseng tšararego ya ga Jehofa, kgalemo ya Modimo wa gago.”
21  Ka jalo reetsa seno, tsweetswee, wena mosadi yo o bogisitsweng le yo o tagilweng mme e seng ke beine.
22  Morena wa gago, Jehofa, Modimo wa gago, yo o lwelang batho ba gagwe, o rile: “Bona! Ke tla tlosa senwelo se se bakang go theekela mo seatleng sa gago. Phafana, senwelo sa me sa tšararego—ga o kitla o tlhola o se nwa gape.
23  Mme ke tla e tsenya mo seatleng sa ba ba go tshwenyang, ba ba reileng moya wa gago ba re, ‘Ikobe gore re kgabaganye,’ mo o neng o tlhola o dira mokwatla wa gago gore o nne fela jaaka lefatshe, le jaaka mmila mo go ba ba kgabaganyang.”
34  Atamelang, lona ditšhaba, gore lo utlwe; le lona ditlhopha tsa ditšhaba, tlhwayang tsebe. A lefatshe le se se tletseng mo go lone le reetse, naga e e ungwang le maungo otlhe a yone.
2  Gonne Jehofa o galefetse ditšhaba tsotlhe, e bile o shakgaletse masole otlhe a tsone. O tla di senya; o tla di isa polaong.
3  Mme babolaiwa ba tsone ba tla latlhelwa kwa ntle; mme fa e le ditoto tsa tsone, sebodu sa tsone se tla tlhatloga; mme dithaba di tla gakologa ka ntlha ya madi a bone.
4  Botlhe ba lesomosomo la magodimo ba tla bola. Le magodimo a tla menwa, fela jaaka lokwalo lwa momeno; mme masole a bone a tla tlhotlhorega otlhe, fela jaaka matlhare a swaba mo mofineng le jaaka mofeige o o swabileng mo setlhareng sa mofeige.
5  “Gonne tšhaka ya me ruri e tla kolobediwa kwa magodimong. Bona! E tla fologela mo Edoma, le mo bathong ba ke ba neeletseng tshenyego ka tshiamiso.
6  Jehofa o na le tšhaka; e tla tlala madi; e tla tshutshumisiwa ka mafura, ka madi a diphelefu tse di potlana le diphoko, ka mafura a diphilo tsa diphelefu. Gonne Jehofa o na le setlhabelo kwa Bosera, le polao e kgolo kwa lefatsheng la Edoma.
7  Mme dipoo tsa naga di tla wa le bone, dipowana le ba ba maatla; mme lefatshe la bone le tla kolobediwa ka madi, le lorole lwa bone lo tla tshutshumisiwa ka mafura.”
8  Gonne Jehofa o na le letsatsi la pusoloso, ngwaga wa ditefetso tsa kgetsi ya molao ya Siona.
9  Mme melatswana ya gagwe e e phothoselang e tla fetolwa boka, le lorole lwa gagwe sulefera; mme lefatshe la gagwe le tla nna jaaka boka jo bo tukang.
10  Ga le kitla le timiwa bosigo le fa e le motshegare; mosi wa lone o tla nna o tlhatloga ka bosakhutleng. Go tloga kokomaneng e nngwe go ya go e nngwe o tla phaphalala; ka bosaengkae le go ya go ile ga go na ope yo o tla fetang go mo ralala.
11  Mme kukara le noko di tla mo rua, le merubisi e e ditsebe ditelele le magakabe a tla aga mo go ene; mme o tla otlolola thapo e e lekanyang ya lolea le maje a kgakgabalo mo godimo ga gagwe.
12  Batlotlegi ba gagwe—ga go na bape teng ba ba tla ba biletsang kwa bogosing, le dikgosana tsa gagwe tsotlhe di tla fetoga lefela.
13  Mebitlwa e tla tlhoga mo ditoreng tsa gagwe tsa bonno, sebabetsane le mefero e e mitlwa mo mafelong a gagwe a a sireletsegileng; mme o tla nna lefelo la bonno la bophokoje, lolwapa lwa bontšhe.
14  Mme banni ba dikgaolo tse di se nang metsi ba tla rakana le diphologolo tse di bokolelang, le ledimona la sekapodi le tla bitsa molekane wa lone. Ee, ubane o tla bona boiketlo koo a bo a bone lefelo la boikhutso.
15  Noga e e tlolelang e dirile sentlhaga sa yone e bile e baya mae koo, mme e tla a thuba e bo e di phuthela mmogo kafa tlase ga moriti wa yone. Ee, bomankgodi ba tla phuthega mmogo koo, mongwe le mongwe le molekane wa gagwe.
16  Ipatleleng mo bukeng ya ga Jehofa mme lo balele kwa godimo: ga go na epe ya tsone e e tlhaelang; nngwe le nngwe ga e tlhoke molekane, gonne molomo wa ga Jehofa ke one o o ntshitseng taelo, e bile ke moya wa gagwe o o di phuthileng mmogo.
17  Gape ke Ene a di latlhetseng bola, mme seatla sa gagwe se di kgaoganyeditse lefelo ka thapo e e lekanyang. Di tla le rua ka bosakhutleng; di tla aga mo go lone kokomana morago ga kokomana.
62  Ka ntlha ya Siona ga nkitla ke didimala, mme ka ntlha ya Jerusalema ga nkitla ke nna fela go fitlha tshiamo ya gagwe e tswa jaaka phatsimo, le poloko ya gagwe jaaka serumola se se tukang sa molelo.
2  “Mme ruri ditšhaba di tla bona tshiamo ya gago, wena mosadi, le dikgosi tsotlhe kgalalelo ya gago. Mme o tla bidiwa ka leina le lesha, le molomo wa ga Jehofa o tla le tlhophang.
3  Mme o tla nna serwalo sa bontle mo seatleng sa ga Jehofa, le sethathelela tlhogo sa segosi mo seatleng sa Modimo wa gago.
4  Ga go kitla go tlhola go twe o mosadi yo o tlogetsweng gotlhelele; mme lefatshe la gago ga go kitla go tlhola go twe le kgakgabetse; mme wena o tla bidiwa Boitumelo Jwa me Bo mo Go Ene, mme lefatshe la gago le tla bidiwa Yo o Nang le Mong Jaaka Mosadi. Gonne Jehofa o tla bo a itumedisitswe ke wena, mme lefatshe la gago le tla nna le mong jaaka mosadi.
5  Gonne fela jaaka lekau le dira gore kgarebane e nne mosadi wa lone, bomorwao ba tla go tsaya gore o nne mosadi wa bone. Le jaaka monyadi a itumela ka ntlha ya monyadiwa, Modimo wa gago o tla itumela fela jalo ka ntlha ya gago.
6  Ke tlhomile balebeledi mo dipoteng tsa gago, wena Jerusalema. Letsatsi lotlhe le bosigo jotlhe, ka metlha, a ba se ka ba nna ba didimetse fela. “Lona ba lo umakang Jehofa, lo se ka lwa didimala,
7  le gone lo se ka lwa mo naya tidimalo epe go fitlha a tlhomamisa ka thata, ee, go fitlha a baya Jerusalema jaaka pako mo lefatsheng.”
8  Jehofa o ikanne ka seatla sa gagwe sa moja le ka lebogo la gagwe le le nonofileng: “Ga nkitla ke tlhola ke naya baba ba gago dijo tsa ditlhaka go nna dijo tsa bone, le fa e le batswakwa ga ba kitla ba nwa beine ya gago e ntšha, e o e diretseng ka natla.
9  Mme bone ba ba di phuthang ba tla di ja, mme ruri ba tla baka Jehofa; mme ba ba e phuthang ba tla e nwa mo malwapeng a me a a boitshepo.”
10  Tswelang kwa ntle, tswelang kwa ntle ka dikgoro. Bulelang batho tsela. Koaganyang, koaganyang tsela e kgolo. Tlosang maje mo go yone. Tsholeletsang ditšhaba sesupo.
11  Bona! Jehofa o dirile gore go utlwiwe go fitlha kwa karolong e e kgakala thata ya lefatshe: “Rayang morwadia Siona lo re, ‘Bona! Poloko ya gago e etla. Bona! Maduo ao a a nayang a na le ene, le dituelo tse a di duelang di fa pele ga gagwe.’”
12  Mme ruri batho ba tla ba bitsa batho ba ba boitshepo, ba ba rekolotsweng ke Jehofa; mme wena o tla bidiwa Yo o Batliwang, Motse o o Sa Tlogelwang Gotlhelele.
57  Mosiami o nyeletse, mme ga go na ope yo o go tsayang tsia. Mme batho ba ba nang le bopelonomi jwa lorato ba phuthelwa kwa baswing, mme go se na ope yo o lemogang gore mosiami o phuthetswe koo ka ntlha ya masetlapelo.
2  O tsena mo kagisong; ba ikhutsa mo malaong a bone, mongwe le mongwe yo o tsamayang ka tlhamalalo.
3  “Fa e le lona, atamelang fano, lona barwa ba mosadi yo o bolelelang pele ditiragalo, losika lwa motho yo o akafalang le lwa mosadi yo o dirang boaka:
4  Lo ijesa monate thata ka ntlha ya ga mang? Lo nna lo bulela mang molomo thata, lo nna lo mo ntshetsa loleme? A ga lo bana ba tlolo, losika lwa maaka,
5  ba ba tsosang kgotelo mo ditlhareng tse dikgolo, kafa tlase ga setlhare sengwe le sengwe se se golang thata, ba ba bolayang bana setlhogo mo mekgatšheng e e phothoselang kafa tlase ga dipharo tsa mafika a magolo?
6  “Kabelo ya gago e ne e le mo majeng a a borethe a mokgatšha o o phothoselang. One—a ne a le kabelo ya gago ya bola. Mo godimo ga moo, o ne wa a tshelela tshupelo ya senō, o ne wa a isetsa mpho. A ke tla ikgomotsa ka ntlha ya dilo tseno?
7  O ne wa baya bolao jwa gago mo thabeng e e kwa godimo e e tsholeditsweng. Mme o ne wa tlhatlogela teng go isa setlhabelo.
8  O ne wa tlhoma segopotso sa gago kafa morago ga setswalo le mophakwana. Gonne o ne wa ipipolola kwantle ga me mme wa tlhatloga; o ne wa dira gore bolao jwa gago bo nne bogolo. Mme o ne wa itirela kgolagano le bone. O ne wa rata go nna le bolao le bone. O ne wa bona serwe sa bonna.
9  O ne wa fologela kwa go Meleke ka leokwane, mme wa nna wa dira gore ditlolo tsa gago di nne dintsi. O ne wa tswelela o romela barongwa ba gago kgakala, mo o neng wa isa dilo kwa tlase kwa Sheole.
10  O dirile ka natla mo ditseleng tsa gago tse dintsintsi. Ga o a ka wa re, ‘Ga go na tsholofelo!’ O bone go tsosolosiwa ga maatla a gago. Ke gone ka moo o sa bobolang.
11  “O ne wa tshaba mang mme wa boifa, mo o neng wa simolola go aka? Mme ga se nna yo o neng wa mo gakologelwa. Ga o a ka wa isa sepe pelong. A ke ne ke sa nna ke didimetse e bile ke fitlhile dikgang? Ka jalo ga o a ka wa boifa le e leng nna tota.
12  Nna ke tla bolela tshiamo ya gago le ditiro tsa gago, gore ga di na go go tswela mosola.
13  Fa o goa o kopa thuso dilo tse o di phuthileng ga di kitla di go golola, mme phefo e tla di phailela kgakala tsotlhe. Moya o o hemelwang kwa ntle o tla di tlosa, mme yo o tshabelang mo go nna o tla rua lefatshe a bo a rue thaba ya me e e boitshepo.
14  Mme motho ruri o tla re, ‘Koaganyang, koaganyang! Bulang tsela. Tlosang sekgopi le fa e ka nna sepe mo tseleng ya batho ba me.’”
15  Gonne Mogodimo le Yo o Kwa Godimo, yo o agang ka bosaengkae le yo leina la gagwe le leng boitshepo, o rile: “Ke agile kwa bogodimong le kwa lefelong le le boitshepo, mmogo le yo moya wa gagwe o gateletsweng e bile o le kwa tlase, gore ke rudise moya wa ba ba kwa tlase le go rudisa pelo ya ba ba gateletsweng.
16  Gonne ga nkitla ke ganetsa ka bosakhutleng, le fa e le go gakalela ruri; gonne moya o ne o tla koafala ka ntlha ya me, le tsone dibopiwa tse di hemang tse ke di dirileng.
17  “Ke ne ka galefela tlolo ya papadi ya gagwe ya tshiamololo, mme ka mo itaya, ke fitlha sefatlhego sa me, fa ke ne ke sa ntse ke galefile. O ne a nna a tsamaya jaaka motlhanogi mo tseleng ya pelo ya gagwe.
18  Ke bone ditsela tsa gagwe; mme ka simolola go mo fodisa le go mo felegetsa le go mo duela ka go mo gomotsa le ba ba hutsafetseng ba gagwe.”
19  Jehofa o rile: “Ke bopa leungo la dipounama. Yo o kgakala le yo o gaufi o tla nna le kagiso e e sa feleng, mme ke tla mo fodisa.”
20  “Mme baikepi ba ntse jaaka lewatle le le kgaphaselang, fa le sa kgone go sisibala, metsi a lone a ntse a bilola mofero wa lewatle le loraga.
21  Baikepi ga ba na kagiso,” go buile Modimo wa me.
46  Bele o iname, Nebo o obegetse kwa pele; medingwana ya bone e fetogile ya dibatana tsa naga le ya diruiwa, merwalo ya bone, dithoto, mokgweleo wa diphologolo tse di lapileng.
2  Ba tshwanetse go obegela kwa pele; mongwe le mongwe wa bone o tshwanetse go inama ka go tshwana; ruri ga ba kgone go falotsa mokgweleo wa bone, mme moya wa bone o tshwanetse go ya botshwarwa.
3  “Ntheetsa, wena ntlo ya ga Jakobe, le lona lotlhe ba lo setseng ba ntlo ya ga Iseraele, lona ba lo ntshitsweng ke nna mo mpeng, ba lo tshotsweng mo sebopelong.
4  Ke ntse ke le ene Yoo go fitlha botsofeng jwa motho; mme ke tla nna ke sikere go fitlha botlhogoputsweng jwa motho. Ruri ke tla tsaya kgato, gore ke rwale le gore ke sikare ke bo ke falotse.
5  “Lo tla ntshwantshanya le mang kgotsa lwa ntekanya le ene kgotsa lwa ntshwantsha le ene gore re tle re tshwane?
6  Go na le ba ba ntshang gouta e ntsi mo sekgwameng, mme ba lekanya selefera ka jokwe ya sekale. Ba thapa mothudi wa tshipi, mme o e dira modimo. Ba a obama, ee ba a ikoba.
7  Ba e rwala mo legetleng, ba e sikara ba bo ba e baya mo lefelong la yone gore e eme fela. Ga e tswe mo lefelong la yone la go ema. Motho e bile o goela kwa go yone, mme ga e arabe; ga e boloke motho mo matshwenyegong a gagwe.
8  “Gakologelwang seno, gore lo tle lo nne pelokgale. Go iseng pelong, lona batlodi.
9  Gakologelwang dilo tsa ntlha tsa bogologolo, gore ke nna Yo ke Leng Modimo mme ga go na Modimo ope o sele, le fa e le ope yo o tshwanang le nna;
10  Ene Yo o bolelang bokhutlo go tswa kwa tshimologong, le dilo tse di iseng di dirwe go tswa bogologolong; Yo o reng, ‘Boikaelelo jwa me bo tla ema, mme ke tla dira sengwe le sengwe se ke se kgatlhegelang’;
11  Ene Yo o bitsang nonyane e e jang nama go tswa kwa botlhabatsatsi, le motho yo o tswang kwa lefatsheng le le kgakala gore a diragatse boikaelelo jwa me. Ke bo buile; mme ke tla bo tlisa. Ke bo bopile e bile ke tla bo diragatsa.
12  “Ntheetsang, lona ba lo pelo e maatla, lona ba lo kgakala le tshiamo.
13  Ke atameditse tshiamo ya me. Ga e kgakala, le poloko ya me ga e kitla e diega. Mme ke tla neelana ka poloko mo Siona, ke bo ke neele Iseraele bontle jwa me.”
37  Mme ga diragala gore fela fa Kgosi Hesekia a utlwa, ka yone nako eo a gagoganya diaparo tsa gagwe a ipipa ka letsela la kgetsi mme a tsena mo ntlong ya ga Jehofa.
2  Mo godimo ga moo, a roma Eliakime, yo o neng a okametse ba ntlo, le Shebena mokwaledi le banna ba bagolwane ba baperesiti ba ipipile ka letsela la kgetsi kwa go Isaia morwa moporofeti Amosi.
3  Mme ba mo raya ba re: “Hesekia o buile jaana, ‘Letsatsi leno ke letsatsi la matshwenyego le la kgalemo le la go tlhoka maitseo ga tshotlo, gonne barwa ba fitlhile fa molomong wa sebopelo, me ga go na maatla a go belega.
4  Gongwe Jehofa Modimo wa gago o tla utlwa mafoko a ga Rabeshake, yo morena wa gagwe kgosi ya Asiria a mo romileng go ya go kgoba Modimo yo o tshelang, mme o tla mo sekisa ka ntlha ya mafoko a Jehofa Modimo wa gago a a utlwileng. Mme o rapelele masalela a a tla fitlhelwang.’”
5  Ka jalo batlhanka ba ga Kgosi Hesekia ba tla kwa go Isaia.
6  Go tswa foo Isaia a ba raya a re: “Lo reye morena wa lona lo re, ‘Jehofa o buile jaana: “O se ka wa boifa ka ntlha ya mafoko a o a utlwileng a batlhokomedi ba kgosi ya Asiria ba a buileng ka nna ka go kgoba.
7  Bona, ke tsenya moya mo go ene, mme o tla utlwa pego a bo a boela kwa lefatsheng la gagabo; eleruri ke tla dira gore a we ka tšhaka mo lefatsheng la gagabo.”’”
8  Morago ga moo Rabeshake a boa mme a fitlhela kgosi ya Asiria e tlhabana le Libena, gonne o ne a utlwile gore o ne a dule kwa Lakishe.
9  Jaanong o ne a utlwa go buiwa ka ga Tirehaka kgosi ya Ethiopia go twe: “O dule go tla go tlhabana le wena.” E rile a utlwa, a akofa a romela barongwa kwa go Hesekia, a re:
10  “Lo reye Hesekia kgosi ya Juda lo re, ‘O se ka wa letla Modimo wa gago yo o mo ikanyang a go tsietsa, a re: “Jerusalema ga a na go tsenngwa mo seatleng sa kgosi ya Asiria.”
11  Bona! Wena ka bowena o utlwile se dikgosi tsa Asiria di se dirileng mafatshe otlhe ka go a neelela tshenyego, a mme wena o tla gololwa?
12  A medimo ya ditšhaba tse borremogologolwane ba di sentseng e ba golotse, le eleng Gosane le Harana le Resife le bomorwa Edene ba ba neng ba le kwa Tele-asare?
13  Kgosi ya Hamathe e kae le kgosi ya Arepade le kgosi ya motse wa Sefarefaime—ya Hena le ya Ifaha?’”
14  Go tswa foo Hesekia a tsaya lekwalo mo seatleng sa barongwa a le bala, morago ga moo Hesekia a tlhatlogela kwa ntlong ya ga Jehofa a le phutholola fa pele ga ga Jehofa.
15  Mme Hesekia a simolola go rapela Jehofa, a re:
16  “Ao Jehofa wa masomosomo, Modimo wa Iseraele, yo o ntseng mo ditšherubeng, wena o le nosi o Modimo wa boammaaruri wa magosi otlhe a lefatshe. Wena ka bowena o dirile magodimo le lefatshe.
17  Sekega tsebe ya gago, tlhe Jehofa, o utlwe. Bula matlho a gago, tlhe Jehofa, o bone, mme o utlwe mafoko otlhe a ga Senakeribe ao a a rometseng gore a kgobe Modimo yo o tshelang.
18  Gone ke boammaaruri Jehofa, gore dikgosi tsa Asiria di swafaditse mafatshe otlhe, le lefatshe la tsone tota.
19  Mme di ne tsa tsenya medimo ya tsone mo molelong, ka gonne e ne e se medimo, mme e ne e le tiro ya diatla tsa motho, logong le leje, mme tsa e senya.
20  Mme jaanong, tlhe Jehofa Modimo wa rona, re boloke mo seatleng sa gagwe, gore magosi otlhe a lefatshe a tle a itse gore wena, Jehofa, o [Modimo] o le nosi.”
21  Mme Isaia morwa Amosi a roma kwa go Hesekia, a re: “Jehofa Modimo wa Iseraele o buile jaana, ‘Ka gonne o nthapetse malebana le Senakeribe kgosi ya Asiria,
22  Jehofa o buile lefoko leno kgatlhanong le ene: “Morwadia Siona wa kgarebane o go nyaditse, o go sotlile.Morwadia Jerusalema o thukuthile tlhogo morago ga gago.
23  O kgobile mang le go mmua ka go mo kgoba?Gape o tsholeditse lentswe la gago kgatlhanong le mangWa ba wa tsholeletsa matlho a gago kwa godimo kgatlhanong le ene?Ke kgatlhanong le Moitshepi wa Iseraele!
24  O kgobile Jehofa ka batlhanka ba gago mme wa re,‘Ka bontsi jwa dikara tsa me tsa ntwa nna ka bonna—Ruri ke tla tlhatloga bogodimo jwa dikgaolo tse di dithaba,Dikarolo tse di kgakala thata tsa Lebanona;Mme ke tla kgaola masedara a yone a a kwa godimo, ditlhare tsa yone tse di di gaisang tsotlhe tsa mofira.Mme ke tla tsena mo lefelong la yone la bofelo le le kwa godimo, sekgwa sa tshingwana ya yone ya maungo.
25  Nna ka bonna ruri ke tla epa mme ke nwe metsi,Gape ke tla kgadisa mesele yotlhe ya Noka ya Nile ya Egepeto ka dipato tsa dinao tsa me.’
26  A ga o a utlwa? Go tswa metlheng ya bogologolo ke se ke tla se dirang.Ke e bopile mo metlheng e e fetileng. Jaanong ke tla e tlisa.Mme tiro ya gago e tla nna go dira gore metse e e sireletsegileng e kgakgabale jaaka mekoa ya marope.
27  Mme banni ba yone ba tla nna diatla di bokoa;Ba tla tshoga gape ba tla tlhabiwa ke ditlhong.Ba tla nna jaaka dimela tsa naga le tlhaga e tala e e nana,Bojang jwa marulelo le jwa matlhagare mo phefong ya botlhaba.
28  Mme go nna ga gago o didimetse le go tswa ga gago le go tsena ga gago ke go itse sentle,Le go nkgalefela ga gago,
29  Ka gonne go nkgalefela ga gago le go kurutla ga gago go tlile mo ditsebeng tsa me.Mme ruri ke tla tsenya sekgoge sa me mo nkong ya gago le tomo ya me fa gare ga dipounama tsa gago,Mme ruri ke tla go busetsa morago ka tsela e o tlileng ka yone.”
30  “‘Mme seno e tla nna sesupo sa gago: Mo ngwageng ono go tla jewa mo go medileng mo ditlhakeng tse di tshologileng, mo ngwageng wa bobedi dijo tsa ditlhaka tse di ijetseng; mo ngwageng wa boraro lo jale peo, lo robe lo bo lo jale masimo a mofine lo je maungo a one.
31  Ba ba falolang ba ntlo ya Juda, ba ba setseng, ba tla mela medi go ya kwa tlase mme ba ntshetse maungo kwa godimo.
32  Gonne masalela a tla tswa mo Jerusalema, le ba ba falolang kwa Thabeng ya Siona. Tlhoafalo ya ga Jehofa wa masomosomo e tla dira seno.
33  “‘Ka gone Jehofa o buile jaana ka ga kgosi ya Asiria: “Ga a na go tsena mo motseng ono le fa e le go hulela motswi teng, le fa e le go lebana le one ka thebe le fa e le go tlhoma lorako lwa phemelo kgatlhanong le one.”’
34  “‘O tla boa ka tsela e a tlileng ka yone, mme ga a na go tla mo motseng ono,’ go bua Jehofa.
35  ‘Mme eleruri ke tla femela motse ono gore ke o boloke ka ntlha ya me le ka ntlha ya ga Dafide motlhanka wa me.’”
36  Mme moengele wa ga Jehofa a tswa a ya go kgemetha ba le dikete di le lekgolo le masome a le robedi le botlhano mo bothibelelong jwa Baasiria. E rile batho ba tsoga go sa le phakela, bona, botlhe ya bo e le ditopo tse di suleng.
37  Ka gone Senakeribe kgosi ya Asiria a tswa a tsamaya mme a boa, mme a nna kwa Ninife.
38  Mme ga diragala gore jaaka a ne a ikoba kwa ntlong ya ga Niseroke modimo wa gagwe, Aderameleke le Sharesere, bomorwawe, ba mo tlhaba ka tšhaka, mme ba tshabela kwa lefatsheng la Ararata. Mme Esare-hadone morwawe a simolola go busa mo boemong jwa gagwe.
45  Jehofa o reile motlodiwa wa gagwe jaana, e leng Kurose, yo ke tshwereng seatla sa gagwe sa moja, gore ke fenye ditšhaba fa pele ga gagwe, gore ke tlamolole dinōka tsa dikgosi; ke mmulele dikgoro tse di mefama mebedi, gore le dikgoro di se ka tsa tswalega:
2  “Ke tla tsamaya kwa pele ga gago, mme ke tla papana ditotoma tsa naga. Dikgoro tsa kgotlho ke tla di thubaganya, le mephakalego ya tshipi ke tla e kgaola.
3  Mme ke tla go naya matlotlo mo lefifing le matlotlo a a fitlhilweng mo mafelong a go iphitlha, gore o tle o itse gore ke nna Jehofa, Yo ke go bitsang ka leina la gago, Modimo wa Iseraele.
4  Ka ntlha ya motlhanka wa me Jakobe le Iseraele yo ke mo tlhophileng, ke ne ka ba ka go bitsa ka leina la gago; Ke ne ka go naya leina la tlotlo, le fa o ne o sa nkitse.
5  Ke nna Jehofa, mme ga go na ope o sele. Kwantle ga me ga go na Modimo ope. Ke tla go gatlha thata, le fa o sa nkitse,
6  gore batho ba tle ba itse go tswa kwa tlhabong ya letsatsi le go ya kwa phirimong ya lone gore ga go na ope kwantle ga me. Ke nna Jehofa, mme ga go na ope o sele.
7  Yo ke bopang lesedi e bile ke dira lefifi, ke dira kagiso le go bopa masetlapelo, nna, Jehofa, ke dira dilo tseno tsotlhe.
8  “Lona magodimo, dirang gore go rothe go tswa kwa godimo; mme a loapi lo lo tletseng maru lo rothe tshiamo. A lefatshe le bulege, mme le ungwe poloko, mme le dire gore tshiamo e tlhage ka nako e e tshwanang. Nna Jehofa, ke go bopile.”
9  A bo go latlhega ene yo o neng a ganetsana le Mmopi wa gagwe, jaaka kapetla ya sejana sa letsopa e ganetsana le dikapetla tse dingwe tsa sejana sa letsopa sa mmu! A letsopa le ka raya mmopi wa lone la re: “O dira eng?” Le se o se fitlheletseng sa re: “Ga a na diatla”?
10  A bo go latlhega ene yo o rayang rre a re: “O nna rraagwe eng?” le yo o rayang mosadi a re: “O mo ditlhabing tsa pelegi ka ntlha yang?”
11  Jehofa o buile jaana, Moitshepi wa Iseraele le Mmopi wa gagwe: “Mpotsang le ka ga dilo tse di tlang malebana le bomorwaake; mme lo ntaole kaga tiro ya diatla tsa me.
12  Nna ke dirile lefatshe mme ke bopile motho yo o mo go lone. Nna—diatla tsa me di otlolotse magodimo, le masomosomo otlhe a one ke a laotse.”
13  “Ke kurusitse mongwe ka tshiamo, le ditsela tsa gagwe tsotlhe ke tla di tlhamalatsa. Ke ene yo o tla agang motse wa me, le batho ba me ba ba kwa botshwarwa o tla ba lesa ba tsamaya, e se ka tlhwatlhwa le fa e le ka pipamolomo,” go bua Jehofa wa masomosomo.
14  Jehofa o buile jaana: “Badiri ba ba sa duelweng ba kwa Egepeto le bagwebi ba kwa Ethiopia le Baseba, banna ba baleele, ba tla tla kwa go wena, mme ba tla nna ba gago. Ba tla tsamaya fa morago ga gago; ba tla tla ka mehiri, mme ba tla go ikobela. Ba tla go rapela, ba re, ‘Ruri Modimo o seoposengwe le wena, mme ga go na ope o sele; ga go na Modimo ope yo mongwe.’”
15  Eleruri o Modimo yo o nnang a iphitlhile, Modimo wa Iseraele, Mmoloki.
16  Ruri ba tla tlhabiwa ke ditlhong ba bo ba kokobediwe, botlhe fela. Badiri ba medingwana ba tla tsamaya mmogo ba tlhabilwe ke ditlhong.
17  Fa e le Iseraele, ruri o tla bolokwa tumalanong le Jehofa ka poloko ya bosakhutleng. Ga lo kitla lo tlhabiwa ke ditlhong, le fa e le go kokobediwa go ya metlheng e e sa feleng ya bosakhutleng.
18  Gonne Jehofa o buile jaana, Mmopi wa magodimo, Ene Modimo wa boammaaruri, Mmopi wa lefatshe le Modiri wa lone, Ene Yo o le tlhomamisitseng thata, yo o sa le bopelang lefela, yo o le bopetseng go nniwa: “Ke nna Jehofa, mme ga go na ope o sele.
19  Ga ke a bua mo lefelong la go iphitlha, mo lefelong le le lefifi la lefatshe; le fa e le go raya losika lwa ga Jakobe ke re, ‘Mpatlelang lefela.’ Ke nna Jehofa, yo ke buang se se siameng, yo ke bolelang se se thokgameng.
20  “Phuthegang mmogo lo tle. Atamelanang, lona bafalodi ba ditšhaba. Ba ba tshotseng logong lwa setshwantsho sa bone se se setilweng ga ba itse sepe, le fa e le ba ba rapelang modimo yo o ka se kang a boloka.
21  Dirang pego ya lona le neo ya lona. Ee, a ba gakololane mmogo ka kutlwano. Ke mang yo o dirileng gore seno se utlwiwe go tswa bogologolong? Ke mang yo o go begileng go tloga ka yone nako eo? A ga se nna, Jehofa, yo go se nang Modimo ope yo mongwe kwantle ga gagwe; Modimo yo o siameng le Mmoloki, go se na ope kwantle ga me?
22  “Retologelang kwa go nna mme lo bolokwe, lona lotlhe ba lo kwa mafelelong a lefatshe; gonne ke Modimo, mme ga go na ope o sele.
23  Ke ikanne ka nna—lefoko le dule mo molomong wa me ka tshiamo, mo le ka se kang la boa—gore lengole lengwe le lengwe le tla nkhubamela, le loleme longwe le longwe lo tla inkanela,
24  lo re, ‘Ruri go na le tshiamo e e feletseng le nonofo mo go Jehofa. Botlhe ba ba mo galefelang ba tla tlhamalalela kwa go ene mme ba tlhabiwe ke ditlhong.
25  Losika lotlhe lwa Iseraele lo tla siama mo go Jehofa mme lo tla ipelafatsa.’”
52  Tsoga, tsoga, apara nonofo ya gago, wena Siona! Apara diaparo tsa gago tse dintle, wena Jerusalema, motse o o boitshepo! Gonne ga go kitla go tlhola go tla mo go wena mongwe yo o sa rupang le yo o seng phepa.
2  Ikgophole mo loroleng, nanoga, nna fa fatshe, wena Jerusalema. Ipofolole dibofo tse di mo thamong, wena morwadia Siona yo o tshwerweng.
3  Gonne Jehofa o rile: “Lo ne lwa rekisediwa lefela, mme lo tla rekololwa kwantle ga madi.”
4  Gonne Morena Molaodimogolo Jehofa o rile: “Batho ba me ba ne ba ya kwa Egepeto lekgetlo la ntlha go ya go aga teng e le baeng; mme Asiria o ne a ba gatelela kwantle ga lebaka.”
5  “Mme jaanong, ke kgatlhwa ke eng fano?” go bua Jehofa. “Gonne batho ba me ba ne ba tseelwa lefela. Bone bao ba ba busang ba ne ba nna ba bokolela,” go bua Jehofa, “mme ka metlha, letsatsi lotlhe, leina la me le ne le tlontlololwa.
6  Ka lebaka leo batho ba me ba tla itse leina la me, ka lone lebaka leo mo letsatsing leo, ka gonne ke nna Yo o buang. Bona! Ke nna.”
7  A bo di le dintle jang ne mo dithabeng dinao tsa yo o tlisang dikgang tse di molemo, yo o itsiseng kagiso phatlalatsa, yo o tlisang dikgang tse di molemo tsa sengwe se se botoka, yo o itsiseng poloko phatlalatsa, yo o rayang Siona a re: “Modimo wa gago jaanong ke kgosi!”
8  Reetsa! Balebeledi ba gago ba tsholeditse lentswe la bone. Ba nna ba goela gongwe ka boipelo; gonne ba tla iponela ka matlho fa Jehofa a busa Siona.
9  Itumeleng, goelang gongwe ka boipelo, lona mafelo a a swafetseng a Jerusalema, gonne Jehofa o gomoditse batho ba gagwe; o rekolotse Jerusalema.
10  Jehofa o senotse lebogo la gagwe le le boitshepo fa pele ga matlho a ditšhaba tsotlhe; mme mafelelo otlhe a lefatshe a tla bona poloko ya Modimo wa rona.
11  Retologang, retologang, tswang koo, lo se ka lwa ama sepe se se seng phepa; tswang mo gare ga gagwe, ipolokeng lo le phepa, lona ba lo tshotseng dilwana tsa ga Jehofa.
12  Gonne lo tla tswa lo se mo letshogong lepe, e bile lo tla tsamaya lo sa tshabe. Gonne Jehofa o tla bo a tsamaya fa pele ga lona, mme Modimo wa Iseraele o tla nna setlhopha sa gago sa masole a a sireletsang kafa morago.
13  Bona! Motlhanka wa me o tla dira ka temogo. O tla bo a le mo maemong a a kwa godimo mme ruri o tla golediwa a bo a godisiwe fela thata.
14  Ka selekanyo se ba le bantsi ba neng ba mo rotoletse matlho ka sone ba gakgametse—o ne a senyegile ponalo go feta motho ope o sele mme fa e le tlotlomalo ya gagwe e ne e senyegile go feta ya bomorwa batho—
15  o tla boifisa ditšhaba di le dintsi ka tsela e e tshwanang. Dikgosi di tla mo tswalela molomo, ka gonne ba tla bona se ba neng ba sa se anelwa, mme ba tla akanyetsa se ba neng ba sa se utlwa.
23  Polelo ya Ture: Bokolelang, lona dikepe tsa Tareshishe! gonne e thopilwe gore e se ka ya nna boemakepe, gore e se ka ya nna lefelo le go tsenwang mo go lone. Di senoletswe seno go tswa kwa lefatsheng la Kitime.
2  Didimalang, lona banni ba lefatshe le le fa losing lwa lewatle. Bagwebi ba Sidona, ba ba kgabaganyang lewatle—ba go tladitse.
3  Mme peo ya Shihore e ntse e le mo metsing a mantsi, thobo ya Nile, lotseno lwa gagwe; mme ya nna poelo ya ditšhaba.
4  Tlhajwa ke ditlhong, wena Sidona; ka gonne lewatle, wena kago e e thata ya lewatle, le rile: “Ga ke ise ke nne le ditlhabi tsa pelegi, e bile ga ke ise ke belege, le fa e le go godisa makau, le go godisa makgarebane.”
5  Fela jaaka fa go ne go begwa malebana le Egepeto, batho ba tla nna mo ditlhabing tse di botlhoko thata fela jalo fa go begwa ka Ture.
6  Kgabaganyetsang kwa Tareshishe; bokolelang, lona banni ba lefatshe le le fa losing lwa lewatle.
7  A ono ke motse wa lona o o neng o itumetse go tloga metlheng ya bogologolo, go tloga metlheng ya gagwe ya bogologolo? Dinao tsa gagwe di kile tsa bo di mo isa kgakala go ya go aga e le moeng.
8  Ke mang yo o ntshitseng tshwetso eno kgatlhanong le Ture, yo o rwesang dirwalo, yo bagwebi ba gagwe e neng e le dikgosana, yo bagwebi ba gagwe e neng e le batlotlegi ba lefatshe?
9  Jehofa wa masomosomo o ntshitse tshwetso eno, gore a itshepolole boikgogomoso jwa bontle jotlhe, a tshware batlotlegi botlhe ba lefatshe ka lenyatso.
10  Kgabaganya lefatshe la gago jaaka Noka ya Nile, wena morwadia Tareshishe. Ga go tlhole go na le lefelo la go direla dikepe.
11  O otlololetse seatla sa gagwe mo godimo ga lewatle; o dirile gore magosi a fuduege. Jehofa ka boene o ntshitse taolo kgatlhanong le Fonikia, gore a nyeletse dikago tsa gagwe tse di thata.
12  Mme a re: “O se ka wa tlhola o itumela gape, wena yo o gateletsweng, morwadia Sidona wa kgarebane. Nanoga, kgabaganyetsa kwa Kitime. Le gone koo ga o na go bona boikhutso.”
13  Bona! Lefatshe la Bakaladia. Se ke sone setšhaba—Asiria ga e a ka ya nna sone—a e thaetse banni ba mo sekakeng. Ba tlhomile ditora tsa bone tsa go tlhasela; ba thukuthile ditora tsa gagwe tsa bonno; mongwe o mo dirile marope a a wang.
14  Bokolelang, lona dikepe tsa Tareshishe, gonne kago ya lona e e thata e thopilwe.
15  Mme go tla diragala gore mo letsatsing leo Ture a lebalwe dingwaga di le masome a supa, fela jaaka malatsi a kgosi e le nngwe. Kwa bokhutlong jwa dingwaga di le masome a supa Ture o tla diragalelwa jaaka mo pineng ya seaka:
16  “Tsaya harepa, tsamayatsamaya go dikologa motse, wena seaka se se lebetsweng. Dira bojotlhe jwa gago fa o letsa megala; ntsifatsa dipina tsa gago gore o tle o gopolwe.”
17  Mme go tla diragala kwa bokhutlong jwa dingwaga di le masome a supa gore Jehofa a lebise tlhokomelo ya gagwe kwa Ture, mme Ture o tla boela kwa tuelong ya gagwe a bo a dire boaka le magosi otlhe a lefatshe mo godimo ga lefatshe.
18  Mme poelo ya gagwe le tuelo ya gagwe di tla nna sengwe se se boitshepo mo go Jehofa. Ga e kitla e bolokwa, le fa e le go bewa, ka gonne tuelo ya gagwe e tla nna ya ba ba nnang fa pele ga ga Jehofa, gore ba je ba kgore ba bo ba apare diaparo tse dintle.
42  Bona! Motlhanka wa me, yo ke mo ngangatletseng! Yo o tlhophilweng wa me, yo moya wa me o mo amogetseng! Ke tsentse moya wa me mo go ene. O tla tlisa tshiamiso mo ditšhabeng.
2  Ga a kitla a goa kgotsa a tsholetsa lentswe la gagwe, e bile ga a kitla a dira gore lentswe la gagwe le utlwiwe mo mmileng.
3  Ga a kitla a robaganya lotlhaka lope lo lo phitsegileng; mme fa e le mogala wa lodi o o letobo, ga a kitla a o tima. O tla tlisa tshiamiso ka boammaaruri.
4  Ga a kitla a nna letobo kgotsa a gatelelwa go fitlha a baya tshiamiso mo lefatsheng; mme ditlhaketlhake di tla nna di emetse molao wa gagwe.
5  Modimo wa boammaaruri, Jehofa, Mmopi wa magodimo le Yo Mogolo yo o a phuthololang; Yo o namalatsang lefatshe le kungo ya lone, Yo o nayang batho ba ba mo go lone mohemo, le ba ba tsamayang mo go lone moya o buile jaana:
6  “Nna, Jehofa, ke go biditse ka tshiamo, mme ke ne ka tshwara seatla sa gago. Ke tla go dibela mme ke go ntshe gore o nne kgolagano ya batho, gore o nne lesedi la ditšhaba,
7  gore o bule matlho a a foufetseng, o ntshe legolegwa mo moleteng wa kgolegelo, ba ba ntseng mo lefifing o ba ntshe mo ntlong ya kgolegelo.
8  “Ke nna Jehofa. Ke lone leina la me; mme ga nkitla ke naya ope o sele kgalalelo ya me, le fa e le ditshwantsho tse di betlilweng pako ya me.
9  “Dilo tsa ntlha—ke tse di tlile, mme ke bua dilo tse disha. Pele ga di simolola go tlhaga, ke dira gore lo di utlwe.”
10  Opelelang Jehofa pina e ntšha, pako ya gagwe go tswa kwa ntlheng ya lefatshe, lona banna ba ba fologelang kwa lewatleng le kwa go se se le tlatsang, lona ditlhaketlhake le lona ba lo nnang mo go tsone.
11  A naga le metse ya gone e tsholetse lentswe la yone, metsana e Kedare a nnang mo go yone. A banni ba lefika le legolo ba goe ka boipelo. A batho ba goele kwa godimo ba le kwa godimo ga dithaba.
12  A ba neye Jehofa kgalalelo, ba bo ba bolele pako ya gagwe mo ditlhaketlhakeng.
13  Jehofa o tla tswa jaaka motho yo o thata. O tla tsosa tlhoafalo jaaka motlhabani. O tla goa, ee, o tla tlhaba mokgosi wa ntwa; o tla itshupa a le thata go feta baba ba gagwe.
14  “Ke ile ka didimala nako e telele. Ke ne ka tswelela ke didimetse. Ke ne ka nna ka ikgapa. Ke tla fegelwa, ke hemaheme, ke sonele ka nako e le nngwe fela jaaka mosadi yo o belegang.
15  Ke tla swafatsa dithaba le dithota, le dimela tsotlhe tsa tsone ke tla di omeletsa. Ke tla fetola dinoka ditlhaketlhake, le megobe e e tletseng lotlhaka ke tla e kgadisa.
16  Ke tla dira gore difofu di tsamaye mo tseleng e di iseng di e itse; mme ke tla dira gore di gate tsela e di iseng di e itse. Ke tla dira gore lefelo le le lefifi le fetoge lesedi fa pele ga bone, le lefelo le le makgwakgwa gore le nne naga e e sebatla. Tseno ke dilo tse ke tla di ba direlang, mme ga nkitla ke ba tlogela.”
17  Ba tshwanetse ba retololwa, ba tla tlhabiwa ke ditlhong thata, ba ba ikanyang setshwantsho se se setilweng, ba ba rayang setshwantsho se se thetsweng ba re: “Lo medimo ya rona.”
18  Utlwang, lona bosusu; mme lo lebe gore lo bone, lona difofu.
19  Ke mang yo o sefofu, fa e se motlhanka wa me, mme ke mang yo o susu jaaka morongwa wa me yo ke mo romang? Ke mang yo o sefofu jaaka mongwe yo o duelwang, kgotsa yo o sefofu jaaka motlhanka wa ga Jehofa?
20  E ne e le kgang ya go bona dilo tse dintsi, mme ga o a ka wa nna o lebeletse. E ne e le kgang ya go bula ditsebe, mme ga o a ka wa nna o reeditse.
21  Jehofa ka boene ka ntlha ya tshiamo ya gagwe o natefeletswe ke gore a godise molao a o tlotlomatse.
22  Mme ke batho ba ba gapilweng le ba ba thopilweng, botlhe ba tshwerwe mo mesimeng, e bile ba ntse ba fitlhilwe mo matlong a kgolegelo. E setse e le ba go gapiwa ba se na mogolodi, ba go thopiwa go se na yo o reng: “Busa!”
23  Ke mang mo gare ga lona yo o tla sekegelang seno tsebe? Ke mang yo o tla tlhwayang tsebe a bo a reeletsa dinako tse di tlang?
24  Ke mang yo o neileng Jakobe go thopiwa, le Iseraele ba ba gapang? A ga se Jehofa, Yo re mo leofetseng, le yo ba neng ba sa batle go tsamaya mo ditseleng tsa gagwe le yo ba neng ba sa reetse molao wa gagwe?
25  Ka jalo A nna a mo tshela tšararego, bogale jwa gagwe, le nonofo ya ntwa. Mme ya nna ya mo laila gotlhe fela, mme a se ka a tsaya tsia; mme ya nna ya mo tukela, mme o ne a sa ise sepe pelong.
22  Polelo ya mokgatšha wa ponatshegelo: Mathata ke eng ka wena, he, gore o bo o tlhatlogetse kwa marulelong o feletse?
2  O ne o tletse pheretlhego, motse o o fuduegileng, motse o o itumelang. Batho ba gago ba ba bolailweng ga se ba ba bolailweng ka tšhaka, le fa e le ba ba swetseng kwa tlhabanong.
3  Babusaesi ba gago botlhe ba tshabile ka nako e le nngwe fela. Ba tserwe e le magolegwa go sa tlhokege bora. Botlhe ba gago ba ba fitlhetsweng ba tserwe botlhe e le magolegwa. Ba ne ba tshabetse kgakala.
4  Ke gone ka moo ke ileng ka re: “Faposang matlho a lona mo go nna. Ke tla bontsha kutlobotlhoko ka go lela. Lo se ka lwa gatelela gore lo nkgomotse ka ntlha ya go thopiwa ga morwadia batho ba me.
5  Gonne ke letsatsi la tlhakatlhakano le la go gataka le la go akabatsa la Morena Molaodimogolo, Jehofa wa masomosomo, mo mokgatšheng wa ponatshegelo. Go na le yo o thubang lobota, le mokgosi o o yang kwa thabeng.
6  Mme Elama ka boyone e tsere mokotlopo, mo kareng ya ntwa ya motho wa mo lefatsheng, ka dipitse tsa ntwa; mme Kire ka boyone e bipolotse thebe.
7  mme go tla diragala gore mabala a gago a a kwa tlase ao a a gaisang otlhe a tla tlala dikara tsa ntwa, mme eleruri dipitse tsa ntwa di tla ema fa kgorong,
8  mme mongwe o tla tlosa sesiro sa Juda. Mme mo letsatsing leo o tla leba bobolokelo jwa dibetsa jwa ntlo ya sekgwa,
9  mme ruri lo tla bona diphatlha tsa Motse wa ga Dafide, gonne di tla bo di le dintsi. Lo tla kgobokanya metsi a mogobe o o kwa tlasenyana.
10  Lo tla bala matlo a Jerusalema. Gape lo tla rutla matlo gore lo dire gore lobota lo se ka lwa fitlhelelwa.
11  Mme go tla nna le mogotšwana o o gelelang o lo tla o dirang fa gare ga dipota tse pedi wa metsi a mogobe o mogologolo. Mme ruri ga lo kitla lo leba Modiri wa gone yo Mogolo, le yo o go dirileng bogologolo ruri ga lo kitla lo mmona.
12  “Mme mo letsatsing leo Morena Molaodimogolo, Jehofa wa masomosomo, o tla laela gore go lelwe go hutsafalwe le gore go nne le mafatla le gore go ikgatlhwe ka letsela la kgetsi.
13  Mme bona! boitumelo le boipelo, go bolawa ga dikgomo le go tlhabiwa ga dinku, go jewa ga nama le go nowa ga beine, ‘A go jewe go nowe, gonne ka moso re tla swa.’”
14  Mme Jehofa wa masomosomo o itshenotse mo ditsebeng tsa me: “‘Ga lo kitla lo direlwa tetlanyo ya tlolo eno go fitlha lo swa,’ go buile Morena Molaodimogolo, Jehofa wa masomosomo.”
15  Morena Molaodimogolo, Jehofa wa masomosomo, o rile: “Tsamaya, tsena kwa molebeding yono, kwa go Shebena, yo o okametseng ntlo,
16  ‘Ke eng se e leng sa gago fano, mme ke mang yo e leng wa gago fano, gore o bo o ikepetse lefelo la go fitlhela fano?’ O epa lefelo la gagwe la go fitlhela mo bogodimong; o ikgabololela boago mo lefikeng le legolo.
17  ‘Bona! Jehofa o go latlhela fa fatshe ka dikgoka, wena motho yo o nonofileng, e bile o go tshwara ka thata.
18  Ruri o tla go potoka thata, jaaka kgwele mo lefatsheng le le atlhameng. O tla swela koo, mme dikara tsa kgalalelo ya gago di tla nna tlontlologo ya ntlo ya mong wa gago koo.
19  Mme ke tla go kgoromeletsa koo gore o tswe mo maemong a gago; mme motho o tla go rutlolola mo boemong jwa gago jwa bodiredi.
20  “‘Mme go tla diragala gore mo letsatsing leo ke bitse motlhanka wa me, ke gore, Eliakime morwa Hilekia.
21  Mme ke tla mo apesa seaparo sa gago se setelele, ke tla mmofa thata ka moitlamo wa gago wa lotheka, ke tla tsenya taolo ya gago mo seatleng sa gagwe; mme o tla nna rraagwe monni wa Jerusalema le ntlo ya Juda.
22  Ke tla baya selotlolo sa ntlo ya ga Dafide mo legetleng la gagwe, mme o tla bula go se na ope yo o tswalang, mme o tla tswala go se na ope yo o bulang.
23  Ke tla mo kokotela jaaka sekgoge mo lefelong le le nnelang ruri, mme o tla nna jaaka setulo sa bogosi sa kgalalelo mo ntlong ya ga rraagwe.
24  Mme ba tla pega kgalalelo yotlhe ya ntlo ya ga rraagwe mo go ene, ditlogolwana le matlhogela, dijana tsotlhe tsa mofuta o mmotlana, dijana tsa mofuta wa mogopo mmogo le dijana tsotlhe tsa dinkgo tse dikgolo.
25  “‘Mo letsatsing leo,’ go bua Jehofa wa masomosomo, ‘sekgoge se se kokotetsweng mo lefelong le le nnelang ruri se tla tlosiwa, mme se tla rengwa se we, mme morwalo o o mo go sone o tla fedisiwa, gonne Jehofa o go buile.’”
38  Mo metlheng eo Hesekia a bobola mo a neng a le gaufi le go swa. Ka jalo Isaia morwa moporofeti Amosi a tsena kwa go ene mme a mo raya a re: “Jehofa o buile jaana, ‘Naya ba ntlo ya gago ditaelo, gonne wena ruri o tla swa mme ga o na go tshela.’”
2  Foo Hesekia a retololela sefatlhego sa gagwe kwa loboteng mme a simolola go rapela Jehofa
3  a re: “Ke a go rapela, tlhe Jehofa, tsweetswee gakologelwa kafa ke tsamaileng ka teng fa pele ga gago ka boammaaruri le ka pelo e e feletseng, gape ke dirile se se molemo mo matlhong a gago.” Mme Hesekia a simolola go lela fela thata.
4  Jaanong lefoko la ga Jehofa la tla mo go Isaia, le re:
5  “Tsamaya, mme o reye Hesekia o re, ‘Jehofa Modimo wa ga Dafide rragomogologolwane o buile jaana: “Ke utlwile thapelo ya gago. Ke bone dikeledi tsa gago. Bona, ke oketsa malatsi a gago ka dingwaga di le lesome le botlhano;
6  mme ke tla golola wena le motse ono mo seatleng sa kgosi ya Asiria, mme ke tla femela motse ono.
7  Mme seno ke sesupo sa gago go tswa kwa go Jehofa sa gore Jehofa o tla diragatsa lefoko leno le a le buileng:
8  Bona, ke dira gore moriti wa ditepisi o o neng o ile kwa tlase mo ditepising tsa mapalamelelo a ga Ahase ka ntlha ya letsatsi o boele kwa morago ditepisi di le lesome.”’” Mme letsatsi la boela morago ka iketlo ditepisi di le lesome mo ditepising tsa mapalamelelo tse le neng le ile kwa tlase ka tsone.
9  Mokwalo wa ga Hesekia kgosi ya Juda, fa a ne a bobola a bo a rula mo pobolong ya gagwe.
10  Nna ke ne ka re: “Ke tla tsena mo dikgorong tsa Sheole mo malatsing a me.Ke tla amogiwa dingwaga tsa me tse di setseng.”
11  Ke rile: “Ga nkitla ke bona Jah, eleng Jah, mo lefatsheng la ba ba tshelang.Ga nkitla ke tlhola ke leba batho—ke na le banni ba lefatshe le le khutlang.
12  Bonno jwa me bo khumotswe mme jwa tlosiwa mo go nna jaaka mogope wa badisa.Ke tshophile botshelo jwa me jaaka mologi;Motho o nkgaola mo ditlhaleng tse di tlhamalalang.O nna o neelana ka nna go tloga motshegare go fitlha bosigo.
13  Ke ile ka ithitibatsa go fitlha mo mosong.Fela jaaka tau, o nna a robaganya marapo a me otlhe;O nna o neelana ka nna go tloga motshegare go fitlha bosigo.
14  Jaaka peolwane, moritinkole, le nna ke tswirinya jalo;Ke nna ke kuruetsa jaaka leeba.Matlho a me a lebile kwa godimo ka letsapa:‘Ao Jehofa, ke gateletswe. Ema le nna.’
15  Ke tla bua eng, mme o tla nthaya a reng?Ene o tsere kgato.Ke nna ke tsamaya ka bomasisi mo dingwageng tsa me tsotlhe mo botlhokong jwa moya wa me.
16  ‘Ao Jehofa, ka ntlha ya seo ba ntse ba tshela; mme jaaka mongwe le mongwe, botshelo jwa moya wa me bo ntse jalo.Mme o tla mpusetsa mo boitekanelong o bo o mpoloke ke tshela.
17  Bona! Mo boemong jwa kagiso ke ne ka nna le se se bogalaka, ee, se se bogalaka;Mme wena o golagane le moya wa me wa ba wa o thibela go tsena mo kgatamping ya sebodu.Gonne o latlhetse maleo a me otlhe kafa morago ga gago.
18  Gonne Sheole ga se ene a ka go galaletsang; loso ga lo ka ke lwa go baka.Ba ba fologelang kwa kgatamping ga ba ka ke ba leba boammaaruri jwa gago ka tsholofelo.
19  Yo o tshelang, yo o tshelang, ke ene yo o ka go galaletsang,Fela jaaka ke kgona mo letsatsing leno.Rre a ka naya barwa ba gagwe kitso ka ga boammaaruri jwa gago.
20  Ao Jehofa, tsaya matsapa a gore o mpoloke, mme re tla letsa mmino wa me wa diletswa tsa megalaMalatsi otlhe a botshelo jwa rona mo ntlong ya ga Jehofa.’”
21  Mme Isaia a re: “A ba tseye kuku ya difeige tse di kgobilweng tse di omisitsweng mme ba e gotlhe mo godimo ga tlhagala, gore a rule.”
22  Fa go sa ntse go ntse jalo, Hesekia a re: “Sesupo ke eng sa gore ke tla tlhatlogela kwa ntlong ya ga Jehofa?”
32  Bona! Kgosi e tla busa gore go nne le tshiamo; mme fa e le dikgosana, di tla busa e le dikgosana gore go nne le tshiamiso.
2  Mme mongwe le mongwe o tla nna jaaka lefelo la go iphitlhela phefo le lefelo la go iphitlhela pula ya matsubutsubu, jaaka melatswana ya metsi mo nageng e e se nang metsi, jaaka moriti wa lefika le legolo thata mo lefatsheng le le omileng.
3  Mme matlho a ba ba bonang ga a kitla a ngaparaganngwa, le ditsebe tsa ba ba utlwang di tla tlhwaya tsebe.
4  Mme pelo ya ba ba mafega e tla akanyetsa kitso, le loleme lwa ba ba kwakwaetsang lo tla nna bonako go bua dilo tse di utlwalang sentle.
5  Yo o se nang tlhaloganyo ga a kitla a tlhola a bidiwa motho yo o pelotshweu; mme fa e le motho yo o sa laegang, ga go kitla go twe ke motlotlegi;
6  ka gonne yo o se nang tlhaloganyo o tla bua se se se nang tlhaloganyo fela, le pelo ya gagwe e tla dira se se utlwisang botlhoko, go dira botlhanogi le go bua kgatlhanong le Jehofa selo sa boitaolo, go dira moya wa yo o tshwerweng ke tlala lolea, mme o dira gore le ene yo o nyorilweng a nne a se na senō.
7  Fa e le motho yo o sa laegang, didirisiwa tsa gagwe di bosula; o gakolotse gore go dirwe ditiro tsa boitshwaro jo bo repileng, go senya ba ba bogisiwang ka mafoko a maaka, le fa motho yo o humanegileng a bua se se siameng.
8  Fa e le yo o pelotshweu ene, o gakolotse malebana le dilo tsa bopelotshweu; mme o tla nanogela dilo tsa bopelotshweu.
9  “Lona basadi ba lo iketlileng, nanogang, reetsang lentswe la me! Lona bana ba ba botlhaswa ba basetsana, sekegelang lefoko la me tsebe!
10  Mo ngwageng le malatsi a sekae lona ba lo botlhaswa lo tla fuduega, ka gonne go fulwa ga morara go tla bo go khutlile mme ga go kitla go tsena maungo ape a a fudilweng.
11  Roromang, lona basadi ba lo iketlileng! Fuduegang, lona ba lo botlhaswa! Apolang lo itire ba ba sa ikategang, lo ikgatlhe ka letsela la kgetsi mo mathekeng.
12  Ititeyeng dihuba lo lela selelo sa khutsafalo ka ntlha ya masimo a a eletsegang, ka ntlha ya mofine o o ungwang.
13  Mo mmung wa batho ba me go tlhoga mitlwa fela, ditlhatshana tse di tlhabang, gonne di mo matlong otlhe a boitumelo, ee, motse o o itumetseng thata.
14  Gonne tora ya bonno e tlogetswe, tlhatlharuane ya motse e tlogetswe; Ofele le tora ya tebelo e setse e le masimo a a lolea, e tla nna boitumelo jwa dipitse tsa naga ka bosakhutleng, mafulo a metlhape;
15  go fitlha re tshololelwa moya go tswa kwa godimo, le naga e tla bo e fetogile tshingwana ya maungo, le tshingwana ya maungo e kaiwa e le sekgwa tota.
16  “Mme tshiamiso ruri e tla aga mo nageng, le tshiamo e tla nna mo tshingwaneng ya maungo.
17  Mme tiro ya tshiamo ya boammaaruri e tla nna kagiso; le tirelo ya tshiamo ya boammaaruri, e nne tidimalo le polokesego ka bosakhutleng.
18  Batho ba me ba tla nna mo lefelong la bonno le le nang le kagiso le mo maagong a tshepo e e feletseng le mo mafelong a boikhutso a a nnang a sa tshwenyege.
19  Mme ruri go tla na sefako fa sekgwa se wa le motse o kokobela o le mo seemong sa go kokobediwa.
20  “Go itumela lona ba lo jalang peo fa thoko ga metsi otlhe, lo romela dinao tsa poo le tsa esele.”
6  Le fa go ntse jalo, mo ngwageng o Kgosi Usia a suleng ka one, ke ne ka bona Jehofa, a ntse mo setulong sa bogosi se se kwa godimo e bile se tsholeditswe, mme dintlha tsa seaparo sa gagwe di ne di tletse mo tempeleng.
2  Boserafe ba ne ba eme kwa godimo ga gagwe. Mongwe le mongwe o ne a na le diphuka di le thataro. O ne a nna a ipipile sefatlhego ka tse pedi, a nna a ipipile dinao ka tse pedi mme a fofa ka tse pedi.
3  Mme yono a tlhaeletsa yole a re: “O boitshepo, o boitshepo, o boitshepo Jehofa wa masomosomo. Lefatshe lotlhe le tletse kgalalelo ya gagwe.”
4  Mme ditshitswana tsa direpodi tsa simolola go roroma fa go utlwala lentswe la yo o tlhaeletsang, mme ka iketlo ntlo ya tlala mosi.
5  Mme ka re: “A bo go latlhega nna! Gonne ke tshwana le fa ke didimaditswe, ka gonne ke motho wa dipounama tse di seng phepa, mme ke nna mo gare ga batho ba dipounama tse di seng phepa; gonne matlho a me a bone Kgosi, Jehofa wa masomosomo ka boene!”
6  Foo mongwe wa boserafe a fofela kwa go nna, mme mo seatleng sa gagwe go ne go na le legala le le tukang le a neng a le ogotse ka tang mo sebesong.
7  Mme a ama molomo wa me a bo a re: “Bona! Seno se amile dipounama tsa gago, mme tlolo ya gago e tlogile le boleo jwa gago bo diretswe tetlanyo.”
8  Mme ka simolola go utlwa lentswe la ga Jehofa le re: “Ke tla roma mang, mme ke mang yo o tla re elang?” Mme ka re: “Ke fano! Roma nna.”
9  Mme a tswelela a re: “Tsamaya, mme o reye batho bano o re, ‘Utlwang gangwe le gape, mme lo se ka lwa tlhaloganya; bonang gangwe le gape, mme lo se ka lwa nna le kitso epe.’
10  Dira gore pelo ya batho bano e se ka ya tlhola e amogela sepe, mme o dire gore ditsebe tsa bone di nne logwadi, o ngaparaganye matlho a bone, gore ba se ka ba bona ka matlho a bone le gore ba se ka ba utlwa ka ditsebe tsa bone, le gore pelo ya bone e se ka ya tlhaloganya le gore ba se ka ba boela morago mme ba fodisiwa.”
11  Foo ka re: “Ka lobaka lo lo kae, Jehofa?” Foo a re: “Go fitlha metse e thubagana e nna marope, gore e nne e se na monni, le matlo a nne a se na motho wa mo lefatsheng, le mmu ka boone o senngwa gore o nne kgakgabalo;
12  le Jehofa a tlosetsa batho ba mo lefatsheng kgakala, mme boemo jwa go tlogelwa bo nna bogolo thata mo lefatsheng.
13  Mme mo go lone go tla bo go sa ntse go na le nngwesomeng mme gape e tla nna sengwe sa go fisiwa, jaaka setlhare se setona le jaaka setlhare se segolo thata tse di nnang le sesana fa di rengwa; losika lo lo boitshepo e tla nna sesana sa lone.”
31  A bo go latlhega ba ba fologelang kwa Egepeto ba batla thuso, ba ba ikanyang dipitse fela, le ba ba ikanyang dikara tsa ntwa, ka gonne di dintsi, le dipitse tsa ntwa, ka gonne di na le maatla a magolo thata, mme ba sa leba kwa Moitsheping wa Iseraele e bile ba sa batla Jehofa ka boene.
2  Mme gape o botlhale e bile o tla tlisa masetlapelo, mme ga a a busetsa mafoko a gagwe kwa morago; ruri o tla tsogologela ntlo ya badirabosula le thuso ya ba ba dirang se se utlwisang botlhoko.
3  Le fa go ntse jalo, Baegepeto ke batho ba mo lefatsheng, ga se Modimo; le dipitse tsa bone ke nama, ga se moya. Jehofa o tla otlolola seatla sa gagwe, mme yo o thusang o tla kgotšwa, le yo o thusiwang o tla wa, mme ba tla khutla botlhe ka nako e le nngwe.
4  Gonne Jehofa o ntheile a re: “Fela jaaka tau e duma, tawana e e seriri, ka ntlha ya se e se tsomang, fa e bileditswe badisa ba palo e e feletseng, ga e kitla e tshosiwa ke lentswe la bone e bile ga e kitla e inama ka ntlha ya modumo wa bone; ka tsela e e tshwanang Jehofa wa masomosomo o tla lwela Thaba ya Siona le thota ya gagwe.
5  Jaaka dinonyane tse di fofang, Jehofa wa masomosomo o tla femela Jerusalema fela jalo. O tla mo femela a bo a mo golole. O tla mo rekegela a bo a mo falotse.”
6  “Boang, lo boele kwa go Yo bomorwa Iseraele ba mo tlhanogetseng thata.
7  Gonne mo letsatsing leo mongwe le mongwe wa bone o tla latlha medimo ya gagwe e e se nang mosola ya selefera le medimo ya gagwe e e se nang mosola ya gouta, e diatla tsa lona di e itiretseng e le boleo.
8  Mme Moasiria o tla wa ka tšhaka, e seng ya motho; mme tšhaka, e e seng ya motho wa mo lefatsheng, e tla mo laila. Mme o tla tshaba ka ntlha ya tšhaka, le makau a gagwe a tla patelediwa go dira tiro e e boima.
9  Mme lefika la gagwe le legolo le tla feta ka ntlha ya letshogo le legolo, le dikgosana tsa gagwe di tla tshosiwa ke sesupo,” go bua Jehofa, yo lesedi la gagwe le leng kwa Siona le yo leubelo la gagwe le leng kwa Jerusalema.
21  Polelo kgatlhanong le naga ya lewatle: E fetela pele jaaka diphefo tsa matsubutsubu kwa borwa, e tswa kwa nageng, kwa lefatsheng le le boitshegang.
2  Go na le ponatshegelo e e thata e ke e boleletsweng: Motho yo o dirang ka boferefere o dira ka boferefere, le mothopi o a thopa. Tlhatloga, wena Elama! Dikanyetsa, wena Media! Ke khutlisitse go fegelwa gotlhe mo go bakwang ke ene.
3  Ke gone ka moo dinōka tsa me di tletseng ditlhabi tse di botlhoko thata. Ke tshwerwe ke ditlhabi, jaaka ditlhabi tsa mosadi yo o belegang. Ke tlhakatlhakane mo e leng gore ga ke utlwe; ke fuduegile mo e leng gore ga ke bone.
4  Pelo ya me e kgarakgatshegile; le go roroma go ntshositse. Lotlatlana lo ke neng ke lo rata lo dirilwe sengwe se se mpoifisang.
5  A tafole e baakanngwe, go rulaganngwe manno a ditulo, go jewe, go nowe! Nanogang, lona dikgosana, tlotsang thebe.
6  Gonne Jehofa o ntheile a re: “Tsamaya, tlhoma molebedi gore a bolele sone fela se a se bonang.”
7  Mme a bona kara ya ntwa e na le sepane sa dipitse tsa ntwa, kara ya ntwa ya diesele, kara ya ntwa ya dikamela. Mme a ela tlhoko thata, ka kelotlhoko e kgolo.
8  Mme a tlhaeletsa jaaka tau: “Ke eme mo toreng ya tebelo ka metlha motshegare, Jehofa, gape ke eme mo lefelong la me la go lebelela masigo otlhe.
9  Mme bona, jaanong go tla kara ya ntwa ya banna, ka sepane sa dipitse tsa ntwa!” Mme a simolola go bua a re: “O ole! Babelona o ole, le ditshwantsho tsotlhe tse di betlilweng tsa medimo ya gagwe o di thubaganyeditse fa fatshe!”
10  Lona batho ba me ba lo phothilweng le morwa seboana sa me, ke lo begetse se ke se utlwileng mo go Jehofa wa masomosomo, Modimo wa Iseraele.
11  Polelo kgatlhanong le Duma: Go na le mongwe yo o ntlhaeletsang go tswa kwa Seire: “Molebedi, go tweng ka bosigo? Molebedi, go tweng ka bosigo?”
12  Molebedi a re: “Moso o tshwanetse go tla, le bosigo. Fa lo batla go botsa, botsang. Tlang gape!”
13  Polelo kgatlhanong le lebala le le sekaka: Lo tla lala bosigo mo lebaleng le le sekaka, lona ditlhopha tsa batsamai tsa batho ba Dedane.
14  Fa lo kgatlhantsha yo o nyorilweng, tlang ka metsi. Lona banni ba lefatshe la Tema, kgatlhantshang yo o tshabang lo mo tshwaretse senkgwe.
15  Gonne ba tshabile ka ntlha ya ditšhaka, ka ntlha ya tšhaka e e somotsweng, le ka ntlha ya bora jo bo obilweng le ka ntlha ya go bifa ga ntwa.
16  Gonne Jehofa o ntheile a re: “Mo ngwageng fela, go ya ka dingwaga tsa modiri yo o thapilweng, kgalalelo yotlhe ya Kedare e tla khutla.
17  Mme ba ba setseng ba palo ya banna ba bora, banna ba ba thata ba bomorwa Kedare, ba tla ngotlega, gonne Jehofa ka boene, Modimo wa Iseraele, o go buile.”
25  Wena Jehofa, o Modimo wa me. Ke a go godisa, ke baka leina la gago, gonne o dirile dilo tse di gakgamatsang, maikaelelo go tswa metlheng ya bogologolo, ka boikanyegi, ka go ikanngwa.
2  Gonne o dirile motse mokoa wa maje, motse o o sireletsegileng marope a a wang, tora ya bonno ya batswakwa gore e se ka ya nna motse, o o se kitlang o agiwa sesha ka bosakhutleng.
3  Ke gone ka moo batho ba e leng setšhaba se se nonofileng ba tla go galaletsang; motse wa ditšhaba tse di patikang, ba tla go boifa.
4  Gonne o fetogile kago e e thata mo mothong wa maemo a a kwa tlase, o kago e e thata mo go yo o humanegileng mo matshwenyegong ao a nang le one, botshabelo mo puleng ya matsubutsubu, moriti mo mogoteng, fa go tsubutla ga ba ba patikang go ntse jaaka pula ya matsubutsubu mo loboteng.
5  O fenya modumo wa batswakwa jaaka mogote mo nageng e e se nang metsi, mogote o o nang le moriti wa leru. Pina ya ba ba patikang e a hupediwa.
6  Mme Jehofa wa masomosomo ruri o tla direla ditšhaba tsotlhe, mo thabeng eno, mokete wa dijo tse di tsentsweng leokwane le lentsi, mokete wa beine e e bolokilweng mo dintsheng, wa dijo tse di tsentsweng leokwane le lentsi tse di tletseng moko, wa beine e e bolokilweng mo dintsheng, e e tlhotlhilweng.
7  Mme mo thabeng eno ruri o tla kometsa sefatlhego sa sebipo se se bipileng ditšhaba tsotlhe, le mologo o o logagantsweng mo ditšhabeng tsotlhe.
8  Ruri o tla kometsa loso ka bosaengkae, mme Morena Molaodimogolo Jehofa o tla phimola dikeledi mo difatlhegong tsotlhe. Mme kgobo ya batho ba gagwe o tla e tlosa mo lefatsheng lotlhe, gonne Jehofa ka boene o go buile.
9  Mme mo letsatsing leo mongwe o tla re: “Bona! Yono ke Modimo wa rona. Re solofetse mo go ene, mme o tla re boloka. Yono ke Jehofa. Re solofetse mo go ene. A re ipeleng mme re itumelele go bolokwa ke ene.”
10  Gonne seatla sa ga Jehofa se tla nna mo thabeng eno, mme Moabe o tla gatakwa mo lefelong la gagwe jaaka fa mokoa wa lotlhaka o gatakwa mo lefelong la motshotelo.
11  Mme o tla o otlololela diatla tsa gagwe mo gare ga gagwe jaaka fa mongwe yo o thumang a di otlolola gore a thume, mme o tla kokobetsa mabela a gagwe ka metsamao ya botsipa ya diatla tsa gagwe.
12  Mme motse o o sireletsegileng, ka dipota tsa gago tse di sireletsegileng, o tla o isa kwa tlase; o tla o kokobetsa, a bo a o kgomise lefatshe, le lorole.
13  Polelo kgatlhanong le Babelona e Isaia morwa Amosi a e boneng mo ponatshegelong:
2  “Tsholetsang sesupo mo thabeng ya mafika a a borethe. Ba tsholeletseng lentswe, kgatikanyang seatla, gore ba tsene mo dikgorong tsa batlotlegi.
3  Ke ntshitse taelo e e yang kwa bathong ba me ba ba itshepisitsweng. Gape ke biditse bathata ba me go bontsha bogale jwa me, ba ba itumelang ka tsela e e tlhomologileng.
4  Reetsang! Boidiidi mo dithabeng, e kete batho ba bantsi! Reetsang! Pheretlhego ya magosi, ya ditšhaba tse di phuthegileng mmogo! Jehofa wa masomosomo o phutha masole a ntwa.
5  Ba tswa kwa lefatsheng le le kgakala, kwa ntlheng ya magodimo, Jehofa le dibetsa tsa katlholo ya gagwe, gore a senye lefatshe lotlhe.
6  “Bokolelang, gonne letsatsi la ga Jehofa le gaufi! Le tla tla jaaka thopo e e tswang kwa go Mothatayotlhe.
7  Ke gone ka moo diatla tsotlhe di tla repang, mme pelo yotlhe ya motho yo o nang le go swa e tla nyera.
8  Mme batho ba fuduegile. Ba tshwarwa ke metotwane le ditlhabi tsa pelegi; ba na le ditlhabi tsa pelegi jaaka mosadi yo o belegang. Ba lebana ba gakgametse. Difatlhego tsa bone ke difatlhego tse di fisang.
9  “Bona! Letsatsi la ga Jehofa le etla, le setlhogo ka tšhakgalo le ka bogale jo bo tukang, gore lefatshe le dirwe selo sa go akabalelwa, le gore le nyeletse baleofi ba lefatshe mo go lone.
10  Gonne dinaledi tsa magodimo le masomo a tsone a Kesile ga di kitla di phatsimisa lesedi la tsone; letsatsi le tla fifala fa le tswa, le ngwedi ga e kitla e dira gore lesedi la yone le phatsime.
11  Ke tla tlisetsa naga e e ungwang kotlhao ka ntlha ya bosula jwa yone, le baikepi ka ntlha ya tlolo ya bone. Mme ke tla dira gore boikgogomoso jwa baikgodisi bo kgaotse, le mabela a bapatiki ke tla a kokobetsa.
12  Ke tla dira gore motho yo o nang le go swa a bonwe sewelo go feta gouta e e itshekileng, le motho wa mo lefatsheng a bonwe sewelo go feta gouta ya Ofire.
13  Ke gone ka moo ke tla dirang gore legodimo le fuduege, le lefatshe le tla reketla le tswe mo lefelong la lone ka ntlha ya tšhakgalo ya ga Jehofa wa masomosomo le ka letsatsi la bogale jwa gagwe jo bo tukang.
14  Mme go tla diragala gore, jaaka tshephe e e lelekiwang le jaaka letsomane le le se nang ope yo o ka le phuthang mmogo, ba tla retologa, mongwe le mongwe a ya kwa bathong ba gagabo; mme ba tla tshaba, mongwe le mongwe a tshabela kwa lefatsheng la gagabo.
15  Mongwe le mongwe yo o tla fitlhelwang o tla tlhabiwa, mme mongwe le mongwe yo o tshwarwang mo kgailong o tla wa ka tšhaka;
16  mme bana ba bone ba tla phatlakanngwa fa pele ga matlho a bone. Matlo a bone a tla thopiwa, le basadi ba bone ba tla betelelwa.
17  “Bona, ke kurusa Bameda kgatlhanong le bone, ba ba kayang selefera e se sepe, le ba ba sa natefelelweng ke gouta.
18  Mme mara a bone a tla phatlakanya le one makawana tota. Mme ga ba kitla ba tlhomogela maungo a sebopelo pelo; leitlho la bone ga le kitla le utlwela barwa botlhoko.
19  Mme Babelona, mokgabiso wa magosi, bontle jwa boikgogomoso jwa Bakaladia, o tla nna jaaka fa Modimo a ne a ribegetsa Sodoma le Gomora.
20  Ga a kitla a nniwa, le fa e le go nna le lefelo la bonno kokomana morago ga kokomana. Mme Moaraba ga a kitla a tlhoma mogope wa gagwe gone, e bile ga go na badisa ba ba tla letlang matsomane a bone a botha gone.
21  Tse di nnang mo dikgaolong tse di se nang metsi di tla botha gone, mme matlo a tsone a tla tlala ka merubisi ya sekantsu. Bontšhe ba tla aga gone, le madimona a a bopegileng jaaka dipodi a tla tlolaka gone.
22  Bophokoje ba tla bokolela mo ditoreng tsa gagwe tsa bonno, mme noga e kgolo e tla bo e le mo matlong a segosi a a itumedisang thata. Mme paka ya gagwe e gaufi le go tla, mme malatsi a gagwe ga a kitla a busediwa morago.”
14  Gonne Jehofa o tla bontsha Jakobe kutlwelobotlhoko, mme ruri o sa ntse a tla tlhopha Iseraele; o tla ba naya boikhutso mo lefatsheng la bone, mme moagi wa moeng o tla kopanngwa le bone, mme ba tla ikgolaganya le ntlo ya ga Jakobe.
2  Mme ditšhaba di tla ba tsaya di ba isa kwa lefelong la bone, mme ntlo ya Iseraele e tla ba itseela jaaka thuo mo lefatsheng la ga Jehofa e le batlhanka le malata; mme ba tla nna batshwari ba batho bao ba ba dirileng batshwarwa, mme ba tla laola ba ba neng ba ba gatelela go dira.
3  Mme go tla diragala mo letsatsing la fa Jehofa a go naya boikhutso mo botlhokong jwa gago le mo khuduegong ya gago le mo botlhankeng jo bo thata jo o neng wa dirwa motlhanka mo go jone,
4  gore o tla ntshetsa kgosi ya Babelona polelo eno ya seane o re: “A bo yo o gatelelang ba bangwe go dira a eme, go gatelela go eme!
5  Jehofa o robile thobane ya baikepi, lore lwa ba ba busang,
6  yo o itayang ditšhaba ka tšhakgalo ka titeo a sa kgaotse, yo o fenyang ditšhaba ka bogale ka pogiso e e sa thibelweng.
7  Lefatshe lotlhe le ikhuditse, le dule mo matshwenyegong. Batho ba thamile e bile ba goa ka boipelo.
8  Le eleng ditlhare tsa mofira di ile tsa ipela ka wena, masedara a Lebanona, a re, ‘Fa e sale o rapama, ga go na moremi ope wa logong yo o re tsogologelang.’
9  “Le eleng Sheole kafa tlase e go fuduegetse gore e go kgatlhantshe fa o tsena. E go tsoseditse batho ba ba se nang maatla mo losong, baeteledipele botlhe ba sekadipodi ba lefatshe. E dirile gore dikgosi tsotlhe tsa ditšhaba di nanoge mo ditulong tsa tsone tsa bogosi.
10  Botlhe ba bua ba go raya ba re, ‘A le wena o koafaditswe fela jaaka rona? A o tshwantshitswe le rona?
11  Boikgogomoso jwa gago bo foloseditswe kwa Sheole, leratla la diletswa tsa gago tsa megala. Kafa tlase ga gago, dibokwana di ikadile jaaka sekanamelo; mme diboko ke sebipo sa gago.’
12  “A bo o ole kwa legodimong, wena yo o phatsimang, morwa bosa! A bo o kgaoletswe mo lefatsheng, wena yo o neng o koafatsa ditšhaba!
13  Fa e le wena o buile jaana mo pelong ya gago, ‘Ke tla tlhatlogela kwa magodimong. Ke tla tsholeletsa setulo sa me sa bogosi kwa godimo ga dinaledi tsa Modimo, mme ke tla nna fa fatshe mo thabeng ya bokopanelo, mo dikarolong tse di kwa kgakala thata tsa bokone.
14  Ke tla tlhatlogela kwa godimo ga mafelo a a kwa godimo a maru; ke tla itira gore ke tshwane le Mogodimodimo.’
15  “Le fa go ntse jalo, o tla folosediwa kwa Sheole, kwa tengteng ga kgatampi.
16  Ba ba go bonang ba tla go tlhoma matlho; ba tla go tlhatlhoba thata, ba re, ‘A yo ke ene motho yo o neng a fudua lefatshe, yo o neng a reketlisa magosi,
17  yo o neng a dira gore naga e e ungwang e nne jaaka naga le yo o neng a ribegetsa metse ya yone, yo o neng a se ka a bulela le one magolegwa a gagwe tsela ya go ya gae?’
18  Dikgosi tse dingwe tsotlhe tsa ditšhaba, ee tsotlhe, di rapame ka kgalalelo, nngwe le nngwe mo ntlong ya yone.
19  Mme fa e le wena, o latlhilwe o se na lefelo la go fitlhela, jaaka letlhogela le le tlhoilweng, o apere banna ba ba bolailweng ba ba tlhabilweng ka tšhaka ba ba fologelang kwa majeng a kgatampi, jaaka setoto se se gatakilweng.
20  Ga o kitla o kopanngwa le bone mo phupung, ka gonne o sentse lefatshe la gago, o bolaile batho ba gago. Bana ba badirabosula ga ba kitla ba umakiwa ka bosakhutleng.
21  “Baakanyetsang barwa ba gagwe lefelo la go bolawa ka ntlha ya tlolo ya borraabonemogologolwane, gore ba se ka ba nanoga mme ba rua lefatshe ba tlatsa naga e e ungwang ka metse.”
22  “Ke tla ba tsogologela,” go bua Jehofa wa masomosomo. “Ke tla kgaola leina le masalela le lotsalo le ditlogolwana mo Babelona,” go bua Jehofa.
23  “Ke tla mo dira gore a nne thuo ya dinoko le megobe ya metsi e e tletseng lotlhaka, mme ke tla mo feela ka lofeelo lo lo nyeletsang,” go bua Jehofa wa masomosomo.
24  Jehofa wa masomosomo o ikanne, a re: “Ruri go tla diragala fela jaaka ke ikanne; mme fela jaaka ke sweditse, seo ke sone se se tla diragalang,
25  gore ke robaganye Moasiria yo o mo lefatsheng la me le gore ke mo gatake mo dithabeng tsa me; le gore jokwe ya gagwe e tle e tswe mo go bone le morwalo wa gagwe o tloge mo legetleng la bone.”
26  Eno ke tshwetso e e sweditsweng kgatlhanong le lefatshe lotlhe, mme seno ke seatla se se otlolotsweng kgatlhanong le ditšhaba tsotlhe.
27  Gonne Jehofa wa masomosomo ka esi o dirile tshwetso, mme ke mang yo o ka e senyang? Seatla sa gagwe ke sone se se otlolotsweng, ke mang yo o ka se busetsang morago?
28  Mo ngwageng o Kgosi Ahase a neng a swa ka one, polelo eno e ne ya diragala:
29  “O se ka wa ipela, wena Filisitia, ope fela wa gago, fela ka gonne lore lwa yo o go itayang lo robagantswe. Gonne mo moding wa noga go tla tswa noga e e botlhole, mme leungo la yone e tla nna noga e e fofang e e botlhole jo e keteng molelo.
30  Mme maitibolo a batho ba maemo a a kwa tlase ruri a tla ja, mme ba ba humanegileng ba tla rapama ka polokesego. Mme ke tla bolaya modi wa gago ka leuba, mme se se salang sa gago se tla bolawa.
31  Bokolela, wena kgoro! Goa, wena motse! Lotlhe lo tla nyema moko, wena Filisitia! Gonne mosi o tswa kwa bokone, mme ga go na ope yo o kgaphelwang kwa thoko mo mephatong ya gagwe.”
32  Motho ope fela o tla reng fa a araba barongwa ba setšhaba? Gore Jehofa ka boene o theile motheo wa Siona, le batho ba gagwe ba ba bogisiwang ba tla tshabela mo go yone.
29  “A bo go latlhega Ariele, Ariele, motse o Dafide a neng a thibelela mo go one! Oketsang ngwaga ka ngwaga; a meletlo e wetse modikologo.
2  Ke tla thatafaletsa Ariele dilo, mme go tla nna le khutsafalo le selelo sa khutsafalo, e bile o tla nna jaaka leiso la sebeso la Modimo mo go nna.
3  Ke tla thibelela kgatlhanong le wena mo matlhakoreng otlhe, mme ke tla go dikanyetsa ka legora la tshireletso ke bo ke age dithako tsa go go dikanyetsa.
4  O tla kokobediwa gore o bue go tswa mo lefatsheng, mme lefoko la gago le tla utlwala le le kwa tlase jaaka le le tswang mo loroleng. Lentswe la gago le tla tswa mo lefatsheng jaaka la yo o buang le meya, mme lentswe la gago le tla tswirinya le tswa mo loroleng.
5  Boidiidi jwa ba o sa ba itseng bo tla nna jaaka loupa lo lo boleta, le boidiidi jwa bapatiki bo tla nna fela jaaka mmoko o o fetang. Go tla diragala ka ponyo ya leitlho, ka tshoganyetso.
6  Jehofa wa masomosomo o tla go ela tlhoko ka tumo ya maru le ka go roroma le ka modumo o mogolo, phefo ya matsubutsubu le setsuatsue, le kgabo ya molelo o o lailang.”
7  Mme go tla diragala fela jaaka mo torong, mo ponatshegelong ya bosigo, malebana le boidiidi jwa ditšhaba tsotlhe tse di lwang le Ariele, le eleng botlhe ba ba mo lwantshang, le ditora tsa go tlhasela kgatlhanong le ene le ba ba mo thatafaletsang dilo.
8  Ee, go tla diragala fela jaaka fa mongwe yo o tshwerweng ke tlala a lora a ja, mme fa a thanya moya wa gagwe o bo o le lolea; le fela jaaka motho yo o tshwerweng ke lenyora a lora a nwa, mme fa a thanya a bo a lapile le moya wa gagwe o omile; go tla nna jalo ka boidiidi jwa ditšhaba tsotlhe tse di tlhabanang le Thaba ya Siona.
9  Nnelang go diega, lo gakgamale; iphoufatseng, lo foufale. Ba tlhapetswe, mme e seng ke beine; ba ile ba thetheekela, mme e se ka ntlha ya bojalwa jo bo tagang.
10  Gonne Jehofa o lo tsheletse moya wa boroko jo bogolo; mme o tswala matlho a lona, baporofeti, e bile o bipile ditlhogo tsa lona, baboni ba diponatshegelo.
11  Mme mo go lona ponatshegelo ya sengwe le sengwe e nna jaaka mafoko a buka e e kanetsweng, e ba e nayang motho yo o itseng mokwalo, ba re: “Balela seno kwa godimo tsweetswee,” ene a bo a re: “Ga ke kgone ka gonne e kanetswe”;
12  mme buka e newe mongwe yo o sa itseng mokwalo, mongwe a re: “Balela seno kwa godimo, tsweetswee,” mme a bo a re: “Ga ke itse mokwalo gotlhelele.”
13  Mme Jehofa a re: “Ka lebaka la gore batho bano ba atametse ka molomo wa bone, mme ba nkgalaleditse ka dipounama tsa bone fela, mme ba tloseditse pelo ya bone kgakala le nna, mme poifo ya bone mo go nna e nna taelo e e rutiwang ya batho,
14  ka gone ke fano, nna Yo o tla direlang batho bano gape ka tsela e e gakgamatsang, ka tsela e e gakgamatsang le ka sengwe se se gakgamatsang; mme botlhale jwa batho ba bone ba ba botlhale bo tla nyelela, le tlhaloganyo ya batho ba bone ba ba bonokopela e tla iphitlha.”
15  A bo go latlhega ba ba tsenelang kwa teng thata ka go fitlhela Jehofa boikaelelo, le ba ditiro tsa bone di diragetseng mo lefelong le le lefifi, fa ba ntse ba re: “Ke mang yo o re bonang, mme ke mang yo o itseng ka rona?”
16  A bo lo sokame! A mmopi wa letsopa o tshwanetse a kaiwa fela jaaka letsopa? Gonne a selo se se dirilweng se tshwanetse sa bua jaana ka modiri wa sone: “Ga a ntira”? Le selo se se bopilweng a se bua jaana ka mmopi wa sone: “Ga a bontsha tlhaloganyo epe”?
17  A ga go a sala nakwana fela gore Lebanona a bo a fetolwa go nna tshingwana ya maungo mme tshingwana eo ya maungo e bo e kaiwa fela jaaka sekgwa?
18  Mme mo letsatsing leo bosusu ba tla utlwa mafoko a buka, mme matlho a difofu a tla bona mo letobong le mo lefifing.
19  Mme ba ba pelonolo ba tla oketsa go ipelela Jehofa, le bone ba ba humanegileng ba batho ba tla ipelela ene Moitshepi wa Iseraele,
20  ka gonne mopatiki o tla fitlha kwa bokhutlong jwa gagwe, le moikgantshi o tla fela, mme botlhe ba ba nnang ba thantse gore ba gobatse ba tla kgaolwa,
21  ba ba leofisang motho ka lefoko la gagwe, le ba ba beelang yo o kgalemelang kwa kgorong serai, le ba ba kgaphelang mosiami kwa thoko ka manganga a a sa utlwaleng.
22  Ka jalo Jehofa o buile jaana le ntlo ya ga Jakobe, ene yo o golotseng Aborahame: “Jaanong Jakobe ga a kitla a tlhabiwa ke ditlhong, le fa e le sefatlhego sa gagwe ga se kitla se setlhafala jaanong;
23  gonne fa a bona bana ba gagwe, tiro ya diatla tsa me, mo gare ga gagwe, ba tla itshepisa leina la me, mme ruri ba tla itshepisa Moitshepi wa ga Jakobe, le Modimo wa Iseraele ba tla mo tsaya ka tshisimogo.
24  Mme ba ba fapogang mo moyeng wa bone ba tla itse tlhaloganyo, le bone ba ba ngongoregang ba tla ithuta thuto.”
40  “Gomotsang, gomotsang batho ba me,” go bua Modimo wa lona.
2  “Buang le pelo ya Jerusalema mme lo tlhaeletse kwa go ene gore tirelo ya gagwe ya sesole e diragaditswe, gore tlolo ya gagwe e dueletswe. Gonne o amogetse selekanyo se se tletseng sa maleo a gagwe otlhe mo seatleng sa ga Jehofa.”
3  Reetsang! Mongwe o tlhaeletsa a le kwa nageng: “Bulang tsela ya ga Jehofa! Tlhamalatsang tsela e kgolo ya Modimo wa rona e e ralalang lebala le le sekaka.
4  A mokgatšha mongwe le mongwe o tsholediwe, le thaba nngwe le nngwe le thota nngwe le nngwe di kokobediwe. Mme lefatshe le le nang le ditotoma le nne lefatshe le le sebatla, le mmu o o makgwakgwa o nne lebala la mokgatšha.
5  Ruri kgalalelo ya ga Jehofa e tla senolwa, mme nama yotlhe e tla e bona mmogo, gonne molomo wa ga Jehofa o go buile.”
6  Reetsa! Mongwe a re: “Tlhaeletsa!” Mme yo mongwe a re: “Ke tla tlhaeletsa ke reng?” “Nama yotlhe ke bojang jo botala, le bopelonomi jotlhe jwa bone bo tshwana le sethunya sa naga.
7  Bojang jo botala bo omeletse, sethunya se swabile, ka gonne moya wa ga Jehofa o fokile mo go sone. Eleruri batho ke bojang jo botala.
8  Bojang jo botala bo omeletse, sethunya se swabile; mme fa e le lefoko la Modimo wa rona, le tla nna ka bosakhutleng.”
9  Tlhatlogela le eleng kwa thabeng e e kwa godimo, wena mosadi yo o tlisetsang Siona dikgang tse di molemo. Tsholetsa lentswe la gago ka maatla, wena mosadi yo o tlisetsang Jerusalema dikgang tse di molemo. Le tsholetse. O se ka wa boifa. Raya metse ya Juda o re: “Modimo wa lona ke yo.”
10  Bona! Morena Molaodimogolo Jehofa o tla tla jaaka yo o nonofileng, le lebogo la gagwe le tla bo le busa mo boemong jwa gagwe. Bona! Maduo a gagwe a na le ene, le tuelo e a e duelang e fa pele ga gagwe.
11  O tla disa motlhape wa gagwe jaaka modisa. O tla phutha dikwanyana mmogo ka lebogo la gagwe; mme o tla di tshola mo sehubeng sa gagwe. Tse di amusang o tla di etelela pele ka tlhoko.
12  Ke mang yo o lekantseng metsi mo legofing fela la seatla sa gagwe, mme a lekanya magodimo ka paralatso ya seatla fela mme a tsenya lorole lwa lefatshe mo selekanyong, kgotsa a lekanya dithaba ka selekanyi, le dithota ka sekale?
13  Ke mang yo o lekantseng moya wa ga Jehofa, mme ke mang yo o ka dirang gore a itse sengwe jaaka motho yo o mo gakololang?
14  O ne a gakololana le mang gore a dire gore a tlhaloganye, kgotsa ke mang yo o mo rutang tselana ya tshiamiso, kgotsa yo o mo rutang kitso, kgotsa yo o dirang gore a itse tsela ya go tlhaloganya ga mmatota?
15  Bona! Ditšhaba di ntse jaaka lerothodi le le tswang mo kgamelong; mme di kailwe jaaka lorole mo sekaleng. Bona! O tsholetsa ditlhaketlhake jaaka lorole lo lo boleta fela.
16  Le yone Lebanona ga e a lekana go dira gore molelo o tswelele o ntse o tuka, le diphologolo tsa yone tsa naga ga di a lekana go nna tshupelo e e fisiwang.
17  Ditšhaba tsotlhe di ntse jaaka sengwe se se seyong fa pele ga gagwe; ba kailwe ba se sepe e bile ba le selo se e seng sa mmatota mo go ene.
18  Mme lo ka tshwantsha Modimo le mang, le gone ke setshwano sefe se lo ka mmapisang le sone?
19  Modiri yo o setswerere o thetse setshwantsho fela se se thetsweng, mme mothudi wa tshipi o se manega gouta, mme o thula dikeetane tsa selefera.
20  O tlhopha setlhare sengwe jaaka moneelo, setlhare se se sa bolang. O ipatlela modiri yo o setswerere, gore a dire setshwantsho se se setilweng se se ka se kang sa reketlisiwa.
21  A ga lo itse? A ga lo utlwe? A ga lo a bolelelwa go tswa kwa tshimologong? A ga lo a dirisa tlhaloganyo go tloga kwa metheong ya lefatshe?
22  Go na le Yo o nnang kwa godimo ga kgolokwe ya lefatshe, e ba ba nnang mo go yone ba ntseng jaaka ditsiakgope, Yo o phuthololang magodimo fela jaaka letsela le le letsatsa, yo o a tsharololang jaaka mogope o go nniwang mo go one,
23  Yo o dirang gore badiredi ba bagolo ba se tlhole e le sepe, yo o dirileng gore baatlhodi ba lefatshe ba nne selo se e seng sa mmatota.
24  Ga ba ise ba lengwe; ga ba ise ba jalwe; sesana sa bone ga se ise se tlhoge medi mo lefatsheng. Motho o tlhoka fela gore a ba budulele mme ba tla omelela; mme phefo ya matsubutsubu e tla ba phaila jaaka serite.
25  “Mme lo ka ntshwantshanya le mang gore ke lekanngwe le ene?” go bua Moitshepi.
26  “Tsholeletsang matlho a lona kwa godimo lo bone. Ke mang yo o bopileng dilo tseno? Ke Ene yo o tlisang masomosomo a tsone ka palo, a di bitsa tsotlhe ka maina. Ka ntlha ya bogolo jwa maatla a a boitshegang, le ka go bo a na le nonofo e kgolo, ga go le fa e le nngwe ya tsone e e tlhaelang.
27  “Wena Jakobe, ke ka ntlha yang fa o re, ee wena Iseraele, ke ka ntlha yang fa o bua o re, ‘Tsela ya me e fitlhetswe Jehofa, le tshiamiso ya me Modimo wa me ga a e lemoge’?
28  A ga o ise o itse kgotsa ga o ise o utlwe? Jehofa, Mmopi wa dintlha tsa lefatshe, ke Modimo ka bosakhutleng. Ga a lape le fa e le go felelwa ke nonofo. Tlhaloganyo ya gagwe ga e ka ke ya hukudiwa.
29  O naya yo o lapileng maatla; le yo o se nang maatla a a boitshegang o dira gore a totelwe ke thata e e feletseng.
30  Basimane ba tla lapa le go felelwa ke nonofo, le makau a tla kgopiwa,
31  mme ba ba solofetseng mo go Jehofa ba tla nna le maatla gape. Ba tla tlhatlogela kwa godimo ka diphuka jaaka bontsu. Ba tla siana mme ga ba kitla ba lapa; ba tla tsamaya mme ga ba kitla ba felelwa ke nonofo.”
60  “Tsoga, wena mosadi, phatsimisa lesedi, gonne lesedi la gago le tlile le kgalalelo ya ga Jehofa e go phatsimetse.
2  Gonne bona! lefifi le tla bipa lefatshe, le letobo le lentshontsho le tla bipa ditlhopha tsa ditšhaba; mme Jehofa o tla go phatsimela, le kgalalelo ya gagwe e tla bonwa mo go wena.
3  Mme ruri ditšhaba di tla ya kwa leseding la gago, le dikgosi kwa phatsimong ya go phatsima ga gago.
4  “Tsholetsa matlho a gago gotlhe fela o bone! Botlhe ba phuthilwe mmogo; ba tlile kwa go wena. Bomorwao ba ntse ba tla ba tswa kgakala, le bomorwadio ba ba tla tlhokomelwang mo letlhakoreng.
5  Ka nako eo o tla leba mme o phatsime, mme pelo ya gago e tla roroma e bo e buduloge, ka gonne mahumo a lewatle a tla tla kwa go wena; dikhumo tsa ditšhaba di tla tla kwa go wena.
6  Bontsi jo bo boitshegang jwa dikamela bo tla go bipa, dikamelana tse ditonanyana tsa kwa Midiana le kwa Ifa. Tsotlhe tse di tswang kwa Sheba—di tla tla. Di tla tshola gouta le lebano. Mme di tla itsise dipako tsa ga Jehofa.
7  Matsomane otlhe a Kedare—a tla phuthelwa mmogo kwa go wena. Diphelefu tsa ga Nebaiothe—di tla go direla. Di tla tla mo sebesong sa me ka kamogelo, mme ke tla dira gore ntlo ya me ya bontle e nne ntle.
8  “Ke bomang bano ba ba tlang ba fofa fela jaaka leru, le jaaka maeba a ya kwa marobeng a e leng matlo a one?
9  Gonne ditlhaketlhake di tla nna di solofela mo go nna, dikepe tsa Tareshishe fela jaaka la ntlha, gore di tlise bomorwao go tswa kgakala, selefera ya bone le gouta ya bone e na le bone, mo leineng la ga Jehofa Modimo wa gago le mo Moitsheping wa Iseraele, gonne o tla bo a go ntlafaditse.
10  Mme batswakwa ba tla aga dipota tsa gago, mme dikgosi tsa bone di tla go direla; gonne ke tla bo ke go iteile mo bogaleng jwa me, mme mo kamogelong ya me ke tla go utlwela botlhoko.
11  “Mme dikgoro tsa gago di tla nna di butswe ka metlha; ga di kitla di tswalwa motshegare le fa e le bosigo, gore o tlisediwe dikhumo tsa ditšhaba, mme dikgosi tsa bone di tla bo di eteletse pele.
12  Gonne setšhaba sepe le bogosi bope jo bo se kitlang bo go direla bo tla nyelela; mme ditšhaba tsone ruri di tla swafala.
13  “Kgalalelo ya Lebanona e tla tla mo go wena, le setlhare sa mofira, setlharesetuba le mokuperese ka nako e le nngwe, e le go dira gore lefelo la me le le boitshepo le nne lentle; mme ke tla galaletsa lefelo la dinao tsa me.
14  “Mme bomorwa batho ba ba go bogisang ba tla ya kwa go wena, ba ikobile; botlhe ba ba go tshwarang ka go tlhoka tlotlo ba tla obama fa dipatong tsa dinao tsa gago, mme ba tla go bitsa motse wa ga Jehofa, Siona wa Moitshepi wa Iseraele.
15  “Mo boemong jwa gore o nne yo o tlogetsweng gotlhelele e bile o tlhoilwe, go se na ope yo o ralalang, ke tla go tlhoma jaaka sengwe sa go ikgogomosa ka bosakhutleng, boitumelo jwa kokomana morago ga kokomana.
16  O tla anya mashi a ditšhaba, o tla anya mabele a dikgosi; mme ruri o tla itse gore nna, Jehofa, ke Mmoloki wa gago, mme Yo o Maatla wa ga Jakobe ke Morekolodi wa gago.
17  Mo boemong jwa kgotlho ke tla tlisa gouta, mme mo boemong jwa tshipi ke tla tlisa selefera, mme mo boemong jwa logong, kgotlho, mme mo boemong jwa maje, tshipi; ke tla tlhoma kagiso go nna balebedi ba gago le tshiamo go nna baabi ba gago ba tiro.
18  “Thubakanyo ga e kitla e tlhola e utlwiwa mo lefatsheng la gago, thopo le tshenyo mo melelwaneng ya gago. Mme ruri o tla bitsa dipota tsa gago Poloko le dikgoro tsa gago Pako.
19  Letsatsi ga le kitla le tlhola le nna lesedi la gago motshegare, mme ngwedi ga a kitla a tlhola a go fa lesedi la phatsimo. Mme Jehofa o tla nna lesedi le le nnang ka bosakhutleng mo go wena, le Modimo wa gago o tla nna bontle jwa gago.
20  Letsatsi la gago ga le kitla le tlhola le phirima, le fa e le ngwedi wa gago go ngotlega lesedi; gonne Jehofa o tla nna lesedi le le nnang ka bosakhutleng mo go wena, mme malatsi a go hutsafala ga gago a tla bo a weditswe.
21  Mme fa e le batho ba gago, botlhe e tla nna ba ba siameng; ba tla rua lefatshe ka bosakhutleng, letlhogela la go jala ga me, tiro ya diatla tsa me, gore ke ntlafadiwe.
22  Yo monnye o tla nna sekete, le yo mmotlana o tla nna setšhaba se se thata. Nna, Jehofa, ke tla go akofisa mo motlheng wa gone.”
53  Ke mang yo o dumetseng mo selong se re se utlwileng? Mme fa e le lebogo la ga Jehofa, ke mang yo o le senoletsweng?
2  Mme o tla tlhatloga jaaka kalana fa pele ga motho, le jaaka modi mo lefatsheng le le se nang metsi. Ga a na tlotlomalo epe, le fa e le bontlentle; mme fa re tla bo re mmona, ga go na ponalo e e dirang gore re mo eletse.
3  O ne a nyadiwa e bile a tilwa ke batho, motho yo o diretsweng ditlhabi le gore a tlwaelane le pobolo. Mme go ne ga nna jaaka e kete re subetswe sefatlhego sa motho. O ne a nyadiwa, mme re ne ra mo tsaya jaaka yo e seng wa sepe.
4  Ruri o ne a tshotse dipobolo tsa rona; mme fa e le ditlhabi tsa rona, o ne a di sikara. Mme re ne ra mo kaya e le yo o leretsweng sebetso, a iteilwe ke Modimo e bile a bogisiwa.
5  Mme o ne a tlhabelwa ditlolo tsa rona; o ne a gatelelwa ka ntlha ya diphoso tsa rona. O ne a kgwathisiwa gore rona re bone kagiso, mme re fodisitswe ka ntlha ya dintho tsa gagwe.
6  Rotlhe re kgarakgatshegile jaaka dinku; mongwe le mongwe wa rona o ne a retologela kwa tseleng ya gagwe; mme Jehofa o dirile gore phoso ya rona rotlhe e rakane le ene yoo.
7  O ne a pitlagane thata, e bile o ne a itetla gore a bogisiwe; le fa go ntse jalo o ne a sa bule molomo. O ne a tlisiwa fela jaaka nku e isiwa tlhabong; le jaaka nku e namagadi e e nnang semumu fa pele ga babeodi ba yone, le ene o ne a sa bule molomo.
8  O ne a tsewa ka ntlha ya thibelo le ka ntlha ya katlholo; mme ke mang yo o tla itshwenyang ka dintlha tsotlhe tsa kokomana ya gagwe? Gonne o ne a kgaolwa mo lefatsheng la ba ba tshelang. O ne a itewa ka ntlha ya tlolo ya batho ba me.
9  Mme o tla dira gore lefelo la gagwe la go fitlhela le nne le baikepi, le setlhopha sa bahumi fa a swa, le fa a ne a sa dira thubakanyo epe e bile go ne go se na tsietso epe mo molomong wa gagwe.
10  Mme Jehofa a itumelela go mo gatelela; o ne a mmobodisa. Fa o ka baya moya wa gagwe jaaka tshupelo ya molato, o tla bona bana ba gagwe, o tla lelefatsa malatsi a gagwe, mme se Jehofa a se itumelelang se tla atlega mo seatleng sa gagwe.
11  O tla bona ka ntlha ya matshwenyego a moya wa gagwe, o tla kgotsofala. Ka ntlha ya kitso ya gagwe mosiami, motlhanka wa me, o tla dira gore batho ba le bantsi ba nne le boemo jo bo siameng; mme o tla sikara ditlolo tsa bone.
12  Ka lebaka leo ke tla mo naya kabelo mo gare ga ba bantsi, mme o tla kgaoganya se se thopilweng le ba ba thata, ka gonne o ne a tshololela moya wa gagwe mo losong, a balelwa le batlodi; a tshola boleo jwa batho ba le bantsi, mme a tsereganyetsa batlodi.
39  Ka nako eo Merodake-baladane morwa Baladane kgosi ya Babelona a romela makwalo le mpho kwa go Hesekia, fa a sena go utlwa gore o ne a ntse a bobola mme o ne a nonofile gape.
2  Ka jalo Hesekia a simolola go ba ipelela mme a ba bontsha ntlo ya gagwe ya matlotlo, selefera le gouta le leokwane la balema le leokwane le le molemo le dibetsa tsa gagwe tsotlhe le sotlhe se se neng se fitlhelwa mo matlotlong a gagwe. Go ne go se na sepe se Hesekia a sa se ba bontshang mo ntlong ya gagwe le mo pusong yotlhe ya gagwe.
3  Morago ga moo moporofeti Isaia a tsena kwa go Kgosi Hesekia a mo raya a re: “Banna bano ba buile ba reng, mme ba tlile mo go wena ba tswa kae?” Ka jalo Hesekia a re: “Ba tlile kwa go nna ba tswa kwa lefatsheng le le kgakala, kwa Babelona.”
4  Mme a tswelela a re: “Ba boneng mo ntlong ya gago?” Foo Hesekia a re: “Ba bone sengwe le sengwe se se mo ntlong ya me. Ga go na sepe se ke sa se ba bontshang mo matlotlong a me.”
5  Jaanong Isaia a raya Hesekia a re: “Utlwa lefoko la ga Jehofa wa masomosomo,
6  ‘Bona! Metlha e etla, mme sengwe le sengwe se se mo ntlong ya gago le se borragomogologolwane ba se bolokileng go tla go fitlha mo letsatsing leno se tla isiwa Babelona.’ ‘Ga go na sepe se se tla tlogelwang,’ go buile Jehofa.
7  ‘Mme bangwe ba bomorwao ba ba tla tswang mo go wena, ba o tla nnang rraabone ba tla tsewa mme ba nne badiredi ba ntlo ya kgosi mo ntlong ya segosi ya kgosi ya Babelona.’”
8  Foo Hesekia a raya Isaia a re: “Lefoko la ga Jehofa le o le buileng le molemo.” Mme a tswelela a re: “Ka gonne kagiso le boammaaruri di tla tswelela mo metlheng ya me.”
56  Jehofa o buile jaana: “Bolokang tshiamiso, lo dire se se siameng. Gonne poloko ya me e gaufi le go goroga, le tshiamo ya me e gaufi le go senolwa.
2  Go itumela motho yo o nang le go swa yo o dirang seno, le morwa batho yo o se tshwarang, a boloka sabata gore a se ka a e itshepolola, e bile a boloka seatla sa gagwe gore a se ka a dira bosula jwa mofuta ope.
3  Mme a motswakwa yo o ikgolagantseng le Jehofa a se ka a re, ‘Ruri Jehofa o tla nkgaoganya le batho ba gagwe.’ Le moopafadiwa a a se ka a re, ‘Bona! Ke setlhare se se omileng.’”
4  Gonne Jehofa o reile baopafadiwa ba ba bolokang bosabata ba me le ba ba tlhophileng se se intumedisitseng ba ba tshwereng kgolagano ya me a re:
5  “Ke tla ba naya mo ntlong ya me le mo dipoteng tsa me sefikantswe le leina, sengwe se se botoka go na le barwa le barwadi. Ke tla ba naya leina ka bosakhutleng, le le se kitlang le kgaolwa.
6  “Mme batswakwa ba ba ikgolagantseng le Jehofa gore ba mo direle le gore ba rate leina la ga Jehofa, gore ba nne batlhanka ba gagwe, botlhe ba ba bolokang sabata gore ba se ka ba e itshepolola e bile ba tshwere kgolagano ya me,
7  gape ke tla ba tlisa mo thabeng ya me e e boitshepo ke bo ke dire gore ba ipele mo teng ga ntlo ya me ya thapelo. Ditshupelo tsa bone tse di fisiwang di feletse le ditlhabelo tsa bone e tla nna tsa go amogelwa mo sebesong sa me. Gonne ntlo ya me e tla bidiwa ntlo ya thapelo ya ditšhaba tsotlhe.”
8  Morena Molaodimogolo Jehofa, yo o phuthang mmogo ba ba phatlaladitsweng ba Iseraele, o bua jaana: “Ke tla phuthela mmogo kwa go ene ba bangwe kwantle ga ba gagwe ba ba setseng ba phuthilwe mmogo.”
9  Lona lotlhe diphologolo tsa naga e e bulegileng, tlang lo je, lona lotlhe diphologolo tsa naga tse di mo sekgweng.
10  Balebeledi ba gagwe ba difofu. Ga go bape ba bone ba ba tsereng tsia. Botlhe ke dintša tse di sa kgoneng go bua; ga di kgone go bogola, di a hemahema, di a rapama, di rata go otsela.
11  E bile ke dintša tse di nang le keletso e e nonofileng ya moya; ga ba ise ba ko ba kgotsofale. Gape ke badisa ba ba sa kgoneng go tlhaloganya. Botlhe ba fapogetse mo tseleng ya bone, mongwe le mongwe gore a bone papadi ya gagwe ya tshiamololo mo molelwaneng wa gagwe:
12  “Tlang! Mmang ke tseyeng beinenyana; mme a re nweng go feta selekanyo bojalwa jo bo tagang. Mme letsatsi la ka moso le tla tshwana fela le gompieno, le le legolo ka tsela e kgolwane thata.”
19  Polelo kgatlhanong le Egepeto: Bona! Jehofa o palame leru le le bofefo o tsena mo Egepeto. Mme medimo e e se nang mosola ya Egepeto ruri e tla roroma ka ntlha ya gagwe, mme pelo ya Egepeto e tla nyera mo teng ga yone.
2  “Mme ke tla tlhotlheletsa Baegepeto go nna kgatlhanong le Baegepeto, mme ruri ba tla lwa motho le morwarraagwe, le mongwe le mongwe le molekane wa gagwe, motse le motse, bogosi le bogosi.
3  Mme moya wa Egepeto o tla akabala mo go yone, mme ke tla tlhakatlhakanya boikaelelo jwa yone. Mme ruri ba tla ya mo medimong e e se nang mosola le mo batshereanying le mo go ba ba buang le meya le mo go ba ba dirang tiro ya go bolelela ditiragalo pele.
4  Mme ke tla tsenya Egepeto mo seatleng sa mong yo o gatelelang, mme kgosi e e tla ba busang e tla bo e nonofile,” go bua Morena wa boammaaruri, Jehofa wa masomosomo.
5  Mme ruri metsi a tla kgala mo lewatleng, le noka e tla phaphalala e bo e tšhe.
6  Mme dinoka di tla nkga sebodu; mesele ya Noka ya Nile ya Egepeto e tla kgala e bo e phaphalale. Lotlhaka le mokhasi di tla bola.
7  Mafelo a a lebala a a fa Nokeng ya Nile, fa molomong wa Noka ya Nile, le naga nngwe le nngwe ya dijalo ya Noka ya Nile e tla omelela. Ruri e tla tlosiwa, mme ga e kitla e tlhola e nna teng.
8  Batshwara ditlhapi ba tla hutsafala, le botlhe ba ba latlhelang dikgoge tsa ditlhapi mo Nokeng ya Nile ba tla utlwa botlhoko, le ba ba tsharololang matlowa a go tshwara ditlhapi mo godimo ga metsi ba tla nyelela.
9  Mme ba ba dirang ka leloba le le tsharolotsweng ba tla tlhabiwa ke ditlhong; le balogi ba matsela a masweu.
10  Mme balogi ba gagwe ba tla thubaganngwa, badiri botlhe ba ba duelwang ba tla hutsafala mo moyeng.
11  Dikgosana tsa Soane ruri ke dieleele. Fa e le ba ba botlhale ba bagakolodi ba ga Faro, kgakololo ya bone ke sengwe se se sa utlwaleng. Lo tla raya Faro jang lo re: “Ke morwa wa ba ba botlhale, morwa dikgosi tsa metlha ya bogologolo tala”?
12  Mme ba kae, he—banna ba gago ba ba botlhale—gore jaanong ba go bolelele le gore ba itse se Jehofa wa masomosomo a se sweditseng malebana le Egepeto?
13  Dikgosana tsa Soane di dirile ka boeleele, dikgosana tsa Nofe di tsieditswe, bagolwane ba ditso tsa gagwe ba dirile gore Egepeto a kgarakgatshege.
14  Jehofa o tsentse moya wa tlhakatlhakano mo go ene; mme ba dirile gore Egepeto e kgarakgatshege mo tirong ya yone yotlhe, fela jaaka motho yo o tagilweng a kgarakgatshiwa mo matlhatseng a gagwe.
15  Mme Egepeto ga e kitla e nna le tiro epe e tlhogo kgotsa mogatla, letlhogela kgotsa mokhasi o ka e dirang.
16  Mo letsatsing leo Egepeto e tla nna jaaka basadi, mme e tla roroma e bo e boife ka ntlha ya seatla se Jehofa wa masomosomo a se kgatikanyang a se kgatikanyetsa yone.
17  Mme lefatshe la Juda le tla theekedisa Egepeto. Mongwe le mongwe yo o le umakelwang o a boifa ka ntlha ya boikaelelo jwa ga Jehofa wa masomosomo jo a bo ikaelelang kgatlhanong le ene.
18  Mo letsatsing leo go tla nna le metse e le metlhano mo lefatsheng la Egepeto e e buang puo ya Kanana e bile e ikanela Jehofa wa masomosomo. Motse mongwe o tla bidiwa Motse wa go Rutlolola.
19  Mo letsatsing leo go tla nna le sebeso sa ga Jehofa mo gare ga naga ya Egepeto, le pilara ya ga Jehofa fa thoko ga molelwane wa yone.
20  Mme se tla nna sesupo le mosupi mo go Jehofa wa masomosomo mo lefatsheng la Egepeto; gonne ba tla goela kwa go Jehofa ka ntlha ya bagateledi, mme o tla ba romelela mmoloki, yo mogolo, yo o tla ba gololang.
21  Mme ruri Jehofa o tla itsiwe mo Baegepetong; mme Baegepeto ba tla itse Jehofa mo letsatsing leo, mme ba tla isa setlhabelo le mpho mme ba direle Jehofa maikano ba bo ba a diragatse.
22  Mme ruri Jehofa o tla itaya Egepeto. Go tla nna le go itewa le phodiso; mme ba tla boela kwa go Jehofa, mme o tla dumela go rapelesega a bo a ba fodisa.
23  Mo letsatsing leo go tla nna le tsela e kgolo e e tswang mo Egepeto e ya kwa Asiria, mme Asiria o tla tsena mo Egepeto, le Egepeto mo Asiria; mme ba tla direla, Egepeto le Asiria.
24  Mo letsatsing leo Iseraele e tla nna ya boraro le Egepeto le Asiria, ke gore, tshegofatso mo gare ga lefatshe,
25  ka gonne Jehofa wa masomosomo o tla bo a e segofaditse, a re: “A batho ba me ba segofale, Egepeto, le tiro ya diatla tsa me, Asiria, le boswa jwa me, Iseraele.”
24  Bona! Jehofa o dira lefatshe lolea a bo a le kgakgabatse, mme o sokile sefatlhego sa lone a bo a gasamisa banni ba lone.
2  Mme go tla nna ka tsela e e tshwanang mo bathong fela jaaka mo moperesiting; mo motlhankeng fela jaaka mo go mong wa gagwe; mo lelateng fela jaaka mo mohumagading wa gagwe; mo moreking fela jaaka mo morekising; mo go yo o adimang fela jaaka mo go yo o adingwang; mo go yo o tsayang morokotso fela jaaka mo go yo o duelang morokotso.
3  Ruri lefatshe le tla dirwa lolea, mme le tla gapiwa, gonne Jehofa ka boene o buile lefoko leno.
4  Lefatshe le hutsafetse, le nyeletse. Naga e e ungwang e swabile, e nyeletse. Batho ba ba kwa godimo ba lefatshe ba swabile.
5  Le lefatshe le kgotletswe ke banni ba lone, gonne ba tlhokomologile melao, ba fetotse molawana, ba tlodile kgolagano e e nnang ka bosakhutleng.
6  Ke gone ka moo phutso e jeleng lefatshe ya le fetsa, le ba ba nnang mo go lone ba bonwe molato. Ke gone ka moo banni ba lefatshe ba fokotsegileng ka palo, mme go setse batho ba ba nang le go swa ba le mmalwa thata.
7  Beine e ntšha e hutsafetse, mofine o swabile, botlhe ba ba itumetseng mo pelong ba fegetswe.
8  Go itumela ga meropana go kgaoditse, modumo wa ba ba itumetseng thata o fedile, go itumela ga harepa go kgaoditse.
9  Ba nwa beine go se na pina; bojalwa jo bo tagang bo a galaka mo go ba ba bo nwang.
10  Motse o o latlhilweng o thubilwe; ntlo nngwe le nngwe e tswetswe gore go se ka ga tsenwa mo go yone.
11  Go na le selelo mo mebileng ka ntlha ya go tlhoka beine. Go ipela gotlhe go fetile; boitumelo jwa lefatshe bo ile.
12  Go tlogetswe boemo jo bo akabatsang mo motseng; kgoro e thubagantswe ya sala e le mokoa wa tshwafalo fela.
13  Gonne go tla nna jalo mo lefatsheng, mo ditšhabeng, jaaka go phothiwa ga setlhare sa motlhware, jaaka mo go ka ronopiwang fa go fulwa ga morara go khutlile.
14  Ba tla tsholetsa lentswe la bone, ba tla goa ka boipelo. Mo tlotlomalong ya ga Jehofa ba tla goa ka go tlerebetsa go tswa kwa lewatleng.
15  Ke gone ka moo ba tshwanetseng go galaletsa Jehofa mo kgaolong ya lesedi, mo ditlhaketlhakeng tsa lewatle leina la ga Jehofa, Modimo wa Iseraele.
16  Go na le dipina tse re di utlwileng go tswa ntlheng ya lefatshe: “Mokgabiso kwa go Yo o Siameng!” Mme nna ka re: “Ke bopame, ke bopame! A bo go latlhega nna! Ba ba dirang ka boferefere ba dirile ka boferefere. Tota le ka boferefere ba ba dirang ka boferefere ba dirile ka boferefere.”
17  Poifo le khuti le serai di mo go wena, wena monni wa lefatshe.
18  Mme go tla diragala gore ope fela yo o tshabang modumo wa selo se se boifiwang o tla wela mo khuting, mme ope fela yo o tswang mo khuting o tla tshwarwa ke serai. Gonne dikgoro tsa merwalela tse di kwa godimo di tla bulwa, mme metheo ya lefatshe e tla reketla.
19  Lefatshe le phatlogile ka botlalo, lefatshe le tshikintswe ka botlao, lefatshe le kgokgweeditswe ka botlalo.
20  Lefatshe le thetheekela ka botlalo jaaka motho yo o tagilweng, mme le ne la ya kwa le kwa jaaka ntlwana ya bolebedi. Mme tlolo ya lone e le imela thata, mme le tshwanetse go wa, gore le se ka la ema gape.
21  Mme go tla diragala mo letsatsing leo gore Jehofa a lebise tlhokomelo ya gagwe mo masoleng a bogodimo kwa godimo, le mo dikgosing tsa mo lefatsheng fa fatshe.
22  Mme ruri ba tla phuthiwa ka go phuthiwa mo go tshwanang le ga magolegwa a phuthelwa mo kgatamping, mme ba tla tswalelwa mo moleteng wa kgolegelo; mme morago ga malatsi a le mantsi ba tla elwa tlhoko.
23  Mme ngwedi o o tletseng o swabisitswe, le letsatsi le le phatsimang le tlhabilwe ke ditlhong, gonne Jehofa wa masomosomo e setse e le kgosi mo Thabeng ya Siona le kwa Jerusalema le fa pele ga banna ba gagwe ba bagolwane ka kgalalelo.
58  “Tlhaeletsa ka lentswe la gago lotlhe; o se ka wa ithiba. Tsholetsa lentswe la gago fela jaaka lonaka, mme o bolelele batho ba me go tlhanoga ga bone, le ba ntlo ya ga Jakobe maleo a bone.
2  Mme ke nna yo ba neng ba nna ba mo senka letsatsi le letsatsi, mme ba ne ba bontsha go itumedisiwa ke kitso ya ditsela tsa me, jaaka setšhaba se se neng se tsweledisa tshiamo e bile se sa tlogela tshiamiso ya Modimo wa bone, ka gonne ba ne ba nna ba nkopa dikatlholo tse di siameng, ba atamela Modimo yo o neng a ba itumedisa,
3  “‘Re ne re itima dijo ka lebaka lefe mme lo sa bone, re bogisa moya wa rona mme lo sa lemoge?’ “Eleruri lo ne lo itumela mo letsatsing la go itima dijo ga lona, fa go ne go na le batho ba lona botlhe ba ba dirang ka natla ba lo neng lo nna lo ba gatelela go dira.
4  Eleruri lo ne lo itima dijo ka ntlha ya go omana le go lwa, le ka ntlha ya go itaya ka lebole la boikepo. A ga lo a ka lwa tswelela lo itima dijo jaaka mo motlheng wa go utlwatsa lentswe la lona kwa bogodimong?
5  A go itima dijo mo ke go tlhophang go tshwanetse ga nna jaana, jaaka letsatsi la gore motho wa mo lefatsheng a bogise moya wa gagwe? Gore a ikobe tlhogo fela jaaka mokhasi, le gore a phutholole letsela la kgetsi le melora go nna sekanamelo sa gagwe? A ke sone se lo se bitsang go itima dijo le letsatsi le le amogelesegang mo go Jehofa?
6  “A mo ga se gone go itima dijo mo ke go tlhophang? Go bofolola mehiri ya boikepo, go bofolola dibofo tsa mopako wa jokwe, le go lesa ba ba gateletsweng go tsamaya ba gololesegile, le gore lo kgaoganye mopako wa jokwe mongwe le mongwe sebedi?
7  A ga se go kgaoganyetsa yo o tshwerweng ke tlala senkgwe sa gago, le gore o tlise ba ba bogisiwang, ba ba se nang magae mo ntlong ya gago? Gore, fa o ka bona mongwe a sa ikatega, o mmipe, le gore o se ka wa iphitlhela nama ya gago?
8  “Foo lesedi la gago le ne le tla tlhaba fela jaaka bosa; le go fola go ne go tla go tlela ka bofefo. Mme tshiamo ya gago e ne e tla tsamaya fa pele ga gago; kgalalelo ya ga Jehofa e ne e tla nna setlhopha sa gago sa masole a a sireletsang kafa morago.
9  Foo o ne o tla bitsa, mme Jehofa o ne a tla araba; o ne o tla goa o kopa thuso, mme o ne a tla re, ‘Ke fano!’ “Fa o ka tlosa jokwe mo gare ga gago, go supa ka monwana le go bua se se utlwisang botlhoko;
10  mme wa naya yo o tshwerweng ke tlala keletso ya moya wa gago, mme wa kgotsofatsa moya o o bogisiwang, le lesedi la gago le tla phatsima mo lefifing, le letobo la gago le tla nna jaaka sethoboloko.
11  Mme ruri Jehofa o tla go etelela pele ka metlha a bo a kgotsofatsa moya wa gago le mo lefatsheng le le sheleng, mme o tla nonotsha marapo a gago; mme o tla nna jaaka tshingwana e e nang le metsi a mantsi, le jaaka motswedi wa metsi, o metsi a one a sa akeng.
12  Mme ka ntlha ya gago batho ba tla aga mafelo a a swafetseng ka nako e telele; o tla tsosa le metheo ya dikokomana tse di tswelelang pele. Mme o tla bidiwa mmaakanyi wa phatlha, motsosolosi wa ditsela tse go ka nniwang fa go tsone.
13  “Fa e le gore ka ntlha ya sabata o tla busetsa lonao lwa gago morago malebana le go dira dilo tse di go itumedisang mo letsatsing la me le le boitshepo, mme wa bitsa sabata boitumelo jo bogolo, letsatsi le le boitshepo la ga Jehofa, le le galalediwang, mme wa le galaletsa go na le gore o dire kafa ditseleng tsa gago, go na le go bona se se go itumedisang le go bua lefoko;
14  foo o tla itumela thata mo go Jehofa, mme ke tla dira gore o palame mo mafelong a a kwa godimo a lefatshe; mme ke tla dira gore o je mo go se se ruilweng boswa sa ga Jakobe rragomogologolwane, gonne molomo wa ga Jehofa o go buile.”
43  Mme Jehofa o buile jaana, Mmopi wa gago, wena Jakobe, le Modiri wa gago, wena Iseraele: “O se ka wa boifa gonne ke go rekolotse. Ke go biditse ka leina la gago. O wa me.
2  Fa go ka direga gore o ralale metsi, ke tla nna le wena; le fa o ralala dinoka, ga di kitla di go rwalelela. Fa go ka direga gore o ralale molelo, ga o kitla o sha, le kgabo ya molelo ga e kitla e go babola.
3  Gonne ke nna Jehofa Modimo wa gago, Moitshepi wa Iseraele Mmoloki wa gago. Ke neile Egepeto go nna thekololo ya gago, Ethiopia le Seba mo boemong jwa gago.
4  E re ka o ntse o le tlhwatlhwakgolo mo matlhong a me, o ile wa tsewa o le yo o tlotlegang, mme ke go ratile. Mme ke tla neelana ka banna mo boemong jwa gago, le ditlhopha tsa merafe mo boemong jwa moya wa gago.
5  “O se ka wa boifa, gonne ke na le wena. Ke tla tlisa losika lwa gago go tswa kwa botlhabatsatsi, mme ke tla go phutha mmogo go tswa kwa bophirimatsatsi.
6  Ke tla raya bokone ke re, ‘Tlisa!’ le borwa ke re, ‘O se ka wa thiba. Tlisa bomorwaake go tswa kgakala, le bomorwadiake go tswa kwa ntlheng ya lefatshe,
7  mongwe le mongwe yo o bidiwang ka leina la me le yo ke mmopetseng kgalalelo ya me, yo ke mmopileng, ee, yo ke mo dirileng.’
8  “Tlisang batho ba ba difofu le fa matlho one a le teng, le ba ba susu le fa ba na le ditsebe.
9  A ditšhaba tsotlhe di phuthelwe mmogo mo lefelong le le lengwe fela, a ditlhopha tsa ditšhaba di phuthege mmogo. Ke mang mo gare ga bone yo o ka bolelang seno? Kgotsa a ba ka dira gore re utlwe dilo tsa ntlha? A ba batle basupi ba bone, gore ba bolelwe ba siame, kgotsa ba utlwe mme ba re, ‘Ke boammaaruri!’”
10  “Lo basupi ba me,” go bua Jehofa, “le motlhanka wa me yo ke mo tlhophileng, gore lo itse lo bo lo nne le tumelo mo go nna, le gore lo tlhaloganye gore ke ntse ke ene Yoo. Pele ga me ga go a dirwa Modimo ope, le morago ga me ga tswelela go se na ope.
11  Nna—ke nna Jehofa, mme kwantle ga me ga go na mmoloki.”
12  “Nna ke boletse e bile ke bolokile ka ba ka dira gore go utlwiwe, fa go ne go se na modimo o sele mo gare ga lona. Ka jalo lo basupi ba me,” go bua Jehofa, “mme ke nna Modimo.
13  Gape, ke ntse ke le ene Yoo ka dinako tsotlhe; mme ga go na ope yo o gololang mo seatleng sa me. Ke tla nna matlhagatlhaga, mme ke mang yo o ka go busetsang morago?”
14  Jehofa o buile jaana, Morekolodi wa lona, Moitshepi wa Iseraele: “Ke tla roma kwa Babelona ka ntlha ya lona ke bo ke dire gore mephakalego ya dikgolegelo e we, le Bakaladia mo dikepeng ba kue ka selelo.
15  Ke nna Jehofa Moitshepi wa lona, Mmopi wa Iseraele, Kgosi ya lona.”
16  Jehofa o buile jaana, Ene yo o dirang tsela go ralala lewatle ka bolone le tsela go ralala metsi a a nonofileng,
17  Yo o tlisang kara ya ntwa le pitse, mophato wa sesole le ba ba nonofileng nako e le nngwe fela: “Ba tla rapama. Ga ba kitla ba tsoga. Ruri ba tla tingwa. Ba tla tingwa jaaka mogala wa lodi.”
18  “O se ka wa gakologelwa dilo tsa ntlha, le gone o se ka wa akanyetsa dilo tsa pele.
19  Bona! Ke dira sengwe se sesha. Jaanong se tla tlhaga. Lo tla se itse, a ga go jalo? Tota ke tla tlhoma tsela go ralala naga, go ralala dinoka tsa sekaka.
20  Sebatana sa naga se tla nkgalaletsa, bophokoje le bontšhe; ka gonne ke tla bo ke tsentse metsi le mo nageng, dinoka mo dikakeng, gore batho ba me, ba ke ba tlhophileng, ba nwe,
21  batho ba ke ba ipopetseng, gore ba anele pako ya me.
22  “Mme ga o a mpitsa, wena Jakobe, ka gonne ke go lapisitse, wena Iseraele.
23  Ga o a ntlisetsa dinku tsa ditshupelo tsa gago tse di fisiwang di feletse, e bile ga o a nkgalaletsa ka ditlhabelo tsa gago. Ga ke a go patelela gore o ntirele ka mpho, e bile ga ke a go lapisa ka lebano.
24  Ga o a nthekela ntšhe epe e e botshe ka madi ape; e bile ga o a nkolobetsa ka mafura a ditlhabelo tsa gago. Totatota o mpateleditse go direla ka ntlha ya maleo a gago; o ntapisitse ka ditlolo tsa gago.
25  “Nna—ke nna Yo o phimolang ditlolo tsa gago ka ntlha ya me,  le maleo a gago ga nkitla ke a gakologelwa.
26  Nkgakolole; a re ipeye mo katlholong mmogo; bolela pego ya gago gore o nne o se na molato.
27  Rrago, wa ntlha, o leofile, mme babueledi ba gago ba ntiretse tlolo.
28  Ka jalo ke tla itshepolola dikgosana tsa lefelo le le boitshepo, mme ke tla neela Jakobe jaaka motho yo o neeletsweng tshenyego le Iseraele ke e neelele mafoko a a kgobang.
66  Jehofa o buile jaana: “Magodimo ke setulo sa me sa bogosi, mme lefatshe ke sebeo sa me sa dinao. Ka jalo e kae ntlo e lo ka e nkagelang, mme le kae lefelo le e tla nnang lefelo la me la boikhutso?”
2  “Jaanong seatla sa me se dirile dilo tseno tsotlhe, mo eleng gore tseno tsotlhe di ne tsa nna gone,” go bua Jehofa. “Foo ke tla leba kwa go ene yono, yo o bogisiwang le yo o moya o ngomogileng e bile a roromisiwa ke lefoko la me.
3  “Yo o tlhabang poo o tshwana le yo o bolayang motho. Yo o ntshang nku setlhabelo o tshwana le yo o robang molala wa ntša. Yo o isang mpho tshupelo—o tshwana le yo o isang madi a kolobe! Yo o ntshang segopotso sa lebano o tshwana le yo o segofatsang ka mafoko a masaitseweng. Gape ke bone ba ba tlhophileng ditsela tsa bone, mme moya wa bone o natefeletswe ke dilo tse di ferosang sebete.
4  Le nna ke tla tlhopha ditsela tsa go ba tshwara setlhogo; mme ke tla ba tlisetsa dilo tse di tshosang; ka lebaka la gore ke ne ka bitsa, mme go ne go se na yo o arabang; ke ne ka bua, mme go ne go se na bape ba ba reetsang; mme ba ne ba nna ba dira se se bosula mo matlhong a me, mme ba tlhopha selo se ke neng ke sa se itumelele.”
5  Utlwang lefoko la ga Jehofa, lona ba lo roromisiwang ke lefoko la gagwe: “Bomorwarraalona ba ba lo tlhoileng, ba ba lo iteelang ntle ka ntlha ya leina la me, ba rile, ‘A Jehofa a galalediwe!’ A gape a bonale ka boipelo mo go lona, mme ke bone ba ba tla tlhabisiwang ditlhong.”
6  Go na le modumo wa pheretlhego go tswa mo motseng, modumo o o tswang mo tempeleng! Ke modumo wa ga Jehofa a duela se se tshwanelang baba ba gagwe.
7  O ne a belega a ise a tsene mo ditlhabing tsa pelegi. O ne a tshola ngwana wa mosimane ditlhabi tsa pelegi di ise di mo tlele.
8  Ke mang yo o utlwileng selo se se ntseng jaana? Ke mang yo o boneng dilo tse di ntseng jaana? A lefatshe le tla tsholwa ka ditlhabi tsa pelegi mo letsatsing le le lengwe fela? Kgotsa a setšhaba se tla tsholwa ka nako e le nngwe fela? Gonne Siona o tsene mo ditlhabing tsa pelegi e bile o belege bana ba gagwe ba basimane.
9  “Fa e le nna, a ke tla bula sebopelo mme ka se ka ka dira gore go belegwe?” go bua Jehofa. “Kgotsa a ke baka go belega ke bo ke dira gore go tswalege?” go buile Modimo wa gago.
10  Ipeleng le Jerusalema lo bo lo itumele le ene, lona lotlhe ba lo mo ratang. Itumeleng thata le ene, lona lotlhe ba lo ntseng lo mo hutsafaletse;
11  ka lebaka la gore lo tla anya mabele a kgomotso ya gagwe e e tletseng lo bo lo kgora; ka lebaka la gore lo tla goduma lo bo lo natefelelwa thata mo thobeng ya kgalalelo ya gagwe.
12  Gonne Jehofa o buile jaana: “Bona, ke mo tsharololela kagiso fela jaaka noka le kgalalelo ya ditšhaba fela jaaka molatswana o o phothoselang, mme ruri lo tla anya. Lo tla tsholwa mo letlhakoreng, mme lo tla fariwa mo mangoleng.
13  Jaaka motho yo mmaagwe a nnang a mo gomotsa, le nna ke tla nna ke lo gomotsa jalo; mme lo tla gomodiwa kaga Jerusalema.
14  Ruri lo tla bona, mme pelo ya lona e tla itumela, le marapo a lona a tla tlhoga jaaka bojang jo bonana. Seatla sa ga Jehofa ruri se tla itsisiwe batlhanka ba gagwe, mme ruri o tla atlhola baba ba gagwe.”
15  “Gonne bona, Jehofa o tla jaaka molelo, le dikara tsa gagwe di tshwana le phefo ya matsubutsubu, gore a lefe bogale jwa gagwe ka tšararego fela le kgalemo ya gagwe ka dikgabo tsa molelo.
16  Gonne Jehofa o tla tsena mo tshekong fela jaaka molelo, ee, ka tšhaka ya gagwe, kgatlhanong le nama yotlhe; mme ba ba bolailweng ke Jehofa ruri ba tla nna bantsi.
17  Ba ba iitshepisang ba bo ba intlafaletsa ditshingwana tse di kafa morago ga e e mo gare, ba ja nama ya kolobe le selo se se ilegang, le yone peba e e tlolang, botlhe ba tla fitlha bokhutlong jwa bone,” go bua Jehofa.
18  “Mme fa e le ditiro tsa bone le dikakanyo tsa bone, ke etla gore ke tle ke phuthe ditšhaba tsotlhe le diteme tsotlhe mmogo; mme ba tla tla go bona kgalalelo ya me.”
19  “Ke tla tlhoma sesupo mo gare ga bone, mme ke tla romela bangwe ba ba ba falotseng kwa ditšhabeng, kwa Tareshishe, kwa Pule, le kwa Lude, ba ba somolang bora, Tubale le Jafane, ditlhaketlhake tse di kwa kgakala thata, tse di iseng di utlwe pego ka ga me kgotsa di bone kgalalelo ya me; mme ruri ba tla bolela ka kgalalelo ya me mo ditšhabeng.
20  Ba tla tlisa bomorwarrago botlhe go tswa mo ditšhabeng tsotlhe e le mpho e e yang kwa go Jehofa, ba le mo dipitseng le mo dikareng le mo dikoloing tse di bipilweng le mo meboulong le mo dikameleng tse di namagadi tse di bofefo, go tlhatlogela kwa thabeng ya me e e boitshepo, Jerusalema,” go buile Jehofa, “fela jaaka fa bomorwa Iseraele ba tlisa mpho mo sejaneng se se phepa mo ntlong ya ga Jehofa.”
21  “Gape ke tla tsaya bangwe ba bone ke ba tseela baperesiti, le Balefi,” go buile Jehofa.
22  “Gonne fela jaaka magodimo a masha le lefatshe le lesha tse ke di dirang di eme fa pele ga me,” go bua Jehofa, “fela jalo bana ba lona le leina la lona le tla nna le eme.”
23  “Ruri go tla diragala gore go tloga ka ngwedi o mosha go ya go ngwedi o mosha le go tloga ka sabata go ya go sabata nama yotlhe e tla tla go inkobela,” go buile Jehofa.
24  “Mme ba tla tswa ba ya go leba ditopo tsa batho ba ba neng ba ntirela tlolo; gonne diboko tse di mo go bone ga di kitla di swa le molelo wa bone ga o kitla o timiwa, mme ba tla nna selo se se ferosang sebete mo nameng yotlhe.”
54  “Goa ka boipelo, wena mosadi yo o moopa yo o sa belegang! Itumele ka go goa ka boipelo mme o goe ka go tlerebetsa, wena yo o sa nnang le ditlhabi tsa pelegi, gonne barwa ba yo o kgakgabetseng ba bantsi go feta barwa ba mosadi yo o nang le monna yo e leng mong wa gagwe,” go buile Jehofa.
2  “Dira gore lefelo la mogope wa gago le bulege thata. Mme a ba phutholole matsela a mogope wa motlaagana wa gago o mogolo. O se ka wa ithiba. Lelefatsa megala ya mogope wa gago, mme o nonotshe dimapo tseo tsa gago tsa mogope.
3  Gonne o tla ya kafa mojeng le kafa molemeng, le bana ba gago ba tla rua ditšhaba, mme ba tla nna mo metseng e e kgakgabetseng.
4  O se ka wa boifa, gonne ga o kitla o tlhabisiwa ditlhong; mme o se ka wa ikutlwa o kokobeditswe, gonne ga o kitla o swabisiwa. Gonne o tla lebala le ditlhong tsa nako ya gago ya bosha, mme kgobo ya botlholagadi jwa gago jo bo tswelang pele ga o kitla o tlhola o e gakologelwa.”
5  “Gonne Modiri wa gago yo Mogolo ke monna yo e leng mong wa gago, Jehofa wa masomosomo ke leina la gagwe; mme Moitshepi wa Iseraele ke Morekolodi wa gago. O tla bidiwa Modimo wa lefatshe lotlhe.
6  Gonne Jehofa o ne a go bitsa jaaka e kete o mosadi yo o tlogetsweng fela e bile a utlwile botlhoko mo moyeng, le jaaka mosadi wa nako ya bosha yo o neng a latlhiwa,” go buile Modimo wa gago.
7  “Ke ne ka go tlogela gotlhelele ka nakwana, mme ke tla go phutha mmogo ka mautlwelobotlhoko a magolo.
8  Ke ne ka go subela sefatlhego sa me ka morwalela wa kgakalo ka nakwana, mme ke tla go utlwela botlhoko ka bopelonomi jwa lorato ka bosakhutleng,” go buile Morekolodi wa gago, Jehofa.
9  “Seno se ntse fela jaaka metlha ya ga Noa mo go nna. Fela jaaka ke ikanne gore metsi a ga Noa ga a kitla a tlhola a feta mo godimo ga lefatshe, fela jalo ke ikanne gore ke se ka ka go gakalela le fa e le go go kgalemela.
10  Gonne dithaba di ka tlosiwa, le dithota di ka kgokgweetsega, mme bopelonomi jwa me jwa lorato ga bo kitla bo tlosiwa mo go wena, le fa e le kgolagano ya me ya kagiso ga e kitla e kgokgweetsega,” go buile Jehofa, Yo o go utlwelang botlhoko.
11  “Wena mosadi yo o bogisiwang, yo o heheutliwang ke ditsuatsue, yo o sa gomodiweng, bona, ke baya maje a gago ka seretse se se thata, mme ke tla thaya motheo wa gago ka maje a a tlhwatlhwakgolo a safire.
12  Ke tla dira ditlhoa tsa gago ka maje a a tlhwatlhwakgolo a rubi, le dikgoro tsa gago ka maje a a phatsimang jaaka molelo, le melelwane ya gago yotlhe ka maje a a itumedisang.
13  Mme bomorwao botlhe e tla nna batho ba ba rutiwang ke Jehofa, mme kagiso ya bomorwao e tla nna kgolo.
14  O tla tlhomamisiwa ka thata mo tshiamong. O tla nna kgakala le go gatelelwa—gonne ga o kitla o boifa ope—le fa e le sepe se se tshosang, gonne ga se kitla se go atamela.
15  Fa ope fela a ka ba a tlhasela, e tla bo e se ka ditaelo tsa me. Le fa e le mang yo o go tlhaselang o tla wa ka ntlha ya gago.”
16  “Bona! Ke bopile modiri yo o setswerere, yo o butswelang molelo wa magala e bile a ntsha sebetsa e le tiro ya gagwe. Nna gape ke bopile motho yo o senyang gore a dire tiro ya go senya.
17  Sebetsa le fa e ka nna sefe se se tla bopiwang kgatlhanong le wena ga se kitla se atlega, mme loleme le fa e ka nna lofe lo lo tla emang kgatlhanong le wena mo katlholong o tla lo bona molato. Seno ke se se ruilweng boswa sa batlhanka ba ga Jehofa, mme tshiamo ya bone e tswa mo go nna,” go bua Jehofa.
44  “Jaanong reetsa, wena Jakobe motlhanka wa me, le wena, Iseraele yo ke go tlhophileng.
2  Jehofa o buile jaana, Modiri wa gago le Mmopi wa gago, yo o neng a nna a go thusa le eleng go tswa mo sebopelong, ‘O se ka wa boifa, tlhe motlhanka wa me Jakobe, le wena Jeshurune, yo ke go tlhophileng.
3  Gonne ke tla tshela metsi mo go yo o nyorilweng, le melatswana mo lefelong le le omeletseng. Ke tla tshela moya wa me mo losikeng lwa gago, le tshegofatso ya me mo ditlogolwaneng tsa gago.
4  Mme ruri ba tla mela jaaka e kete mo gare ga bojang jo botala, jaaka ditlhare tsa modibonoka fa meseleng ya metsi.
5  Yono o tla re: “Nna ke wa ga Jehofa.” Mme yole o tla ipitsa ka leina la ga Jakobe, mme yo mongwe o tla kwala jaana mo seatleng sa gagwe: “Wa ga Jehofa.” Mme motho o tla ipha sereto ka leina la Iseraele.’
6  “Jehofa o buile jaana, Kgosi ya Iseraele le Morekolodi wa gagwe, Jehofa wa masomosomo, ‘Ke nna wa ntlha e bile ke nna wa bofelo, mme kwantle ga me ga go na Modimo ope.
7  Mme ke mang yo o tshwanang le nna? A a tlhaeletse, gore a go bolele a bo a go nkitsise Go simolola fa ke ne ke tlhoma batho ba bogologolo, dilo tse di tlang mmogo le dilo tse di tla tsenang a ba di bolele.
8  Lo se ka lwa boifa, le gone lo se ka lwa gamarega. A go tloga ka nako eo ga ke a dira gore mongwe le mongwe wa lona a go utlwe ka ba ka go bolela? Mme lo basupi ba me. A go na le Modimo o mongwe kwantle ga me? Nnyaa ga go na Lefika. Ga ke itse lepe.’”
9  Badiri ba setshwantsho se se setilweng botlhe ke selo se e seng sa mmatota, le baratiwa ba bone ga ba kitla ba ba tswela mosola; e bile ga ba bone sepe le fa e le go itse sepe jaaka basupi ba bone, gore ba tle ba tlhabiwe ke ditlhong.
10  Ke mang yo o bopileng modimo kgotsa yo o dirileng setshwantsho se se thetsweng? Ga se a nna le mosola ope gotlhelele.
11  Bona! Balekane ba gagwe botlhe ba tla tlhabiwa ke ditlhong, le badiri ba ba ditswerere ba tswa mo bathong ba mo lefatsheng. Botlhe ba tla phuthega mmogo.  Ba tla ema fela. Ba tla boifa. Ka nako e e tshwanang ba tla tlhabiwa ke ditlhong.
12  Fa e le mogabi wa tshipi yo o dirisang sedirisiwa sa go seta, o ntse a tshwaregile mo go yone ka magala; mme o e bopa ka dinoto, mme o nna a tshwaregile mo go yone ka lebogo la gagwe le le maatla. Gape, o tshwerwe ke tlala, mme ka jalo ga a na maatla. Ga a nwa metsi; ka jalo o a lapa.
13  Fa e le mogabi wa logong ene, o otlolotse thapo e e lekanyang; o se thalela ka taka e khibidu; o se dira ka sefadi sa logong; mme o nna a se thalela ka khampase, mme ka iketlo o se dira jaaka setshwano sa motho, jaaka bontle jwa batho, gore se nne mo ntlong.
14  Go na le yo tiro ya gagwe e leng go rema masedara; mme o tsaya mofuta mongwe wa setlhare, le eleng setlhare se segolo thata, mme o se inonotshetsa mo gare ga ditlhare tsa sekgwa. O jadile setlhare sa motalafadi, mme pula e e tshologang e nna e se dira segolo.
15  Mme ke sengwe se motho a ka tukisang molelo ka sone. Ka jalo o tsaya karolo ya sone gore a ithuthafatse ka yone. Tota e bile o gotsa molelo a bo a besa senkgwe. Gape o dira modimo o a ka o ikobelang. O se dirile setshwantsho se se setilweng, e bile o a se obamela.
16  O fisa sephatlo sa sone mo molelong. Mo sephatlong se sengwe sa sone o besa sentle nama e a tla e jang, mme o a kgotsofala. Gape o a ithuthafatsa a bo a re: “Aha! Ke ithuthafaditse. Ke bone lesedi la molelo.”
17  Mme mo go salang o go dira modimo, o itirela setshwantsho se se setilweng. O a se obamela a se ikobela a bo a se rapele a re: “Nkgolola, gonne o modimo wa me.”
18  Ga ba itse, le gone ga ba tlhaloganye, ka gonne matlho a bone a motilwe gore ba se ka ba bona, le pelo ya bone gore e se ka ya nna le temogo.
19  Mme ga go na ope yo o gakologelwang mo pelong ya gagwe kgotsa yo o itseng kgotsa yo o tlhaloganyang, a re: “Ke fisitse sephatlo sa yone mo molelong, mme ke besitse senkgwe mo magaleng a sone; Ke besa nama ke bo ke ja. Mme mo gongwe gotlhe ga yone a ke tla go dira selo se se makgapha fela? A ke tla obamela logong lo lo omeletseng lwa setlhare?”
20  O iphepa ka melora. Pelo ya gagwe e e tsieditsweng e mo timeditse. Mme ga a golole moya wa gagwe, le gone ga a re: “A ga go na maaka mo seatleng sa me sa moja?”
21  “Gakologelwa dilo tseno, wena Jakobe, le wena Iseraele, ka gonne o motlhanka wa me. Ke go bopile. O motlhanka wa me. Wena Iseraele, ga nkitla ke go lebala.
22  Ke tla phimola ditlolo tsa gago fela jaaka e kete ka leru, le maleo a gago fela jaaka e kete ka leru le legolo. A ko o boele kwa go nna, gonne ke tla go rekolola.
23  “Goang ka boipelo, lona magodimo, gonne Jehofa o tsere kgato! Goang ka phenyo, lona dikarolo tse di kwa tlasetlase tsa lefatshe! Itumeleng, lona dithaba, ka go goa ka boipelo, wena sekgwa le lona ditlhare tsotlhe tse di mo go sone! Gonne Jehofa o rekolotse Jakobe, mme o bontsha bontle jwa gagwe mo Iseraele.”
24  Jehofa o buile jaana, Morekolodi wa gago le Mmopi wa gago go tswa mo sebopelong: “Nna, Jehofa, ke dira sengwe le sengwe, ke otlolola magodimo ke le nosi, ke namalatsa lefatshe. Ke mang yo o neng a na le nna?
25  Ke kgoreletsa ditshupo tsa ba ba buang dilo tse di se nang mosola, mme ke nna yo o dirang gore ba ba dirang tiro ya boitseanape ba itshware jaaka ditsenwa; Yo o retolosetsang banna ba ba botlhale kwa morago, le Yo o fetolang kitso ya bone boeleele;
26  Yo o dirang gore lefoko la motlhanka wa gagwe le diragale, le Yo o diragatsang boikaelelo jwa barongwa ba gagwe ka botlalo; Yo o buang ka Jerusalema a re, ‘O tla nniwa,’ le ka metse ya Juda a re, ‘E tla agiwa sesha, le mafelo a gagwe a a kgakgabetseng ke tla a tsosolosa’;
27  Ene Yo o rayang bodiba jo bo boteng jwa metsi a re, ‘Tšha; mme ke tla kgadisa dinoka tsa gago tsotlhe’;
28  Ene Yo o buang ka Kurose a re, ‘Ke modisa wa me, mme sotlhe se ke se ratang o tla se diragatsa ka botlalo’; le fa ke bua ka Jerusalema ke re, ‘O tla agiwa sesha,’ le ka tempele ke re, ‘Motheo wa gago o tla thewa.’”
47  Fologa o tle go nna mo loroleng, wena morwadia Babelona wa kgarebane. Nna fa fatshe mo lefatsheng fa go se nang setulo sa bogosi gone, wena morwadia Bakaladia. Gonne ga o kitla o bidiwa gape ke batho ba re o bokoa le tlekeetso.
2  Tsaya lelwala o sile bupi. Bipolola lesire la gago. Apola sekete se se phuthologileng. Bipolola leoto. Kgabaganya dinoka.
3  O tshwanetse wa bipolola bosaikategang jwa gago. Gape le kgobo ya gago e tshwanetse go bonwa. Ke tla ipusolosetsa, mme ga nkitla ke kopana le motho ope ka bopelonomi.
4  “Go na le Yo o re rekololang. Leina la gagwe ke Jehofa wa masomosomo, Moitshepi wa Iseraele.”
5  Nna fa fatshe ka tidimalo mme o tsene mo lefifing, wena morwadia Bakaladia; gonne batho ga ba kitla ba go bitsa gape ba re o Mohumagadi wa Magosi.
6  Ke ne ka gakalela batho ba me. Ke ne ka itshepolola boswa jwa me, me ka ba tsenya mo seatleng sa gago. Ga o a ka wa ba bontsha mautlwelobotlhoko ape. O ne wa dira jokwe ya gago boima thata mo monnamogolong.
7  Mme o ne wa nna wa re: “Ke tla nna Mohumagadi ka bosakhutleng le ka bosaengkae.” Ga o a ka wa tsaya dilo tseno ka masisi; ga o a ka wa gakologelwa bokhutlo jwa kgang.
8  Jaanong utlwa seno, wena mosadi yo o ratang menate, yo o nnang ka polokesego, yo o buang mo pelong ya gagwe a re: “Ke nna, mme ga go na ope o sele. Ga nkitla ke nna jaaka motlholagadi, e bile ga nkitla ke itse gore go latlhegelwa ke bana go ntse jang.”
9  Mme le fa go ntse jalo dilo tseno tse pedi di tla go tlela ka tshoganyetso, mo letsatsing le le lengwe fela: go swelwa ke bana le botlholagadi. Di tla go tlela ka selekanyo sa tsone se feletse, ka ntlha ya bontsi jwa boloi jwa gago, ka ntlha ya thata e e feletseng ya mafoko a gago a maselamose—ka tsela e e feteletseng.
10  Mme o ne wa nna o ikanya bosula jwa gago. O rile: “Ga go na ope yo o mponang.” Botlhale jwa gago le kitso ya gago—ke sone se se go timeditseng; mme o nna o bua mo pelong ya gago o re: “Ke nna, mme ga go na ope o sele.”
11  Mme o tla tlelwa ke masetlapelo; ga o kitla o kgona go a tshereanya. Mme o tla welwa ke pitlagano; ga o kitla o kgona go e tila. Mme ka tshoganyetso o tla tlelwa ke tshenyo e o neng o sa e itse.
12  Ema fela jaanong, ka mafoko a gago a maselamose le ka bontsi jwa boloi jwa gago, tse o ileng wa dira ka natla mo go tsone go tswa bosheng jwa gago; e le gore gongwe di ka kgona go go tswela mosola, gore gongwe o tsenye batho letshogo.
13  O lapisitswe ke bontsintsi jwa bagakolodi ba gago. A ba eme ka dinao jaanong, ba go boloke, baobamedi ba magodimo, ba ba lebang dinaledi, ba ba nayang kitso ka bongwedi ba basha malebana le dilo tse di tla go diragalelang.
14  Bona! Ba tshwana le dirite. Molelo o tla ba laila. Ga ba kitla ba golola moya wa bone mo maatleng a kgabo ya molelo. Ga go kitla go nna le magala a a tukang gore batho ba ithuthafatse, le fa e le lesedi la molelo le ba ka nnang fa pele ga lone.
15  Ka jalo ba tla nna jalo mo go wena, ba o ileng wa dira ka natla le bone e le batshereanyi ba gago go tswa bosheng jwa gago. Ba tla kgarakgatshega, mongwe le mongwe a ya kwa kgaolong ya gagwe. Ga go kitla go nna le ope yo o tla go bolokang.
48  Utlwa seno, wena ntlo ya ga Jakobe, lona ba lo ipitsang ka leina la Iseraele le ba ba tswang mo metsing a Juda, lona ba lo ikanang ka leina la ga Jehofa le ba lo umakang leina la Modimo wa Iseraele, e se ka boammaaruri le fa e le ka tshiamo.
2  Gonne ba ile ba ipitsa gore ba tswa kwa motseng o o boitshepo, mme ba itshegeditse ka Modimo wa Iseraele, yo leina la gagwe e leng Jehofa wa masomosomo.
3  “Dilo tsa ntlha ke di boletse le eleng go tloga ka nako eo, mme di ne tsa tswa mo molomong wa me, ke ne ka nna ka dira gore di utlwiwe. Ka tshoganyetso ke ne ka tsaya kgato, mme dilo tseo tsa tsena.
4  Ka go itse gore o thata le gore molala wa gago ke mosifa wa tshipi le phatla ya gago ke kgotlho,
5  gape ke ne ka nna ka go bolelela go tloga ka nako eo. Pele ga go ka tsena, ke ne ka dira gore o go utlwe, gore o se ka wa re, ‘Modingwana wa me o di dirile, le setshwantsho sa me se se setilweng le setshwantsho sa me se se thetsweng di di laotse.’
6  O utlwile. Go bone gotlhe. Fa e le lona, a ga lo kitla lo go bolela? Ke dirile gore lo utlwe dilo tse disha go tloga mo nakong eno, le tsone dilo tse di beetsweng kwa thoko, tse lo iseng lo di itse.
7  Mo nakong eno di tshwanetse go bopiwa, mme e seng go tloga ka nako eo, le dilo tse lo neng lo sa di utlwa pele ga gompieno, gore lo se ka lwa re, ‘Bona! Ke ne ke setse ke di itse.’
8  “Mo godimo ga moo, ga lo a utlwa, le fa e le go itse, le gone tsebe ya lona ga e a bulega go tloga ka nako eo go ya pele. Gonne ke itse sentle gore ruri o ne wa tswelela o dira ka boferefere, mme o biditswe ‘motlodi go tswa sebopelong.’
9  Ke tla thiba bogale jwa me ka ntlha ya leina la me, mme ke tla ithiba mo go wena ka ntlha ya pako ya me gore o se ka wa kgaolwa.
10  Bona! Ke go itshekisitse, mme e seng jaaka selefera. Ke go tlhophile mo leubelong le le nyerolosang la pogisego.
11  Ke tla tsaya kgato ka ntlha ya me, ka ntlha ya me, gonne motho a ka itetla jang gore a itshepololwe? Mme ga nkitla ke naya ope o sele kgalalelo ya me.
12  “Ntheetsa, wena Jakobe, le wena Iseraele yo ke go biditseng. Ke ntse ke le ene Yoo. Ke nna wa ntlha. Mo godimo ga moo, ke nna wa bofelo.
13  Mo godimo ga moo, seatla sa me se ne sa thaya motheo wa lefatshe, le seatla sa me sa moja se ne sa phutholola magodimo. Ke biletsa kwa go one, gore a nne a eme mmogo.
14  “Phuthegang mmogo, lotlhe fela, mme lo utlwe. Ke mang mo gare ga bone yo o boletseng dilo tseno? Jehofa o mo ratile. O tla dira se a se ratang mo Babelona, le lebogo la gagwe le tla nna mo Bakaladieng.
15  Nna—e leng nna ke buile. Mo godimo ga moo, ke mmiditse. Ke mo tlisitse, mme tsela ya gagwe e tla atlegisiwa.
16  “Nkatamelang. Utlwang seno. Go tswa kwa tshimologong ga ke a bua mo lefelong la go iphitlha gotlhelele. Ke ntse ke le teng go simolola fa go diragala.” Mme jaanong Morena Molaodimogolo Jehofa o nthomile, le one moya wa gagwe.
17  Jehofa o buile jaana, Morekolodi wa gago, Moitshepi wa Iseraele: “Nna Jehofa, ke Modimo wa gago, Yo ke go rutang gore o solegelwe molemo, Yo ke dirang gore o gate mo tseleng e o tshwanetseng wa tsamaya mo go yone.
18  Fa fela o ne o ka tlhwaela ditaolo tsa me tsebe! Foo kagiso ya gago e ne e tla nna fela jaaka noka, le tshiamo ya gago jaaka makhubu a lewatle.
19  Mme bana ba gago ba ne ba tla nna fela jaaka moshawa, mme ditlogolwana tse di tswang mo teng ga gago di ne di tla nna jaaka ditlhaka tsa one. Leina la motho le ne le se kitla le kgaolwa kgotsa le nyelediwa fa pele ga me.”
20  Tsamayang, lo tswe mo Babelona! Tshabang Bakaladia. Bolelang le eleng ka modumo wa go goa ka boipelo, dirang gore seno se utlwiwe. Dirang gore se tswele le kwa ntlheng ya lefatshe. Lo re: “Jehofa o rekolotse Jakobe motlhanka wa gagwe.
21  Mme ga ba a ka ba tshwarwa ke lenyora fa a ne a ba tsamaisa mo mafelong a a swafetseng. O ne a ba eledisetsa metsi go tswa mo lefikeng, mme a fatsa lefika gore metsi a phothosele.”
22  “Ba ba boikepo ga ba na kagiso,” Jehofa o buile jalo.
59  Bona! Seatla sa ga Jehofa ga se a khutshwafala thata mo se ka se kang sa boloka, le tsebe ya gagwe ga e a nna boima thata mo e ka se kang ya utlwa.
2  Nnyaa, mme ditlolo tsa lona jaanong ke dilo tse di bakang dikgaogano fa gare ga lona le Modimo wa lona, le maleo a lona a bakile gore a lo fitlhele sefatlhego gore a se ka a lo utlwa.
3  Gonne diatla tsa lona di kgotletswe ka madi, le menwana ya lona ka tlolo. Dipounama tsa lona di buile maaka. Loleme lwa lona lo ne lwa nna lwa ngunanguna tshiamololo fela.
4  Ga go na ope yo o tlhaeletsang ka tshiamo, e bile ga go na ope gotlhelele yo o ileng kgotlatshekelong ka boikanyegi. Go ikantswe selo se e seng sa mmatota, e bile go buiwa se se se nang mosola. Go ntse go ithwalwa matshwenyego, e bile go tsholwa se se utlwisang botlhoko.
5  Ba elame mae a noga e e botlhole, mme ba ne ba nnetse go loga bobi fela jwa segokgo. Ope fela yo o jang mangwe a mae a bone o ne a tla swa, le lee le le thubagantsweng le tla tswa noga e e botlhole.
6  Bobi jwa bone ga bo kitla bo direla jaaka seaparo, le gone ga ba kitla ba ipipa ka ditiro tsa bone. Ditiro tsa bone ke ditiro tse di utlwisang botlhoko, le tiro ya thubakanyo e mo diatleng tsa bone.
7  Dinao tsa bone di ntse di sianela kwa bosuleng fela, mme ba itlhaganeletse go tsholola madi a a se nang molato. Dikakanyo tsa bone ke dikakanyo tse di utlwisang botlhoko; go thopa le go senya go mo ditseleng tsa bone tse dikgolo.
8  Ba tlhokomologile tsela ya kagiso, mme ga go na tshiamiso mo ditselaneng tsa bone. Ba itshokamiseditse ditsela tsa bone. Ga go na ope gotlhelele yo o gatang mo go tsone yo o tla itseng kagiso.
9  Ke gone ka moo kagiso e leng kgakala le rona, le tshiamo ga e re tshware. Re nna re solofela lesedi, mme bona! lefifi; re solofela phatsimo, mme ra nna re tsamaya mo letobong le le tswelelang pele.
10  Re nna re apaapa lobota fela jaaka banna ba ba difofu, e bile re nna re apaapa jaaka ba ba se nang matlho. Re kgopilwe mo motshegareng o mogolo fela jaaka mo lefifing la maitseboa; mo gare ga ba ba thata re tshwana fela le batho ba ba suleng.
11  Re nna re fegelwa, rotlhe fela, fela jaaka dibera; mme re nna re kuruetsa ka khutsafalo fela jaaka maeba. Re ne ra nna ra solofela tshiamiso, mme e ne e seyo; ra solofela poloko, mme e nnetse kgakala le rona.
12  Gonne go tlhanoga ga rona go setse go le gontsi fa pele ga gago; mme fa e le maleo a rona, mongwe le mongwe o supile kgatlhanong le rona. Gonne go tlhanoga ga rona go na le rona; mme fa e le ditlolo tsa rona, re di itse sentle.
13  Go ntse go dirwa tlolo le go latola Jehofa; mme Modimo wa rona o ne a tlogelwa, ga buiwa ka kgatelelo le ka go tlhanoga, ga akanngwa ga ba ga ngunangunwa mafoko a maaka go tswa mo pelong.
14  Mme tshiamiso e ne ya patelesega go boela morago, tshiamo e ne ya nna e eme kgakala fela. Gonne boammaaruri bo kgopilwe le mo patlelong, mme se se siameng ga se kgone go tsena.
15  Mme boammaaruri ga bo yo, mongwe le mongwe yo o fapogang mo bosuleng o a thopiwa. Jehofa a bona, mme go ne go le bosula mo matlhong a gagwe ka gonne go ne go se na tshiamiso.
16  E rile a bona gore go ne go se na motho ope, a bonala a akabetse ka gonne go ne go se na ope yo o tsereganyang. Mme lebogo la gagwe la mmolokela, le tshiamo ya gagwe e ne ya mo tshegetsa.
17  Foo a apara tshiamo e le moitshomelo wa gagwe wa phemelo, le tlhoro ya phemelo ya poloko a e rwala mo tlhogong. Mo godimo ga moo, a apara diaparo tsa pusoloso e le kapari ya mokgabo mme a ipipa ka tlhoafalo jaaka e kete ke seaparo se se se nang mabogo.
18  O tla duela ka tsela e e tshwanang tumalanong le ditiro, baganetsi ba gagwe a ba neye tšararego, baba ba gagwe a ba tshware ka tsela e e ba tshwanelang. O tla lefetsa ditlhaketlhake ka go di tshwara ka tsela e e di tshwanelang.
19  Ba tla simolola go boifa leina la ga Jehofa go tloga kwa bophirimatsatsi, mme ba tla simolola go boifa kgalalelo ya gagwe go tloga kwa botlhabatsatsi, gonne o tla tsena jaaka noka e e bakang matshwenyego, e moya wa ga Jehofa o e kgokgweeditseng.
20  “Mme Morekolodi o tla tla mo Siona, le mo go ba ba retologang mo tlolong mo go Jakobe,” go bua Jehofa.
21  “Mme fa e le nna, kgolagano ya me le bone ke eno,” go buile Jehofa. “Moya wa me o o mo go wena le mafoko a me a ke a tsentseng mo molomong wa gago—ga a kitla a tlosiwa mo molomong wa gago kgotsa mo molomong wa bana ba gago kgotsa mo molomong wa bana ba bana ba gago,” go buile Jehofa, “go tloga jaanong le go ya bosakhutleng.”
5  Tsweetswee mma ke opelele moratwa wa me pina ya yo ke mo ratang kaga tshimo ya gagwe ya mofine. Go ne go na le tshimo ya mofine e moratwa wa me a neng a na le yone mo thoteng e e ungwang.
2  Mme o ne a e epolola a ntsha maje mo go yone mme a jala mo go yone mofine o mohibidu o o e gaisang yotlhe, a ba a aga tora mo gare ga yone. Gape go ne go na le segatisetso sa beine se a neng a se betla mo go yone. Mme o ne a nna a solofela gore e tlhagise morara, mme ka iketlo e ne ya tlhagisa morara wa naga.
3  “Jaanong, lona banni ba Jerusalema le lona batho ba Juda, tsweetswee atlholang fa gare ga me le tshimo ya me ya mofine.
4  Ke eng se se sa ntseng se tshwanetse go direlwa tshimo ya me ya mofine se ke iseng ke se dire? Ke ka ntlha yang fa ke ne ke solofela gore e tlhagise morara mme ka iketlo ya tlhagisa morara wa naga?
5  Jaanong, tsweetswee, mma ke lo itsiseng se ke se dirang mo tshimong ya me ya mofine: Go tla tlosiwa legora la yone, mme e tla laolelwa go fisiwa. Lobota lwa yone lwa maje lo tshwanetse go thubiwa, mme e tshwanetse ya laolelwa go nna lefelo la go gatakwa.
6  Mme ke tla e baya gore e nne sengwe se se sentsweng. Ga e kitla e pomiwa, le fa e le go tlhagolwa. Mme e tla tlhagisa setlhatshana se se mitlwa le mefero; mme ke tla laola maru gore a se ka a e nesetsa pula.
7  Gonne tshimo ya mofine ya ga Jehofa wa masomosomo ke ntlo ya Iseraele, mme batho ba Juda ke dijalo tse a neng a di rata. O ne a nna a solofela katlholo, mme, bona! ga tlolwa molao; a solofela tshiamo, mme bona! ga nna selelo.”
8  A bo go latlhega ba ba gokaganyang matlo, le ba ba kopanyang masimo go fitlha go sa tlhole go na le bonno mme lona go dirilwe gore lo nne lo le nosi mo lefatsheng!
9  Jehofa wa masomosomo [o ikanne] mo ditsebeng tsa me gore matlo a le mantsi, le fa a le magolo e bile a le molemo, ruri a tla nna selo sa go akabalelwa, a se na monni.
10  Gonne le eleng ditema di le lesome tsa tshimo ya mofine di tla tlhagisa selekanyo se le sengwe sa bata, le eleng selekanyo sa homere sa peo se tla tlhagisa selekanyo sa ifa fela.
11  A bo go latlhega ba ba tsogang go sa le phakela gore ba senke bojalwa jo bo tagang, ba ba nnelang go diega go fitlha lefifi la maitseboa mo ba fisiwang ke beine!
12  Mme go tla nna le harepa le seletswa sa megala, moropana le folutu, le beine kwa medirong ya bone; mme ga ba lebe tiro ya ga Jehofa, le tiro ya diatla tsa gagwe ga ba e bona.
13  Ka jalo batho ba me ba tla tshwanelwa ke go ya botshwarwa ka ntlha ya go tlhoka kitso; mme kgalalelo ya bone e tla nna batho ba ba bolawang ke tlala, le boidiidi jwa bone bo tla bo bo phaphaletse ka ntlha ya lenyora.
14  Ka jalo Sheole e dirile gore moya wa yone o bulege e bile e butse molomo wa yone thata go feta melelwane; mme se se leng sentlentle mo go ene, le boidiidi jwa gagwe le pheretlhego ya gagwe le yo o itumelang, ruri ba tla fologela kwa go yone.
15  Mme motho wa mo lefatsheng o tla ikoba, motho o tla kokobediwa, le eleng matlho a ba ba kwa godimo a tla kokobediwa.
16  Mme Jehofa wa masomosomo o tla nna kwa godimo ka katlholo, mme Modimo wa boammaaruri, Moitshepi, o tla iitshepisa ka tshiamo.
17  Mme dikwanyana tse ditonanyana di tla fula jaaka mo mafulong a tsone; mme baagi ba baeng ba tla ja mo mafelong a a kgakgabetseng a diphologolo tse di fepilweng sentle.
18  A bo go latlhega ba ba gogang tlolo ka megala ya maaka, le boleo jaaka e kete ba bo goga ka megala ya koloi;
19  ba ba reng: “A tiro ya gagwe e potlake; a e tle ka bonako gore re e bone; mme a boikaelelo jwa Moitshepi wa Iseraele bo atamele mme bo tle, gore re tle re bo itse!”
20  A bo go latlhega ba ba reng molemo ke bosula le bosula ke molemo, ba ba bayang lefifi mo boemong jwa lesedi le lesedi mo boemong jwa lefifi, ba ba bayang bogalaka mo boemong jwa botshe le botshe mo boemong jwa bogalaka!
21  A bo go latlhega ba ba botlhale mo matlhong a bone le ba ba bonokopela mo difatlhegong tsa bone!
22  A bo go latlhega ba e leng dinatla mo go nweng beine, le batho ba ba nang le maatla a botlhaga a go tlhakanya bojalwa jo bo tagang,
23  ba ba bolelang fa moikepi a siame gore ba tle ba newe pipamolomo, le ba ba tlosang le yone tshiamo ya motho yo o siameng mo go ene!
24  Ka jalo, fela jaaka lelakabe la molelo le laila serite le bojang jo bo omileng bo nwela kwa tlase mo kgabong ya molelo, modi wa bone o tla nna fela jaaka monko wa mouta le sethunya sa bone se tla tlhatloga fela jaaka loupa, ka gonne ba ganne molao wa ga Jehofa wa masomosomo, le lefoko la Moitshepi wa Iseraele ba le tlontlolotse.
25  Ke gone ka moo bogale jwa ga Jehofa bo tuketseng batho ba gagwe, mme o tla ba otlololela seatla sa gagwe a ba itaya. Mme dithaba di tla fuduega, le ditopo tsa bone di tla nna jaaka matlakala mo gare ga mebila. Ka ntlha ya seno sotlhe bogale jwa gagwe ga bo a boela morago, mme seatla sa gagwe se sa ntse se otlolotswe.
26  Mme o tsholeleditse setšhaba sengwe se segolo se se kgakala sesupo, mme o se leleditse molodi kwa ntlheng ya lefatshe; mme bona! se tla potlakela go tsena ka bofefo.
27  Ga go na ope yo o lapileng le fa e le yo o kgopiwang mo go bone. Ga go na ope yo o otselang e bile ga go na ope yo o robalang. Mme moitlamo o o mo mathekeng a bone ga o kitla o bulega, le fa e le dikgole tsa bompaatšhane ba bone ga di kitla di kgaogana sebedi;
28  ka gonne metswi ya bone e looditswe le mara a bone otlhe a obilwe. Ditlhakwana tsa dipitse tsa bone di tla kaiwa jaaka legweka, le maotwana a bone jaaka phefo ya matsubutsubu.
29  Go kurutla ga bone go tshwana le ga tau, mme ba kurutla jaaka ditawana tse di seriri. Mme ba tla duma ba bo ba tshware se ba se tsomang mme ba tsamaye ka sone se babalesegile, mme go tla bo go se na mogolodi.
30  Mo letsatsing leo ba tla duma ka ntlha ya sone jaaka go duma ga lewatle. Mme motho o tla tlhoma lefatshe matlho, mme bona! go na le lefifi le le tshwenyang thata; le e leng lesedi le fifetse ka ntlha ya marothodi a a welang mo go lone.
36  Jaanong ga diragala mo ngwageng wa bolesome le bonè wa ga Kgosi Hesekia gore Senakeribe kgosi ya Asiria a tsogologele metse yotlhe e e sireletsegileng ya Juda mme a e gapa.
2  Mme la bofelo kgosi ya Asiria ya romela Rabeshake go tswa kwa Lakishe go ya Jerusalema, kwa go Kgosi Hesekia, a na le mophato o mogolo wa sesole, mme a ema fela fa moseleng wa mogobe o o fa godimo mo tseleng e kgolo ya naga ya motlhatswi wa matsela.
3  Foo Eliakime morwa Hilekia, yo o neng a okametse ba ntlo, le Shebena mokwaledi le Joa morwa Asafe mokwadi ba tswela kwa go ene.
4  Ka jalo Rabeshake a ba raya a re: “Tsweetswee, rayang Hesekia lo re, ‘Kgosi e kgolo, kgosi ya Asiria, e buile jaana: “Tshepo e o e ikantseng eno ke eng?
5  Wena o rile (mme ke lefoko la dipounama), ‘Go na le leano le thata ya ntwa.’ Jaanong o tshepile mang, go bo o ntsuologetse?
6  Bona! O ikantse go tshegediwa ke lotlhaka lono lo lo phitsegileng, Egepeto, lo fa motho a itshegeletsa ka lone, lo tla tsenang mo legofing la gagwe lo bo lo le tlhaba. Ke yone tsela e Faro kgosi ya Egepeto a ntseng ka yone mo go botlhe ba ba mo ikanyang.
7  Mme fa lo ka nthaya lwa re, ‘Re ikantse Jehofa Modimo wa rona,’ a ga se ene yo Hesekia a tlositseng mafelo a gagwe a a kwa godimo le dibeso tsa gagwe, a ntse a raya Juda le Jerusalema a re, ‘Lo tshwanetse go ikoba fa pele ga sebeso seno’?”’
8  Jaanong, tsweetswee dirang peelano le morena wa me kgosi ya Asiria, mme mma ke lo neyeng dipitse di le dikete di le pedi go bona gore a lo kgona go pega bapalami mo go tsone.
9  Jaanong o ne o ka busetsa jang sefatlhego sa molaodi a le mongwe wa batlhanka ba babotlana go ba feta botlhe ba morena wa me morago, fa wena, o ikanya Egepeto ka ntlha ya dikara le ka ntlha ya bapalami ba dipitse?
10  Jaanong a ke tsogologetse lefatshe leno go le senya e se ka taolo e e tswang kwa go Jehofa? Jehofa ka boene o ntheile a re, ‘Tsogologela lefatshe leno, mme o le senye.’”
11  Foo Eliakime le Shebena le Joa ba raya Rabeshake ba re: “Bua le batlhanka ba gago, tsweetswee, ka puo ya Sesiria, gonne re reeditse; mme o se ka wa bua le rona ka puo ya Bajuda batho ba ba mo loboteng ba utlwa.”
12  Mme Rabeshake a re: “A morena wa me o nthomile kwa moreneng wa gago le kwa go wena gore ke bue mafoko ano? A ga a nthoma kwa banneng ba ba ntseng mo godimo ga lobota, gore ba tle ba je mantle a bone le go nwa motlhapo wa bone ba na le lona?”
13  Mme Rabeshake a nna a ema a tlhaeletsa ka lentswe le le kwa godimo ka puo ya Bajuda, mme a tswelela a re: “Utlwang mafoko a kgosi e kgolo, kgosi ya Asiria.
14  Kgosi e buile jaana, ‘Lo se ka lwa letla Hesekia a lo tsietsa, gonne ga a kgone go lo golola.
15  Mme lo se ka lwa letla Hesekia a lo dira gore lo ikanye Jehofa, a re: “Ruri Jehofa o tla re golola. Motse ono ga o na go tsenngwa mo seatleng sa kgosi ya Asiria.”
16  Lo se ka lwa reetsa Hesekia, gonne kgosi ya Asiria e buile jaana: “Ineeleng mo go nna, mme lo tswele kwa go nna, mme mongwe le mongwe a je mo mofineng wa gagwe le mongwe le mongwe mo setlhareng sa gagwe sa mofeige gape mongwe le mongwe a nwe metsi a mogobe wa gagwe,
17  go fitlha ke tla ke bo ke lo isa kwa lefatsheng le le tshwanang le lefatshe la lona, lefatshe la dijo tsa ditlhaka le beine e ntšha, lefatshe la senkgwe le masimo a mofine;
18  gore Hesekia a se ka a lo gogela, a re, ‘Jehofa ka boene o tla re golola.’ A medimo ya ditšhaba e gololetse mongwe le mongwe lefatshe la gagwe mo seatleng sa kgosi ya Asiria?
19  E kae medimo ya Hamathe le Arepade? E kae medimo ya Sefarefaime? A e golotse Samarea mo seatleng sa me?
20  Ke efe mo medimong yotlhe ya mafatshe ano e e golotseng lefatshe la yone mo seatleng sa me, gore Jehofa a golole Jerusalema mo seatleng sa me?”’”
21  Mme ba nna ba didimala ba se ka ba mo araba ka lefoko lepe, gonne taelo ya kgosi e ne e re: “Lo se ka lwa mo araba.”
22  Mme Eliakime morwa Hilekia, yo o neng a okametse ba ntlo, le Shebena mokwaledi le Joa morwa Asafe mokwadi ba tla kwa go Hesekia diaparo tsa bone di gagogantswe, mme ba mmolelela mafoko a ga Rabeshake.
61  Moya wa Morena Molaodimogolo Jehofa o mo go nna, ka lebaka la gore Jehofa o ntloleditse go bolelela ba ba pelonolo dikgang tse di molemo. O nthomile go tla go hapa ba ba dipelo di phatlogileng, go bolela kgololego mo go ba ba isitsweng botshwarwa le go bulela magolegwa matlho thata;
2  go bolela ngwaga wa kamogelo wa ga Jehofa le letsatsi la pusoloso la Modimo wa rona; go gomotsa botlhe ba ba hutsafetseng;
3  go abela ba ba hutsafaletseng Siona, go ba naya serwalo sa tlhogo mo boemong jwa melora, leokwane la go itumela mo boemong jwa go hutsafala, seaparo sa pako mo boemong jwa moya o o hutsafetseng; mme ba bidiwe ditlhare tse dikgolo tsa tshiamo, tse di jadilweng ke Jehofa, gore a galalediwe.
4  Mme ba tla aga sesha mafelo a magologolo a a swafetseng; ba tla tsholetsa le eleng mafelo a a kgakgabetseng a metlha ya pele, mme ruri ba tla dira sesha metse e e swafetseng, e leng mafelo a a kgakgabetseng kokomana morago ga kokomana.
5  “Mme batswakwa ba tla ema ba dise matsomane a lona, mme batswakwa ba tla nna balemirui ba lona le babaakanyi ba lona ba mefine.
6  Fa e le lona, lo tla bidiwa baperesiti ba ga Jehofa; go tla twe lo badiredi ba Modimo wa rona. Lo tla ja dikhumo tsa ditšhaba, mme mo kgalalelong ya bone lo tla bua kaga lona lo kgana.
7  Mo boemong jwa ditlhong tsa lona go tla nna le karolo e e sebedi, mme mo boemong jwa go tlhabisiwa ditlhong ba tla goa ka boipelo ka ntlha ya kabelo ya bone. Ka gone mo lefatsheng la bone ba tla tsaya karolo e e sebedi. Ba tla ipela ka bosakhutleng.
8  Gonne nna, Jehofa, ke rata tshiamiso, ke tlhoile bonokwane le tshiamololo. Mme ke tla ntsha dituelo tsa bone ka boammaaruri, mme ke tla dira kgolagano e e nnang ka bosakhutleng le bone.
9  Mme bana ba bone ba tla itsiwe mo ditšhabeng, le ditlogolwana tsa bone mo ditšhabeng. Botlhe bao ba ba bonang ba tla ba lemoga, gore ke bana ba Jehofa a ba segofaditseng.”
10  Ruri ke tla itumela mo go Jehofa. Moya wa me o tla ipela mo Modimong wa me. Gonne o nkapesitse diaparo tsa poloko; o mpipile ka seaparo se se se nang mabogo sa tshiamo, jaaka monyadi yo ka tsela ya seperesiti a rwalang serwalo sa tlhogo, le jaaka monyadiwa yo o ikgabisang ka mekgabisa ya gagwe.
11  Gonne jaaka lefatshe le ntsha letlhogela la lone, le jaaka tshingwana e dira gore dilo tse di jadilweng mo go yone di tlhoge, fela jalo Morena Molaodimogolo Jehofa o tla dira gore tshiamo le pako di tlhoge fa pele ga ditšhaba tsotlhe.
41  “Ntirelang ka tidimalo, lona ditlhaketlhake; mme a ditlhopha tsa ditšhaba di nne le maatla gape. A di atamele. A di bue ka nako eo. A re atameleng mmogo kwa katlholong.
2  “Ke mang yo o kurusitseng mongwe go tswa kwa botlhabatsatsi? Ke mang yo o neng a mmiletsa mo dinaong tsa Gagwe ka tshiamo, gore a mo neye ditšhaba, le go dira gore a fenye dikgosi? Ke mang yo o neng a nnela go ba neelela tšhaka ya gagwe jaaka lorole, mo ba kgokgweeditsweng jaaka serite fela ka bora jwa gagwe?
3  Ke mang yo o neng a nnela go ba latelela, a nnela go fetela pele ka kagiso ka dinao mo tselaneng e a neng a sa tla ka yone?
4  Ke mang yo o ntseng a le matlhagatlhaga e bile a dirile seno, a tlhaeletsa dikokomana go tswa kwa tshimologong? “Nna Jehofa, Wa Ntlha; le mo go ba bofelo ke ntse ke le ene yoo.”
5  Ditlhaketlhake di ne tsa bona mme tsa simolola go boifa. Dintlha tsa lefatshe di ne tsa simolola go roroma. Di ne tsa atamela mme tsa nna tsa tla.
6  Mongwe le mongwe o ne a thusa molekane wa gagwe, mme mongwe a reye morwarraagwe a re: “Nonofa.”
7  Ka jalo modiri yo o setswerere o ne a nonotsha mothudi wa tshipi; yo o rethefatsang ka noto ya go thula a nonotsha ene yo o kokotelang lentswetshipi, a bolela jaana kaga go lomaganngwa: “Go molemo.” La bofelo mongwe a le kokotela ka dimapo gore le se ka la reketlisiwa.
8  “Mme wena Iseraele, o motlhanka wa me, wena Jakobe, yo ke mo tlhophileng, losika lwa ga Aborahame tsala ya me;
9  wena, yo ke go tshwereng go tloga kwa dintlheng tsa lefatshe, le wena, yo ke go biditseng go tswa kwa dikarolong tse di kwa kgakala tsa lone. Mme ka go raya ka re, ‘O motlhanka wa me; ke go tlhophile, mme ga ke a go gana.
10  O se ka wa boifa, gonne ke na le wena. O se ka wa leba kwa le kwa, gonne ke Modimo wa gago. Ke tla go thatafatsa. Ke tla go thusa tota. Ruri ke tla go ngangatlela ka thata ka seatla sa me sa moja sa tshiamo.’
11  “Bona! Botlhe ba ba go galefelang ba tla tlhabiwa ke ditlhong e bile ba tla kokobediwa. Banna ba ba omanang le wena ba tla fetoga go nna lefela e bile ba tla nyelela.
12  O tla ba batla, mme ga o kitla o ba bona, banna bao ba ba lwang le wena. Ba tla nna jaaka sengwe se se seyong le jaaka lefela, banna bao ba ba lwang le wena.
13  Gonne nna, Jehofa Modimo wa gago, ke tshwere seatla sa gago sa moja, Nna yo ke go rayang ke re, ‘O se ka wa boifa. Nna ke tla go thusa.’
14  “O se ka wa boifa, wena Jakobe seboko, lona banna ba Iseraele. Nna ke tla go thusa,” go bua Jehofa, le Morekolodi wa gago, Moitshepi wa Iseraele.
15  “Bona! Ke go dirile selei se se phothang, sedirisiwa se sesha se se phothang se se nang le meno a a magalemabedi. O tla gataka dithaba o di thubaganye; le dithota o tla di dira fela jaaka mmoko.
16  O tla di olosa, mme di tla pheulwa ke phefo, le phefo ya matsubutsubu e tla di phatlalatsa. Mme wena o tla ipela mo go Jehofa. O tla ipelafatsa mo Moitsheping wa Iseraele.”
17  “Ba ba bogisiwang le ba ba humanegileng ba senka metsi, mme ga a yo. Loleme lwa bone lo omile ka ntlha ya lenyora. Nna Jehofa, ke tla ba araba. Nna, Modimo wa Iseraele, ga nkitla ke ba tlogela.
18  Ke tla bula dinoka mo dithoteng tse di lolea, mme mo mabaleng a mekgatšha ke tla bula metswedi. Ke tla dira naga mogobe wa metsi o o tletseng lotlhaka, mme lefatshe le le se nang metsi ke tla le dira metswedi ya metsi.
19  Mo nageng ke tla baya setlhare sa mosedara, mokala le moretela le setlhare sa leokwane. Mo lebaleng le le sekaka ke tla baya setlhare sa mofira, setlharesetuba le mokuperese ka nako e le nngwe;
20  gore batho ba tle ba bone ba bo ba itse le go tsaya tsia le go lemoga ka nako e le nngwe fela, gore seatla sa ga Jehofa se dirile seno, le Moitshepi wa Iseraele o se bopile.”
21  “Tlisang kgang ya lona ya kganetsano,” go bua Jehofa. “Ntshang mabaka a lona,” go bua Kgosi ya ga Jakobe.
22  “Ntshang lo bo lo re bolelele dilo tse di tlileng go diragala. Dilo tsa ntlha—gore e ne e le eng—a ko lo boleleng, gore re tle re tlhome pelo ya rona mme re itse isagwe ya tsone. Kgotsa lo dire gore re utlwe le dilo tse di tlang.
23  Bolelang dilo tse di tla latelang morago ga moo, gore re tle re itse gore lo medimo. Ee, lo tshwanetse lwa dira molemo kgotsa lwa dira bosula, gore re tle re lebe kwa le kwa re bo re go bone ka nako e le nngwe.
24  Bonang! Lo sengwe se se seyong, le se lo se fitlheletseng ga se sepe. Motho ope fela yo o lo tlhophang o makgapha.
25  “Ke kurusitse mongwe go tswa kwa bokone, mme o tla tla. O tla bitsa leina la me go tswa kwa botlhabatsatsi. Mme o tla tla mo bathusing ba mmusi jaaka e kete ke letsopa le jaaka mmopi wa letsopa a gataka letsopa le le bongola.
26  “Ke mang yo o boletseng sepe go tswa kwa tshimologong, gore re tle re itse, kgotsa go tswa mo dinakong tse di fetileng, gore re ka re, ‘O nepile’? Tota ga go na ope yo o bolelang. Tota ga go na ope yo o dirang gore mongwe a utlwe. Ruri ga go na ope yo o utlwang mafoko ape a lona.”
27  Go na le wa ntlha, yo o rayang Siona a re: “Bonang! Ke ba!” mme ke tla naya Jerusalema mongwe yo o tlisang dikgang tse di molemo.
28  Ke ne ka nna ka leba, mme go ne go se na motho ope; mme mo go bano gape go ne go se na ope yo o fang kgakololo. Mme ke ne ka nna ka ba botsa, gore ba tle ba fetole.
29  Bonang! Botlhe ke sengwe se se seyong. Ditiro tsa bone ke lefela. Ditshwantsho tsa bone tse di thetsweng ke phefo le selo se e seng sa mmatota.
15  Polelo kgatlhanong le Moabe: Ka gonne o thopilwe bosigo, Ara wa Moabe o didimaditswe. Ka gonne o thopilwe bosigo, Kire wa Moabe o didimaditswe.
2  O tlhatlogetse kwa Ntlong le kwa Dibone, kwa mafelong a a kwa godimo, go ya go lela. Moabe o bokolelela Nebo le Medeba. Ditlhogo tsotlhe tse di mo go ene di lefatla; ditedu tsotlhe di kgaotswe.
3  Ba ikgatlhile ka letsela la kgetsi mo mebileng ya one. Mo marulelong a one le mo dipatlelong tsa one mongwe le mongwe wa gone o a bokolela, o fologa a lela.
4  Mme Heshebone le Eleale ba a goa. Lentswe la bone le utlwilwe go ya go fitlha kwa Jahase. Ke gone ka moo banna ba ba tlhometseng ba Moabe ka bobone ba ntseng ba goa. Moya wa gagwe o ile wa roroma mo teng ga gagwe.
5  Pelo ya me e lelela Moabe ka boene. Batshabi ba gagwe ba fitlha fela kwa Soare le Egelatha-shelishiya. Gonne mo botlhatlogong jwa Luhithe—mongwe le mongwe o tlhatloga gone a lela; gonne mo tseleng ya go ya Horonaime ba kurusa selelo ka ga matlhomola a magolo.
6  Gonne metsi a Nimerime a nna kgakgabalo fela. Gonne bojang jo botala bo omile, bojang bo khutlile; ga go na sepe se setala.
7  Ke gone ka moo masalela le dithoto tsa bone tse di bolokilweng tse ba di beileng ba nnang ba di isa ka kwa ga mokgatšha o o phothoselang wa ditlhare tsa modibonoka.
8  Gonne selelo se tsamaile go dikologa karolo ya naga ya Moabe. Go bokolela ga teng go fitlha fela kwa Egelaime; go bokolela ga teng go fitlha fela kwa Beere-elime,
9  ka gonne metsi a Dimone a tletse madi. Gonne mo Dimone ke tla baya dilo tse di oketsegileng, tse di jaaka tau ke di beela bafalodi ba Moabe ba ba falolang le ba ba setseng ba lefatshe leo.
20  Mo ngwageng o Taretane a tlileng mo Ashedoda ka one, fa a ne a rometswe ke Saragone kgosi ya Asiria, me a lwa le Ashedoda a ba a e thopa;
2  ka nako eo Jehofa a bua ka seatla sa ga Isaia morwa Amosi, a re: “Tsamaya, mme o bofolole letsela la kgetsi mo dinōkeng tsa gago; le bompaatšhane ba gago o ba somole mo dinaong tsa gago.” Mme a dira jalo, a tsamayatsamaya a sa ikatega e bile a sa rwala sepe mo dinaong.
3  Mme Jehofa a tswelela pele a re: “Fela jaaka motlhanka wa me Isaia a ile a tsamayatsamaya a sa ikatega e bile a sa rwala sepe mo dinaong ka dingwaga di le tharo e le sesupo le kgakgamatso kgatlhanong le Egepeto le Ethiopia,
4  fela jalo kgosi ya Asiria e tla etelela pele setlhopha sa batshwarwa sa Egepeto le bafaladi ba Ethiopia, basimane le bannabagolo, ba sa ikatega e bile ba sa rwala sepe mo dinaong, ba le marago a a apotsweng, bosaikategang jwa Egepeto.
5  Mme ruri ba tla tshoga ba bo ba tlhabiwe ke ditlhong ka ntlha ya Ethiopia e bong tsholofelo e ba neng ba lebile kwa go yone le ka ntlha ya Egepeto bontle jwa bone.
6  Mme ruri monni wa lefatshe leno le le fa losing lwa lewatle o tla bua jaana mo letsatsing leo, ‘Tsholofelo e re neng re lebile kwa go yone e ntse jalo, e re neng ra tshabela kwa go yone gore re bone thuso, gore re gololwe ka ntlha ya kgosi ya Asiria! Mme rona re tla falola jang?’”
1  Ponatshegelo ya ga Isaia morwa Amosi e a e boneng mabapi le Juda le Jerusalema mo metlheng ya ga Usia, Jothame, Ahase le Hesekia dikgosi tsa Juda:
2  Utlwang, lona magodimo, sekega tsebe, wena lefatshe, gonne Jehofa ka boene o buile: “Ke otlile ka ba ka godisa bana ba basimane, mme ba ntlhanogetse.
3  Poo e itse moreki wa yone sentle, le esele bojelo jwa diruiwa jwa mong wa yone; Iseraele ga a ka a itse, batho ba me ga ba a itshwara ka tlhaloganyo.”
4  A bo go latlhega setšhaba se se nang le boleo, batho ba ba imelwang ke tlolo, losika lo lo dirang bosula, bana ba basimane ba ba senyang! Ba tlogetse Jehofa, ba tshwere Moitshepi wa Iseraele ka go tlhoka tlotlo, ba retologetse kwa morago.
5  Lo sa ntse lo tla itewa fa kae gape, e re ka lo tlhanogela pele? Tlhogo yotlhe e a bobola, le pelo yotlhe e bokoa.
6  Go tloga mo patong ya lonao go ya go fitlha kwa tlhogong ga go na fa go itekanetseng mo go sone. Dintho le matsadi le dititeo tse disha—ga di a tamolwa kgotsa tsa hapiwa, le fa e le go sidilwa ka leokwane.
7  Lefatshe la lona ke kgakgabalo, metse ya lona e fisitswe ka molelo; lefatshe la lona—batswakwa ba a le ja gone fa pele ga lona, mme kgakgabalo eo e tshwana le go menolwa ke batswakwa.
8  Mme morwadia Siona o tlogetswe jaaka loobo mo tshimong ya mofine, jaaka ntlwana ya bolebedi mo tshimong ya dikomokomore, jaaka motse o o dikanyeditsweng.
9  Fa Jehofa wa masomosomo a ne a sa re tlogelela bafalodi ba le mmalwa fela, re ka bo re ntse fela jaaka Sodoma, re ka bo re tshwana le Gomora.
10  Utlwang lefoko la ga Jehofa, lona babusaesi ba Sodoma. Sekegelang molao wa Modimo wa rona tsebe, lona batho ba Gomora.
11  “Ditlhabelo tsa lona tse dintsintsi di na le mosola wa eng mo go nna?” go bua Jehofa. “Ke lapisitswe ke ditshupelo tse di fisiwang di feletse tsa diphelefu le mafura a diphologolo tse di fepilweng sentle; mme ga ke a itumedisiwa ke madi a dipowana le dikwanyana tse ditonanyana le diphoko.
12  Fa lo nnela go tla go bona sefatlhego sa me, ke mang yo o batlileng seno mo seatleng sa lona, gore lo gatake malwapa a me?
13  Tlogelang go tlisa ditshupelo tse di oketsegileng tse di se nang mosola tsa dijo tsa ditlhaka. Maswalo—ke sengwe se se makgapha mo go nna. Ngwedi yo mosha le sabata, go bidiwa ga kopano—ga ke na go itshokela go dirisiwa ga maatla a masaitseweng mmogo le kopano e e masisi.
14  Moya wa me o tlhoile dikgwedi tsa lona tse disha le dipaka tsa lona tsa meletlo. Mo go nna di fetogile mokgweleo; ke lapisitswe ke go di sikara.
15  Mme fa lo otlolola diatla tsa lona, ke lo fitlhela matlho a me. Le fa lo dira dithapelo tse dintsi, ga ke a reetsa; diatla tsa lona di tletse tshololo ya madi.
16  Itlhapiseng; iphepafatseng; tlosang bosula jwa ditiro tsa lona fa pele ga matlho a me; kgaotsang go dira bosula.
17  Ithuteng go dira molemo; batlang tshiamiso; siamisang mogateledi; atlholelang mosimane yo o se nang rre; sekang kgang ya motlholagadi.”
18  “Tlang jaanong, mme re tlhamalatseng dilo fa gare ga rona,” go bua Jehofa. “Le fa maleo a lona a ka nna jaaka bohibidu jo bo letlhololo, a tla dirwa masweu fela jaaka kapoko; le fa a ka bo a le mahibidu jaaka letsela le le bohibidu jo bo mokgona, a tla nna jaaka boboa.
19  Fa lo bontsha go rata mme lo reetsa, lo tla ja molemo wa lefatshe.
20  Fa lo gana mme lo tsuologa, lo tla jewa ka tšhaka; gonne molomo wa ga Jehofa o go buile.”
21  A bo motse o o ikanyegang o fetogile seaka! O ne o tletse tshiamiso; tshiamo e kile ya bo e nna mo go one, mme jaanong go nna babolai.
22  Selefera ya gago e fetogile manyelo. Bojalwa jwa gago jwa korong bo tlhaolositswe ka metsi.
23  Dikgosana tsa gago di tlhogoethata e bile ke balekane ba magodu. Mongwe le mongwe wa bone ke morati wa pipamolomo le yo o lelekisang dineo. Ga ba atlholele mosimane yo o se nang rre; le eleng kgetsi ya molao ya motlholagadi ga ba e amogele.
24  Ka jalo go bua Morena wa boammaaruri, Jehofa wa masomosomo, Yo o Maatla wa Iseraele, a re: “Aha! Ke tla ikimolola baganetsi ba me, e bile ke tla ipusolosetsa mo babeng ba me.
25  Ke tla busetsa seatla sa me morago mo go wena, le gone ke tla nyerolosa manyelo a gago jaaka e kete ke ka llae, e bile ke tla tlosa matlakala otlhe a gago.
26  Ke tla go busetsa baatlhodi gape jaaka lantlha, le bagakolodi jaaka kwa tshimologong. Morago ga moo o tla bidiwa Motse wa Tshiamo, Motse o o Ikanyegang.
27  Siona o tla gololwa ka tshiamiso, mme batho ba gagwe ba ba boang, ba tla gololwa ka tshiamo.
28  Mme go thubagana ga batlhanogi le ga ba ba nang le boleo go tla nna ka nako e le nngwe fela, mme ba ba tlogelang Jehofa ba tla fedisiwa.
29  Gonne ba tla tlhabiwa ke ditlhong ka ntlha ya ditlhare tse di thata tse lo neng lo di eletsa, mme lo tla swabisiwa ka ntlha ya ditshingwana tse lo di tlhophileng.
30  Gonne lo tla nna jaaka setlhare se segolo se dikala tsa sone tse di nang le makakaba di swabang, le jaaka tshingwana e e se nang metsi.
31  Mme motho yo o matlhagatlhaga ruri o tla nna leodi, le leungo la tiro ya gagwe e tla nna tlhase; mme ka bobedi jwa tsone di tla tuka ka nako e le nngwe fela, go se na yo o ka timang.”
2  Selo se Isaia morwa Amosi a neng a se bona mo ponatshegelong mabapi le Juda le Jerusalema:
2  Mme go tla diragala gore go ela kwa bofelong jwa metlha thaba ya ntlo ya ga Jehofa e tlhomamisiwe thata kwa godimo ga ditlhoa tsa dithaba, eleruri e tla tsholelediwa kwa godimo ga dithota; mme ditšhaba tsotlhe di tla ologela kwa go yone.
3  Ruri ditšhaba di le dintsi di tla ya di re: “Tlang, a re tlhatlogeleng kwa thabeng ya ga Jehofa, kwa ntlong ya Modimo wa ga Jakobe; mme o tla re ruta ditsela tsa gagwe, mme re tla tsamaya mo ditselaneng tsa gagwe.” Gonne molao o tla tswa mo Siona, le lefoko la ga Jehofa kwa Jerusalema.
4  Mme ruri o tla atlhola mo gare ga ditšhaba a ba a tlhamalatsa dilo malebana le ditšhaba di le dintsi. Mme ba tla thula ditšhaka tsa bone ba di dira magale a megoma le marumo a bone ba a dira dikere tse di pomang. Setšhaba ga se kitla se tsholeletsa setšhaba se sengwe tšhaka, le gone ga ba kitla ba tlhola ba ithuta ntwa gape.
5  Lona banna ba ntlo ya ga Jakobe, tlang re tsamayeng mo leseding la ga Jehofa.
6  Gonne o latlhile batho ba gago, ntlo ya ga Jakobe. Gonne ba tletse ka se se tswang kwa Botlhaba, ba dira maselamose jaaka Bafilisitia, mme ba totetswe ke bana ba batswakwa.
7  Lefatshe la bone le tletse selefera le gouta, le matlotlo a bone ga a na tekano. Lefatshe la bone le tletse dipitse, le dikara tsa bone ga di na tekano.
8  Mme lefatshe la bone le tletse ka medimo e e se nang mosola. Ba ikobela tiro ya diatla tsa motho, e leng se se dirilweng ke menwana ya motho.
9  Motho wa mo lefatsheng o a obega, mme motho o a kokobediwa, e bile o ka se ka wa kgona go ba itshwarela.
10  Tsena mo lefikeng o iphitlhe mo loroleng ka ntlha ya go boifisa ga ga Jehofa, le ka ntlha ya tlotlomalo ya gagwe e ntlentle.
11  Matlho a a mabela a motho wa mo lefatsheng a tla kokobediwa, le go ipega ga batho go tla kokobediwa; me Jehofa a le esi o tla tlotlomadiwa mo letsatsing leo.
12  Gonne ke letsatsi la ga Jehofa wa masomosomo. Le tletse mongwe le mongwe yo o ikgodisang le yo o ipegang le mongwe le mongwe yo o tsholeditsweng kgotsa yo o kokobeditsweng;
13  le masedara otlhe a Lebanona a a kwa godimo le a a tsholeditsweng le ditlhare tsotlhe tse dikgolo thata tsa Bashana;
14  le dithaba tsotlhe tse di kwa godimo le dithota tsotlhe tse di tsholetsegileng;
15  le tora nngwe le nngwe e e kwa godimo le lobota longwe le longwe lo lo sireletsegileng;
16  le dikepe tsotlhe tsa Tareshishe le mekoro yotlhe e e rategang.
17  Mabela a motho wa mo lefatsheng a tla kokobediwa, le go ipega ga batho go tla kokobediwa; mme Jehofa a le esi o tla tlotlomadiwa mo letsatsing leo.
18  Medimo e e se nang mosola e tla fetela ruri.
19  Batho ba tla tsena mo dikgageng tsa mafika le mo mesimeng ya mmu ka ntlha ya go boifisa ga ga Jehofa le tlotlomalo ya gagwe e ntlentle, fa a ema gore lefatshe le rorome.
20  Mo letsatsing leo motho wa mo lefatsheng o tla latlha medimo ya gagwe ya selefera e e se nang mosola le medimo ya gagwe ya gouta e e se nang mosola e ba neng ba mo e diretse gore a ikobe fa pele ga yone, a e latlhela kwa dirathing le kwa go bommamanthwane,
21  gore a tsene mo mesimeng mo mafikeng le mo mapharong a mafika a magolo, ka ntlha ya go boifisa ga ga Jehofa le tlotlomalo ya gagwe e ntlentle, fa a ema gore lefatshe le rorome.
22  Gore lo solegelwe molemo, tlogelang motho wa mo lefatsheng, yo mohemo wa gagwe o mo marobeng a gagwe a dinko, gonne a ka tsewa tsia ka lebaka lefe?
3  Gonne, bona! Morena wa boammaaruri, Jehofa wa masomosomo, o tlosa setshegetso le seikokotlelo mo Jerusalema le mo Juda, setshegetso sotlhe sa senkgwe le setshegetso sotlhe sa metsi,
2  monna yo o thata le motlhabani, moatlhodi le moporofeti, le yo o dirang boitseanape le monna yo mogolwane,
3  molaodi wa ba ba masome a matlhano le monna yo o tlotliwang thata le mogakolodi le setswerere mo tirong ya maselamose, le motshereanyi yo o setswerere.
4  Mme ruri ke tla dira gore basimane e nne dikgosana tsa bone, mme maatla a bokgokgontshi a tla ba busa.
5  Mme ruri batho ba tla patikana, le eleng mongwe le mongwe a patika mongwe ka ene. Ba tla tlhasela, mosimane a tlhasela monnamogolo, le yo o nyatsegang a tlhasela yo o tlotliwang.
6  Gonne mongwe le mongwe o tla tshwara morwarraagwe mo ntlong ya ga rraagwe, a re: “O na le seaparo. O tshwanetse wa nna mmusaesi wa rona, mme batho bano ba ba menotsweng ba tshwanetse go nna kafa tlase ga seatla sa gago.”
7  Mo letsatsing leo o tla tsholetsa lentswe la gagwe, a re: “Ga nkitla ke nna mohapa ntho; mme mo ntlong ya me ga go na senkgwe le fa e le seaparo. Lo se ka lwa ntlhoma go nna mmusaesi wa batho.”
8  Gonne Jerusalema o kgopilwe, le Juda o ole, ka gonne loleme lwa bone le ditiro tsa bone di kgatlhanong le Jehofa, ka go itshwara ka botsuolodi mo matlhong a kgalalelo ya gagwe.
9  Tebego ya difatlhego tsa bone e supa kgatlhanong le bone, mme ba bolela ka boleo jwa bone jaaka jwa Sodoma. Ga ba a bo fitlha. A bo go latlhega moya wa bone! Gonne ba itiretse masetlapelo.
10  Buang gore go tla nna molemo ka mosiami, gonne ba tla ja maungo a ditiro tsa bone.
11  A bo go latlhega moikepi!—Masetlapelo; gonne tsela e diatla tsa gagwe di neng tsa tshwara ba bangwe ka yone le ene o tla tshwarwa fela jalo!
12  Fa e le batho ba me, baabi ba bone ba tiro ba dira ka bosetlhogo, le gone ba busiwa ke basadi. Oo, batho ba me, batho ba ba lo gogang ba a lo kgarakgatsha, mme ba tlhakatlhakantse tsela ya ditselana tsa lona.
13  Jehofa o eme gore a ganetse e bile o eme ka dinao gore a atlhole ditšhaba.
14  Jehofa o tla tsena mo katlholong le ba bagolwane ba batho ba gagwe le dikgosana tsa bone. “Mme lona lo fisitse tshimo ya mofine. Se se tserweng ka bonokwane mo go ba ba bogisiwang se mo matlong a lona.
15  Lo kaya eng fa lo thubaganya batho ba me, e bile lo sila difatlhego tsa ba ba bogisiwang?” go bua Morena Molaodimogolo, Jehofa wa masomosomo.
16  Mme Jehofa a re: “Ka lebaka la gore bomorwadia Siona jaanong ba mabela e bile ba tsamaya ba goleditse dithamo tsa bone e bile ba shadikanya matlho, ba tsamaya ka dikgato tse di tlang di kgopiwa, e bile ba dira modumo o o tsidimang ka dinao tsa bone,
17  gape Jehofa o tla dira gore phogo ya tlhogo ya bomorwadia Siona e tlale magogo, mme Jehofa o tla bipolola phatla ya bone.
18  Mo letsatsing leo Jehofa o tla tlosa bontle jwa mefitshane le meitlamo ya tlhogo le mekgabisa ya sekangwedi,
19  manyena a a lepelelang le maseka le masire,
20  dirwalo tsa tlhogo le dikeetanenyana tsa maoto le meitlamo ya sehuba le ‘matlo a moya’ le dikgapetla tse di kgabisang tse di sumang,
21  dipalamonwana le mehitshana ya nko,
22  diaparo tse di telele tsa maemo le diaparo tsa fa godimo le dikobo le dikgwama,
23  le diipone tsa diatla le diaparo tsa kafa teng le dithathelela tlhogo le masire a magolo.
24  “Mme go tla diragala gore mo boemong jwa leokwane la balema go tla nkga mouta fela; mo boemong jwa moitlamo, go tla nna le mogala; mo boemong jwa moriri o o kgabisitsweng, go tla nna lefatla; mo boemong jwa seaparo se se tlhwatlhwakgolo, go tla nna le moikgatlho wa letsela la kgetsi; mme mo boemong jwa bontle go nne le letshwao la pabolo.
25  Banna ba gago ba tla digwa ke tšhaka, le thata ya gago e tla digwa ke ntwa.
26  Mme dikgoro tsa gagwe di tla hutsafala di bo di utlwe botlhoko, mme ruri o tla tlosiwa. O tla nna fa fatshe mo go lone lefatshe.”
33  A bo go latlhega wena yo o thopang, wena o sa thopiwe, le wena yo o dirang ka boferefere, mme ba bangwe ba sa go direla ka boferefere! Fela fa o fetsa go thopa, o tla thopiwa. Fela fa o fetsa go dira ka boferefere, ba tla go direla ka boferefere.
2  Ao Jehofa, re bontshe kutlwelobotlhoko. Re solofetse mo go wena. Nna lebogo la rona moso mongwe le mongwe, ee, poloko ya rona mo nakong ya matshwenyego.
3  Ditšhaba di tshabile fa go nna le modumo wa pheretlhego. Ditšhaba di phatlaladitswe ka nako ya go tsoga ga gago.
4  Mme thopo ya lona e tla phuthiwa jaaka fa mafele a kokoanya, jaaka tsie e phomesegela fa e gatlhamela motho.
5  Ruri Jehofa o tla golediwa, gonne o agile kwa bogodimong. O tla tlatsa Siona ka tshiamiso le tshiamo.
6  Mme boikanyegi jwa metlha ya gago bo tla nna khumo ya poloko—botlhale le kitso, go boifa Jehofa, mo e leng letlotlo la gagwe.
7  Bona! Bagaka ba bone ba goile kwa mmileng; barongwa ba kagiso ba tla lela mo go botlhoko.
8  Ditsela tse dikgolo di kgakgabaditswe; yo o kgabaganyang tselana o kgaoditse. O tlodile kgolagano; o nyaditse metse; ga a tlhokomela motho yo o nang le go swa.
9  Lefatshe le hutsafetse, le swabile. Lebanona o swabisitswe; o bodile. Sharona o fetogile o tshwana le lebala le le sekaka; mme Bashana le Karemele ba itlhotlhora matlhare.
10  “Jaanong ke tla nanoga,” go bua Jehofa, “jaanong ke tla itlotlomatsa; jaanong ke tla itsholetsa.
11  Lona lo ima bojang jo bo omileng; lo tla belega serite. Moya wa lona o tla lo laila jaaka molelo.
12  Mme ditšhaba di tla nna jaaka go tuka ga kalaka. Di tla tshubiwa ka molelo jaaka mitlwa e e kgaotsweng.
13  Utlwang se ke tshwanetseng ka se dira, lona ba lo kgakala! Mme lo itse thata ya me, lona ba lo gaufi.
14  Baleofi ba a boifa kwa Siona; batlhanogi ba a roroma: ‘Ke mang wa rona yo o ka nnang ka lobaka lope lwa nako le molelo o o lailang? Ke mang wa rona yo o ka nnang ka lobaka lope lwa nako le dikgabo tse di nnetseng ruri tsa molelo?’
15  “Go na le motho yo o tsamayang ka tshiamo e e tswelelang pele e bile a bua se se thokgameng, yo o ganang papadi ya tshiamololo go tswa mo ditirong tsa boferefere, yo o tlhotlhorang diatla tsa gagwe gore a se ka a tshwara pipamolomo, yo o thibang tsebe ya gagwe gore e se ka ya reetsa tshololo ya madi, yo o tswalang matlho a gagwe gore a se ka a bona se se bosula.
16  Ke ene yo o tla agang mo bogodimong; bogodimo jwa gagwe jo bo bolokesegileng e tla nna mafelo a mafika a magolo a go leng thata go a atamela. O tla newa senkgwe sa gagwe; metsi a gagwe a tla nna a ntse a le teng.”
17  Matlho a gago a tla bona kgosi mo bontleng jwa yone; a tla bona lefatshe le le kgakala.
18  Pelo ya gago e tla akgela ka lentswe le le kwa tlase ka selo se se tshosang: “Mokwaledi o kae? Yo o duelang o kae? Yo o balang ditora o kae?”
19  Ga o kitla o bona setšhaba se se se nang maitseo, setšhaba se se nang le puo e e boteng thata go ka reediwa, sa loleme lo lo kwakwaetsang mo e bileng o sa lo tlhaloganye.
20  Bona Siona, motse wa dinako tsa rona tsa meletlo! Matlho a gago a tla bona Jerusalema lefelo la bonno le le nnang le sa tshwenyege, mogope o o se kitlang o phuthiwa ke ope. Dimapo tsa one tsa mogope ga di kitla di somolwa, mme ga go na megala epe ya one e e tla kgaoganngwang sebedi.
21  Mme koo Yo o Tlotlometseng e bong Jehofa o tla nna lefelo la dinoka mo go rona, la mesele e e atlhameng. Mo go lone ga go kitla go tsamaya sekepe sepe se se tsamaisiwang ka dikankase, e bile ga go kitla go kgabaganya sekepe sepe se segolo mo go lone.
22  Gonne Jehofa ke Moatlhodi wa rona, Jehofa ke Moneimolao wa rona, Jehofa ke Kgosi ya rona; ene o tla re boloka.
23  Megala ya gago e tla repa; ga e kitla e tshwara pinagare ya yone thata; ga e a tsharolola saile. Ka nako eo le yone thopo e ntsi e tla tshwanelwa ke go kgaoganngwa; ba ba tlhotsang ba tla tsaya kgapo e kgolo.
24  Mme ga go na monni ope yo o tla reng: “Ke a bobola.” Batho ba ba nnang mo lefatsheng ba tla bo ba itshwaretswe tlolo ya bone.
65  “Ke itetlile gore ke batliwe ke batho ba ba neng ba sa botsa ka ga me. Ke itetlile gore ke bonwe ke batho ba ba neng ba sa mpatla. Ke rile, ‘Ke fano, ke fano!’ mo setšhabeng se se neng se sa bitse leina la me.
2  “Ke otlololetse batho ba ba tlhogoethata diatla tsa me letsatsi lotlhe, ba ba tsamayang mo tseleng e e sa siamang, ba latela dikakanyo tsa bone;
3  setšhaba se se bopilweng ka ba ba nkgopisang fa pele ga sefatlhego sa me ka metlha, ba ntsha setlhabelo mo ditshingwaneng e bile ba kuisa mosi wa setlhabelo mo godimo ga ditena,
4  ba ba nnang mo mafelong a go fitlhela, bao gape ba lalang bosigo mo matlwaneng a tebelo, ba ja nama ya kolobe, le moro wa dilo tse di leswe o le mo dijaneng tsa bone;
5  ba ba reng, ‘Nna foo. O se ka wa nkatamela, gonne ruri ke tla fetisetsa boitshepo mo go wena.’ Bano ke mosi mo marobeng a dinko tsa me, molelo o o tukang letsatsi lotlhe.
6  “Bona! go kwadilwe fa pele ga me. Ga nkitla ke nna fela, mme ke tla ntsha maduo; e bile ke tla ntshetsa maduo mo sehubeng sa bone,
7  a ditlolo tsa bone le a ditlolo tsa borraabonemogologolwane ka nako e le nngwe,” go buile Jehofa. “Ka gonne ba kuisitse mosi wa setlhabelo mo dithabeng, mme ba nkgobile mo dithoteng, le nna ke tla lekanya dituelo tsa bone la ntlha mo sehubeng sa bone.”
8  Jehofa o buile jaana: “Fela jaaka beine e ntšha e fitlhelwa mo lesitlheng mongwe a bo a re, ‘O se ka wa e senya, ka gonne go na le tshegofatso mo go yone,’ ke tla dira fela jalo ka ntlha ya batlhanka ba me gore ke se ka ka senya mongwe le mongwe.
9  Mme ke tla ntsha bana mo go Jakobe le moruaboswa wa dithaba tsa me mo go Juda; mme batho ba me ba ba tlhophilweng ba tla e rua, le batlhanka ba me ba tla aga gone.
10  Mme Sharona o tla nna mafulo a dinku le lebala le le kwa tlase la Akore le tla nna lefelo la dikgomo la boikhutso, la batho ba me ba ba tla bong ba mpatlile.
11  “Mme lona lo ba ba tlogelang Jehofa, ba ba lebalang thaba ya me e e boitshepo, ba ba rulaganyetsang modimo wa Masego tafole le ba ba tlaletsang modimo wa Bokamoso beine e e tlhakantsweng.
12  Ke tla lo laolela tšhaka, mme lotlhe lo tla ikobela gore lo bolawe setlhogo; ka gonne ke ne ka bitsa, mme ga lo a ka lwa araba; ke ne ka bua, mme ga lo a ka lwa reetsa; mme lo ne lwa nna lwa dira se se bosula mo matlhong a me, lwa tlhopha selo se se sa intumedisang.”
13  Ka gone Morena Molaodimogolo Jehofa o buile jaana: “Bonang! Batlhanka ba me ba tla ja, mme lona lo tla tshwarwa ke tlala. Bonang! Batlhanka ba me ba tla nwa, mme lona lo tla tshwarwa ke lenyora. Bonang! Batlhanka ba me ba tla ipela, mme lona lo tla tlhajwa ke ditlhong.
14  Bonang! Batlhanka ba me ba tla goa ka boipelo ka ntlha ya seemo se se molemo sa pelo, mme lona lo tla lela ka ntlha ya botlhoko jwa pelo mme lo tla bokolela ka ntlha ya go hutsafala thata ga moya.
15  Mme ruri lo tla bolokela leina la lona go nna ikano ya batho ba me ba ba tlhophilweng, mme Morena Molaodimogolo Jehofa o tla lo bolaya ka bongwe ka bongwe, mme batlhanka ba gagwe o tla ba bitsa ka leina le lengwe;
16  gore ope fela yo o itshegofatsang mo lefatsheng a itshegofatse ka Modimo wa tumelo, mme ope fela yo o ikanang mo lefatsheng a ikane ka Modimo wa tumelo; ka gonne matshwenyego a pele a tla bo a lebetswe le ka gonne a tla bo a fitlhetswe matlho a me.
17  “Gonne bona, ke bopa magodimo a masha le lefatshe le lesha; mme dilo tsa pele ga di kitla di gakologelwa, le fa e le go tsoga mo pelong.
18  Mme itumeleng, lo ipele ka bosaengkae mo go se ke se bopang. Gonne bona, ke bopela Jerusalema se se tla mo ipedisang le batho ba gagwe se se tla dirang gore ba itumele.
19  Ke tla ipela mo Jerusalema ke bo ke itumele ka ntlha ya batho ba me; mme ga go kitla go tlhola go utlwiwa modumo wa go lela mo go ene le fa e le modumo wa go goa ka khutsafalo.”
20  “Ga go kitla go tlhola go nna le losea lo lo anyang lwa malatsi a sekae mo lefelong leo, le fa e le motsofe yo o sa wetseng malatsi a gagwe; gonne motho o tla swa e le mosimanyana, le fa a na le dingwaga di le lekgolo; mme fa e le moleofi, o tla hutsiwa le fa a na le dingwaga di le lekgolo.
21  Ruri ba tla aga matlo ba nne mo go one; ruri ba tla jala masimo a mofine ba je maungo a one.
22  Ga ba kitla ba aga mme go nne o sele; ga ba kitla ba jala mme go je o sele. Gonne fela jaaka malatsi a setlhare a ntse, malatsi a batho ba me a tla nna fela jalo; mme batho ba me ba ba tlhophilweng ba tla dirisa tiro ya diatla tsa bone ka botlalo.
23  Ga ba kitla ba direla ka natla lefela, le fa e le go tsholela pheretlhego; ka gonne ke bana ba ba bopilweng ka basegofadiwa ba ga Jehofa, mmogo le ditlogolwana tsa bone.
24  Mme go tla diragala gore ba ise ba tlhaeletse, nna ke tla araba; fa ba sa ntse ba bua, nna ke tla utlwa.
25  “Phiri le kwanyana di tla fula mmogo, le tau e tla ja lotlhaka fela jaaka poo; mme fa e le noga, dijo tsa yone e tla nna lorole. Ga di kitla di gobatsa le fa e le go senya ka gope mo thabeng ya me yotlhe e e boitshepo,” go buile Jehofa.
12  Mme mo letsatsing leo ruri o tla re: “Ke tla go leboga, wena Jehofa, gonne le fa o ne wa ntukela bogale, bogale jwa gago bo ne jwa boela morago ka iketlo, mme o ne wa nkgomotsa.
2  Bona! Modimo ke poloko ya me. Ke tla ikanya mme ga nkitla ke boifa; gonne Jah Jehofa ke nonofo ya me le thata ya me, mme o ne a nna poloko ya me.”
3  Ruri lo tla ga metsi ka boitumelo mo metsweding ya poloko.
4  Mme mo letsatsing leo ruri lo tla re: “Ntshetsang Jehofa ditebogo! Bitsang leina la gagwe. Itsiseng ditšhaba ditiro tsa gagwe. Umakang gore leina la gagwe le godisitswe.
5  Leletsang Jehofa pina, gonne o dirile ka tsela e e gaisang. Seno se itsisiwe mo lefatsheng lotlhe.
6  “Goa ka go tlerebetsa o bo o goe ka boipelo, wena mosadi yo o nnang mo Siona, gonne Moitshepi wa Iseraele o mogolo mo gare ga gago.”
