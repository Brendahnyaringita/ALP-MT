1  Polelo kgatlhanong le Ninife: Buka ya ponatshegelo ya ga Nahume wa Moelekoshe:
2  Jehofa ke Modimo yo o batlang boineelo jo bo feletseng le yo o ipusolosetsang; Jehofa o a ipusolosetsa e bile o tloga a galefa. Jehofa o ipusolosetsa mo baganetsing ba gagwe, mme o ila baba ba gagwe.
3  Jehofa o bonya go galefa e bile o na le maatla a magolo, mme le ka motlha Jehofa a ka se ithibe go otlhaya. Tsela ya gagwe e mo phefong e e senyang le mo matsubutsubung, mme leru le legolo ke loupa lwa dinao tsa gagwe.
4  O kgalema lewatle, e bile o a le kgadisa; mme dinoka tsotlhe o dira gore di tšhe. Bashana le Karemele di swabile, le sethunya sa Lebanona se swabile.
5  Dithaba ka botsone di reketlile ka ntlha ya gagwe, le tsone dithota di ne tsa iphitlhela di gakologa. Mme lefatshe le tla kokomoga ka ntlha ya sefatlhego sa gagwe; mmogo le naga e e ungwang, le botlhe ba ba nnang mo go yone.
6  Ke mang yo o ka emang fa a atlhola? Le gone ke mang yo o ka emelelanang le mogote wa bogale jwa gagwe? Tšararego ya gagwe e tla tshololwa jaaka molelo, le one mafika a tla rutliwa ka ntlha ya gagwe.
7  Jehofa o molemo, ke kago e e thata mo motlheng wa matshwenyego. Gape o itse ba ba batlang botshabelo mo go ene.
8  Mme o tla fedisa lefelo la gagwe gotlhelele ka morwalela o o fetang, mme lefifi le tla latelela baba ba gagwe.
9  Lo tla akanya eng kgatlhanong le Jehofa? O baka phediso e e feletseng. Matshwenyego a ka se tsoge lekgetlo la bobedi.
10  Le mororo ba logaganngwa jaaka mitlwa e bile ba tagilwe jaaka e kete ke bojalwa jwa bone jwa korong, ruri ba tla lailwa jaaka serite se se omileng gotlhelele.
11  Mo go wena go tla tswa mongwe yo o akanyang se se bosula kgatlhanong le Jehofa, a ikaelela go dira se se seng mosola.
12  Jehofa o buile jaana: “Le mororo ba ne ba le mo seemong se se feletseng e bile ba le bantsi ba ne ba le mo seemong seo, ba tla kgaolwa ba ntse ba le mo seemong seo; mme mongwe o tla ralala. Mme ruri ke tla go bogisa, gore ke se ka ka tlhola ke go bogisa gape.
13  Mme jaanong ke tla robaganya jokwe ya gagwe e go sikarwang ka yone ke e tlosa mo go wena, le dibofo tse di mo go wena ke tla di kgaola sebedi.
14  Mme Jehofa o laotse jaana kaga gago, ‘Ga go sepe sa leina la gago se se tla tlholang se jalwa. Ke tla kgaola mo ntlong ya medimo ya gago setshwantsho se se setilweng le sefikantswe se se thetsweng. Ke tla go direla lefelo la go fitlhela, ka gonne o ntse o se wa sepe.’
15  Bonang! Mo dithabeng go tla dinao tsa yo o tlisang dikgang tse di molemo, yo o itsiseng kagiso phatlalatsa. Keteka meletlo ya gago, wena Juda. Duela maikano a gago; ka gonne motho ope yo o se nang molemo wa sepe ga a ne a tlhola a feta a go raletse gape. Ruri o tla kgaolwa gotlhelele.
2  Ene yo o gasamisang o tlile fa pele ga sefatlhego sa gago. A lefelo le le sireletsegileng le dibelwe. Disa tsela. Nonotsha dinōka. Inonotshe fela thata.
2  Gonne ruri Jehofa o tla phutha se Jakobe a ipelafatsang ka sone, jaaka se Iseraele a ipelafatsang ka sone, ka gonne ba ba tlhotlhorang ba ba tlhotlhorile; le matlhogela a bone ba a sentse.
3  Thebe ya banna ba gagwe ba ba thata e fetoletswe mo mmaleng o mohibidu; banna ba gagwe ba ba nang le maatla a botlhaga ba apere matsela a a bohibidu jo bo mokgona. Kara ya gagwe ya ntwa e tsentswe dilwana tsa tshipi tse di nang le molelo mo letsatsing la go ipaakanya ga gagwe, mme marumo a setlhare sa mofira a roromisitswe.
4  Dikara tsa ntwa di nna di tsamaya ka botsenwa mo mebileng. Di nna di tlhanasela mo dipatlelong. Ponalo ya tsone e tshwana le dirumola tsa molelo. Di nna di siana jaaka dikgadima.
5  O tla gakologelwa batho ba gagwe ba ba tlotlometseng. Ba tla kgotšwa ba ntse ba tsamaya. Ba tla potlakela kwa loboteng lwa gagwe, mme thibedi e tla tshwanelwa ke go tlhomamisiwa ka thata.
6  Dikgoro tsa dinoka di tla bulega, mme ntlo ya segosi e tla nyerologa.
7  Mme e tlhomamisitswe; o bipolotswe; ruri o tla isiwa kgakala, mme malata a gagwe a tla bo a lela selelo sa khutsafalo, jaaka modumo wa maeba, ba ititaya dipelo kgapetsa.
8  Mme Ninife, go tloga mo metlheng ya go nna gone ga gagwe, o ne a tshwana le mogobe wa metsi; mme ba a tshaba. “Emang fela, lona banna! Emang fela!” Mme ga go ope yo o boelang morago.
9  Gapang selefera, lona banna; gapang gouta; ka gonne ga go na tekanyetso ya dilo tse di rulagantsweng. Go na le selekanyo se se boima sa mefuta yotlhe ya dilwana tse di eletsegang.
10  Lolea le lefela, le motse o o kgakgabetseng! Mme pelo e a nyera, le mangole a a kgwetlha, le ditlhabi tse di botlhoko thata di mo dinōkeng tsotlhe; mme fa e le difatlhego tsa bone botlhe, di tletse letshogo.
11  O kae mongobo wa ditau, le logaga lwa ditawana tse di seriri, koo tau e neng e tsamaya e bo e tsena teng, koo tawana e neng e le teng, mme go se na ope yo o di tshosang?
12  Tau e ne e gagoganyetsa bana ba yone mo go lekaneng, e bile e kgamela ditau tsa yone tse di namagadi. Mme e ne ya nna e tladitse mesima ya yone ka dilo tse e di tsomileng le mafelo a yone a go iphitlha ka diphologolo tse di gagogantsweng.
13  “Bona! Ke kgatlhanong le wena,” go bua Jehofa wa masomosomo, “e bile ke tla fisa kara ya gagwe ya ntwa mo mosing. Mme tšhaka e tla kometsa ditawana tsa gago tse di seriri. Le gone ke tla fedisa dilo tsa gago tse o di tsomang mo lefatsheng, mme lentswe la barongwa ba gago ga le ne le tlhola le utlwiwa.”
3  A bo go latlhega motse wa tshololo ya madi. O tletse tsietso le bonokwane gotlhe fela. Dilo tse di tsomilweng di tloge!
2  Go na le modumo wa seme le modumo wa go tlharakana ga leotwana, le pitse e e betsegang le kara e e tlolang.
3  Mopalami wa pitse yo o e palameng, le kgabo ya tšhaka, le logadima lwa lerumo, le bontsintsi jwa  ba ba bolailweng setlhogo, le selekanyo se se boima sa ditoto; mme ditopo ga di na bokhutlo. Ba nna ba kgotšwa mo gare ga ditopo tsa bone;
4  ka ntlha ya bontsi jwa ditiro tsa boaka tsa seaka, se sentle ka tsela e e kgatlhang, e le moloi wa mosadi, ene yo o raelang ditšhaba ka ditiro tsa gagwe tsa boaka le malapa ka boloi jwa gagwe.
5  “Bona! ke kgatlhanong le wena,” go bua Jehofa wa masomosomo, “mme ke tla baya sebipo sa dintlha tsa diaparo tsa gago mo sefatlhegong sa gago, mme ke tla dira gore ditšhaba di bone bosaikategang jwa gago, le magosi tlontlologo ya gago.
6  Mme ke tla latlhela dilo tse di ferosang sebete mo go wena, le gone ke tla dira gore o nyatsege; e bile ke tla go tlhoma gore o nne segakgamalelo.
7  Mme go tla diragala gore mongwe le mongwe yo o go bonang o tla go tshaba mme ruri o tla re, ‘Ninife o thopilwe! Ke mang yo o tla mo utlwelang botlhoko?’ Ke tla go senkela bagomotsi kae?
8  A o botoka go na le No-amone, yo o neng a ntse fa meseleng ya Nile? Metsi a ne a mo dikologile, yo khumo ya gagwe e neng e le lewatle, yo lobota lwa gagwe e neng e le lewatle.
9  Ethiopia e ne e le thata ya gagwe e e feletseng, le Egepeto; e bile go se na tekanyetso. Pute le Balibia ba ne ba itshupa ba na le thuso mo go wena.
10  Le ene o ne a laoletswe go faladiwa; o ne a ya botshwarwa. Bana ba gagwe le bone ba ne ba phatlakanngwa kwa tlhogong ya mebila yotlhe; mme ba ne ba latlhelela banna ba gagwe ba ba galaleditsweng bola, mme batho ba gagwe botlhe ba bagolo ba bofilwe ka mehiri.
11  “Le wena ka bowena o tla tagwa; o tla nna selo se se fitlhegileng. Le wena ka bowena o tla batla kago e e thata o tshaba mmaba.
12  Mafelo otlhe a gago a a sireletsegileng a ntse jaaka ditlhare tsa mofeige tse di nang le mabutswapele, a a tla welang mo molomong wa moji fa di ka tshikinngwa.
13  “Bona! Batho ba gago ke basadi mo gare ga gago. Dikgoro tsa naga ya gago ruri di tla bulelwa baba ba gago. Ruri molelo o tla laila mephakalego ya gago.
14  Ikgele metsi a a tla go dikanyetsang. Nonotsha mafelo a gago a a sireletsegileng. Tsena mo lorageng, o gatake mo letsopeng; tshwara foromo ya setena.
15  Le eleng gone koo molelo o tla go laila. Tšhaka e tla go kgaola. E tla go kometsa jaaka boijane. Itire montsi ka palo jaaka boijane; itire montsi ka palo jaaka tsie.
16  O ntsifaditse bagwebi ba gago go feta dinaledi tsa magodimo. “Fa e le boijane, bo apola letlalo la jone; bo bo bo fofa.
17  Balebeledi ba gago ba tshwana le tsie, mme badiredi ba gago ba ba phuthelang batho sesoleng ba tshwana le lesogodi la tsie. Ba thibelela mo masakeng a maje ka letsatsi la fa go le tsididi. Letsatsi le tshwanetse la phatsima, mme ba tshabele koo. Mme tota ga go itsiwe lefelo le ba leng mo go lone.
18  “Badisa ba gago ba a otsela, wena kgosi ya Asiria; batho ba gago ba ba tlotlometseng ba nna mo maagong a bone. Batho ba gago ba gasamisitswe mo dithabeng, mme ga go na ope yo o ba phuthang.
19  Ga go na kgololo mo matlhomoleng a gago a magolo. Titeo ya gago ga e kgone go fodisiwa. Botlhe ba ba utlwang pego kaga gago ruri ba tla go opela diatla; ka gonne ke mang yo bosula jwa gago bo neng bo sa fete mo go ene ka metlha?”
