4  “Gonne, bonang! letsatsi le etla le le tukang jaaka leubelo, mme botlhe ba ba boikgodiso le botlhe ba ba dirang boikepo ba tla nna jaaka dirite. Letsatsi le le tlang ruri le tla ba kometsa,” go buile Jehofa wa masomosomo, “mo e leng gore ga le kitla le ba tlogelela modi kgotsa kala e kgolo.
2  Mme lona ba lo boifang leina la me letsatsi la tshiamo le tla lo phatsimela, ka phodiso mo diphukeng tsa lone; mme tota lo tla tswa lo ya go tiba ka tlhako fa fatshe jaaka dinamane tse di nontshitsweng.”
3  “Ruri lo tla gataka baikepi, gonne ba tla nna jaaka loupa fela kafa tlase ga dipato tsa dinao tsa lona mo letsatsing le ke tsayang kgato ka lone,” go buile Jehofa wa masomosomo.
4  “Gakologelwang molao wa ga Moshe motlhanka wa me o ke o mo laetseng kwa Horeba ka ga Iseraele yotlhe, le melawana le ditshwetso tsa boatlhodi.
5  “Bonang! ke lo romelela Elija moporofeti pele letsatsi le legolo le le le boitshegang la ga Jehofa le tla.
6  Mme o tla busetsa dipelo tsa borre kwa baneng ba basimane, le dipelo tsa bana ba basimane kwa go borre; gore ke se ka ka tla mme ka itaya lefatshe ka go le senya.”
1  Polelo: Lefoko la ga Jehofa ka Malaki ka ga Iseraele:
2  “Ke lo ratile,” go buile Jehofa. Mme lo rile: “O re ratile ka tsela efe?” “A Esau e ne e se morwarraagwe Jakobe?” go bua Jehofa. “Mme ke ne ka rata Jakobe,
3  mme Esau ene ke ne ka mo tlhoa; la bofelo ke ne ka dira dithaba tsa gagwe kgakgabalo le boswa jwa gagwe go nna jwa bophokoje ba kwa nageng.”
4  “E re ka Edoma a ntse a re, ‘Re tšhwetlakantswe, mme re tla boa re bo re aga mafelo a a swafetseng,’ Jehofa wa masomosomo o buile jaana, ‘Fa e le bone, ba tla aga; mme nna, ke tla rutlolola. Ruri batho ba tla ba bitsa “karolo ya naga ya boikepo” le “batho ba Jehofa a ba atlhotseng ka bosakhutleng.”
5  Matlho a lona a tla go bona, mme lona ka bolona lo tla re: “E kete Jehofa a ka godisiwa mo karolong ya naga ya Iseraele.”’”
6  “‘Fa e le morwa ene, o tlotla rraagwe; mme motlhanka, mong wa gagwe yo mogolo. Ka gone, fa ke le rre, go ntlotla go kae? Mme fa ke le Mong Yo Mogolo, go mpoifa go kae?’ Jehofa wa masomosomo o lo reile jalo, lona baperesiti ba lo nyatsang leina la me. “‘Mme lo rile: “Re nyaditse leina la gago ka tsela efe?”’
7  “‘Ka go isa senkgwe se se kgotletsweng mo sebesong sa me.’ “‘Mme lo rile: “Re go kgotletse ka tsela efe?”’ “‘Ka go bua lo re: “Tafole ya ga Jehofa ke selo se se nyatsegang.”
8  Mme fa lo isa phologolo e e foufetseng gore e ntshiwe setlhabelo lo a re: “Ga se sepe se se bosula.” Mme fa lo isa phologolo e e tlhotsang kgotsa e e bobolang lo a re: “Ga se sepe se se bosula.”’” “Tsweetswee, e tlise gaufi le molaodi wa gago. A o tla go ipelela, kgotsa a o tla go amogela ka bopelonomi?” go buile Jehofa wa masomosomo.
9  “Mme jaanong, tsweetswee, nolofatsang sefatlhego sa Modimo, gore a tle a re utlwele botlhoko. Seno se dirilwe ke seatla sa lona. A o tla amogela ope wa lona ka bopelonomi?” go buile Jehofa wa masomosomo.
10  “Gape ke mang mo gare ga lona yo o tla tswalang dikgoro? Ga lo kitla lo tshubela sebeso sa me—lefela. Ga lo intumedise ka gope,” go buile Jehofa wa masomosomo, “e bile ga ke ipelele tshupelo ya mpho e e tswang mo seatleng sa lona.”
11  “Gonne go tswa botlhabatsatsi le go ya bophirimong jwa lone leina la me le tla nna legolo mo ditšhabeng, mme mo lefelong lengwe le lengwe, go tla kuisiwa mosi wa setlhabelo, leina la me le tla direlwa neo, le mpho e e phepa; ka gonne leina la me le tla nna legolo mo ditšhabeng,” go buile Jehofa wa masomosomo.
12  “Mme lona lo ntlontlolola ka go bua lo re, ‘Tafole ya ga Jehofa ke selo se se kgotletsweng, le leungo la yone ke selo se se nyatsegang, e leng dijo tsa yone.’
13  E bile lo rile, ‘Bonang! A bo e lapisa jang ne!’ mme lo dirile gore e penelwe nko,” go buile Jehofa wa masomosomo. “Mme lo tlisitse sengwe se se tserweng ka thata, le se se tlhotsang, le se se bobolang; ee, lo se tlisitse jaaka mpho. A nka se ipelela mo seatleng sa lona?” go buile Jehofa.
14  “Go hutsegile yo o dirang ka boferefere fa go na le phologolo e tonanyana mo motlhapeng wa gagwe, mme a bo a dira maikano a ntshetsa Jehofa e e bokoa. Ka gonne ke Kgosi e kgolo,” go buile Jehofa wa masomosomo, “mme leina la me le tla boitshega mo ditšhabeng.”
2  “Mme jaanong taelo eno e tla kwa go lona, lona baperesiti.
2  Fa lo ka se ka lwa reetsa, e bile fa lo ka se ka lwa go baya mo pelong gore lo tlisetse leina la me kgalalelo,” go buile Jehofa wa masomosomo, “ruri le nna ke tla lo romelela phutso, ke tla hutsa masego a lona. Ee, ke bile ke hutsitse tshegofatso, ka gonne ga lo go beye mo pelong.”
3  “Bonang! ka ntlha ya lona, ke kgalema peo e e jetsweng, mme ke tla gasa boloko mo difatlhegong tsa lona, boloko jwa meletlo ya lona; mme mongwe o tla lo isa kwa go jone.
4  Lo tla tshwanelwa ke go itse gore ke lo romeletse taelo eno, gore kgolagano ya me le Lefi e tle e tswelele,” go buile Jehofa wa masomosomo.
5  “Fa e le kgolagano ya me yone, mo go ene e ne ya itshupa e le ya botshelo le ya kagiso, mme ke ne ka nna ka di mo naya, ka poifo. O ne a tswelela a mpoifa; ee, ka ntlha ya leina la me ene ka boene o ne a welwa ke letshogo.
6  Molao wa boammaaruri ka boone o ne o le mo molomong wa gagwe, e bile go ne go sa fitlhelwa tshiamololo epe mo dipounameng tsa gagwe. O ne a tsamaya le nna ka kagiso le ka thokgamo, mme ba a neng a ba busa gore ba tswe mo tlolong ba ne ba le bantsi.
7  Gonne dipounama tsa moperesiti ke tsone di tshwanetseng tsa boloka kitso, mme molao ke se batho ba tshwanetseng ba se senka mo molomong wa gagwe; gonne ke morongwa wa ga Jehofa wa masomosomo.
8  “Mme lona—lo fapogile mo tseleng. Lo dirile gore ba bantsi ba kgotšwe mo molaong. Lo sentse kgolagano ya ga Lefi,” go buile Jehofa wa masomosomo.
9  “Mme le nna, ruri ke tla dira gore lo nyatsege lo bo lo kokobediwe mo bathong botlhe, e re ka lo ne lo sa boloke ditsela tsa me, mme lo ne lo bontsha tlhaolele mo molaong.”
10  “A rotlhe ga re na rre a le mongwe? A ga re a bopiwa ke Modimo a le mongwe? Ke ka ntlha yang fa re direlana ka boferefere, re itshepolola kgolagano ya borraaronamogologolwane?
11  Juda o dirile ka boferefere, e bile go dirilwe selo se se makgapha mo Iseraele le mo Jerusalema; gonne Juda o tlontlolotse boitshepo jwa ga Jehofa, jo A bo ratileng, mme o tsere morwadia modimo o sele go nna monyadiwa wa gagwe.
12  Jehofa o tla kgaola mo megopeng ya ga Jakobe mongwe le mongwe yo o go dirang, yo o tsogileng le yo o arabang, le yo o isetsang Jehofa wa masomosomo tshupelo ya mpho.”
13  “Mme seno ke selo sa bobedi se lo se dirang, se se felelang ka gore lo bipe sebeso sa ga Jehofa ka dikeledi, ka selelo le ka go fegelwa, mo go sa tlholeng go retologelwa kwa tshupelong eno ya mpho kgotsa go ipelelwa sepe fela se se tswang mo seatleng sa lona.
14  Mme lo rile, ‘Ka lebaka lang?’ Ka lebaka leno, la gore Jehofa ka boene o neetse bosupi fa gare ga gago le mosadi wa bosha jwa gago, yo wena ka bowena o mo diretseng ka boferefere, le mororo e le molekane wa gago le mosadi wa kgolagano ya gago.
15  Mme go na le mongwe yo o neng a se ka a go dira, e re ka a ne a na le mo go setseng ga moya. Mme ene yoo o ne a senka eng? Peo ya Modimo. Mme lo itise ka ga moya wa lona, a ope a se ka a direla mosadi wa bosha jwa gagwe ka boferefere.
16  Gonne o tlhoile tlhalo,” go buile Jehofa Modimo wa Iseraele; “le yo o bipileng seaparo sa gagwe ka tshiamololo,” go buile Jehofa wa masomosomo. “Lo itise ka ga moya wa lona, mme lo se ka lwa dira ka boferefere.
17  “Lo lapisitse Jehofa ka mafoko a lona, mme lo rile, ‘Re mo lapisitse ka tsela efe?’ Ka go bua lo re, ‘Mongwe le mongwe yo o dirang bosula o molemo mo matlhong a ga Jehofa, mme ene ka boene o itumedisitswe ke ba ba ntseng jalo’; kgotsa, ‘O kae Modimo wa tshiamiso?’”
3  “Bonang! ke roma morongwa wa me, mme o tshwanetse go bula tsela fa pele ga me. Mme ka tshoganyetso go tla tla Morena wa boammaaruri mo tempeleng ya Gagwe, yo lo mo senkang, le morongwa wa kgolagano yo lo itumelang mo go ene. Bonang! Ruri o tla tla,” go buile Jehofa wa masomosomo.
2  “Mme ke mang yo o tla itshokelang letsatsi la go tla ga gagwe, e bile ke mang yo o tla emang fa a bonala? Gonne o tla bo a ntse jaaka molelo wa moitshekisi le jaaka molora wa llae ya batlhatswi ba matsela.
3  O tla nna jaaka moitshekisi le montlafatsi wa selefera a ba a ntlafatsa bomorwa Lefi; o tla ba itshekisa jaaka gouta le jaaka selefera, mme mo go Jehofa, ruri ba tla nna batho ba ba isang tshupelo ya mpho ka tshiamo.
4  Mme tshupelo ya mpho ya Juda le ya Jerusalema tota e tla bo e kgotsofatsa Jehofa, jaaka mo malatsing a bogologolo le jaaka mo dingwageng tsa bogologolo tala.
5  “Ke tla lo atamela gore ke lo atlhole, mme ke tla nna mosupi yo o bofefo kgatlhanong le baloi, kgatlhanong le baakafadi, kgatlhanong le ba ba ikanang ka maaka, le kgatlhanong le ba ba dirang ka boferefere ka tuelo ya modiri yo o duelwang, ka motlholagadi le ka mosimane yo o se nang rre, le ba ba sa amogeleng moagi wa moeng, mme ba sa mpoifa,” go buile Jehofa wa masomosomo.
6  “Gonne ke nna Jehofa; ga ke a fetoga. Mme lona lo bomorwa Jakobe; ga lo a fela.
7  Go tloga malatsing a borraalonamogologolwane lo fapogile melao ya me mme ga lo a e boloka. Boelang mo go nna, mme ke tla boela mo go lona,” go buile Jehofa wa masomosomo. Mme lo rile: “Re tla boela ka tsela efe?”
8  “A motho wa mo lefatsheng a ka thukutha Modimo? Mme lo a nthukutha.” E bile lo rile: “Re go thukuthile ka tsela efe?” “Mo ditsabosomeng le mo meneelong.
9  Lo mphutsa ka phutso, e bile lo a nthukutha—setšhaba sotlhe fela.
10  Tlisang ditsabosome tsotlhe mo ntlong ya polokelo, gore go tle go nne le dijo mo ntlong ya me; mme ntekang, tsweetswee, ka ga seno,” go buile Jehofa wa masomosomo, “gore a ga nkitla ke lo bulela dikgoro tsa morwalela tsa magodimo ke bo ke lo tshololela lesego go fitlha lo sa tlhole lo tlhoka sepe.”
11  “Mme ke tla lo kgalemelela e e kometsang, mme ga e kitla e lo senyetsa leungo la mmu, le gone mofine o o mo tshimong ga o kitla o itshupa e le o o sa lo ungweleng,” go buile Jehofa wa masomosomo.
12  “Ditšhaba tsotlhe di tla tshwanelwa ke go lo bolela lo le ba ba itumetseng, gonne lo tla nna lefatshe la boipelo,” go buile Jehofa wa masomosomo.
13  “Mafoko a lona kgatlhanong le nna a ne a nonofile,” go buile Jehofa. Mme lo rile: “Ke eng se re se buisanyeng mmogo kgatlhanong le wena?”
14  “Lo rile, ‘Go direla Modimo ga go na mosola. Mme re na le poelo efe ya go bo re bolokile boikarabelo jwa rona mo go ene, le go bo re tsamaile re kotlomane pelo ka ntlha ya ga Jehofa wa masomosomo?
15  Mme mo nakong eno re bolela batho ba ba boikgodiso e le ba ba itumetseng. Gape, badiri ba boikepo ba agilwe. Gape ba lekile Modimo mme ba nna ba falola.’”
16  Ka nako eo ba ba boifang Jehofa ba ne ba buisana mmogo, mongwe le mongwe le molekane wa gagwe, mme Jehofa a nna a tlhwaya tsebe a ba a reetsa. Mme buka ya kgakologelo ya simolola go kwalwa fa pele ga gagwe e kwalelwa ba ba boifang Jehofa le ba ba akanyang ka leina la gagwe.
17  “Mme ruri ba tla nna ba me,” go buile Jehofa wa masomosomo, “ka letsatsi la fa ke tla bo ke tlhagisa thuo e e kgethegileng. Ke tla ba bontsha bopelotlhomogi, fela jaaka rre a bontsha bopelotlhomogi mo go morwawe yo a mo direlang.
18  Mme lona ruri lo tla bona gape pharologanyo fa gare ga yo o siameng le yo o boikepo, fa gare ga yo o direlang Modimo le yo o sa mo direlang.”
