4  La bofelo, bakaulengwe, re lo lopa le go lo rotloetsa ka Morena Jesu, fela jaaka lo ne lwa amogela tao e e tswang mo go rona ya kafa lo tshwanetseng lwa tsamaya ka gone le go itumedisa Modimo, fela jaaka tota e bile lo tsamaya, gore lo nne lo dire jalo ka botlalo segolo.
2  Gonne lo itse ditaelo tse re neng ra di lo naya ka Morena Jesu.
3  Gonne seno ke se Modimo o se ratang, go itshepisiwa ga lona, gore lo ithibe mo kgokafalong;
4  gore mongwe le mongwe wa lona a itse kafa a ka tsholang sejana sa gagwe ka gone se le boitshepo e bile se tlotlega,
5  e seng mo go eletseng tlhakanelodikobo ka bopelotshetlha mo go ntseng jaaka mo ditšhaba tse di sa itseng Modimo le tsone di nang le gone;
6  gore motho a se ka a feleletsa a gobaditse e bile a tseneletse mo ditshwanelong tsa mokaulengwe wa gagwe mo kgannyeng eno, ka gonne Jehofa ke ene yo o diragatsang kotlhao ka dilo tseno tsotlhe, fela jaaka re ne ra lo bolelela go sa le pele ra ba ra lo naya bosupi ka botlalo.
7  Gonne Modimo o ne a re bitsa, e seng gore a letlelele boitshekologo, mme e ne e le gore re itshepisiwe.
8  Jalo he, motho yo o bontshang go itlhokomolosa ga a itlhokomolose motho, mme o itlhokomolosa Modimo, yo o tsenyang moya wa gagwe o o boitshepo mo go lona.
9  Le fa go ntse jalo, ka ga lorato lwa bokaulengwe, ga lo tlhoke gore re bo re lo kwalela, gonne lona ka bolona lo rutwa ke Modimo gore lo ratane;
10  mme, tota e bile, lo go dira mo bakaulengweng botlhe mo Makedonia yotlhe. Mme re a lo rotloetsa, bakaulengwe, gore lo tswelele lo go dira ka botlalo thata,
11  le gore lo go dire boikaelelo jwa lona go tshela ka tidimalo le go tlhokomela dikgang tsa lona le go dira ka diatla tsa lona, fela jaaka re ne ra lo laela;
12  gore lo tsamaye ka mokgwa o montle malebana le batho ba ba kwa ntle mme lo sa tlhoke selo sepe.
13  Mo godimo ga moo, bakaulengwe, ga re batle gore lo nne lo se na kitso ka ga ba ba robalang mo losong; gore lo se ka lwa hutsafala fela jaaka ba bangwe botlhe ba ba se nang tsholofelo le bone ba hutsafala.
14  Gonne fa e le gore tumelo ya rona ke gore Jesu o ne a swa a ba a tsoga gape, jalo, le ba ba robetseng mo losong ka Jesu, Modimo o tla ba tlisa mmogo le ene.
15  Gonne seno ke se re se lo bolelelang ka lefoko la ga Jehofa, gore rona batshedi ba re tshelang go fitlha kwa go nneng gone ga Morena ga re na go etelela pele ba ba robetseng mo losong ka gope;
16  ka gonne Morena ka boene o tla fologa kwa legodimong ka mokgosi wa taelo, ka lentswe la moengele yo mogolo le ka terompeta ya Modimo, mme ba ba suleng ba le seoposengwe le Keresete ba tla tsoga pele.
17  Morago ga moo rona batshedi ba re tshelang, mmogo le bone, re tla phamolelwa kwa marung go kgatlhantsha Morena mo moyeng; mme ka gone re tla nna le Morena ka metlha.
18  Ka gone, nnang lo gomotsane ka mafoko ano.
5  Jaanong fa e le ka dinako le dipaka, bakaulengwe, ga lo tlhoke go kwalelwa sepe.
2  Gonne lona ka bolona lo itse sentle tota gore letsatsi la ga Jehofa le a tla fela jaaka legodu bosigo.
3  Motlhang ba reng: “Kagiso le polokesego!” foo tshenyego ya tshoganyetso e tla ba wela ka ponyo ya leitlho fela jaaka setlhabi sa tlalelo mo mosading yo o moimana; mme ga ba kitla ba falola ka gope.
4  Mme lona, bakaulengwe, ga lo mo lefifing, mo letsatsi leo le ka lo welang ka tshoganyetso jaaka le ne le ka wela magodu,
5  gonne lona lotlhe lo bana ba lesedi le bana ba motshegare. Ga re ba bosigo le fa e le ba lefifi.
6  Jalo, a re se nneng re robetse jaaka ba bangwe botlhe ba dira, mme a re nneng re tsogile re bo re nne re thantse mo ditlhaloganyong.
7  Gonne ba ba robalang ba na le mokgwa wa go robala bosigo, le ba ba tagwang gantsi ba a bo ba tagilwe bosigo.
8  Mme rona ba re leng ba motshegare, a re nneng re thantse mo ditlhaloganyong mme re apareng seiphemelo sa sehuba sa tumelo le lorato le tsholofelo ya poloko jaaka tlhoro ya phemelo;
9  ka gonne Modimo ga a re laolela bogale, mme o re laoletse go bona poloko ka Morena wa rona Jesu Keresete.
10  O ne a re swela, gore, e ka ne re nna re tsogile kgotsa re robetse, re tshele mmogo le ene.
11  Jalo nnang lo gomotsane lo bo lo agane, fela jaaka tota e bile lo dira.
12  Jaanong re a lo kopa, bakaulengwe, gore lo tlotle ba ba dirang ka natla mo gare ga lona ba bile ba lo okametse mo Moreneng le go lo tlhagisa;
13  le gore lo ba tlotle ka tsela e e fetang e e tlwaelegileng ka lorato ka ntlha ya tiro ya bone. A mongwe le mongwe a nne le kagiso le yo mongwe.
14  Kafa letlhakoreng le lengwe, re a lo rotloetsa, bakaulengwe, tlhagisang ba ba sa direng dilo ka thulaganyo, buang ka tsela e e gomotsang le meya e e tshwenyegileng maikutlo, tshegetsang ba ba bokoa, nnang pelotelele mo go botlhe.
15  Tlhokomelang gore ope a se ka a busolosa go utlwisiwa botlhoko ka go utlwisa yo mongwe botlhoko le ene, mme ka metlha lwelang go direlana se se molemo le go direla ba bangwe botlhe se se molemo le bone.
16  Ipeleng ka metlha.
17  Rapelang lo sa kgaotse.
18  Lebogang ka ga dilo tsotlhe. Gonne seno ke thato ya Modimo seoposengweng le Keresete Jesu mabapi le lona.
19  Lo se ka lwa tima molelo wa moya.
20  Lo se ka lwa nyatsa boporofeti.
21  Tlhomamisang dilo tsotlhe; ngangatlelang se se molemo.
22  Ithibeng mo boikepong jwa mofuta mongwe le mongwe.
23  E kete ene Modimo wa kagiso a ka lo itshepisa ka botlalo. Mme e kete maikutlo le moya le mmele wa lona bakaulengwe di ka bolokwa ka mokgwa o o se nang molato di itekanetse sentle ka tsela nngwe le nngwe, fa Morena wa rona Jesu Keresete a nna gone.
24  Yo o lo bitsang o a ikanyega, mme gape o tla go dira.
25  Bakaulengwe, tswelelang lo re rapelela.
26  Dumedisang bakaulengwe botlhe ka katlo e e boitshepo.
27  Ke lo tlama ka tlamo e e masisi ka Morena gore lekwalo leno le balelwe bakaulengwe botlhe.
28  Bopelonomi jo bo sa re tshwanelang jwa Morena wa rona Jesu Keresete bo nne le lona.
1  Paulo le Silefano le Timotheo re kwalela phuthego ya Bathesalonika e e seoposengwe le Modimo Rara le Morena Jesu Keresete: E kete lo ka nna le bopelonomi jo bo sa re tshwanelang le kagiso.
2  Ka metlha re leboga Modimo fa re lo umaka lotlhe mo dithapelong tsa rona,
3  gonne re gopola tiro ya lona ya go nna le tumelo, re sa kgaotse, le tiro ya lona ya bonatla ya lorato le boitshoko jwa lona ka ntlha ya tsholofelo ya lona mo Moreneng wa rona Jesu Keresete fa pele ga Modimo wa rona le Rara.
4  Gonne, bakaulengwe ba ba ratwang ke Modimo, re itse go lo tlhopha ga gagwe,
5  ka gonne dikgang tse di molemo tse re di rerang ga di a ka tsa tla mo go lona ka puo e le yosi mme gape di tlile ka maatla le ka moya o o boitshepo le go tlhatswega pelo mo go nonofileng, fela jaaka lo itse gore re ne ra nna batho ba mofuta ofe mo go lona ka ntlha ya lona;
6  mme lo ne lwa nna baetsi ba rona le ba Morena, ka lo ne lwa amogela lefoko lo le mo pitlaganong e kgolo ka boipelo jwa moya o o boitshepo,
7  mo e leng gore lo ne lwa simolola go nna sekao mo badumeding botlhe mo Makedonia le mo Akaia.
8  Boammaaruri ke gore, ga se fela gore lefoko la ga Jehofa le utlwetse ka lona mo Makedonia le Akaia, mme mo lefelong lengwe le lengwe tumelo ya lona mo Modimong e anametse kgakala, mo e leng gore ga re tlhoke go bua sepe.
9  Gonne bone ka bobone ba nna ba bega kaga tsela e la ntlha re neng ra tsena mo gare ga lona ka yone le kafa lo neng lwa retologela kwa Modimong ka gone lo tswa mo medingwaneng ya lona gore lo nne batlhanka ba Modimo yo o tshelang le wa boammaaruri,
10  le go letela Morwawe go tswa magodimong, yo o neng a mo tsosa mo baswing, e bong Jesu, yo o re gololang mo tšhakgalong e e tlang.
2  Eleruri, lona ka bolona lo a itse, bakaulengwe, kafa loeto lwa rona kwa go lona lo sa nnang lo lo se nang matswela ka gone,
2  le kafa e rileng re sena go boga pele le go tshwarwa ka go tlhoka maitseo (fela jaaka lo itse) kwa Filipi, re neng ra nna pelokgale ka Modimo wa rona ka gone gore re bue le lona dikgang tse di molemo tsa Modimo ka go kgaratlha mo gogolo thata.
3  Gonne go rotloetsa mo re go nayang ga go tswe mo tlolong kgotsa mo boitshekologolong kgotsa ka tsietso,
4  mme, fela jaaka re supilwe ke Modimo re le ba ba tshwanelang go sikarisiwa dikgang tse di molemo, re bua jalo, e seng go itumedisa batho, fa e se go itumedisa Modimo, yo o lekang dipelo tsa rona.
5  Tota e bile, ga go ka nako epe re kileng ra tla ka puo e e borethe, (fela jaaka lo itse) kgotsa ka go fitlha keletso ya bopelotshetlha, Modimo ke mosupi!
6  Le gone re ntse re sa batle kgalalelo mo bathong, nnyaa, le fa e le mo go lona kgotsa mo go ba bangwe, le fa re ne re ka nna mokgweleo wa ditshenyegelo tse dintsi jaaka baaposetoloi ba ga Keresete.
7  Go farologana le seo, re ne ra nna bonolo mo gare ga lona, jaaka fa mmè yo o amusang a ngomaela bana ba gagwe.
8  Jalo, e re ka re lo rata ka lorato lwa bopelonomi, re ne ra itumelela thata go lo naya, e seng fela dikgang tse di molemo tsa Modimo, mme gape le meya ya rona, ka gonne lo ne lo ratega mo go rona.
9  Eleruri, bakaulengwe, lo gopola tiro ya rona ya bonatla le letsapa. E ne e le ka go dira bosigo le motshegare, re neng ra lo rerela dikgang tse di molemo tsa Modimo, gore re se ka ra rwesa ope wa lona mokgweleo wa ditshenyegelo tse dintsi.
10  Lo basupi, mme le Modimo ke mosupi, ba kafa re neng ra itshupa re ikanyega ka gone mo go lona badumedi mme re siame e bile re ka se ka ra pegwa molato.
11  Tumalanong le seo, jaaka rrabana a dira mo baneng ba gagwe, lo itse sentle kafa re neng ra nna ra rotloetsa mongwe le mongwe wa lona ka gone, le go lo gomotsa le go lo naya bosupi,
12  gore lo tle lo tswelele lo tsamaya kafa go tshwanetseng Modimo yo o lo biletsang kwa bogosing jwa gagwe le kgalalelo.
13  Eleruri, ke gone ka moo gape re lebogang Modimo re sa kgaotse, ka gonne e rile lo amogela lefoko la Modimo, le lo neng lwa le utlwa mo go rona, lwa le amogela, e seng jaaka lefoko la batho, mme, fela jaaka ruri le ntse, jaaka lefoko la Modimo, le gape le dirang mo go lona badumedi.
14  Gonne bakaulengwe, lo ne lwa nna baetsi ba diphuthego tsa Modimo tse di mo Judea tse di seoposengwe le Keresete Jesu, ka gonne le lona lo ne lwa simolola go boga mo diatleng tsa batho ba naga ya lona tsone dilo tse di tshwanang le tse le bone ba di bogang mo diatleng tsa Bajuda,
15  ba ba neng ba bolaya le eleng Morena Jesu le baporofeti ba bo ba re bogisa. Mo godimo ga moo, ga ba itumedise Modimo, mme ba emelane le dilo tse di direlwang molemo wa batho botlhe,
16  jaaka ba leka go re kgoreletsa go bua le batho ba ditšhaba gore le bone ba bolokwe, mo go felelang ka gore ka metlha ba tlatsa selekanyo sa maleo a bone. Mme kwa bofelong bogale jwa gagwe bo tlile mo go bone.
17  Mme rona, bakaulengwe, fa re ne re lo amogilwe ka nako e khutshwane fela, ka namana, e seng mo pelong, re ne ra leka ka natla fela thata go feta mo go tlwaelegileng go bona difatlhego tsa lona ka keletso e kgolo.
18  Ka lebaka leno re ne ra batla go tla kwa go lona, ee, nna Paulo, gangwe le ka lekgetlo la bobedi, mme Satane o ne a ema tselana ya rona pele.
19  Gonne tsholofelo ya rona ke eng kgotsa boipelo kgotsa serwalo sa boitumelo—aitsane, tota e bile a ga se lona?—fa pele ga Morena wa rona Jesu mo go nneng gone ga gagwe?
20  Eleruri lo kgalalelo ya rona le boipelo jwa rona.
3  Ka gone, e rile re sa tlhole re kgona go itshoka, ra bona go le molemo gore re tlogelwe kwa Athena;
2  mme re ne ra romela Timotheo, mokaulengwe wa rona le modiredi wa Modimo mo dikgannyeng tse di molemo kaga Keresete, gore a lo nitamise le go lo gomotsa mo boemong jwa tumelo ya lona,
3  gore ope a se ka a akgaakgiwa ke dipitlagano tseno. Gonne lona ka bolona lo a itse gore re laoletswe sone selo seno.
4  Tota e bile, gape, fa re ne re na le lona, re ne re tle re lo bolelele go sa le pele gore re ne re laoletswe go boga pitlagano, fela jaaka gape go diragetse le jaaka lo itse.
5  Ke gone ka moo, eleruri, e rileng ke sa tlhole ke kgona go itshoka, ke neng ka roma gore ke itse ka boikanyegi jwa lona, ka jaana gongwe ka tsela nngwe Moraedi a ka tswa a lo raetse, mme tiro ya rona ya bonatla e ka tswa e feletse e le lefela.
6  Mme Timotheo o sa tswa go tla mo go rona gone fela jaanong a tswa kwa go lona e bile o re neile dikgang tse di molemo kaga boikanyegi jwa lona le lorato, le gore lo nna lo re gakologelwa ka tsela e e molemo ka metlha, lo tlhologeletswe go re bona ka yone tsela eo, eleruri, jaaka le rona re lo tlhologeletswe.
7  Ke gone ka moo, bakaulengwe, re gomotsegileng kaga lona mo tlalelong yotlhe ya rona le pitlagano ka boikanyegi jo lo bo bontshang,
8  ka gonne jaanong re a tshela fa lo ema lo nitame mo Moreneng.
9  Gonne re ka leboga Modimo jang ka lona ka ntlha ya boipelo jotlhe jo re ipelang ka jone ka ntlha ya lona fa pele ga Modimo wa rona,
10  fa bosigo le motshegare re ntse re dira mekokotlelo e megolo thata gore re bone difatlhego tsa lona le go siamisa dilo tse di tlhaelang ka ga tumelo ya lona?
11  Jaanong e kete Modimo wa rona le Rara ka boene le Morena wa rona Jesu ba ka kaela ka katlego tsela ya rona ya go tla kwa go lona.
12  Mo godimo ga moo, e kete Morena o ka dira gore lo oketse, ee, a lo totise, mo go rataneng le mo go rateng botlhe, fela jaaka le rona re lo rata;
13  gore a nitamise dipelo tsa lona, e le tse di ka se kang tsa pegwa molato mo boitshepong fa pele ga Modimo wa rona le Rara mo go nneng gone ga Morena wa rona Jesu a na le baitshepi botlhe ba gagwe.
