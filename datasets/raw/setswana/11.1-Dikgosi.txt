10  Jaanong kgosigadi ya Sheba e ne e utlwa pego ka ga Solomone malebana le leina la ga Jehofa. Ka jalo a tla go mo leka ka dipotso tse di akabatsang.
2  La bofelo a goroga mo Jerusalema ka mokoloko o mogolo thata, dikamela di sikere leokwane la balema le gouta e ntsi thata le maje a a tlhokegang; mme a tsena kwa go Solomone mme a simolola go bua le ene ka sotlhe se pelo ya gagwe e neng e se ratile thata.
3  Solomone le ene a mmolelela dikgang tsotlhe tsa gagwe. Go ne go se na kgang epe e e fitlhegileng mo kgosing e kgosi e neng ya se ka ya e mmolelela.
4  E rile kgosigadi ya Sheba e bona botlhale jotlhe jwa ga Solomone le ntlo e a neng a e agile,
5  le dijo tsa tafole ya gagwe le go nna ga batlhanka ba gagwe le tirelo ya mo tafoleng ya batho ba gagwe ba ba abang dijo le diaparo tsa bone le dino tsa gagwe le ditlhabelo tsa gagwe tse di fisiwang tse a neng a di isa a le kwa ntlong ya ga Jehofa ka metlha, foo a felelwa ke maatla.
6  Ka jalo a raya kgosi a re: “Lefoko le ke le utlwileng kwa lefatsheng la me ka dikgang tsa gago le ka botlhale jwa gago le boammaaruri.
7  Mme ga ke a ka ka dumela mafoko ao go fitlha ke tla, gore matlho a me a tle a bone; mme bona! ke ne ke sa bolelelwa le fa e le sephatlo. O gaisitse ka botlhale le ka katlego dilo tse di utlwilweng tse ke neng ka di reetsa.
8  Go itumela banna ba gago; go itumela batlhanka bano ba gago ba ba emang fa pele ga gago ka metlha, ba reetsa botlhale jwa gago!
9  E kete Jehofa Modimo wa gago a ka bakwa, yo o go ipeletseng ka go go baya mo setulong sa bogosi sa Iseraele; ka gonne Jehofa o rata Iseraele ka bosakhutleng, mo e leng gore o ne a go tlhoma go nna kgosi gore o diragatse tshwetso ya boatlhodi le tshiamo.”
10  Go tswa foo a naya kgosi ditalenta di le lekgolo le masome a mabedi tsa gouta le leokwane le lentsi thata la balema le maje a a tlhokegang. Ga go ise go ke go tlhole go tlisiwa leokwane le lentsi jalo la balema le le lekanang le le kgosigadi ya Sheba e neng ya le naya Kgosi Solomone.
11  Mme lesomo la dikepe tsa ga Hirame tse di neng di tshotse gouta e e tswang kwa Ofire gape di ne tsa tlisa  dikota tsa ditlhare tsa maalaguma di le dintsi thata le maje a a tlhokegang go tswa kwa Ofire.
12  Mme kgosi ya  direla ntlo ya ga Jehofa le ntlo ya kgosi ditshegetso ka dikota tsa ditlhare tsa maalaguma, le diharepa le diletswa tsa megala tsa baopedi. Dikota tsa ditlhare tsa maalaguma tse di tshwanang le tseno ga di ise di tle le fa e le go bonwa go tla go fitlha mo letsatsing leno.
13  Mme Kgosi Solomone ka boene a naya kgosigadi ya Sheba sotlhe se a se ratang se a neng a se kopile, kwantle ga se a neng a se mo naya ka ntlha ya go aba ka bopelotshweu ga ga Kgosi Solomone. Morago ga moo a retologa a boela kwa lefatsheng la gagwe, ene mmogo le batlhanka ba gagwe.
14  Mme selekanyo sa bokete jwa gouta e e neng ya tla kwa go Solomone mo ngwageng o le mongwe se ne se fitlha go ditalenta tsa gouta di le makgolo a le marataro le masome a marataro le borataro,
15  kwantle ga banna ba maeto le poelo e e tswang mo bagwebing le dikgosi tsotlhe tsa Baaraba le balaodi ba lefatshe.
16  Mme Kgosi Solomone a dira dithebe tse dikgolo di le makgolo a mabedi tsa gouta e e pekantsweng (a baya dishekele di le makgolo a marataro tsa gouta mo thebeng nngwe le nngwe e kgolo),
17  le dithejana di le makgolo a mararo tsa gouta e e pekantsweng (a baya bomaena ba gouta mo thejaneng nngwe le nngwe). Go tswa foo kgosi ya di baya mo Ntlong ya Sekgwa sa Lebanona.
18  Mo godimo ga moo, kgosi ya dira setulo se segolo sa bogosi sa lonaka lwa tlou mme a se manega gouta e e itshekisitsweng.
19  Go ne go na le mapalamelelo a le marataro a a yang kwa setulong sa bogosi, mme setulo sa bogosi se ne se na le marulelo a a kgogoropo fa morago ga sone, mme go ne go na le maikaego a mabogo mo letlhakoreng leno le mo letlhakoreng lele fa lefelong la go nna, mme ditau tse pedi di ne di eme fa thoko ga maikaego a mabogo.
20  Mme go ne go na le ditau di le lesome le bobedi di eme foo mo godimo ga mapalamelelo a marataro, mo letlhakoreng leno le mo letlhakoreng lele. Go ne go se na bogosi bope jo bongwe jo bo neng bo na le sepe se se dirilweng fela jaaka sone.
21  Dijana tsotlhe tsa go nwela tsa ga Kgosi Solomone e ne e le tsa gouta, le dijana tsotlhe tsa Ntlo ya Sekgwa sa Lebanona e ne e le tsa gouta e e itshekileng. Go ne go se na sepe sa selefera; mo metlheng ya ga Solomone e ne e tsewa e se sepe gotlhelele.
22  Gonne kgosi e ne e na le lesomo la dikepe tsa Tareshishe mo lewatleng mmogo le lesomo la dikepe tsa ga Hirame. Gangwe mo dingwageng dingwe le dingwe di le tharo lesomo la dikepe tsa Tareshishe le ne le tla le tshotse gouta le selefera, lonaka lwa tlou, le dikgabo le diphikoko.
23  Ka jalo Kgosi Solomone o ne a le mogolo ka dikhumo le botlhale go feta dikgosi tse dingwe tsotlhe tsa lefatshe.
24  Mme batho botlhe ba lefatshe ba ne ba batla sefatlhego sa ga Solomone gore ba utlwe botlhale jwa gagwe jo Modimo o neng o bo tsentse mo pelong ya gagwe.
25  Mme mongwe le mongwe wa bone o ne a tlisa mpho ya gagwe, dilwana tsa selefera le dilwana tsa gouta le diaparo le dibetsa le leokwane la balema, dipitse le bommoulo, e le selo sa ngwaga le ngwaga.
26  Mme Solomone a nna a phutha dikara tse di oketsegileng le dipitse tsa ntwa; a nna le dikara di le sekete le makgolo a manè le dipitse tsa ntwa di le dikete di le lesome le bobedi, mme a di tlogela di emisitswe mo metseng ya dikara di le gaufi le kgosi mo Jerusalema.
27  Mme kgosi ya dira gore selefera mo Jerusalema e nne jaaka maje, mme ya dira gore dikgong tsa mosedara di nne dintsi thata jaaka ditlhare tsa mosikamore tse di kwa Shefela.
28  Mme Solomone o ne a na le dipitse tse a neng a di romelelwa go tswa Egepeto, mme setlhopha sa bagwebi ba kgosi se ne se tle se tseye motlhape wa dipitse ka tlhwatlhwa.
29  Mme kara e ne e na le go tla mme e ne e romelwa go tswa kwa Egepeto ka dipapetla tsa selefera di le makgolo a le marataro, le pitse ka di le lekgolo le masome a matlhano; mme go ne go ntse jalo ka dikgosi tsotlhe tsa Bahite le dikgosi tsa Siria. Ba ne ba romela ka tsone.
4  Mme Kgosi Solomone a tswelela e le kgosi mo Iseraele yotlhe.
2  Mme tseno ke dikgosana tse a neng a na le tsone: Asaria morwa Sadoke, moperesiti;
3  Elihorefe le Ahija, bomorwa Shisha, bakwaledi; Jehoshafate morwa Ahilude, mokwadi;
4  Benaia morwa Jehoiada o ne a okametse masole, mme Sadoke le Abiathare e ne e le baperesiti;
5  Asaria morwa Nathane o ne a okametse bathusi, mme Sabude morwa Nathane e ne e le moperesiti, tsala ya kgosi;
6  Ahishare o ne a okametse ba ntlo, mme Adonirame morwa Abada, a okametse ba ba pateleditsweng go tsenela tiro e e boima.
7  Solomone o ne a na le bathusi ba le lesome le bobedi mo Iseraele yotlhe, mme ba ne ba tlamela kgosi le ba ntlo ya gagwe ka dijo. E ne e tla nna boikarabelo jwa mongwe le mongwe gore a ntshe dijo kgwedi e le nngwe mo ngwageng.
8  Mme ano e ne e le maina a bone: Morwa Hure, mo kgaolong e e dithaba ya Eferaime;
9  morwa Dekere, kwa Makasa le kwa Shaalabime le Bethe-shemeshe le Elone-bethe-hanane;
10  morwa Hesede, kwa Arubothe (o ne a na le Sokho le lefatshe lotlhe la Hefere);
11  morwa Abinadabe, mokoloko otlhe wa dithaba tsa Dora (Tafathe, morwadia Solomone, ya nna mosadi wa gagwe);
12  Baane morwa Ahilude, kwa Taanake le Megido le kwa Bethe-sheane yotlhe, e e fa thoko ga Sarethane fa tlase ga Jesereele, go simolola kwa Bethe-sheane go ya Abele-mehola go fitlha kwa kgaolong ya Jokemeame;
13  morwa Gebere, mo Ramothe-gileade (o ne a na le metse ya megope ya ga Jaire morwa Manase, e e mo Gileade; o ne a na le kgaolo ya Aregobe, e e kwa Bashana: metse e megolo e le masome a marataro e e nang le dipota le mephakalego ya kgotlho);
14  Ahinadabe morwa Ido, kwa Mahanaime;
15  Ahimaase, kwa Nafetali (le ene, o ne a tsaya Basemathe, morwadia Solomone, go nna mosadi);
16  Baana morwa Hushai, kwa Ashera le Bealothe;
17  Jehoshafate morwa Parua, kwa Isakare;
18  Shimei morwa Ela, kwa Benjamine;
19  Gebere morwa Uri, kwa lefatsheng la Gileade, lefatshe la ga Sihone kgosi ya Baamore, le la ga Oge kgosi ya Bashana, mme go ne go na le mothusi a le mongwe yo o okametseng bathusi ba bangwe botlhe ba ba neng ba le mo nageng eo.
20  Juda le Iseraele ba ne ba le bantsi, jaaka moshawa o o fa lewatleng ka ntlha ya bontsintsi jwa bone, ba ja ba nwa e bile ba ipela.
21  Fa e le Solomone ene, o ne a itshupa e le mmusi mo magosing otlhe go simolola kwa Nokeng go ya kwa lefatsheng la Bafilisitia le go ya kwa molelwaneng wa Egepeto. Ba ne ba tlisa dimpho gape ba direla Solomone ka malatsi otlhe a botshelo jwa gagwe.
22  Mme dijo tsa ga Solomone tsa letsatsi le letsatsi e ne e le dilekanyo tsa koro di le masome a mararo tsa bupi jo bo boleta le dilekanyo tsa koro di le masome a marataro tsa bupi,
23  dikgomo di le lesome tse di nonneng le dikgomo di le masome a mabedi tse di fudisitsweng le dinku di le lekgolo, kwantle ga dikgama tse ditonanyana le ditshephe le dikgama le digweetsane tse di nontshitsweng.
24  Gonne o ne a laola sengwe le sengwe se se ka kwano ga Noka, go tswa Tifesa go ya Gasa, le dikgosi tsotlhe tse di ka kwano ga Noka; mme a nna le kagiso mo kgaolong nngwe le nngwe ya gagwe, gotlhe fela.
25  Mme batho ba Juda le ba Iseraele ba tswelela go nna ka polokesego, mongwe le mongwe ka fa tlase ga mofine wa gagwe le ka fa tlase ga setlhare sa gagwe sa mofeige, go tswa Dana go ya Beere-sheba, malatsi otlhe a ga Solomone.
26  Mme Solomone a nna le masakana a le dikete di le masome a manè a dipitse tsa dikara tsa gagwe le bapalami ba dipitse ba le dikete di le lesome le bobedi.
27  Mme bathusi bano ba ne ba tlamela Kgosi Solomone ka dijo le mongwe le mongwe yo o atamelang tafole ya ga Kgosi Solomone, mongwe le mongwe mo kgweding ya gagwe. Ga ba a tlogela sepe se tlhaela.
28  Mme ba nna ba tlisa barele le lotlhaka lwa dipitse le lwa ditlhopha tsa dipitse gongwe le gongwe, mongwe le mongwe go ya kafa a tlhomilweng ka gone.
29  Mme Modimo a tswelela a naya Solomone botlhale le tlhaloganyo ka selekanyo se segolo thata le pelo e e bulegileng, jaaka moshawa o o fa losing lwa lewatle.
30  Mme botlhale jwa ga Solomone bo ne bo le bogolo go gaisa botlhale jwa botlhe ba Botlhaba le go gaisa botlhale jotlhe jwa Egepeto.
31  Mme o ne a le botlhale go gaisa motho ope o sele, go gaisa Ethane wa Moesera le Hemane le Kalekole le Dareda bomorwa Mahole; mme go tuma ga gagwe go ne go le mo ditšhabeng tsotlhe tse di mo tikologong yotlhe.
32  Mme o ne a kgona go bua diane di le dikete di le tharo, mme dipina tsa gagwe di ne tsa nna sekete le botlhano.
33  O ne a na le go bua ka ditlhare, go simolola ka mosedara o o kwa Lebanona go fitlha ka mosiama o o tlhogang mo loboteng; mme o ne a na le go bua ka diphologolo le ka dibopiwa tse di fofang le ka dilo tse di tsamayang le ka ditlhapi.
34  Mme ba nna ba tswa mo ditšhabeng tsotlhe go tla go utlwa botlhale jwa ga Solomone, le e leng go tswa kwa dikgosing tsotlhe tsa lefatshe tse di neng di utlwile ka botlhale jwa gagwe.
11  Mme Kgosi Solomone o ne a rata basadi ba le bantsi ba sele mmogo le morwadia Faro, basadi ba Bamoabe, ba Baamona, ba Baedoma, ba Basidona le ba Bahite,
2  go tswa mo ditšhabeng tse Jehofa a neng a boleletse bomorwa Iseraele jaana ka tsone: “Lo se ka lwa tsena mo go bone, le bone ba se ka ba tsena mo go lona; ruri ba tla faposa dipelo tsa lona gore di sale medimo ya bone morago.” Ke bone ba Solomone a neng a ba ngaparela gore a ba rate.
3  Mme o ne a nna le basadi ba le makgolo a le supa, bahumagadi, le bagadingwana ba le makgolo a le mararo; mme basadi ba gagwe ba faposa pelo ya gagwe ka iketlo.
4  Mme ga diragala mo nakong ya fa Solomone a tsofala gore basadi ba gagwe ba ne ba fapositse pelo ya gagwe gore e sale medimo e sele morago; mme pelo ya gagwe e ne ya se ka ya itshupa e feletse mo go Jehofa Modimo wa gagwe jaaka pelo ya ga Dafide rraagwe.
5  Mme Solomone a simolola go sala Ashethorethe modimo wa mosadi wa Basidona morago le go sala Milekome selo se se ferosang sebete sa Baamona morago.
6  Mme Solomone a simolola go dira se se bosula mo matlhong a ga Jehofa, a se ka a sala Jehofa morago ka botlalo jaaka Dafide rraagwe.
7  Ke ka yone nako eo Solomone a neng a agela Kemoshe e leng selo se se ferosang sebete sa Moabe lefelo le le kwa godimo mo thabeng e e neng e le fa pele ga Jerusalema, le go agela Moleke selo se se ferosang sebete sa bomorwa Amona.
8  Mme o ne a direla basadi ba gagwe botlhe ba sele jalo ba ba neng ba kuisa musi wa setlhabelo gape ba ntshetsa medimo ya bone setlhabelo.
9  Mme Jehofa o ne a tukela Solomone bogale, ka gonne pelo ya gagwe e ne e fapogetse kgakala le Jehofa Modimo wa Iseraele, yo o neng a bonetse mo go ene gabedi.
10  Mme o ne a mo laela malebana le selo seno gore a se ka a sala medimo e sele morago; mme a se ka a boloka seo Jehofa a neng a se laetse.
11  Jaanong Jehofa a raya Solomone a re: “Ka lebaka la gore seno se diragetse mo go wena le gore ga o a boloka kgolagano ya me le melao ya me e ke e go laetseng, ruri ke tla gagolaka bogosi ke bo ntsha mo go wena, mme ruri ke tla bo naya motlhanka wa gago.
12  Le fa go ntse jalo, nka se go dire mo metlheng ya gago, ka ntlha ya ga Dafide rrago. Ke tla bo gagolaka ke bo tlosa mo seatleng sa ga morwao.
13  Mme fela ga ke na go gagolaka bogosi jotlhe. Ke tla naya morwao lotso lo le longwe, ka ntlha ya ga Dafide motlhanka wa me le ka ntlha ya Jerusalema e ke e tlhophileng.”
14  Mme Jehofa a simolola go tsosetsa Solomone moganetsi, e leng, Hadade wa Moedoma wa bana ba kgosi. O ne a le kwa Edoma.
15  Mme go ne ga diragala fa Dafide a kgemetha Edoma, fa Joabe molaodi wa masole a ne a tla go fitlha ba ba bolailweng setlhogo, gore a leke go kgemetha monna mongwe le mongwe mo Edoma.
16  (Gonne Joabe le Iseraele yotlhe ba ne ba ntse koo dikgwedi di le thataro go fitlha a fedisa motho mongwe le mongwe wa monna mo Edoma.)
17  Mme Hadade a tshaba, ene le banna bangwe ba Baedoma ba batlhanka ba ga rraagwe ba na le ene, ba tla mo Egepeto, fa Hadade a ne a santse a le mosimanyana.
18  Ka jalo ba nanoga ba tswa mo Midiana mme ba tla mo Parana ba tsamaya le banna bangwe go tswa mo Parana mme ba tsena mo Egepeto kwa go Faro kgosi ya Egepeto, yo o neng a mo naya ntlo. Gape, o ne a mo abela senkgwe, a bo a mo naya lefatshe.
19  Mme Hadade a tswelela a bona kamogelo mo matlhong a ga Faro, mo e leng gore o ne a mo naya mosadi, morwadiarraagwe mosadi wa gagwe, morwadiarraagwe mohumagadi Tahepenese.
20  Fa nako e ntse e tsamaya morwadiarraagwe Tahepenese a mo tsholela Genubathe morwawe, mme Tahepenese a mo kgwisetsa teng mo ntlong ya ga Faro; mme Genubathe a tswelela a nna mo ntlong ya ga Faro mo gare ga bomorwa Faro.
21  Mme Hadade a utlwa kwa Egepeto gore Dafide o ne a robetse le borraagwemogologolwane le gore Joabe molaodi wa masole o ne a sule. Ka jalo Hadade a raya Faro a re: “Ntsamaisa, gore ke tle ke ye kwa lefatsheng la gaetsho.”
22  Mme Faro a mo raya a re: “Ke eng se o se tlhokang fa o na le nna gore jaanong o bo o batla go ya kwa lefatsheng la gaeno?” Fa a araba seo a re: “Sepe; mme ruri o tshwanetse go ntsamaisa.”
23  Mme Modimo wa mo tsosetsa moganetsi yo mongwe, e leng, Resone morwa Eliada, yo o neng a tshabile kwa go Hadadesere kgosi ya Soba morena wa gagwe.
24  A nna a phuthela banna mo letlhakoreng la gagwe mme a nna molaodi wa setlhopha sa dirukutlhi, fa Dafide a ne a ba bolaya. Ka jalo ba ya Damaseko mme ba nna teng ba bo ba simolola go busa mo Damaseko.
25  Mme a nna moganetsi wa Iseraele malatsi otlhe a ga Solomone, mme seo mmogo le go utlwisa botlhoko mo Hadade a neng a go dirile; o ne a ila Iseraele fa a ne a ntse a busa Siria.
26  Gape go ne go na le Jeroboame morwa Nebate wa Moeferaime go tswa Sereda, motlhanka wa ga Solomone, mme leina la ga mmaagwe e ne e le Serua, mosadi wa motlholagadi. Le ene a simolola go tsholeletsa kgosi seatla.
27  Mme leno ke lone lebaka la go bo a ne a tsholeletsa kgosi seatla: Solomone o ne a agile Thota. O ne a tswetse phatlha ya Motse wa ga Dafide rraagwe.
28  Jaanong monna yono Jeroboame e ne e le monna yo o pelokgale, yo o thata. Fa Solomone a ne a bona gore lekau le ne le dira ka natla, a mo dira molebedi wa tirelo yotlhe e e patelediwang ya ntlo ya ga Josefa.
29  Ga diragala gore ka nako eo Jeroboame ka boene a tswe kwa Jerusalema, mme Ahija wa Moshilo moporofeti a mo fitlhela mo tseleng, mme Ahija o ne a ipipile ka seaparo se sesha; boobabedi ba ne ba le nosi mo nageng.
30  Jaanong Ahija a tshwara seaparo se sesha se se neng se le mo go ene mme a se gagolaka dikarolo di le lesome le bobedi.
31  Mme a raya Jeroboame a re: “Itseele dikarolo di le lesome; gonne Jehofa Modimo wa Iseraele o buile jaana, ‘Bona, ke gagolaka bogosi ke bo ntsha mo seatleng sa ga Solomone, mme ruri ke tla go naya ditso di le lesome.
32  Mme lotso lo le longwe ke lo lo tla tswelelang e le lwa gagwe ka ntlha ya motlhanka wa me Dafide le ka ntlha ya Jerusalema, motse o ke o tlhophileng mo ditsong tsotlhe tsa Iseraele.
33  Lebaka ke gore ba ntlogetse mme ba simolola go ikobela Ashethorethe modimo wa mosadi wa Basidona, Kemoshe modimo wa Moabe le Milekome modimo wa bomorwa Amona; mme ga ba a tsamaya mo ditseleng tsa me ka go dira se se siameng mo matlhong a me le melao ya me le ditshwetso tsa me tsa boatlhodi jaaka Dafide rraagwe.
34  Mme ga ke na go tsaya bogosi jotlhe mo seatleng sa gagwe, ka gonne ke tla mo tlhoma go nna kgosana malatsi otlhe a botshelo jwa gagwe, ka ntlha ya ga Dafide motlhanka wa me yo ke mo tlhophileng, ka gonne o ne a boloka ditaolo tsa me le melao ya me.
35  Mme eleruri ke tla tsaya bogosi mo seatleng sa ga morwawe ke bo ke bo go naya, le eleng ditso di le lesome.
36  Mme ke tla naya morwawe lotso lo le longwe, gore Dafide motlhanka wa me a tswelele a na le lobone ka metlha fa pele ga me mo Jerusalema, motse o ke o itlhophetseng gore ke beye leina la me mo go one.
37  Mme ke wena yo ke tla go tsayang, mme o tla busa sotlhe se moya wa gago o se eletsang, mme ruri o tla nna kgosi mo Iseraele.
38  Mme go tla diragala gore fa o utlwa sotlhe se ke tla se go laelang, mme o tsamaya mo ditseleng tsa me gape o dira se se siameng mo matlhong a me ka go boloka melao ya me le ditaelo tsa me, fela jaaka Dafide motlhanka wa me a ne a dira, ke tla itshupa ke na le wena, mme ke tla go agela ntlo e e nnelang ruri, fela jaaka ke e agetse Dafide, mme ke tla go naya Iseraele.
39  Mme ke tla kokobetsa bana ba ga Dafide ka ntlha ya seno, fela e seng ka metlha.’”
40  Mme Solomone a simolola go batla go bolaya Jeroboame. Ka jalo Jeroboame a nanoga mme a tshabela kwa Egepeto kwa go Shishake kgosi ya Egepeto, mme a nna kwa Egepeto go fitlha ka loso lwa ga Solomone.
41  Fa e le ditiragalo tse dingwe tsotlhe tsa ga Solomone le sotlhe se a se dirileng le botlhale jwa gagwe, a ga di a kwalwa mo bukeng ya ditiragalo tsa ga Solomone?
42  Mme malatsi a Solomone a neng a busitse Iseraele yotlhe mo Jerusalema ka one e ne e le dingwaga di le masome a manè.
43  Go tswa foo Solomone a lala le borraagwemogologolwane, mme a fitlhwa mo Motseng wa ga Dafide rraagwe; mme Rehoboame morwawe a simolola go busa mo boemong jwa gagwe.
8  Ka nako eo Solomone a phuthela banna ba bagolwane ba Iseraele, ditlhogo tsotlhe tsa ditso, dikgosana tsa borre, tsa bomorwa Iseraele, kwa go Kgosi Solomone kwa Jerusalema, gore a ntshe letlole la kgolagano la ga Jehofa mo Motseng wa ga Dafide, ke go re, Siona.
2  Ka jalo banna botlhe ba Iseraele ba phuthegela mmogo kwa go Kgosi Solomone mo kgweding ya Ethanime ya modikologo wa ngwedi kwa moletlong, ke gore, kgwedi ya bosupa.
3  Ka jalo banna botlhe ba bagolwane ba Iseraele ba tla, mme baperesiti ba simolola go tshola Letlole.
4  Mme ba tla ka letlole  la ga Jehofa le mogope wa bokopanelo le dilwana tsotlhe tse di boitshepo tse di neng di le mo mogopeng; mme baperesiti le Balefi ba tla le tsone.
5  Mme Kgosi Solomone a na le kopano yotlhe ya Iseraele, ba ba bolokang nako ya bone e ba e beelaneng le ene, ba ne ba le fa pele ga Letlole, ba ntsha dinku setlhabelo le dikgomo tse di neng di ka se balwe kgotsa ga bolelwa palo ya tsone ka ntlha ya bontsintsi jwa tsone.
6  Foo baperesiti ba tlisa letlole la kgolagano ya ga Jehofa mo lefelong la lone, mo phaposing e e kwa tengteng ya ntlo, Boitshepo Jwa Maitshepo, kafa tlase ga diphuka tsa ditšheruba.
7  Gonne ditšheruba di ne di tsharololetse diphuka tsa tsone mo godimo ga lefelo la Letlole, mo e leng gore ditšheruba di ne tsa boloka Letlole le dikota tsa lone di bipilwe kwa godimo.
8  Mme dikota di ne di le ditelele, mo e leng gore dintlha tsa dikota tseno di ne di bonala go tswa kwa Boitshepong fa pele ga phaposi e e kwa tengteng, mme di ne di sa bonale kwa ntle. Mme di ntse di le koo go fitlha mo letsatsing leno.
9  Go ne go se na sepe mo Letloleng fa e se dikwalelo tse pedi tsa maje tse Moshe a neng a di beile gone kwa Horebe fa Jehofa a ne a dirile kgolagano le bomorwa Iseraele fa ba ne ba tswa mo lefatsheng la Egepeto.
10  Mme ga diragala gore fa baperesiti ba tswa mo lefelong le le boitshepo, leru la tlala mo ntlong ya ga Jehofa.
11  Mme baperesiti ba ne ba sa kgone go ema gore ba direle ka ntlha ya leru, ka gonne kgalalelo ya ga Jehofa e ne e tletse mo ntlong ya ga Jehofa.
12  Ka nako eo Solomone a re: “Jehofa ka boene o rile o ne a tla nna mo letobong le lentshontsho.
13  Ke go agetse ntlo ya bonno jo bo kwa godimo ka katlego, lefelo le le tlhomameng gore o nne mo go lone ka bosakhutleng.”
14  Foo kgosi ya retolola sefatlhego sa yone mme ya simolola go segofatsa phuthego yotlhe ya Iseraele, fa phuthego yotlhe ya Iseraele e ne e eme ka dinao.
15  Mme ya tswelela ya re: “A go bakwe Jehofa Modimo wa Iseraele, yo o buileng ka molomo wa gagwe le Dafide rre le yo o diragaditseng ka seatla sa gagwe, a re,
16  ‘Go tloga mo letsatsing le ke ntshitseng batho ba me Iseraele kwa Egepeto ka lone ga ke a tlhopha motse mo ditsong tsotlhe tsa Iseraele gore ke agele leina la me ntlo gore le nne mo go one; mme ke tla tlhopha Dafide gore a okamele batho ba me Iseraele.’
17  Mme pelo ya ga Dafide rre e ne ya rata thata gore a agele leina la ga Jehofa Modimo wa Iseraele ntlo.
18  Mme Jehofa a raya Dafide rre a re, ‘Ka lebaka la gore pelo ya gago e ratile thata gore o agele leina la me ntlo, o dirile sentle, ka gonne pelo ya gago e ratile seo thata.
19  Mme fela wena ka bowena ga o na go aga ntlo, mme morwao yo o tswang mo lothekeng lwa gago ke ene yo o tla agelang leina la me ntlo.’
20  Mme Jehofa o ne a diragatsa lefoko la gagwe le a neng a le buile, gore ke tle ke eme mo boemong jwa ga Dafide rre mme ke nne mo setulong sa bogosi sa Iseraele, fela jaaka Jehofa a ne a buile, le gore ke tle ke agele leina la ga Jehofa Modimo wa Iseraele ntlo,
21  le gore ke bonele Letlole lefelo mo go yone kwa kgolagano ya ga Jehofa e leng teng e a neng a e dira le borraaronamogologolwane fa a ne a ba ntsha mo lefatsheng la Egepeto.”
22  Mme Solomone a simolola go ema fa pele ga sebeso sa ga Jehofa fa pele ga phuthego yotlhe ya Iseraele, mme jaanong a otlololela magofi a gagwe kwa magodimong;
23  mme a re: “Jehofa Modimo wa Iseraele, ga go na Modimo o o tshwanang le wena kwa magodimong kwa godimo kgotsa mo lefatsheng fa tlase, o o bolokang kgolagano le bopelonomi jwa lorato mo batlhankeng ba gago ba ba tsamayang fa pele ga gago ka pelo yotlhe ya bone,
24  wena yo o neng wa direla motlhanka wa gago, Dafide rre, se o se mo solofeditseng, mo e leng gore o ne wa dira tsholofetso ka molomo wa gago, mme o e diragaditse ka seatla sa gago, jaaka mo letsatsing leno.
25  Mme jaanong, Jehofa Modimo wa Iseraele, direla motlhanka wa gago Dafide rre se o se mo solofeditseng, o re, ‘Ga go na go kgaolwa monna ope wa gago fa pele ga me gore a se ka a nna mo setulong sa bogosi sa Iseraele, fa fela bomorwao ba ka tlhokomela tsela ya bone ka go tsamaya fa pele ga me, fela jaaka o tsamaile fa pele ga me.’
26  Mme jaanong, Modimo wa Iseraele, a tsholofetso ya gago e o e solofeditseng motlhanka wa gago Dafide rre e itshupe e ikanyega, tsweetswee.
27  “A mme ruri Modimo o tla nna mo lefatsheng? Bona! Magodimo, ee, legodimo la magodimo, one a ka se go tshole; mme a bo ntlo eno e ke e agileng e le nnye jang ne!
28  Mme o retologele kwa thapelong ya motlhanka wa gago le kwa kopong ya gagwe ya kamogelo, wena Jehofa Modimo wa me, gore o reetse selelo sa go kopa ka tlhoafalo le thapelo e motlhanka wa gago a e rapelang fa pele ga gago gompieno;
29  gore matlho a gago a bulegele ntlo eno motshegare le bosigo, kwa lefelong le o neng wa bua ka lone wa re, ‘Leina la me le tla nna gone,’ gore o reetse thapelo e motlhanka wa gago a e rapelang mo lefelong leno.
30  Mme o reetse kopo ya motlhanka wa gago ya kamogelo le ya batho ba gago Iseraele e ba e rapelang mo lefelong leno; mme e kete wena ka bowena o ka utlwa kwa lefelong la gago la bonno, kwa magodimong, mme o utlwe o bo o itshwarele.
31  “Fa motho a leofela mongwe ka ene, mme tota a mo hutsa go mo dira gore a lebanwe ke phutso, mme a bo a hutsega fa pele ga sebeso sa gago mo ntlong eno,
32  foo e kete wena ka bowena o ka utlwa o le kwa magodimong, mme o tseye kgato le go atlhola batlhanka ba gago ka go bolela yo o boikepo e le yo o boikepo ka go baya tsela ya gagwe mo tlhogong ya gagwe, le ka go bolela yo o siameng e le yo o siameng ka go mo naya go ya ka tshiamo ya gagwe.
33  “Fa batho ba gago Iseraele ba fenngwa fa pele ga mmaba ka ntlha ya gore ba ne ba ntse ba go leofela, mme ba boela mo go wena le go baka leina la gago ba bo ba rapela ba kopa kamogelo mo go wena mo ntlong eno,
34  foo e kete o ka utlwa o le kwa magodimong, mme o itshwarele boleo jwa batho ba gago Iseraele o bo o ba busetse mo lefatsheng le o neng wa le naya borraabonemogologolwane.
35  “Fa legodimo le tswetswe gore go se ka ga nna le pula epe, ka ntlha ya gore ba ne ba nna ba go leofela, mme ba rapela mo lefelong leno le go baka leina la gago, mme ba boa ka morago mo boleong jwa bone ka gonne o ne wa nna wa ba bogisa,
36  foo e kete o ka utlwa o le kwa magodimong, mme o itshwarele boleo jwa batlhanka ba gago, le jwa batho ba gago Iseraele, ka gonne o ba ruta tsela e e molemo e ba tshwanetseng go tsamaya mo go yone; mme o tlise pula mo lefatsheng la gago le o le neileng batho ba gago gore ba le rue boswa.
37  “Fa go ka direga gore go nne le leuba mo lefatsheng, fa go ka direga gore go nne le bolwetsi jwa leroborobo, fa go ka direga gore go nne le mogote, mouta, tsie, mafele; fa go ka direga gore mmaba wa bone a ba dikanyetse mo lefatsheng la dikgoro tsa bone—sebetso sa mofuta ope, botlhoko jwa mofuta ope—
38  thapelo le fa e le efe, kopo le fa e le efe ya kamogelo e e ka nnang ya dirwa ke motho ope kgotsa ke batho botlhe ba gago Iseraele, ka gonne mongwe le mongwe wa bone a itse sebetso sa pelo ya gagwe, ba bo ba otlololela ntlo eno magofi a bone,
39  e kete o ka utlwa o le kwa magodimong, lefelo la gago le le tlhomameng la bonno, mme o itshwarele o bo o tseye kgato le go naya mongwe le mongwe go ya ka ditsela tsotlhe tsa gagwe, ka gonne o itse pelo ya gagwe (gonne wena ka bowena o itse sentle pelo ya bomorwa batho botlhe);
40  ka boikaelelo jwa gore ba go boife malatsi otlhe a ba a tshelang mo godimo ga lefatshe le o le neileng borraaronamogologolwane.
41  “Gape le motswakwa, yo e seng mongwe wa batho ba gago ba Iseraele yo o tswang kwa lefatsheng le le kgakala ka ntlha ya leina la gago
42  (gonne ba tla utlwa ka leina la gago le legolo le ka seatla sa gago se se nonofileng le ka lebogo la gago le le otlologileng), mme ruri a tla a bo a rapela mo ntlong eno,
43  e kete o ka reetsa o le kwa magodimong, kwa lefelong la gago le le tlhomameng la bonno, mme o dire go ya ka sotlhe se motswakwa a se go biletsang; gore ditšhaba tsotlhe tsa lefatshe di tle di itse leina la gago gore di go boife fela jaaka batho ba gago Iseraele ba dira, le gore ba itse gore leina la gago le biditswe mo ntlong eno e ke e agileng.
44  “Fa go ka direga gore batho ba gago ba tswe ba ye go lwa le mmaba wa bone ka tsela e o ba romang ka yone, mme ba rapela Jehofa ba lebile ntlheng ya motse o o o tlhophileng le ntlo e ke e agetseng leina la gago,
45  o utlwe thapelo ya bone o le kwa magodimong le kopo ya bone ya kamogelo, mme o ba atlholele.
46  “Fa go ka direga gore ba go leofele (gonne ga go na motho ope yo o sa leofeng), o bo o ba tukela bogale le go ba tlogelela mmaba,  batshwari ba bone ba bo ba ba isa botshwarwa kwa lefatsheng la mmaba le le kgakala kgotsa le le gaufi;
47  mme ba bo ba itharabologelwa ba le kwa lefatsheng le ba isitsweng botshwarwa kwa go lone, mme ba bo ba boa ba kopa kamogelo mo go wena mo lefatsheng la batshwari ba bone, ba re, ‘Re leofile ra ba ra fosa, re dirile ka boikepo’;
48  mme ba boela kwa go wena ka pelo ya bone yotlhe le ka moya wa bone otlhe mo lefatsheng la baba ba bone ba ba neng ba ba isa botshwarwa, mme ba go rapela ba lebile ntlheng ya lefatshe la bone le o neng wa le naya borraabonemogologolwane, motse o o o tlhophileng le ntlo e ke e agetseng leina la gago;
49  gape o utlwe thapelo ya bone le kopo ya bone ya kamogelo o le kwa magodimong, lefelo la gago le le tlhomameng la bonno, mme o ba atlholele,
50  mme o itshwarele batho ba gago ba ba neng ba go leofetse le ditlolo tsotlhe tsa bone tse ba di go diretseng; mme o ba dire batho ba go tlhomogelwa pelo fa pele ga batshwari ba bone mme ba ba tlhomogele pelo
51  (gonne ke batho ba gago le boswa jwa gago, ba o ba ntshitseng kwa Egepeto, mo teng ga leubelo la tshipi),
52  gore matlho a gago a bulegele kopo ya kamogelo ya motlhanka wa gago le kopo ya kamogelo ya batho ba gago Iseraele, ka go ba reetsa mo go sotlhe se ba se go biletsang.
53  Gonne o ba lomolotse jaaka boswa jwa gago mo ditšhabeng tsotlhe tsa lefatshe, fela jaaka o buile ka Moshe motlhanka wa gago fa o ne o ntsha borraaronamogologolwane kwa Egepeto, wena Morena Molaodimogolo Jehofa.”
54  Mme ga diragala gore, fela fa Solomone a fetsa go rapela Jehofa ka thapelo eno yotlhe le kopo ya kamogelo, a ema a tswa fa pele ga sebeso sa ga Jehofa, a khubamologa fa a neng a khubame teng a otlololetse diatla kwa magodimong;
55  mme a ema a segofatsa phuthego yotlhe ya Iseraele ka lentswe le le kwa godimo, a re:
56  “A go bakwe Jehofa, yo o neileng batho ba gagwe Iseraele lefelo la boikhutso go ya ka sotlhe se a se solofeditseng. Ga go a palelwa lefoko lepe la tsholofetso yotlhe ya gagwe e e molemo e a e solofeditseng ka Moshe motlhanka wa gagwe.
57  E kete Jehofa Modimo wa rona a ka itshupa a na le rona fela jaaka a ne a itshupa a na le borraaronamogologolwane. E kete a ka se re tlogele le fa e le go re latlha,
58  gore a tle a retolosetse dipelo tsa rona kwa go ene gore re tsamaye mo ditseleng tsotlhe tsa gagwe le go boloka ditaelo tsa gagwe le melao le ditshwetso tsa boatlhodi, tse a neng a di naya borraaronamogologolwane e le ditaolo.
59  Mme e kete mafoko ano a me a ke dirileng kopo ya kamogelo ka one fa pele ga ga Jehofa a ka itshupa a le gaufi le Jehofa Modimo wa rona motshegare le bosigo, gore a atlholele motlhanka wa gagwe le batho ba gagwe Iseraele jaaka go ka nna ga tlhokega letsatsi le letsatsi;
60  ka boikaelelo jwa gore ditšhaba tsotlhe tsa lefatshe di itse gore Jehofa ke Modimo wa boammaaruri. Ga go na yo mongwe.
61  Mme pelo ya lona e tshwanetse go itshupa e feletse mo go Jehofa Modimo wa rona ka go tsamaya mo melaong ya gagwe le ka go boloka ditaolo tsa gagwe jaaka mo letsatsing leno.”
62  Mme kgosi mmogo le Iseraele yotlhe ba ne ba isa setlhabelo se segolo fa pele ga ga Jehofa.
63  Mme Solomone a isa ditlhabelo tsa kabalano tse a neng a tshwanetse go di isetsa Jehofa, dikgomo di le dikete di le masome a mabedi le bobedi le dinku di le dikete di le lekgolo le masome a mabedi, gore kgosi le bomorwa Iseraele botlhe ba kgakole ntlo ya ga Jehofa.
64  Mo letsatsing leo kgosi e ne e tshwanetse go itshepisa bogare jwa lolwapa lo lo fa pele ga ntlo ya ga Jehofa, ka gonne o ne a tshwanetse go isetsa setlhabelo se se fisiwang le tshupelo ya dijo tsa ditlhaka le dinama tse di mafura tsa ditlhabelo tsa kabalano mo go lone; gonne sebeso sa kgotlho se se fa pele ga ga Jehofa se ne se le sebotlana thata go ka tshola setlhabelo se se fisiwang le tshupelo ya dijo tsa ditlhaka le dinama tse di mafura tsa ditlhabelo tsa kabalano.
65  Mme Solomone a tsweledisa moletlo ka nako eo, Iseraele yotlhe e na le ene, phuthego e kgolo go simolola kwa botsenong jwa Hamathe go ya go fitlha kwa mokgatšheng o o phothoselang wa Egepeto, fa pele ga ga Jehofa Modimo wa rona malatsi a supa le malatsi a mangwe a supa, malatsi a le lesome le bonè.
66  Mo letsatsing la borobedi a tsamaisa batho; mme ba simolola go baka kgosi le go ya kwa magaeng a bone, ba ipela e bile ba ikutlwa ba itumetse mo pelong ka ntlha ya molemo otlhe o Jehofa a neng a o diretse Dafide motlhanka wa gagwe le Iseraele batho ba gagwe.
16  Jaanong lefoko la ga Jehofa la tla kwa go Jehu morwa Hanani kgatlhanong le Baasha, le re:
2  “Fela jaaka ke go tsositse mo loroleng gore ke tle ke go dire moeteledipele wa batho ba me Iseraele, mme wa tsamaya mo tseleng ya ga Jeroboame mme ka jalo wa dira gore batho ba me Iseraele ba leofe ka go nkgopisa ka maleo a bone,
3  bona, ke feela gore go nne phepa fa morago ga ga Baasha le fa morago ga ntlo ya gagwe, mme ruri ke tla dira gore ntlo ya gagwe e nne jaaka ntlo ya ga Jeroboame morwa Nebate.
4  Ope fela wa ga Baasha yo o swang mo motseng o tla jewa ke dintša; le mongwe le mongwe wa gagwe yo o swelang mo nageng o tla jewa ke dinonyane tsa magodimo.”
5  Fa e le ditiragalo tse dingwe tsotlhe tsa ga Baasha le se a se dirileng le thata ya gagwe, a ga di a kwalwa mo bukeng ya ditiragalo tsa metlha ya dikgosi tsa Iseraele?
6  La bofelo Baasha a lala le borraagwemogologolwane mme a fitlhwa mo Tiresa; mme Ela morwawe a simolola go busa mo boemong jwa gagwe.
7  Gape ka Jehu morwa moporofeti Hanani, lefoko la ga Jehofa le ne le tlile kgatlhanong le Baasha le ntlo ya gagwe, ka ntlha ya bosula jotlhe jo a neng a bo dira mo matlhong a ga Jehofa ka go mo kgopisa ka tiro ya diatla tsa gagwe, gore e tle e nne jaaka ntlo ya ga Jeroboame, le ka gonne a mo kgemethile.
8  Mo ngwageng wa bomasome a mabedi le borataro wa ga Asa kgosi ya Juda, Ela morwa Baasha a nna kgosi ya Iseraele mo Tiresa dingwaga di le pedi.
9  Mme motlhanka wa gagwe Simeri molaodi wa sephatlo sa dikara a simolola go mo logela leano la boferefere, fa a ne a le mo Tiresa a nwa gore a tagwe kwa ntlong ya ga Aresa, yo o neng a okametse ba ntlo kwa Tiresa.
10  Mme Simeri a tsena a mo kgemetha a ba a mmolaya mo ngwageng wa bomasome a mabedi le bosupa wa ga Asa kgosi ya Juda, mme a simolola go busa mo boemong jwa gagwe.
11  Mme ga diragala gore fa a simolola go busa, fela fa a sena go nna mo setulong sa gagwe sa bogosi, a kgemetha ntlo ya ga Baasha yotlhe. Ga a ka a letla gore ope wa gagwe yo o tlhapologelang mo loboteng a sale kgotsa babusolosi ba gagwe ba madi kgotsa ditsala tsa gagwe.
12  Ka jalo Simeri a nyeletsa ntlo yotlhe ya ga Baasha, go ya ka lefoko la ga Jehofa le a neng a le buile kgatlhanong le Baasha ka moporofeti Jehu,
13  ka ntlha ya maleo otlhe a ga Baasha le maleo a ga Ela morwawe a ba leofileng ka one le a ba leofisitseng Iseraele ka one ka go kgopisa Jehofa Modimo wa Iseraele ka medingwana ya bone ya lefela.
14  Fa e le ditiragalo tse dingwe tsotlhe tsa ga Ela le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
15  Mo ngwageng wa bomasome a mabedi le bosupa wa ga Asa kgosi ya Juda, Simeri a nna kgosi malatsi a supa mo Tiresa, fa batho ba ne ba thibeletse kgatlhanong le Gibethone, e e neng e le ya Bafilisitia.
16  Fa nako e ntse e tsamaya batho ba ba neng ba thibeletse ba utlwa gotwe: “Simeri o logile leano la boferefere gape o kgemethile kgosi.” Ka jalo Iseraele yotlhe ya dira Omeri, e leng molaodi wa masole, kgosi ya Iseraele mo letsatsing leo mo bothibelelong.
17  Omeri a na le Iseraele yotlhe jaanong ba tlhatloga go tswa mo Gibethone mme ba simolola go dikanyetsa Tiresa.
18  Mme ga diragala gore fela fa Simeri a bona gore motse o ne o thopilwe, a tsena mo toreng ya bonno ya ntlo ya kgosi mme a fisetsa ntlo ya kgosi mo godimo ga gagwe ka molelo, mme a swa,
19  ka ntlha ya maleo a gagwe a a neng a leofile ka one ka go dira se se bosula mo matlhong a ga Jehofa ka go tsamaya mo tseleng ya ga Jeroboame le mo boleong jwa gagwe jo a bo dirileng ka go leofisa Iseraele.
20  Fa e le ditiragalo tse dingwe tsotlhe tsa ga Simeri le leano la gagwe la boferefere le a le logileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
21  Ke gone ka nako eo batho ba Iseraele ba neng ba simolola go ikgaoganya dikarolo tse pedi. Go ne go na le karolo e nngwe ya batho ba ba neng ba nna balatedi ba ga Tibeni morwa Ginathe, gore ba mo dire kgosi, mme karolo e nngwe e le ya balatedi ba ga Omeri.
22  La bofelo batho ba ba neng ba setse Omeri morago ba fenya batho ba ba neng ba setse Tibeni morwa Ginathe morago; mo e leng gore Tibeni o ne a swa, mme Omeri a simolola go busa.
23  Mo ngwageng wa bomasome a mararo le bongwe wa ga Asa kgosi ya Juda, Omeri a nna kgosi ya Iseraele dingwaga di le lesome le bobedi. A busa mo Tiresa dingwaga di le thataro.
24  Mme a reka thaba ya Samarea mo go Shemere ka ditalenta di le pedi tsa selefera, a simolola go aga mo thabeng le go bitsa leina la motse o a neng a o agile ka leina la ga Shemere mong wa thaba, Samarea.
25  Mme Omeri a nna a dira se se bosula mo matlhong a ga Jehofa mme a dira bosula go feta botlhe ba ba nnileng teng pele ga gagwe.
26  Mme a tsamaya mo tseleng yotlhe ya ga Jeroboame morwa Nebate le mo boleong jwa gagwe jo a leofisitseng Iseraele ka jone ka go kgopisa Jehofa Modimo wa Iseraele ka medingwana ya bone ya lefela.
27  Fa e le ditiragalo tse dingwe tsotlhe tsa ga Omeri, se a se dirileng le thata ya gagwe e a dirileng ka yone, a ga di a kwalwa mo bukeng ya ditiragalo tsa metlha ya dikgosi tsa Iseraele?
28  La bofelo Omeri a lala le borraagwemogologolwane mme a fitlhelwa mo Samarea; mme Ahabe morwawe a simolola go busa mo boemong jwa gagwe.
29  Mme fa e le Ahabe morwa Omeri, a nna kgosi mo Iseraele mo ngwageng wa bomasome a mararo le borobedi wa ga Asa kgosi ya Juda; mme Ahabe morwa Omeri a tswelela go busa Iseraele kwa Samarea dingwaga di le masome a mabedi le bobedi.
30  Mme Ahabe morwa Omeri a dira dilo tse di bosula go gaisa mo matlhong a ga Jehofa go feta botlhe ba ba nnileng teng pele ga gagwe.
31  Mme ga diragala gore, jaaka e kete e ne e le selo se e seng sa sepe gotlhelele gore a tsamaye mo maleong a ga Jeroboame morwa Nebate, jaanong a tsaya Jesebele morwadia Ethebaale kgosi ya Basidona go nna mosadi wa gagwe mme a simolola go ya go direla Baale le go mo ikobela.
32  Go feta moo, a tlhomela Baale sebeso kwa ntlong ya ga Baale e a e agileng mo Samarea.
33  Ahabe a dira kota e e boitshepo; mme Ahabe a dira mo go oketsegileng go kgopisa Jehofa Modimo wa Iseraele go feta dikgosi tsotlhe tsa Iseraele tse di nnileng teng pele ga gagwe.
34  Mo metlheng ya gagwe Hiele wa Mobethele o ne a aga Jeriko. O ne a thaya motheo wa yone mme a latlhegelwa ke Abirame leitibolo la gagwe, a tsenya ditswalo tsa yone mme a latlhegelwa ke Segube yo mmotlana thata wa gagwe, go ya ka lefoko la ga Jehofa le a neng a le bua ka Joshua morwa Nune.
18  Mme ga diragala morago ga malatsi a le mantsi gore lefoko la ga Jehofa le tle kwa go Elija mo ngwageng wa boraro le re: “Tsamaya, ya go ipontsha Ahabe, ka gonne ke ikemiseditse go nesa pula mo godimo ga lefatshe.”
2  Ka jalo Elija a ya go ipontsha Ahabe, fa leuba le ne le le botlhoko mo Samarea.
3  Fa go sa ntse go ntse jalo, Ahabe a bitsa Obadia, yo o neng a okametse ba ntlo. (Jaanong Obadia ka boene o ne a itshupile e le yo o boifang Jehofa thata.
4  Ka gone ga diragala gore fa Jesebele a fedisa baporofeti ba ga Jehofa, Obadia a tsaya baporofeti ba le lekgolo mme a nna a ba fitlhile ka ditlhopha tsa masome a matlhano sengwe le sengwe mo logageng, mme a ba naya senkgwe le metsi.)
5  Mme Ahabe a raya Obadia a re: “Ralala lefatshe o ye kwa metsweding yotlhe ya metsi le kwa mekgatšheng yotlhe e e phothoselang. Gongwe re tla bona bojang jo bo tala gore re tle re boloke dipitse le bommoulo ba tshela mme re se ka ra nna le diphologolo dipe tse dingwe tse di kgaolwang.”
6  Ka jalo ba kgaogana lefatshe le ba neng ba tla le ralala. Ahabe a tsamaya a le nosi ka tsela e nngwe, mme Obadia a tsamaya a le nosi ka tsela e nngwe.
7  Fa Obadia a ne a ntse a tsamaya mo tseleng, bona, Elija a bo a tla go mo kgatlhantsha. Gone fela foo a mo lemoga mme a wa ka sefatlhego a re: “A ke wena, morena wa me Elija?”
8  Foo a mo raya a re: “Ke nna. Tsamaya, o reye morena wa gago o re, ‘Elija ke yo.’”
9  Mme a re: “Ke dirile boleo bofe go bo o tsenya motlhanka wa gago mo seatleng sa ga Ahabe gore a mpolaye?
10  Jaaka Jehofa Modimo wa gago a tshela, ga go na setšhaba kgotsa bogosi kwa morena wa me a sa romang teng go go batla. Morago ga gore ba re, ‘Ga a yo fano,’ o ne a dira gore bogosi le setšhaba di ikane gore di ne di ka se go bone.
11  Mme jaanong wa re, ‘Tsamaya, o reye morena wa gago o re: “Elija ke yo.”’
12  Mme ruri go tla diragala gore, fa nna ke tswa mo go wena, foo moya wa ga Jehofa o tla go isa kwa ke se kitlang ke itse teng; mme ke tla bo ke tlile go bolelela Ahabe, mme ga a na go go bona, mme ruri o tla mpolaya, jaaka motlhanka wa gago a boifile Jehofa go tswa bosheng jwa gagwe.
13  A morena wa me ga a bolelelwa se ke se dirileng fa Jesebele a bolaya baporofeti ba ga Jehofa, kafa ke neng ka nna ke fitlhile bangwe ba baporofeti ba ga Jehofa ka teng, banna ba le lekgolo ka ditlhopha tsa ba le masome a matlhano sengwe le sengwe mo logageng, mme ka nna ka ba naya senkgwe le metsi?
14  Mme jaanong wa re, ‘Tsamaya, o reye morena wa gago o re: “Elija ke yo.”’ Mme ruri o tla mpolaya.”
15  Le fa go ntse jalo, Elija a re: “Jaaka Jehofa wa masomosomo yo ke emeng fa pele ga gagwe a tshedile, gompieno ke tla mo ipontsha.”
16  Ka jalo Obadia a ya go kgatlhantsha Ahabe mme a mmolelela; jalo Ahabe a ya go kgatlhantsha Elija.
17  Mme ga diragala gore, fela fa Ahabe a bona Elija, Ahabe ka yone nako eo a mo raya a re: “A ke wena, yo o tlisang matlhabisa ditlhong mo Iseraele?”
18  Foo a re: “Ga ke a tlisa matlhabisa ditlhong ape mo Iseraele, mme wena le ntlo ya ga rrago lo a tlisitse, ka gonne lo tlogetse ditaolo tsa ga Jehofa, mme lwa sala Bobaale morago.
19  Mme jaanong roma, o phuthele Iseraele yotlhe kwa go nna kwa Thabeng ya Karemele mmogo le baporofeti ba ba makgolo a manè le masome a matlhano ba ga Baale le baporofeti ba ba makgolo a manè ba kota e e boitshepo, ba ba jelang mo tafoleng ya ga Jesebele.”
20  Mme Ahabe a roma mo go bomorwa Iseraele botlhe mme a phutha baporofeti mmogo kwa Thabeng ya Karemele.
21  Go tswa foo Elija a atamela batho botlhe mme a re: “Lo tla okaoka fa gare ga maikutlo a mabedi a a sa tshwaneng ka lobaka lo lo kae? Fa Jehofa e le Modimo wa boammaaruri, mo saleng morago; mme fa Baale e le ene, mo saleng morago.” Mme batho ba se ka ba mo araba ka lefoko lepe.
22  Mme Elija a raya batho a re: “Nna ka bonna ke tlogetswe ke le moporofeti wa ga Jehofa, nna ke le nosi, fa baporofeti ba ga Baale e le banna ba le makgolo a manè le masome a matlhano.
23  Jaanong a ba re neye dipowana tse pedi, mme ba itlhophele powana e le nngwe ba e segelele ba e beye mo dikgonnyeng, mme ba se ka ba e fisa ka molelo. Mme nna ke tla baakanya powana e nngwe, mme ke tla e baya mo dikgonnyeng, mme ga ke na go e fisa ka molelo.
24  Mme lo bitse leina la modimo wa lona, mme nna ke tla bitsa leina la ga Jehofa; mme go tla diragala gore Modimo wa boammaaruri yo o arabang ka molelo ke ene Modimo wa boammaaruri.” Foo batho botlhe ba araba ba re: “Selo seo se molemo.”
25  Jaanong Elija a raya baporofeti ba ga Baale a re: “Itlhopheleng powana e le nngwe mme lo e baakanye pele, ka gonne ke lona ba bantsi; mme lo bitse leina la modimo wa lona, mme lo se ka lwa e fisa ka molelo.”
26  Ka jalo ba tsaya powana e a e ba neileng. Go tswa foo ba e baakanya, mme ba nna ba bitsa leina la ga Baale go tloga mosong go fitlha motshegare o mogolo, ba re: “Baale, re arabe tlhe!” Mme go ne go se na lentswe lepe, e bile go se na ope yo o arabang. Mme ba nna ba tlolatlola go dikologa sebeso se ba neng ba se dirile.
27  Mme ga diragala mo motshegareng o mogolo gore Elija a simolole go ba sotla a re: “Bitsang ka lentswe le le kwa godimo thata, gonne ke modimo; gonne o tshwanetse a bo a tshwenyegile ka kgang nngwe, gape o tshwerwe ke mantle mme o tshwanetse go ya kwa ntlwaneng ya boithomelo. Kgotsa gongwe o robetse mme o tshwanetse go tsoga!”
28  Mme ba simolola go biletsa kwa godimo thata le go itshegaka go ya ka mokgwa wa bone ka dithipa tse di magale mabedi le ka marumo, go fitlha ba dira gore madi a elele mo go bone.
29  Mme ga diragala gore, fela fa motshegare o sena go feta mme ba tswelela ba itshwara jaaka baporofeti go fitlha fa tshupelo ya bupi e tlhatloga, go ne go se na lentswe lepe,  go se na ope yo o arabang, e bile go se na ope yo o reetsang.
30  Kgabagare Elija a raya batho botlhe a re: “Nkatamelang.” Ka jalo batho botlhe ba mo atamela. Go tswa foo a baakanya sebeso sa ga Jehofa se se neng se rutlolotswe.
31  Ka jalo Elija a tsaya maje a le lesome le bobedi, go ya ka palo ya ditso tsa bomorwa Jakobe, yo lefoko la ga Jehofa le neng le tlile mo go ene, le re: “Leina la gago e tla nna Iseraele.”
32  Mme a aga sebeso ka maje mo leineng la ga Jehofa le go dira mosele o o ka nnang selekanyo se se jadilweng peo ya dilekanyo tse pedi tsa sea, go dikologa sebeso sotlhe.
33  Morago ga moo a baya dikgong ka thulaganyo a bo a segelela powana a bo a e baya mo dikgonnyeng. Jaanong a re: “Tlatsang dinkgo tse dikgolo di le nnè ka metsi lo a tsheleng mo tshupelong e e fisiwang le mo dikgonnyeng.”
34  Go tswa foo a re: “Go direng gape.” Ka jalo ba go dira gape. Mme a re: “Go direng la boraro.” Ka jalo ba go dira la boraro.
35  Ka jalo metsi a dikologa sebeso sotlhe fela, mme mosele le one a o tlatsa ka metsi.
36  Mme ga diragala ka nako e tshupelo ya bupi e tlhatlogang ka yone gore moporofeti Elija a simolole go atamela mme a re: “Tlhe Jehofa, Modimo wa ga Aborahame, Isake le Iseraele, gompieno a go itsewe gore o Modimo mo Iseraele mme ke motlhanka wa gago le gore ke ka lefoko la gago ke dirileng dilo tseno tsotlhe.
37  Nkaraba, tlhe Jehofa, nkaraba, gore batho bano ba itse gore wena, Jehofa, o Modimo wa boammaaruri le gore wena ka bowena o busitse pelo ya bone.”
38  Foo molelo wa ga Jehofa wa tla o wa mme wa ja tshupelo e e fisiwang le dikgong le maje le lorole, le metsi a a neng a le mo moseleng wa a laila.
39  E rile batho botlhe ba bona seo, ka bonako fela ba wa ka difatlhego tsa bone mme ba re: “Jehofa ke Modimo wa boammaaruri! Jehofa ke Modimo wa boammaaruri!”
40  Go tswa foo Elija a ba raya a re: “Tshwarang baporofeti ba ga Baale! Lo se ka lwa letla ope wa bone go falola!” Foo ba akofa ba ba tshwara, mme Elija a ba tlisa mo mokgatšheng o o phothoselang wa Kishone mme a ba bolaela teng.
41  Elija jaanong a raya Ahabe a re: “Tlhatloga, o je o bo o nwe; gonne go na le modumo wa pheretlhego wa pula e kgolo.”
42  Mme Ahabe a tlhatloga a ya go ja le go nwa. Fa e le Elija ene, a tlhatlogela kwa godimo ga Karemele mme a inamela fa fatshe a ba a nna a tsentse sefatlhego fa gare ga mangole.
43  Go tswa foo a raya motlhokomedi wa gagwe a re: “Tsweetswee tlhatloga. O lebe ntlheng ya lewatle.” Ka jalo a tlhatloga mme a leba a bo a re: “Ga go na sepe gotlhelele.” Mme a tswelela a re, “Boela morago,” ga supa.
44  Mme ga diragala gore ka lekgetlo la bosupa a re: “Bona! Go na le leru le lennye jaaka legofi la motho le le tlhatlogang mo lewatleng.” Jaanong a re: “Tlhatloga, o ye go raya Ahabe o re, ‘Golega kara! Mme o fologe gore pula e kgolo e se ka ya go kganela!’”
45  Mme ga diragala gore fa go sa ntse go ntse jalo magodimo ka boone a fifale ka maru le phefo mme pula e kgolo ya simolola go na. Mme Ahabe a tswelela a palame a ya Jesereele.
46  Mme seatla sa ga Jehofa sa itshupa se le mo go Elija, mme a gatlha dinôka tsa gagwe a siana kwa pele ga ga Ahabe tsela yotlhe go ya Jesereele.
17  Mme Elija wa Motisheba yo o tswang mo banning ba Gileade a raya Ahabe a re: “Jaaka Jehofa Modimo wa Iseraele yo ke emeng fa pele ga gagwe a tshedile, mo dingwageng tseno ga go na go nna le monyo le fa e le pula, fa e se fela ka taelo ya lefoko la me!”
2  Jaanong lefoko la ga Jehofa la tla kwa go ene, le re:
3  “Tloga fano, mme o fetole tsela ya gago o ye ntlheng ya botlhaba mme o iphitlhe kwa mokgatšheng o o phothoselang wa Kerithe o o kwa botlhaba jwa Joredane.
4  Mme go tla diragala gore o nwe mo mokgatšheng o o phothoselang, mme ruri ke tla laela magakabe gore a go tlamele ka dijo teng koo.”
5  Ka yone nako eo a tsamaya a dira go ya kafa lefokong la ga Jehofa, ka jalo a tsamaya a ya go nna fa mokgatšheng o o phothoselang wa Kerithe o o kwa botlhaba jwa Joredane.
6  Mme magakabe a ne a mo tlisetsa senkgwe le nama mo mosong le senkgwe le nama mo maitseboeng, mme a nna a nwa mo mokgatšheng o o phothoselang.
7  Mme ga diragala kwa bokhutlong jwa malatsi a a rileng gore mokgatšha o o phothoselang o kgale, ka gonne go ne go sa na pula epe e kgolo mo lefatsheng.
8  Jaanong lefoko la ga Jehofa la tla kwa go ene, le re:
9  “Nanoga, ya kwa Sarepate, e e leng ya Sidona, mme o nne teng. Bona! Ruri ke tla laela mosadi teng, motlholagadi, gore a go tlamele ka dijo.”
10  Ka jalo a nanoga a ya kwa Sarepate mme a tla mo kgorong ya motse; mme bona! mosadi, motlholagadi, o ne a le foo a rwalela dikgong. Ka jalo a tlhaeletsa kwa go ene a re: “Tsweetswee, ntlela metsinyana ka sejana gore ke nwe.”
11  E rile a tswa a ya go tla le one, a tlhaeletsa kwa go ene a re: “Tsweetswee, ntlela senkgwenyana ka seatla sa gago.”
12  Foo a re: “Jaaka Jehofa Modimo wa gago a tshela, ga ke na kuku e kgolokwe, fa e se fela bupi jo bo lekanang seatla mo nkgong e kgolo le leokwane le lennye mo nkgong e nnye; mme ke rwalela dikgong di le mmalwanyana, mme ke tshwanetse go tsena ke ye go direla nna le morwaake sengwe, re tla se ja re bo re swa.”
13  Go tswa foo Elija a mo raya a re: “O se ka wa boifa. Tsena, dira go ya ka lefoko la gago. Ntirela kuku e kgolokwe pele ka se se leng teng foo, mme o e ntlisetse, mme o ka nna wa direla wena le morwao sengwe morago ga moo.
14  Gonne Jehofa Modimo wa Iseraele o buile jaana, ‘Nkgo e kgolo ya bupi ga e na go kgaritlhega, le nkgo e nnye ya leokwane ga e na go kgaritlhega go fitlha letsatsi le Jehofa a nesang pula e kgolo mo godimo ga lefatshe ka lone.’”
15  Ka jalo a tsamaya mme a dira go ya ka lefoko la ga Elija; a tswelela go ja, mosadi mmogo le ene le ba ntlo ya gagwe, malatsi a le mantsi.
16  Nkgo e kgolo ya bupi ga e a ka ya kgaritlhega, le nkgo e nnye ya leokwane ga e a ka ya kgaritlhega,  go ya ka lefoko la ga Jehofa le a neng a le buile ka Elija.
17  Mme ga diragala gore morago ga dilo tseno morwa wa mosadi yono, mong wa ntlo, a bobola, mme pobolo ya gagwe ya nna botlhoko thata mo e leng gore go ne go se na moya o o setseng mo go ene.
18  Foo a raya Elija a re: “Ke tshwanetse go dira eng ka wena, monna wa Modimo wa boammaaruri? O tlile kwa go nna go nkgakolola boleo jwa me le go bolaya morwaake.”
19  Mme a mo raya a re: “Nnaya morwao.” Go tswa foo a mo tsaya mo sehubeng sa mosadi a mo isa kwa ntlwaneng e e kwa borulelong, kwa a neng a nna teng, a mmaya mo sekanamelong sa gagwe.
20  Mme a simolola go bitsa Jehofa a re: “Tlhe Jehofa Modimo wa me, a gape o tshwanetse go tlisa kutlobotlhoko mo motlholagading yo ke agileng le ene ke le moeng ka go bolaya morwawe?”
21  Mme a namalala mo godimo ga ngwana gararo a bo a bitsa Jehofa a re: “Tlhe Jehofa Modimo wa me, tsweetswee, dira gore moya wa ngwana yono o boele mo teng ga gagwe.”
22  La bofelo Jehofa a reetsa lentswe la ga Elija, mme moya wa ngwana wa boela mo teng ga gagwe mme a tshela.
23  Jaanong Elija a tsaya ngwana a mo folosa kwa ntlwaneng e e kwa borulelong a mo tsenya mo ntlong mme a mo naya mmaagwe; mme Elija go tswa foo a re: “Bona, morwao o a tshela.”
24  Foo mosadi yono a raya Elija a re: “Jaanong, eleruri, ke a itse gore o monna wa Modimo le gore lefoko la ga Jehofa le le mo molomong wa gago le boammaaruri.”
9  Mme ga diragala gore, fela fa Solomone a sena go fetsa go aga ntlo ya ga Jehofa le ntlo ya kgosi le sengwe le sengwe se se eletsegang se Solomone a neng a itumelela go se dira,
2   foo Jehofa a bonala mo go Solomone lekgetlo la bobedi, ka tsela e e tshwanang le e a neng a bonala mo go ene ka yone kwa Gibeone.
3  Mme Jehofa a mo raya a re: “Ke utlwile thapelo ya gago le kopo ya gago ya kamogelo e o kopileng kamogelo ka yone fa pele ga me. Ke itshepisitse ntlo eno e o e agileng ka go baya leina la me mo go yone ka bosakhutleng; mme matlho a me le pelo ya me ruri di tla itshupa di le mo go yone ka metlha.
4  Mme wena, fa o ka tsamaya fa pele ga me, fela jaaka Dafide rrago a ne a tsamaya, ka bothokgami jwa pelo le ka thokgamo ka go dira go ya ka sotlhe se ke se go laetseng, gape o boloka melao ya me le ditshwetso tsa me tsa boatlhodi,
5  le nna ke tla tlhomamisa setulo sa bogosi jwa gago mo Iseraele ka bosakhutleng, fela jaaka ke ne ka solofetsa Dafide rrago, ke re, ‘Ga go na le fa e le monna ope wa gago yo o tla kgaolwang gore a se ka a nna mo setulong sa bogosi sa Iseraele.’
6  Fa lona le bomorwaalona ruri lo ka boela morago mo go ntshaleng morago mme lo sa boloke ditaolo tsa me le melao ya me e ke e beileng fa pele ga lona, mme lo tsamaya lo ya go direla medimo e mengwe le go e ikobela,
7  le nna ke tla kgaola Iseraele mo godimo ga lefatshe le ke le ba neileng; le ntlo e ke e itshepiseditseng leina la me ke tla e latlha ke e ntsha fa pele ga me, mme Iseraele ruri o tla nna polelo ya seane le kgobo mo gare ga ditšhaba tsotlhe.
8  Mme ntlo eno ka boyone e tla nna mekoa ya marope. Mongwe le mongwe yo o fetang fa go yone o tla e rotolela matlho a gakgametse a ba a letsa molodi a re, ‘Ke ka lebaka lang Jehofa a dirile lefatshe leno le ntlo eno jaana?’
9  Mme ba tla re, ‘Ka lebaka la gore ba tlogetse Jehofa Modimo wa bone yo o ntshitseng borraabonemogologolwane mo lefatsheng la Egepeto, mme ba tshwara medimo e mengwe ba e ikobela le go e direla. Ke gone ka moo Jehofa a ba tliseditseng masetlapelo ano otlhe.’”
10  Mme ga diragala kwa bokhutlong jwa dingwaga di le masome a mabedi, tse mo go tsone Solomone a agileng matlo a mabedi, ntlo ya ga Jehofa le ntlo ya kgosi,
11  (Hirame kgosi ya Ture ka boene o ne a thusitse Solomone ka dikota tsa ditlhare tsa mosedara le dikota tsa ditlhare tsa mofira le gouta e ntsi go ya ka fa a neng a eletsa ka gone,) ga diragala gore ka nako eo Kgosi Solomone a neye Hirame metse e le masome a mabedi mo lefatsheng la Galalea.
12  Ka jalo Hirame a tswa mo Ture go ya go bona metse e Solomone a neng a e mo neile, mme e ne e sa siama mo matlhong a gagwe.
13  Ka jalo a re: “Ke metse ya mofuta mang eno e o e nneileng, morwarre?” Mme ya bidiwa Lefatshe la Kabule go tla go fitlha mo letsatsing leno.
14  Fa go sa ntse go ntse jalo Hirame a romelela kgosi ditalenta di le lekgolo le masome a mabedi tsa gouta.
15  Jaanong eno ke pego ya ba ba neng ba patelediwa go tsenela tiro e e boima ba Kgosi Solomone a neng a ba tlhopha go aga ntlo ya ga Jehofa le ntlo ya gagwe le Thota le lobota lwa Jerusalema le Hasore le Megido le Gesere.
16  (Faro kgosi ya Egepeto o ne a tlile mme a gapa Gesere a e fisa ka molelo, mme o ne a bolaile Bakanana ba ba neng ba nna mo motseng. Ka jalo a e naya morwadie, mosadi wa ga Solomone, e le mpho ya go kgaogana le ene.)
17  Mme Solomone a tswelela go aga Gesere le Bethe-horona o o kwa Tlase,
18  le Baalathe le Tamare mo nageng, mo lefatsheng,
19  le metse yotlhe ya bobolokelo e e neng ya nna ya ga Solomone le metse ya dikara le metse ya bapalami ba dipitse, le dilo tse di eletsegang tsa ga Solomone tse a neng a eleditse go di aga mo Jerusalema le mo Lebanona le mo lefatsheng lotlhe le a neng a le laola.
20  Fa e le batho botlhe ba ba neng ba setse mo go Baamore, Bahite, Baperise, Bahife le Bajebuse, ba ba neng ba se karolo ya bomorwa Iseraele,
21  bomorwaabone ba ba neng ba setse mo lefatsheng ba bomorwa Iseraele ba neng ba sa kgona go ba neelela tshenyego, Solomone o ne a nna a ba tlhopha gore ba dire tiro e e boima ya botlhanka go tla go fitlha mo letsatsing leno.
22  Mme go ne go se na bomorwa Iseraele bape ba Solomone a neng a ba dira batlhanka; gonne e ne e le batlhabani le batlhanka ba gagwe le dikgosana tsa gagwe le bathusi ba badiredibagolo ba masole a gagwe le balaodi ba bakgweetsi ba gagwe ba dikara le ba bapalami ba gagwe ba dipitse.
23  Bano e ne e le balaodi ba bathusi ba ba neng ba okametse tiro ya ga Solomone, ba le makgolo a matlhano le masome a matlhano, balebedi ba batho ba ba neng ba tshwaregile mo tirong.
24  Le fa go ntse jalo, morwadia Faro ka boene a tswa mo Motseng wa ga Dafide a ya kwa ntlong ya gagwe e a neng a e mo agetse. Ke ka yone nako eo a neng a aga Thota.
25  Mme Solomone a isa ditlhabelo tse di fisiwang le ditlhabelo tsa kabalano gararo ka ngwaga mo sebesong se a neng a se agetse Jehofa, mme go ne go kuisiwa musi wa setlhabelo mo sebesong, se se neng se le fa pele ga ga Jehofa; mme a fetsa ntlo.
26  Mme go ne go na le lesomo la dikepe tse Kgosi Solomone a neng a di dirile kwa Esione-gebere, o o fa Elothe, mo losing lwa Lewatle le Lehibidu mo lefatsheng la Edoma.
27  Mme Hirame a nna a romela batlhanka ba gagwe ka lesomo la dikepe, banna ba lewatle, ba ba nang le kitso ya lewatle, mmogo le batlhanka ba ga Solomone.
28  Ba ya kwa Ofire mme ba tsaya ditalenta tsa gouta di le makgolo a manè le masome a mabedi teng ba bo ba di tlisa kwa go Kgosi Solomone.
7  Solomone o ne a aga ntlo ya gagwe dingwaga di le lesome le boraro, mme a fetsa ntlo ya gagwe yotlhe.
2  Mme a aga Ntlo ya Sekgwa sa Lebanona e le boleele jwa dikubita di le lekgolo, le boatlhamo jwa dikubita di le masome a matlhano, le bogodimo jwa dikubita di le masome a mararo, mo godimo ga mela e menè ya dipilara tsa logong lwa mosedara; mme go ne go na le mesipuri ya logong lwa mosedara mo godimo ga dipilara.
3  Mme e ne ya manegiwa logong lwa mosedara fa godimo mo mesipuring e e neng e le mo godimo ga dipilara di le masome a manè le botlhano. Mola mongwe le mongwe o ne o na le di le lesome le botlhano.
4  Fa e le difensetere tse di nang le dikosene, go ne go na le mela e meraro ya tsone, mme go ne go na le phatlha e e bonesang go lebagana le phatlha e e bonesang di dirile mela e meraro.
5  Mme dikgoro tsotlhe le mephakwana e ne e na le matlhakore a le manè a a lekalekanang le kosene, mme gape le bokwapele jwa phatlha e e bonesang e e lebaganeng le phatlha e e bonesang di dirile mela e meraro.
6  Mme o ne a dira gore Mathudi a Dipilara a nne boleele jwa dikubita di le masome a matlhano, le boatlhamo jwa dikubita di le masome a mararo; mme mathudi a mangwe a ne a le fa pele ga one le dipilara le marulelo fa pele ga one.
7  Mme kwa Mathuding a Setulo sa Bogosi kwa a neng a tla atlholela teng, a dira mathudi a katlholo; mme ba a bipa ka logong lwa mosedara go tswa mo bodilong go fitlha kwa ditlhomesong.
8  Mme ntlo ya gagwe kwa a neng a tlile go nna teng, kwa lolwapeng lo longwe, e ne e le kgakala le ntlo ya Mathudi. Ke kafa e neng e dirilwe ka teng. Mme go ne go na le ntlo e e tshwanang le Mathudi ano e a neng a e agela morwadia Faro, yo Solomone a neng a mo tsere.
9  Tseno tsotlhe e ne e le tsa maje a tlhwatlhwa e e kwa godimo go ya ka dilekanyo, a betlilwe, a shagilwe ka dishaga tsa maje mo teng le kwa ntle, le go simolola mo motheong go fitlha fa lobota lo felelang gone, le kwa ntle go fitlha kwa lolwapaneng lo logolo.
10  Mme maje a a tlhwatlhwa e kwa godimo a a beilweng jaaka motheo e ne e le maje a magolo, maje a dikubita di le lesome, le maje a dikubita di le robedi.
11  Mme kwa godimo go ne go na le maje a a tlhwatlhwa e e kwa godimo go ya ka dilekanyo tsa one, a betlilwe, gape go na le logong lwa mosedara.
12  Mme lolwapa lo logolo lone, go le dikologa go ne go na le mela e meraro ya maje a a betlilweng le mola wa mesipuri ya logong lwa mosedara; mme go ne go ntse jalo le ka lolwapana lo lo mo teng lwa ntlo ya ga Jehofa, le mathudi a ntlo.
13  Mme Kgosi Solomone a roma gore Hirame a ye go tsewa kwa Ture.
14  E ne e le morwa mosadi mongwe wa motlholagadi wa lotso lwa Nafetali, mme rraagwe e ne e le monna wa Moture, yo o dirang ka kgotlho; mme o ne a tletse botlhale le tlhaloganyo le kitso ya go dira tiro ya mofuta mongwe le mongwe ka kgotlho. Ka jalo a tla kwa go Kgosi Solomone mme a simolola go dira tiro ya gagwe yotlhe.
15  Go tswa foo a thela dipilara tse pedi tsa kgotlho, pilara nngwe le nngwe e le dikubita di le lesome le borobedi, mme thapo ya dikubita di le lesome le bobedi e ne e lekanya go dikologa nngwe le nngwe ya dipilara tse pedi tseo.
16  Mme o ne a dira ditlhogo tse pedi tsa dipilara  gore a di beye mo godimo ga dipilara, a di thetse kgotlho. Tlhogo nngwe le nngwe ya pilara e ne e le bogodimo jwa dikubita di le tlhano, mme tlhogo e nngwe ya pilara e ne e le bogodimo jwa dikubita di le tlhano.
17  Go ne go na le matloa mo matloeng a a logagantsweng, mekgabisa ya dikeetane tse di tshophilweng, tsa ditlhogo tsa dipilara tse di neng di le mo godimo ga tsone; di le supa tsa tlhogo e le nngwe ya pilara di le supa tsa tlhogo e nngwe ya pilara.
18  Mme a dira digaranata le mela e mebedi go dikologa letlowa le lengwe go bipa ditlhogo tsa dipilara tse di neng di le mo godimo ga dipilara; mme a dira tlhogo e nngwe ya pilara jalo.
19  Mme ditlhogo tsa dipilara tse di neng di le mo godimo ga dipilara kwa mathuding e ne e le tsa dithunya tsa masoma, tsa dikubita di le nnè.
20  Mme ditlhogo tsa dipilara di ne di le mo godimo ga dipilara tse pedi, gape di le fa godimo gaufi thata le mpa e e neng e golaganya letlowa; mme go ne go na le digaranata di le makgolo a mabedi mo meleng go dikologa tlhogo nngwe le nngwe ya pilara.
21  Mme a tlhoma dipilara tsa mathudi a tempele. Ka jalo a tlhoma pilara ya lebogo la moja mme a e bitsa Jakine, mme go tswa foo a tlhoma pilara ya lebogo la molema mme a e bitsa Boase.
22  Mme mo godimo ga dipilara go ne go na le dithunya tsa lesoma tse di dirilweng. Mme kgabagare tiro ya dipilara ya wediwa.
23  Mme a dira lewatle le le thetsweng gore le nne dikubita di le lesome go tswa mo losing lo longwe lwa lone go ya losing lo longwe lwa lone, le le kgolokwe go dikologa; mme bogodimo jwa lone e ne e le dikubita di le tlhano, mme go ne go tsaya mogala wa dikubita di le masome a mararo go le dikologa lotlhe.
24  Mme go ne go na le mekgabisa e e bopegileng jaaka segwana kwa tlase go dikologa losi lwa lone lotlhe, di le dikologa, e le lesome mo kubiteng nngwe le nngwe, e tswaletse lewatle gotlhe fela, go na le mela e mebedi ya mekgabisa ya sekasegwana e thetswe mo foromong ya lone.
25  Le ne le eme mo godimo ga dipoo di le lesome le bobedi, tse tharo di lebile bokone, tse tharo di lebile bophirima, tse tharo di lebile borwa, le tse tharo di lebile botlhaba; mme lewatle le ne le le fa godimo ga tsone, le dikarolo tsa tsone tsotlhe tse di kwa morago di ne di lebile fa gare.
26  Mme bokima jwa lone e ne e le boatlhamo jwa seatla; le losi lwa lone lo ne lo tshwana le losi lwa senwelo, sethunya sa lesoma. Le ne le ka tshola dilekanyo tsa bata di le dikete tse pedi.
27  Mme a dira dikolotsana di le lesome tsa kgotlho, boleele jwa kolotsana nngwe le nngwe e le dikubita di le nnè, boatlhamo jwa yone e le dikubita di le nnè, mme bogodimo jwa yone e le dikubita di le tharo.
28  Mme eno ke tsela e dikolotsana tseno di neng di dirilwe ka yone: di ne di na le matlhakore, mme matlhakore ano a ne a le fa gare ga merapalego.
29  Mme mo matlhakoreng ano a a neng a le fa gare ga merapalego go ne go na le ditau, dipoo le ditšheruba, go ne go ntse jalo le fa godimo ga merapalego. Kwa godimo le kafa tlase ga ditau le dipoo go ne go akgega mekgabisa ya dithunya tse di tshophilweng.
30  Mme kolotsana nngwe le nngwe e ne e na le maotwana a le manè a kgotlho, a na le diase tsa kgotlho; mme dilo tsa yone tse nnè tse di fa dikhutlong e ne e le ditshegetso tsa one. Kafa tlase ga mogotšwana go ne go na le ditshegetso, di thetswe mekgabisa ya dithunya tse di tshophilweng tse di lebaganeng.
31  Mme molomo wa one go tswa mo teng go ya kwa ditshegetsong le go ya kwa godimo o ne o le dikubita di le [?]; mme molomo wa one o ne o le kgolokwe, o dirilwe ka setlhomo sa kubita le sephatlo, gape mo molomong wa one go ne go na le meseto. Matlhakore a one a le manè a ne a lekalekana, a se kgolokwe.
32  Mme maotwana a manè a ne a le kwa tlase ga matlhakore, le ditshegetso tsa maotwana di ne di le fa kolotsaneng; bogodimo jwa leotwana lengwe le lengwe e ne e le kubita le sephatlo.
33  Tsela e maotwana a dirilweng ka yone e ne e tshwana le e leotwana la kara le dirilweng ka yone. Ditshegetso tsa one le difeelane tsa one le dipeke tsa one le dikhurumelo tsa one, di ne di thetswe tsotlhe.
34  Mme go ne go na le ditshegetso di le nnè mo dikhutlong tse nnè tsa kolotsana nngwe le nngwe; ditshegetso tsa yone e ne e le karolo e le nngwe le kolotsana.
35  Mme mo godimo ga kolotsana go ne go na le setlhomo sa bogodimo jwa sephatlo sa kubita, se le kgolokwe gotlhe fela; mme mo godimo ga kolotsana matlhakore a yone le dipota tse di kafa matlhakoreng a yone di ne di le karolo e le nngwe le yone.
36  Mo godimo ga moo, o ne a gaba dipapetla tsa matlhakore a yone le dipota tsa yone tse di kafa matlhakoreng  ditšheruba, ditau le ditshwantsho tsa setlhare sa mokolane go ya ka sebaka se se se nang sepe sa nngwe le nngwe ya tsone, le mekgabisa ya dithunya tse di tshophilweng mo tikologong yotlhe.
37  O ne a dira dikolotsana di le lesome ka tsela eno; tsotlhe di ne di thetswe ka go tshwana, di na le selekanyo se le sengwe, popego e le nngwe.
38  Mme a dira megotšwana e le lesome ya kgotlho. Mogotšwana mongwe le mongwe o ne o ka tsenya dilekanyo tsa bata di le masome a manè. Mogotšwana mongwe le mongwe o ne o le dikubita di le nnè. Go ne go na le mogotšwana o le mongwe mo godimo ga kolotsana nngwe le nngwe mo dikolotsaneng di le lesome.
39  Go tswa foo a baya dikolotsana di le tlhano mo letlhakoreng la moja la ntlo, le tse tlhano mo letlhakoreng la molema la ntlo; mme lewatle a le baya mo letlhakoreng la moja la ntlo kafa botlhaba, go ela ntlheng ya borwa.
40  Mme kgabagare Hirame a dira megotšwana le digarawe le megopo. Kwa bofelong Hirame a fetsa go dira tiro yotlhe e a neng a e direla Kgosi Solomone malebana le ntlo ya ga Jehofa:
41  Dipilara tse pedi le ditlhogo tse pedi tsa dipilara tse di bopegileng jaaka megopo tse di neng di le mo godimo ga dipilara tse pedi, le matlowa a mabedi a a neng a bipa ditlhogo tse pedi tse di kgolokwe tsa dipilara  tse di neng di le mo godimo ga dipilara,
42  le digaranata di le makgolo a manè tsa matloa a mabedi, mela e mebedi ya digaranata mo letloeng lengwe le lengwe, go bipa ditlhogo tse pedi tsa dipilara tse di bopegileng jaaka megopo tse di neng di le mo godimo ga dipilara tse pedi;
43  le dikolotsana di le lesome le megotšwana e le lesome mo godimo ga dikolotsana,
44  le lewatle le le lengwe le dipoo di le lesome le bobedi kafa tlase ga lewatle;
45  le dikane le digarawe le megopo le dilwana tseno tsotlhe, tse Hirame a neng a di diretse Kgosi Solomone ka kgotlho e e phatsimisitsweng a di direla ntlo ya ga Jehofa.
46  Kgosi e ne ya di thela mo seboping sa letsopa mo Kgaolong ya Joredane, fa gare ga Sukothe le Sarethane.
47  Mme Solomone a tlogela dilwana tsotlhe di sa lekanngwa bokete ka gonne di ne di le dintsi ka tsela e e sa tlwaelegang. Selekanyo sa bokete jwa kgotlho se ne se sa tlhomamisiwa.
48  Mme kgabagare Solomone a dira dilwana tsotlhe tse di amanang le ntlo ya ga Jehofa, sebeso sa gouta le tafole e go neng go na le senkgwe sa tshupo mo go yone, ya gouta,
49  le ditlhomo tsa dipone, tse tlhano kafa mojeng le tse tlhano kafa molemeng fa pele ga phaposi e e kwa tengteng, tsa gouta e e itshekileng, le dithunya le dipone le ditimalobone, tsa gouta,
50  le megotšwana le ditimamolelo le megopo le dinwelo le ditsholamolelo, tsa gouta e e itshekileng, le ditshegetsi tsa ditswalo tsa ntlo e e kwa teng, ke gore, Boitshepo Jwa Maitshepo, le tsa ditswalo tsa ntlo ya tempele, tsa gouta.
51  La bofelo tiro yotlhe e Kgosi Solomone a neng a tshwanela go e dira malebana le ntlo ya ga Jehofa e ne e weditswe; mme Solomone a simolola go tlisa dilo tse di itshepisitsweng ke Dafide rraagwe; a baya selefera le gouta le dilwana mo matlotlong a ntlo ya ga Jehofa.
22  Mme ba tswelela ba nna go se na ntwa  fa gare ga Siria le Iseraele dingwaga di le tharo.
2  Mme ga diragala gore mo ngwageng wa boraro Jehoshafate kgosi ya Juda a ye kwa kgosing ya Iseraele.
3  Go tswa foo kgosi ya Iseraele ya raya batlhanka ba yone ya re: “A ruri lo a itse gore Ramothe-gileade ke ya rona? Mme le fa go ntse jalo re okaoka go e tsaya mo seatleng sa kgosi ya Siria.”
4  Mme a  raya Jehoshafate a re: “A o tla ya le nna tlhabanong kwa Ramothe-gileade?” Foo Jehoshafate a raya kgosi ya Iseraele a re: “Ke tshwana le wena. Batho ba me ba tshwana le batho ba gago. Dipitse tsa me di tshwana le dipitse tsa gago.”
5  Le fa go ntse jalo, Jehoshafate a raya kgosi ya Iseraele a re: “Tsweetswee, kopa lefoko la ga Jehofa pele.”
6  Ka jalo kgosi ya Iseraele ya phutha baporofeti mmogo, banna ba ka nna makgolo a manè, mme ya ba raya ya re: “A ke tsogologele Ramothe-gileade ka ntwa, kgotsa ke tlogele?” Mme ba simolola go re: “Tlhatloga, mme Jehofa o tla e tsenya mo seatleng sa kgosi.”
7  Mme Jehoshafate a re: “A ga go na moporofeti yo mongwe wa ga Jehofa fano? A re botseng ka ene.”
8  Foo kgosi ya Iseraele ya raya Jehoshafate ya re: “Go sa ntse go na le monna a le mongwe yo re ka botsang ka ene mo go Jehofa; mme nna ruri ke mo tlhoile, gonne ga a porofete dilo tse di molemo ka nna fa e se tse di bosula—Mikaia morwa Imela.” Le fa go ntse jalo, Jehoshafate a re: “A kgosi e se ka ya bua selo se se ntseng jalo.”
9  Ka jalo kgosi ya Iseraele ya bitsa modiredi mongwe wa ntlo ya kgosi mme ya re: “A ko o tlise Mikaia morwa Imela ka bonako.”
10  Jaanong kgosi ya Iseraele le Jehoshafate kgosi ya Juda mongwe le mongwe wa bone o ne a ntse mo setulong sa gagwe sa bogosi, a apere diaparo, mo seboaneng fa botsenong jwa kgoro ya Samarea; mme baporofeti botlhe ba ne ba dira jaaka baporofeti fa pele ga bone.
11  Go tswa foo Sedekia morwa Kenana a itirela dinaka tsa tshipi mme a re: “Jehofa o buile jaana, ‘O tla kgorometsa Basiria ka tseno go fitlha o ba fedisa.’”
12  Mme baporofeti ba bangwe botlhe ba ne ba porofeta se se tshwanang le seo, ba re: “Tlhatlogela kwa Ramothe-gileade mme o atlege; mme ruri Jehofa o tla e tsenya mo seatleng sa kgosi.”
13  Mme morongwa yo o neng a ile go bitsa Mikaia a bua le ene, a re: “Bona jaanong! Mafoko a baporofeti a dumalana ka go nna molemo mo kgosing. A lefoko la gago, tsweetswee, le nne jaaka lefoko la mongwe wa bone, mme o bue molemo.”
14  Mme Mikaia a re: “Jaaka Jehofa a tshela, se Jehofa a tla se buang le nna, ke sone se ke tla se buang.”
15  Mme a tsena kwa kgosing, mme kgosi ya mo raya ya re: “Mikaia, a re ye Ramothe-gileade ka ntwa, kgotsa re tlogele?” Gone fela foo a mo raya a re: “Tlhatloga mme o atlege; mme Jehofa ruri o tla e tsenya mo seatleng sa kgosi.”
16  Foo kgosi ya mo raya ya re: “Ke go ikanisa ga kae gore o se ka wa bua sepe le nna fa e se boammaaruri fela mo leineng la ga Jehofa?”
17  Ka jalo a re: “Ruri ke bona Baiseraele botlhe ba gasame mo dithabeng, jaaka dinku tse di se nang modisa. Mme Jehofa o ne a re: ‘Bano ga ba na beng. Mma mongwe le mongwe wa bone a boele kwa ntlong ya gagwe ka kagiso.’”
18  Go tswa foo kgosi ya Iseraele ya raya Jehoshafate ya re: “A ga ke a go raya ka re, ‘Ga a kitla a porofeta dilo tse di molemo ka nna fa e se tse di bosula’?”
19  Mme a tswelela a re: “Ka jalo utlwa lefoko la ga Jehofa: Ruri ke bona Jehofa a ntse mo setulong sa gagwe sa bogosi mme masomosomo otlhe a magodimo a eme fa go ene, kafa mojeng wa gagwe le kafa molemeng wa gagwe.
20  Mme Jehofa a re, ‘Ke mang yo o tla tsietsang Ahabe, gore a tlhatlogele kwa Ramothe-gileade mme a wele teng?’ Mme yono a simolola go bua seno, fa yole a ne a bua sele.
21  La bofelo moya wa tswa mme wa ema fa pele ga ga Jehofa wa re, ‘Nna ka bonna ke tla mo tsietsa.’ Foo Jehofa a o raya a re, ‘Ka eng?’
22  Foo wa re, ‘Ke tla tswa, mme ruri ke tla nna moya o o tsietsang mo molomong wa baporofeti botlhe ba gagwe.’ Ka jalo a re, ‘O tla mo tsietsa, mme mo godimo ga moo, o tla fenya. Tswa mme o dire jalo.’
23  Mme jaanong bona, Jehofa o tsentse moya o o tsietsang mo molomong wa baporofeti bano ba gago botlhe; mme Jehofa ka boene o buile masetlapelo malebana le wena.”
24  Sedekia morwa Kenana jaanong a atamela a itaya Mikaia mo lerameng mme a re: “Tota ke ka tsela efe moya wa ga Jehofa o neng wa tswa mo go nna gore o bue le wena?”
25  Foo Mikaia a re: “Bona! O tla bona gore ke ka tsela efe mo letsatsing la fa o tla bo o tsena mo ntlwaneng e e kwa tengteng gore o iphitlhe.”
26  Go tswa foo kgosi ya Iseraele ya re: “Tsaya Mikaia mme o mmusetse kwa go Amone molaodi wa motse le kwa go Joashe morwa kgosi.
27  Mme o re, ‘Kgosi e buile jaana: “Tsenyang motho yono mo ntlong ya kgolegelo mme lo mo fepe ka kabelo e e fokoditsweng ya senkgwe le ka kabelo e e fokoditsweng ya metsi go fitlha ke tla ka kagiso.”’”
28  Foo Mikaia a re: “Fa o ka boa ka kagiso, Jehofa ga a a bua le nna.” Mme a oketsa a re: “Utlwang, lona ditšhaba tsotlhe.”
29  Mme kgosi ya Iseraele le Jehoshafate kgosi ya Juda ba tlhatlogela kwa Ramothe-gileade.
30  Jaanong kgosi ya Iseraele ya raya Jehoshafate ya re: “Ke tla ikgakisa batho ke bo ke tsena mo tlhabanong, mme fa e le wena, o apare diaparo tsa gago.” Ka jalo, kgosi ya Iseraele ya ikgakisa batho mme ya tsena mo tlhabanong.
31  Mme kgosi ya Siria yone, e ne e laetse balaodi ba le masome a mararo le bobedi ba dikara tse e neng e le tsa yone e re: “Lo tlhabane, e seng le ba ba botlana kgotsa ba bagolo, mme le kgosi ya Iseraele e le nosi.”
32  Mme ga diragala gore fela fa balaodi ba dikara ba bona Jehoshafate, bone ba ipolelela ba re: “Ruri ke kgosi ya Iseraele.” Ka jalo ba fapogela kwa thoko kwa go ene go tlhabana le ene; mme Jehoshafate a simolola go goa a kopa thuso.
33  Mme ga diragala gore fela fa balaodi ba dikara ba bona gore e ne e se kgosi ya Iseraele, ka yone nako eo ba boa mo go mo saleng morago.
34  Mme monna mongwe o ne a oba bora, mme a tlhaba kgosi ya Iseraele fa gare ga malokololo le moitshomelo wa phemelo a sa ikaelela, mo a neng a raya mokgweetsi wa kara ya gagwe a re: “Retolosa seatla, mme o nketshe mo bothibelelong, ka gonne ke gobetse mo go maswe.”
35  Mme tlhabano ya nna ya gakala mo letsatsing leo, mme kgosi e ne ya tshwanelwa ke go nna e emisitswe mo kareng e lebagane le Basiria, mme kgabagare ya swa mo maitseboeng; mme madi a ntho a nna a tshologela mo teng ga kara ya ntwa.
36  Mme mokgosi o o kwa godimo wa feta go ralala bothibelelo fa letsatsi le tloga le phirima, o re: “A mongwe le mongwe a ye kwa motseng wa gagwe le mongwe le mongwe kwa lefatsheng la gagwe!”
37  Jalo kgosi ya swa. Fa e ne e tlisiwa mo Samarea, foo ba fitlha kgosi mo Samarea.
38  Mme ba simolola go tlhatswetsa kara ya ntwa fa mogobeng wa Samarea, mme dintša tsa latswa madi a gagwe (le diaka tsa tlhapela teng), go ya ka lefoko la ga Jehofa le a neng a le buile.
39  Fa e le ditiragalo tse dingwe tsotlhe tsa ga Ahabe le sotlhe se a se dirileng le ntlo ya lonaka lwa tlou e a e agileng le metse yotlhe e a e agileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
40  La bofelo Ahabe a lala le borraagwemogologolwane; mme Ahasia morwawe a simolola go busa mo boemong jwa gagwe.
41  Fa e le Jehoshafate morwa Asa, o ne a simolotse go nna kgosi ya Juda mo ngwageng wa bonè wa ga Ahabe kgosi ya Iseraele.
42  Jehoshafate o ne a le dingwaga di le masome a mararo le botlhano fa a ne a simolola go busa, mme o ne a busa mo Jerusalema dingwaga di le masome a mabedi le botlhano; mme leina la ga mmaagwe e ne e le Asuba morwadia Shili.
43  Mme a nna a tsamaya mo tseleng yotlhe ya ga Asa rraagwe. A se ka a fapoga mo go yone, ka go dira se se neng se siame mo matlhong a ga Jehofa. Ke mafelo a a kwa godimo fela a a neng a se ka a nyelela. Batho ba ne ba sa ntse ba ntsha ditlhabelo le go kuisa mosi wa setlhabelo mo mafelong a a kwa godimo.
44  Mme Jehoshafate a boloka ditirisano tsa kagiso le kgosi ya Iseraele.
45  Fa e le ditiragalo tse dingwe tsotlhe tsa ga Jehoshafate le thata e a neng a dira ka yone le kafa a neng a lwa ka teng, a ga di a kwalwa mo bukeng ya ditiragalo tsa metlha ya dikgosi tsa Juda?
46  Mme diaka tse dingwe tsotlhe tsa banna tse di ithekisang tsa tempele tse di neng di setse mo metlheng ya ga Asa rraagwe o ne a di tlosa mo lefatsheng.
47  Fa e le kgosi yone, go ne go se na epe mo Edoma; mothusi e ne e le kgosi.
48  Fa e le Jehoshafate ene, o ne a dira gore dikepe tsa Tareshishe di ye kwa Ofire go ya go tsaya gouta; mme ga di a ka tsa ya, ka gonne dikepe tseo di ne tsa thubegela kwa Esione-gebere.
49  Ke gone ka nako eo Ahasia morwa Ahabe a neng a raya Jehoshafate a re: “Mma batlhanka ba me ba tsamaye le batlhanka ba gago ka dikepe,” mme Jehoshafate a se ka a dumalana.
50  La bofelo Jehoshafate a lala le borraagwemogologolwane mme a fitlhwa le borraagwemogologolwane mo Motseng wa ga Dafide rraagwemogologolwane; mme Jehorame morwawe a simolola go busa mo boemong jwa gagwe.
51  Fa e le Ahasia morwa Ahabe ene, a nna kgosi ya Iseraele kwa Samarea mo ngwageng wa bolesome le bosupa wa ga Jehoshafate kgosi ya Juda, mme a tswelela go busa Iseraele dingwaga di le pedi.
52  Mme a nna a dira se se bosula mo matlhong a ga Jehofa a ba a tsamaya mo tseleng ya ga rraagwe le mo tseleng ya ga mmaagwe le mo tseleng ya ga Jeroboame morwa Nebate, yo o neng a leofisitse Iseraele.
53  Mme a tswelela go direla Baale le go mo ikobela le go nna a kgopisa Jehofa Modimo wa Iseraele go ya ka sotlhe se rraagwe a neng a se dirile.
6  Mme ga diragala gore ka ngwaga wa bomakgolo a manè le masome a le robedi fa bomorwa Iseraele ba sena go tswa mo lefatsheng la Egepeto, mo ngwageng wa bonè, mo kgweding ya Sife, ke gore, kgwedi ya bobedi, fa Solomone a sena go nna kgosi mo Iseraele, a agela Jehofa ntlo.
2  Mme ntlo e Kgosi Solomone a neng a e agela Jehofa e ne e le boleele jwa dikubita di le masome a marataro, boatlhamo jwa dikubita di le masome a mabedi, le bogodimo jwa dikubita di le masome a mararo.
3  Mme mathudi a a fa pele ga tempele ya ntlo a ne a le boleele jwa dikubita di le masome a mabedi, fa pele ga boatlhamo jwa ntlo. A ne a le boteng jwa dikubita di le lesome, fa pele ga ntlo.
4  Mme a direla ntlo difensetere tse di nang le dikosene tse di yang di nna ditshesane.
5  Go feta moo, fa thoko ga lobota lwa ntlo o ne a aga kago e e kafa letlhakoreng mo tikologong yotlhe, fa thoko ga dipota tsa ntlo mo tikologong yotlhe ya tempele le phaposi e e kwa tengteng, a bo a dira matlwana a a kafa letlhakoreng mo tikologong yotlhe.
6  Ntlwana e e kafa letlhakoreng e e kwa tlasetlase e ne e le boatlhamo jwa dikubita di le tlhano, mme e e fa gare e ne e le boatlhamo jwa dikubita di le thataro, mme ya boraro e ne e le boatlhamo jwa dikubita di le supa; gonne go ne go na le mephakwana e a neng a e direla ntlo mo tikologong yotlhe kwa ntle, gore e se ka ya ama dipota tsa ntlo.
7  Fa e le ntlo yone, fa e ne e sa ntse e agiwa, e ne e agiwa ka leje la kwari le le neng le setse le weditswe; mme fa e le dinoto le dilepe kgotsa didirisiwa dipe tsa tshipi, di ne di sa utlwiwe mo ntlong fa e ne e ntse e agiwa.
8  Kgoro ya ntlwana e e kwa tlasetlase e e kafa letlhakoreng e ne e le kafa mojeng wa ntlo, mme ba ne ba tle ba tlhatlogele kwa go e e fa gare ka mapalamelelo a a itshokeletsang, mme ba tswe mo go e e fa gare ba tlhatlogele kwa go ya boraro.
9  Mo godimo ga moo, o ne a tswelela a aga ntlo gore a tle a e fetse, mme a tlhomesa ntlo ka dikota le dikgong tsa mosedara di tlhomagane.
10  Mo godimo ga moo, o ne a aga matlwana a a kafa matlhakoreng fa thoko ga ntlo yotlhe a le bogodimo jwa dikubita di le tlhano, mme a ne a golegeletswe mo ntlong ka dikota tsa ditlhare tsa mosedara.
11  Fa go sa ntse go ntse jalo, lefoko la ga Jehofa la tla kwa go Solomone, le re:
12  “Malebana le ntlo eno e o e agang, fa o ka tsamaya mo melaong ya me o bo o diragatsa ditshwetso tsa me tsa boatlhodi le go boloka ditaolo tsa me tsotlhe ka go tsamaya mo go tsone, ruri le nna ke tla diragatsa lefoko la me mo go wena le ke le buileng le Dafide rrago;
13  mme eleruri ke tla aga mo gare ga bomorwa Iseraele, mme ga ke na go tlogela batho ba me Iseraele.”
14  Solomone a tswelela go aga ntlo gore a e fetse.
15  Mme a aga dipota tsa ntlo mo teng ga yone ka lomati lwa mosedara. Go tswa mo bodilong jwa ntlo go ya kwa ditlhomesong tsa borulelo o ne a e manega ka dikota mo teng; mme a manega bodilo jwa ntlo ka dimati tsa mofira.
16  Mo godimo ga moo, o ne a aga dikubita di le masome a mabedi ka kwa ditlhakoreng tse di kwa morago tsa ntlo ka dimati tsa mosedara, go simolola fa bodilong go fitlha kwa ditlhomesong, mme mo teng ga phaposi e e kwa tengteng a e agela Boitshepo Jwa Maitshepo.
17  Mme ntlo e ne e le dikubita di le masome a manè, ke gore, tempele e e fa pele ga yone.
18  Mme logong lwa mosedara mo ntlong e e kafa teng lo ne lo na le mekgabisa e e setilweng e e bopegileng jaaka segwana le dirwalo tsa dithunya. Yotlhe fela e ne e le logong lwa mosedara; go ne go sa bonwe leje lepe.
19  Mme phaposi e e kwa tengteng mo teng ga ntlo o ne a e baakanya kafa teng, gore a beye letlole la kgolagano ya ga Jehofa teng.
20  Mme phaposi e e kwa tengteng e ne e le boleele jwa dikubita di le masome a mabedi, le boatlhamo jwa dikubita di le masome a mabedi, le bogodimo jwa dikubita di le masome a mabedi; mme a  e manega gouta e e itshekileng, a bo a manega sebeso ka logong lwa mosedara.
21  Mme Solomone a manega ntlo mo teng ka gouta e e itshekileng, a bo a dira gore keetane ya gouta e kgabaganye fa pele ga phaposi e e kwa tengteng, a bo a  e manega ka gouta.
22  Mme a manega ntlo yotlhe gouta, go fitlha ntlo yotlhe e wediwa; le sebeso sotlhe se se neng se le ntlheng ya phaposi e e kwa tengteng a se manega gouta.
23  Mo godimo ga moo, o ne a dira ditšheruba tse pedi tsa logong lwa setlhare sa leokwane mo phaposing e e kwa tengteng, nngwe le nngwe ya tsone e le bogodimo jwa dikubita di le lesome.
24  Lefuka le le lengwe la tšheruba le ne le le dikubita di le tlhano, mme lefuka le lengwe la tšheruba le ne le le dikubita di le tlhano. Go tswa ntlheng ya lefuka la gagwe go ya ntlheng ya lefuka la gagwe e ne e le dikubita di le lesome.
25  Mme tšheruba ya bobedi e ne e le dikubita di le lesome. Ditšheruba tse pedi tseo di ne di na le selekanyo se se tshwanang le popego e e tshwanang.
26  Bogodimo jwa tšheruba e nngwe e ne e le dikubita di le lesome, mme go ne go ntse jalo le ka tšheruba e nngwe.
27  Go tswa foo a tsenya ditšheruba mo teng ga ntlo e e kwa teng, gore ba tsharolole diphuka tsa ditšheruba. Ka gone lefuka la e nngwe le ne le fitlha kwa loboteng mme lefuka la tšheruba e nngwe le ne le fitlha kwa loboteng lo longwe; mme diphuka tsa tsone di ne di ela kwa bogareng jwa ntlo, di kgomana lefuka le lefuka.
28  Mo godimo ga moo, o ne a manega ditšheruba gouta.
29  Mme dipota tsotlhe tsa ntlo go dikologa o ne a di seta ka go gaba ditšheruba le ditshwantsho tsa setlhare sa mokolane le go gaba dithunya, mo teng le kwa ntle;
30  mme a manega bodilo jwa ntlo gouta, mo teng le kwa ntle.
31  Kgoro ya phaposi e e kwa tengteng a e dira ka ditswalo tsa logong lwa setlhare sa leokwane: dipilara tsa mo letlhakoreng, mephakwana le wa botlhano.
32  Mme ditswalo tse pedi e ne e le tsa logong lwa setlhare sa leokwane, mme a di seta meseto ya ditšheruba le ditshwantsho tsa setlhare sa mokolane a bo a gaba dithunya mo go tsone, mme a di manega gouta; a manega gouta mo ditšherubeng le mo ditshwantshong tsa setlhare sa mokolane.
33  Mme ke yone tsela e a neng a dira kgoro ya tempele ka yone, mephakwana ya logong lwa setlhare sa leokwane, matlhakore a le manè a a lekalekanang.
34  Mme ditswalo tse pedi e ne e le tsa logong lwa mofira. Mefama e mebedi ya setswalo se le sengwe e ne e retologa mo ditshitswaneng, mme mehama e mebedi ya setswalo se sengwe e ne e retologa mo ditshitswaneng.
35  Mme a seta ditšheruba le ditshwantsho tsa setlhare sa mokolane le dithunya tse di gabilweng, a bo a manega gouta mo ditshwantshong tseo.
36  Mme a aga lolwapa lo lo mo teng ka mela e meraro ya maje a a betlilweng le mola wa mesipuri ya logong lwa mosedara.
37  Go ne ga thewa motheo wa ntlo ya ga Jehofa mo ngwageng wa bonè, mo kgweding ya Sife ya modikologo wa ngwedi;
38  mme mo ngwageng wa bolesome le bongwe, mo kgweding ya Bule ya modikologo wa ngwedi, ke gore, kgwedi ya borobedi, dintlha tsotlhe tsa ntlo di ne di weditswe le polane yotlhe ya yone; mo e leng gore o ne a e aga dingwaga di le supa.
21  Mme ga diragala gore morago ga dilo tseno ga bo go na le tshimo ya mofine e e neng e le ya ga Nabothe wa Mojesereele, e e neng e le mo Jesereele, fa thoko ga ntlo ya segosi ya ga Ahabe kgosi ya Samarea.
2  Ka jalo Ahabe a bua le Nabothe, a re: “A ko o nneye tshimo ya gago ya mofine, gore e tle e nne tshingwana ya me ya merogo, gonne e gaufi le ntlo ya me; mme mma ke go neye mo boemong jwa yone tshimo ya mofine e e botoka mo go yone. Kgotsa fa go le molemo mo matlhong a gago, ke tla go naya madi e le tlhwatlhwa ya eno.”
3  Mme Nabothe a raya Ahabe a re: “Go ka se direge ka nna, mo ponong ya ga Jehofa, gore ke go neye se borremogologolwane ba se ruileng boswa.”
4  Ka gone Ahabe a tsena mo ntlong ya gagwe, a ngadile e bile a kotlomane pelo ka ntlha ya lefoko le Nabothe wa Mojesereele a neng a le buile le ene, fa a ne a re: “Ga ke na go go naya se se ruilweng boswa sa borremogologolwane.” Go tswa foo a rapama mo sekanamelong sa gagwe mme a nna sefatlhego sa gagwe se lebisitswe go sele, a se ka a ja senkgwe.
5  La bofelo Jesebele mosadi wa gagwe a tsena kwa go ene mme a bua le ene a re: “Ke ka ntlha yang fa moya wa gago o utlwile botlhoko gape o sa je senkgwe?”
6  Foo a bua le ene a re: “Ke ka ntlha ya gore ke ne ka bua le Nabothe wa Mojesereele ka mo raya ka re, ‘A ko o nneye tshimo ya gago ya mofine ka madi. Kgotsa, fa o rata, mma ke go neye tshimo e nngwe ya mofine mo boemong jwa yone.’ Mme ene a re, ‘Ga ke na go go naya tshimo ya me ya mofine.’”
7  Foo Jesebele mosadi wa gagwe a mo raya a re: “A ke wena yo jaanong o busang mo Iseraele? Nanoga, o je senkgwe mme o letle pelo ya gago e itumele. Nna ke tla go naya tshimo ya mofine ya ga Nabothe wa Mojesereele.”
8  Ka jalo a kwala makwalo ka leina la ga Ahabe mme a a kana ka sekano sa gagwe, a bo a romela makwalo ano kwa banneng ba bagolwane le batlotlegi ba ba neng ba le mo motseng wa gagwe ba nna le Nabothe.
9  Mme o ne a kwala mo makwalong, a re: “Bolelang gore go itimiwe dijo, mme lo direng gore Nabothe a nne kwa pele ga batho.
10  Mme lo dire gore banna ba babedi, ba ba se nang molemo wa sepe, ba nne fa pele ga gagwe, mme ba neye bosupi kgatlhanong le ene, ba re, ‘O tlhapaditse Modimo le kgosi!’ Mme lo mo ntshe lo mo kgobotletse ka maje gore a swe.”
11  Ka jalo banna ba motse wa gagwe, banna ba bagolwane le batlotlegi ba ba neng ba nna mo motseng wa gagwe, ba dira fela jaaka Jesebele a ne a rometse kwa go bone, fela jaaka go ne go kwadilwe mo makwalong a a neng a a ba romeletse.
12  Ba ne ba bolela gore go itimiwe dijo mme ba dira gore Nabothe a nne kwa pele ga batho.
13  Mme banna ba babedi, batho ba ba se nang molemo wa sepe, ba tsena ba tla go nna fa pele ga gagwe; mme banna ba ba se nang molemo wa sepe ba simolola go naya bosupi kgatlhanong le ene, ke gore, Nabothe, fa pele ga batho, ba re: “Nabothe o tlhapaditse Modimo le kgosi!” Morago ga moo ba mo ntshetsa kwa molelwaneng wa motse mme ba mo kgobotletsa ka maje, mme a swa.
14  Jaanong ba romela kwa go Jesebele, ba re: “Nabothe o kgobotleditswe ka maje mme o sule.”
15  Mme ga diragala gore, fela fa Jesebele a sena go utlwa gore Nabothe o kgobotleditswe gore a bo a swe, ka yone nako eo Jesebele a raya Ahabe a re: “Nanoga, o tseye tshimo ya mofine ya ga Nabothe wa Mojesereele, e a neng a gana go e go naya ka madi; gonne Nabothe ga a tlhole a tshela, mme o sule.”
16  Mme ga diragala gore, fela fa Ahabe a utlwa gore Nabothe o sule, Ahabe a akofa a nanoga a fologela kwa tshimong ya mofine ya ga Nabothe wa Mojesereele go e tsaya.
17  Mme lefoko la ga Jehofa la tla kwa go Elija wa Motisheba, le re:
18  “Nanoga, o ye go kgatlhantsha Ahabe kgosi ya Iseraele, yo o kwa Samarea. Ke yole o mo tshimong ya mofine ya ga Nabothe, kwa a fologetseng teng go ya go e tsaya.
19  Mme o bue le ene o re, ‘Jehofa o buile jaana: “A o bolaile motho gape o ruile?”’ Gape o bue le ene o re, ‘Jehofa o buile jaana: “Kwa lefelong le dintša di latsweditseng madi a ga Nabothe teng, dintša di tla latswa madi a gago teng, a gago tota.”’”
20  Ahabe a raya Elija a re: “A o mpone, wena mmaba wa me?” mme a araba a re: “Ke go bone. ‘Ka lebaka la gore o ithekisitse gore o dire se se bosula mo matlhong a ga Jehofa,
21  bona, ke go tlisetsa masetlapelo; mme ruri ke tla feela gore go nne phepa morago ga gago ke bo ke fedise mo go Ahabe motho ope fela yo o tlhapologelang mo loboteng le yo o se nang thuso le yo o se nang mosola mo Iseraele.
22  Mme ruri ke tla dira gore ntlo ya gago e nne jaaka ntlo ya ga Jeroboame morwa Nebate le jaaka ntlo ya ga Baasha morwa Ahija, ka ntlha ya sekgopi se o kgopisitseng ka sone wa ba wa leofisa Iseraele.’
23  Gape malebana le Jesebele Jehofa o buile, a re, ‘Dintša ka botsone di tla jela Jesebele mo sebateng sa lefatshe sa Jesereele.
24  Motho ope fela wa ga Ahabe yo o swelang mo motseng dintša di tla mo ja; le motho ope fela yo o swelang mo nageng, dinonyane tsa magodimo di tla mo ja.
25  Ga go na ope yo mongwe yo o itshupileng a tshwana le Ahabe, yo o neng a ithekisa gore a dire se se bosula mo matlhong a ga Jehofa, yo Jesebele mosadi wa gagwe a neng a mo tlhotlheletsa.
26  Mme a tswelela a itshwara makgapha thata ka go sala medingwana e e makgapha morago, fela jaaka tsotlhe tse Baamore ba neng ba di dirile, ba Jehofa a neng a ba leleka fa pele ga bomorwa Iseraele.’”
27  Mme ga diragala gore fela fa Ahabe a sena go utlwa mafoko ano, a gagoganya diaparo tsa gagwe le go apara letsela la kgetsi mo nameng ya gagwe; mme a itima dijo a ba a nna a rapame mo letseleng la kgetsi e bile a tsamaya a kgobegile marapo.
28  Mme lefoko la ga Jehofa la tla kwa go Elija wa Motisheba, le re:
29  “A o bone kafa Ahabe a ikokobeditseng ka teng ka ntlha ya me? Ka lebaka la gore o ikokobeditse ka ntlha ya me, ga ke na go tlisa masetlapelo mo metlheng ya gagwe. Ke tla tlisa masetlapelo mo ntlong ya gagwe mo metlheng ya ga morwawe .
13  Mme go ne go na le monna wa Modimo yo o neng a dule mo Juda ka lefoko la ga Jehofa a ya Bethele, fa Jeroboame a ne a eme fa sebesong gore a kuise musi wa setlhabelo.
2  Go tswa foo a tlhaeletsa kgatlhanong le sebeso ka lefoko la ga Jehofa a re: “Wena sebeso, sebeso, Jehofa o buile jaana, ‘Bona! Morwa yo o tsholetsweng ntlo ya ga Dafide, yo leina la gagwe e leng Josia! Mme ruri o tla ntsha baperesiti ba mafelo a a kwa godimo setlhabelo mo go wena ba ba kuisang musi wa setlhabelo mo go wena, le marapo a batho o tla a fisetsa mo go wena.’”
3  Mme a ntsha kgakgamatso mo letsatsing leo, a re: “Eno ke yone kgakgamatso e Jehofa a buileng ka yone: Bona! Sebeso se gagolakilwe, le melora e e mafura e e mo godimo ga sone ruri e tla tshololwa.”
4  Mme ga diragala gore, fela fa kgosi e sena go utlwa lefoko la monna wa Modimo wa boammaaruri le a neng a le tlhaeleditse kgatlhanong le sebeso kwa Bethele, Jeroboame a akofa a ntsha seatla sa gagwe mo sebesong, a re: “Lona banna, mo tshwareng!” Ka yone nako eo seatla sa gagwe se a neng a se ntshitse kgatlhanong le ene sa omelela, mme a se ka a kgona go se busetsa mo go ene.
5  Mme sebeso sone se ne sa tlhatlhamololwa mo melora e e mafura e neng ya tshologa mo sebesong, go ya ka kgakgamatso e monna wa Modimo wa boammaaruri a neng a e ntshitse ka lefoko la ga Jehofa.
6  Jaanong kgosi ya araba monna wa Modimo wa boammaaruri ya mo raya ya re: “Tsweetswee, nolofatsa sefatlhego sa ga Jehofa Modimo wa gago mme o nthapelele gore seatla sa me se tle se busediwe mo go nna.” Foo monna wa Modimo wa boammaaruri a nolofatsa sefatlhego sa ga Jehofa, mo e leng gore seatla sa kgosi se ne sa busediwa mo go yone, mme sa nna jaaka pele.
7  Mme kgosi ya tswelela ya raya monna wa Modimo wa boammaaruri ya re: “Tla le nna kwa ntlong o tseye dijo, mme ke go neye mpho.”
8  Mme monna wa Modimo wa boammaaruri a raya kgosi a re: “Fa o ne o ka nnaya sephatlo sa ntlo ya gago ke ne ke se kitla ke tla le wena le go ja senkgwe kgotsa go nwa metsi mo lefelong leno.
9  Gonne ke yone tsela e a ntaetseng ka yone ka lefoko la ga Jehofa, a re, ‘O se ka wa ja senkgwe kgotsa wa nwa metsi, gape o se ka wa boa ka tsela e o tsamaileng ka yone.’”
10  Mme a tsamaya ka tsela e nngwe, mme a se ka a boa ka tsela e a neng a tlile ka yone mo Bethele.
11  Mme moporofeti mongwe yo o tsofetseng o ne a nna mo Bethele, mme bomorwawe ba tsena ba mmolelela tiro yotlhe e monna wa Modimo wa boammaaruri a neng a e dirile mo letsatsing leo mo Bethele le mafoko a a neng a a buile le kgosi, mme ba a bolelela rraabone.
12  Go tswa foo rraabone a bua le bone a re: “O tsamaile ka tsela efe, he?” Ka jalo bomorwawe ba mmontsha tsela e monna wa Modimo wa boammaaruri yo o neng a dule mo Juda a tsamaileng ka yone.
13  Jaanong a raya bomorwawe a re: “Mpelesetseng esele.” Ka jalo ba mmelesetsa esele, mme a tsamaya a e palame.
14  Mme a sala monna wa Modimo wa boammaaruri morago mme a mo fitlhela a ntse kafa tlase ga setlhare se segolo. A mo raya a re: “A ke wena monna wa Modimo wa boammaaruri yo o duleng mo Juda?” mme a araba a re: “Ke nna.”
15  Mme a tswelela a mo raya a re: “Ya le nna kwa ntlong mme o je senkgwe.”
16  Mme ene a re: “Ga ke kgone go boela morago le wena kgotsa go tsena le wena, e bile nka se je senkgwe kgotsa go nwa metsi le wena mo lefelong leno.
17  Gonne ke boleletswe ka lefoko la ga Jehofa go twe, ‘O se ka wa ja senkgwe kgotsa wa nwa metsi gone. O se ka wa boela morago gape ka tsela e o tsamaileng ka yone.’”
18  Go tswa foo a mo raya a re: “Le nna ke moporofeti jaaka wena, e bile moengele ka boene o buile le nna ka lefoko la ga Jehofa, a re, ‘Dira gore a boele morago le wena kwa ntlong ya gago gore a tle a je senkgwe a bo a nwe metsi.’” (O ne a mo tsietsa.)
19  Ka jalo a boela morago le ene gore a tle a je senkgwe mo ntlong ya gagwe le go nwa metsi.
20  Mme ga diragala, fa ba ne ba ntse fa tafoleng, gore lefoko la ga Jehofa le tle mo moporofeting yo a neng a mmuseditse morago;
21  mme a simolola go tlhaeletsa monna wa Modimo wa boammaaruri yo o neng a dule mo Juda, a re: “Jehofa o buile jaana, ‘Ka lebaka la gore o tsuologetse taelo ya ga Jehofa mme wa se ka wa boloka taelo e Jehofa Modimo wa gago a e go laetseng,
22  mme o ne wa boela morago gore o tle o je senkgwe le go nwa metsi mo lefelong le a neng a bua le wena ka lone a re: “O se ka wa ja senkgwe kgotsa wa nwa metsi,” serepa sa gago ga se na go tsena mo lefelong la go fitlhela la borragomogologolwane.’”
23  Mme ga diragala gore morago ga gore a je senkgwe le morago ga gore a nwe a akofa a mmelesetsa esele, ke gore, a belesetsa moporofeti yo a neng a mmusitse.
24  Mme a tsena mo tseleng. Moragonyana tau ya mo fitlhela mo tseleng mme ya mmolaya, mme serepa sa gagwe sa latlhelwa mo tseleng. Esele e ne e eme fa thoko ga sone, mme tau e ne e eme fa thoko ga serepa.
25  Mme go ne go feta banna bangwe, mme ba bona serepa se latlhetswe mo tseleng le tau e eme fa thoko ga serepa. Mme ba tsena ba bua ka gone mo motseng o moporofeti yo o tsofetseng a neng a nna mo go one.
26  Fa moporofeti yo o neng a mmuseditse morago mo tseleng a utlwa ka gone, a bua jaana ka yone nako eo a re: “Ke monna wa Modimo wa boammaaruri yo o tsuologetseng taelo ya ga Jehofa; mme Jehofa a mo naya tau, gore e tle e mo gatakele le go mmolaya, go ya ka lefoko la ga Jehofa le a neng a le bua le ene.”
27  Mme a tswelela go bua le bomorwawe, a re: “Mpelesetseng esele.” Ka jalo ba e belesa.
28  A tsena mo tseleng mme a fitlhela serepa sa gagwe se latlhetswe mo tseleng le esele le tau di eme fa thoko ga serepa. Tau e ne e sa ja serepa, le fa e le go gatakela esele.
29  Mme moporofeti a tsholetsa serepa sa monna wa Modimo wa boammaaruri a se baya mo eseleng a bo a mmusetsa morago. Ka jalo a tsena mo motseng wa moporofeti yo o tsofetseng go tla go mo lelela le go mo fitlha.
30  Ka jalo a baya serepa sa gagwe mo lefelong la gagwe la go fitlhela; mme ba nna ba mo lelela ba re: “A bo go latlhega wena morwarre!”
31  Mme ga diragala gore fa a sena go mo fitlha a raya bomorwawe a re: “Fa ke swa lo mphitlhe mo lefelong la go fitlhela le monna wa Modimo wa boammaaruri a fitlhetsweng mo go lone. Lo beye marapo a me fa thoko ga marapo a gagwe.
32  Gonne ruri lefoko le a le tlhaeleditseng ka lefoko la ga Jehofa kgatlhanong le sebeso se se mo Bethele le kgatlhanong le matlo otlhe a mafelo a a kwa godimo a a mo metseng ya Samarea le tla diragala.”
33  Morago ga selo seno Jeroboame a se ka a boa ka morago mo tseleng ya gagwe e e bosula, mme a dira baperesiti ba mafelo a a kwa godimo gape go tswa mo bathong ka kakaretso. Fa e le ope fela yo go mo itumedisang, o ne a tlatsa seatla sa gagwe ka maatla, a re: “A a nne mongwe wa baperesiti ba mafelo a a kwa godimo.”
34  Mme mo selong seno go ne ga nna le se se bakang boleo mo go ba ntlo ya ga Jeroboame le nako ya go ba nyeletsa le go ba fedisa mo godimo ga lefatshe.
14  Ka yone nako eo Abija morwa Jeroboame a bobola.
2  Ka jalo Jeroboame a raya mosadi wa gagwe a re: “Nanoga, tsweetswee, mme o ikgakise batho gore ba se ka ba itse gore o mosadi wa ga Jeroboame, mme o ye kwa Shilo. Bona! Ke teng kwa Ahija moporofeti a leng teng. Ke ene yo o neng a bua malebana le nna ka go nna kgosi ya batho bano.
3  Mme o tseye dilofo tsa senkgwe di le lesome mo seatleng sa gago le dikuku tse di kgatšhitsweng le kurwana ya tswina ya dinotshe, mme o tsene kwa go ene. Ke ene yo o tla go bolelelang se se tla diragalelang mosimane.”
4  Mme mosadi wa ga Jeroboame a dira jalo. Ka gone a nanoga a ya Shilo mme a tla mo ntlong ya ga Ahija. Jaanong Ahija o ne a sa kgone go bona, ka gonne matlho a gagwe a ne a sa tshikinyege ka ntlha ya dingwaga tsa gagwe.
5  Mme Jehofa o ne a reile Ahija a re: “Mosadi wa ga Jeroboame ke yo o tla go botsa lefoko mo go wena malebana le morwawe; gonne o a bobola. O bue le ene jaana le jaana. Mme go tla diragala gore fela fa a goroga, o tla bo a itirile yo o sa lemotshegeng.”
6  Mme ga diragala gore fela fa Ahija a utlwa modumo wa dinao tsa gagwe jaaka a ne a tla fa kgorong, a re: “Tsena, wena mosadi wa ga Jeroboame. Ke ka ntlha yang fa o itira yo o sa lemotshegeng fa nna ke romilwe kwa go wena ka molaetsa o o botlhoko?
7  Tsamaya, o reye Jeroboame o re, ‘Jehofa Modimo wa Iseraele o buile jaana: “Ka lebaka la gore ke go tsholeditse mo gare ga batho ba gago, gore ke tle ke go dire moeteledipele wa batho ba me Iseraele,
8  mme ka gagolaka bogosi ke bo tlosa mo ntlong ya ga Dafide ka bo go naya, mme ga o a nna jaaka motlhanka wa me Dafide, yo o neng a boloka ditaelo tsa me le yo o neng a ntshala morago ka pelo ya gagwe yotlhe ka go dira fela se se neng se siame mo matlhong a me,
9  mme o ne wa simolola go itshwara bosula go feta botlhe ba ba neng ba le pele ga gago, mme wa ya go itirela modimo o mongwe le ditshwantsho tse di thetsweng gore o nkgopise, mme ke nna yo o mo latlhetseng kafa morago ga mokwatla wa gago;
10  ka lebaka leo bona, ke tlisa masetlapelo mo ntlong ya ga Jeroboame, mme ruri ke tla fedisa mo go Jeroboame ope fela yo o tlhapologelang mo loboteng, motho yo o se nang thuso le yo o se nang mosola mo Iseraele; mme eleruri ke tla feela gore go nne phepa mo ntlong ya ga Jeroboame, fela jaaka fa motho a tlosa boloko go fitlha bo latlhilwe.
11  Wa ga Jeroboame yo o swelang mo motseng, dintša di tla mo ja; mme yo o swelang mo nageng, dinonyane tsa magodimo di tla mo ja, ka gonne Jehofa ka boene o go buile.”’
12  “Mme wena, nanoga, ya kwa ntlong ya gago. Fa dinao tsa gago di tsena mo motseng ruri ngwana o tla swa.
13  Mme ruri Iseraele yotlhe e tla mo lelela e bo e mo fitlha, ka gonne ene yono fela a le nosi wa ga Jeroboame o tla tsena mo lefelong la go fitlhela; ka lebaka la gore sengwe se se molemo malebana le Jehofa Modimo wa Iseraele se fitlhetswe mo go ene mo ntlong ya ga Jeroboame.
14  Mme Jehofa o tla itsosetsa kgosi mo Iseraele e e tla fedisang ntlo ya ga Jeroboame ka letsatsi le le boletsweng, mme go tweng fa e le gone jaana?
15  Jehofa o tla kgemetha Iseraele, fela jaaka lotlhaka lo temeka mo metsing; mme ruri o tla kumola Iseraele mo lefatsheng leno le le molemo le a neng a le naya borraabonemogologolwane, mme o tla ba gasamisetsa ka kwa ga Noka, ka lebaka la gore ba dirile dikota tsa bone tse di boitshepo, ka jalo ba kgopisa Jehofa.
16  Mme o tla latlha Iseraele ka ntlha ya maleo a ga Jeroboame a a leofileng ka one le a a leofisitseng Iseraele ka one.”
17  Foo mosadi wa ga Jeroboame a nanoga a tsamaya mme a tla mo Tiresa. Fa a ne a goroga mo serepoding sa ntlo, mosimane a swa.
18  Ka jalo ba mo fitlha, mme Iseraele yotlhe ya mo lelela, go ya ka lefoko la ga Jehofa le a neng a le buile ka motlhanka wa gagwe moporofeti Ahija.
19  Mme ditiragalo tse dingwe tsotlhe tsa ga Jeroboame, ka fa a loleng ka teng le kafa a busitseng ka teng, di kwadilwe mo bukeng ya ditiragalo tsa metlha ya dikgosi tsa Iseraele.
20  Malatsi a Jeroboame a busitseng ka one e ne e le dingwaga di le masome a mabedi le bobedi, mme morago ga moo a lala le borraagwemogologolwane; mme Nadabe morwawe a simolola go busa mo boemong jwa gagwe.
21  Fa e le Rehoboame morwa Solomone, o ne a nnile kgosi mo Juda. Rehoboame o ne a na le dingwaga di le masome a manè le bongwe fa a ne a simolola go busa, mme o busitse dingwaga di le lesome le bosupa mo Jerusalema, motse o Jehofa a neng a o tlhophile mo ditsong tsotlhe tsa Iseraele gore a beye leina la gagwe teng. Mme leina la ga mmaagwe e ne e le Naama mosadi wa Moamona.
22  Juda ya tswelela e dira se se bosula mo matlhong a ga Jehofa, go gaisa sotlhe se borraabonemogologolwane ba neng ba se dirile ka maleo a bone a ba leofileng ka one, mo e leng gore ba ne ba mo tlhotlheletsa gore a fufege.
23  Le bone ba ne ba nna ba ikagela mafelo a a kwa godimo le dipilara tse di boitshepo le dikota tse di boitshepo mo thoteng nngwe le nngwe e e kwa godimo le kafa tlase ga setlhare sengwe le sengwe se se golang thata.
24  Le seaka sa monna se se ithekisang sa tempele se ne se le teng mo lefatsheng. Ba ne ba dira go ya ka dilo tsotlhe tse di makgapha tsa ditšhaba tse Jehofa a neng a di lelekile fa pele ga bomorwa Iseraele.
25  Mme ga diragala gore mo ngwageng wa botlhano wa ga Kgosi Rehoboame Shishake kgosi ya Egepeto a tsogologele Jerusalema.
26  Mme a tsaya matlotlo a ntlo ya ga Jehofa le matlotlo a ntlo ya kgosi; a tsaya le sengwe le sengwe. Mme a tsaya dithebe tsotlhe tsa gouta tse Solomone a neng a di dirile.
27  Ka gone Kgosi Rehoboame a dira dithebe tsa kgotlho mo boemong jwa tsone, a di baya mo taolong ya balaodi ba batabogi, badisa ba kgoro ya ntlo ya kgosi.
28  Mme go ne go tle go diragale gore nako le nako fa kgosi e tla mo ntlong ya ga Jehofa, batabogi ba di tshole, ba bo ba di busetsa kwa ntlwaneng ya molebeledi ya batabogi.
29  Mme ditiragalo tse dingwe tsotlhe tsa ga Rehoboame le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
30  Mme ga nna le ntwa fa gare ga ga Rehoboame le Jeroboame ka metlha.
31  La bofelo Rehoboame a lala le borraagwemogologolwane mme a fitlhwa le borraagwemogologolwane mo Motseng wa ga Dafide. Leina la ga mmaagwe e ne e le Naama mosadi wa Moamona. Mme Abijame morwawe a simolola go busa mo boemong jwa gagwe.
19  Foo Ahabe a bolelela Jesebele sotlhe se Elija a neng a se dirile le gotlhe kafa a neng a bolaile baporofeti botlhe ka teng ka tšhaka.
2  Foo Jesebele a roma morongwa kwa go Elija, a re: “E kete medimo e ka dira jalo, ya ba ya oketsa, fa ka moso ka nako eno ke ka se ka ka dira gore moya wa gago o nne jaaka moya wa mongwe le mongwe wa bone!”
3  Mme a boifa. Ka gone a ema a simolola go tsamaya ka ntlha ya moya wa gagwe mme a tla mo Beere-sheba, e e leng ya Juda. Mme a tlogela motlhokomedi wa gagwe teng.
4  Mme ene a tsena mo nageng loeto lwa letsatsi le le lengwe, mme kgabagare a tla a nna kafa tlase ga setlhare sengwe sa monnamotswe. Mme a simolola go kopa gore moya wa gagwe o swe a re: “Go lekane! Jaanong tlhe Jehofa, tsaya moya wa me, gonne ga ke botoka mo go borremogologolwane.”
5  La bofelo a rapama mme a thulamela kafa tlase ga setlhare sa monnamotswe. Mme bona! jaanong moengele o ne a mo ama. Go tswa foo a mo raya a re: “Tsoga, o je.”
6  Fa a leba, bona, fa tlhogong ya gagwe go ne go na le kuku e kgolokwe mo majeng a a goteditsweng le nkgo ya metsi. Mme a simolola go ja le go nwa, morago ga moo a rapama gape.
7  Moragonyana moengele wa ga Jehofa a boa la bobedi mme a mo ama a re: “Tsoga, o je, gonne loeto lo loleele thata mo go wena.”
8  Ka jalo a tsoga a ja a ba a nwa, mme a nna a tsamaya ka maatla a dikotla tseo malatsi a le masome a manè le masigo a le masome a manè go ya go fitlha kwa thabeng ya Modimo wa boammaaruri, Horebe.
9  La bofelo a tsena mo logageng teng koo, gore a lale gone bosigo joo; mme bona! go ne go na le lefoko la ga Jehofa le le tlang kwa go ene, mme la mo raya la re: “O dirang fano, Elija?”
10  Foo a re: “Ke ntse ke fufegela Jehofa Modimo wa masomosomo fela thata; gonne bomorwa Iseraele ba tlogetse kgolagano ya gago, ba rutlolotse dibeso tsa gago, le baporofeti ba gago ba ba bolaile ka tšhaka, mo eleng gore go setse nna fela; mme ba batla moya wa me gore ba o tlose.”
11  Mme la re: “Tswaya, mme o eme mo thabeng fa pele ga ga Jehofa.” Mme bona! Jehofa o ne a feta, mme phefo e kgolo e e nonofileng e ne e phatlola dithaba gape e robaganya mafika a magolo fa pele ga ga Jehofa. (Jehofa o ne a se mo phefong.) Mme morago ga phefo go ne go na le thoromo. (Jehofa o ne a se mo thoromong.)
12  Mme morago ga thoromo go ne go na le molelo. (Jehofa o ne a se mo molelong.) Morago ga molelo go ne go na le lentswe le le sisibetseng, le le kwa tlase.
13  Mme ga diragala gore fela fa Elija a se na go le utlwa, ka yone nako eo a hapa sefatlhego sa gagwe ka seaparo sa gagwe se se mo tlhaolang mme a tswa a ema fa botsenong jwa logaga; mme bona! go ne go na le lentswe le le neng le tla kwa go ene, mme la mo raya la re: “O dirang fano, Elija?”
14  Foo a re: “Ke ntse ke fufegela Jehofa Modimo wa masomosomo fela thata; gonne bomorwa Iseraele ba tlogetse kgolagano ya gago, ba rutlolotse dibeso tsa gago, le baporofeti ba gago ba ba bolaile ka tšhaka, mo e leng gore go setse nna fela; mme ba ntse ba batla moya wa me gore ba o tlose.”
15  Jaanong Jehofa a mo raya a re: “Tsamaya, o boele kwa nageng ya Damaseko; mme o tsene o tlotse Hasaele go nna kgosi ya Siria.
16  Mme Jehu morwa ngwana wa ga Nimeshi o mo tlotse go nna kgosi ya Iseraele; le Elisha morwa Shafate go tswa Abele-mehola o mo tlotse go nna moporofeti mo boemong jwa gago.
17  Mme go tla diragala gore yo o falolang tšhaka ya ga Hasaele, Jehu o tla mmolaya; mme yo o falolang tšhaka ya ga Jehu, Elisha o tla mmolaya.
18  Mme ke tlogetse ba le dikete di supa go sala mo Iseraele, mangole otlhe a a sa khubamelang Baale, le molomo mongwe le mongwe o o sa mo atlang.”
19  Ka jalo a tswa foo mme a fitlhela Elisha morwa Shafate fa a ne a lema ka dipane tse di lesome le bobedi fa pele ga gagwe, mme ene ka sa bolesome le bobedi. Ka jalo Elija a kgabaganyetsa kwa go ene mme a latlhela seaparo sa gagwe se se mo tlhaolang mo go ene.
20  Foo a tlogela dipoo mme a sianela kwa go Elija a mo raya a re: “Tsweetswee, mma ke atle rre le mmè. Go tswa foo ke tla go sala morago.” Foo a mo raya a re: “Tsamaya, o bo o boe; gonne ke go dirileng?”
21  Ka jalo a boa mo go mo saleng morago mme a tsaya sepane sa dipoo a di ntsha setlhabelo, mme a bedisa nama ya tsone ka didirisiwa tsa dipoo a e naya batho, mme ba ja. Morago ga moo a nanoga a sala Elija morago mme a simolola go mo direla.
5  Mme Hirame kgosi ya Ture a romela batlhanka ba gagwe kwa go Solomone, gonne o ne a utlwile gore ke ene yo ba neng ba mo tloditse go nna kgosi mo boemong jwa ga rraagwe; gonne ka metlha Hirame o ne a itshupile a rata Dafide.
2  Solomone le ene a roma kwa go Hirame, a re:
3  “Wena ka bowena o itse sentle gore Dafide rre o ne a sa kgone go agela leina la ga Jehofa Modimo wa gagwe ntlo ka ntlha ya ntwa e ba neng ba mo dikanyetsa ka yone, go fitlha Jehofa a ba baya kafa tlase ga dipato tsa dinao tsa gagwe.
4  Mme jaanong Jehofa Modimo wa me o nneile boikhutso mo tikologong yotlhe. Ga go na moganetsi ope, gape ga go na sepe se se bosula se se diragalang.
5  Mme bona, ke akanya ka go agela leina la ga Jehofa Modimo wa me ntlo, fela jaaka Jehofa a ne a solofetsa Dafide rre, a re, ‘Morwao yo ke tla mmayang mo setulong sa gago sa bogosi mo boemong jwa gago, ke ene yo o tla agelang leina la me ntlo.’
6  Mme jaanong laela gore ba nthemele masedara a a tswang kwa Lebanona; mme batlhanka ba me ba tla nna le batlhanka ba gago, le dituelo tsa batlhanka ba gago ke tla di go naya go ya ka sotlhe se o ka se buang, gonne wena o itse sentle gore mo gare ga rona ga go na ope yo o itseng go rema ditlhare jaaka Basidona.”
7  Mme ga diragala gore fela fa Hirame a utlwa mafoko a ga Solomone, a simolola go ipela thata, mme a re: “A go bakwe Jehofa gompieno ka gonne o neile Dafide morwa yo o botlhale gore a okamele batho ba bantsi bano!”
8  Ka jalo Hirame a roma kwa go Solomone a re: “Ke utlwile se o se nthomeletseng. Mme nna, ke tla dira sotlhe se se go itumedisang mo kgannyeng ya dikota tsa ditlhare tsa mosedara le dikota tsa ditlhare tsa mofira.
9  Batlhanka ba me ka bobone ba tla di ntsha kwa Lebanona ba di isa kwa lewatleng; mme nna, ke tla di baya mo makaweng a dikota gore di tsamaye mo lewatleng go ya go fitlha kwa lefelong le o tla le nkitsiseng; mme ruri ke tla dira gore di robelwe gone koo, mme wena o tla di tsaya; gape fa e le wena o tla dira se se intumedisang ka go naya ba ntlo ya me dijo.”
10  Ka jalo Hirame a naya Solomone dikota tsa ditlhare tsa mosedara le dikota tsa ditlhare tsa mofira go ya ka sotlhe se se mo itumedisang.
11  Mme Solomone ene, o ne a naya Hirame dilekanyo tsa koro di le dikete di le masome a mabedi tsa korong e le dijo tsa ba ntlo ya gagwe le dilekanyo di le masome a mabedi tsa koro tsa leokwane la motlhware o o kgobilweng. Ke sone se Solomone a neng a nna a se naya Hirame ngwaga le ngwaga.
12  Mme Jehofa ene, a naya Solomone botlhale, fela jaaka a ne a mo solofeditse; mme ga nna le kagiso fa gare ga ga Hirame le Solomone, mme boobabedi ba dira kgolagano.
13  Mme Kgosi Solomone a nna a ntsha ba ba pateleditsweng go tsenela tiro e e boima mo Iseraele yotlhe; mme ba ba pateleditsweng go tsenela tiro e e boima ba fitlha go banna ba le dikete di le masome a mararo.
14  Mme o ne a na le go ba romela kwa Lebanona ka ditlhopha tsa dikete di le lesome ka kgwedi. Ba ne ba nna kgwedi yotlhe kwa Lebanona, dikgwedi di le pedi kwa magaeng a bone; mme Adonirame o ne a okametse ba ba neng ba patelediwa go dira tiro e e boima.
15  Mme Solomone a nna le basikari ba mekgweleo ba le dikete di le masome a supa le basegi ba maje ba le dikete di le masome a le robedi mo thabeng,
16  kwantle ga bathusi ba ga Solomone ba e leng dikgosana ba ba neng ba okametse tiro, balebedi ba le dikete di le tharo le makgolo a mararo ba ba neng ba okametse batho ba ba neng ba le matlhagatlhaga mo tirong.
17  Ka jalo kgosi e ne ya laela gore ba gabe maje a magolo, maje a tlhwatlhwa e e kwa godimo, gore ba thaye motheo wa ntlo ka maje a a betlilweng.
18  Ka jalo baagi ba ga Solomone le baagi ba ga Hirame le Bagebale ba dira tiro ya go sega, mme ba nna ba baakanya dikota le maje gore ba age ntlo.
15  Mme mo ngwageng wa bolesome le borobedi wa ga Kgosi Jeroboame morwa Nebate, Abijame a nna kgosi mo Juda.
2  O ne a busa mo Jerusalema dingwaga di le tharo; mme leina la ga mmaagwe e ne e le Maaka morwadia ngwana wa ga Abishalome.
3  Mme a nna a tsamaya mo maleong otlhe a ga rraagwe a a a dirileng pele ga gagwe; mme pelo ya gagwe ya se ka ya itshupa e feletse mo go Jehofa Modimo wa gagwe, jaaka pelo ya ga Dafide rraagwemogologolwane.
4  Gonne, ka ntlha ya ga Dafide, Jehofa Modimo wa gagwe o ne a mo naya lobone mo Jerusalema ka go tsosa morwawe morago ga gagwe le ka go boloka Jerusalema e le gone,
5  ka gonne Dafide o ne a dira se se siameng mo matlhong a ga Jehofa, a se ka a fapoga mo go sepe se A neng a se mo laetse malatsi otlhe a botshelo jwa gagwe, fa e se fela mo kgannyeng ya ga Uria wa Mohite.
6  Mme ga nna le ntwa fa gare ga ga Rehoboame le Jeroboame malatsi otlhe a botshelo jwa gagwe.
7  Fa e le ditiragalo tse dingwe tsotlhe tsa ga Abijame le sotlhe se a se dirileng, a ga di a kwalwa mo bukeng ya ditiragalo ya metlha ya dikgosi tsa Juda? Gape go ne ga nna le ntwa fa gare ga ga Abijame le Jeroboame.
8  La bofelo Abijame a lala le borraagwemogologolwane mme ba mo fitlha mo Motseng wa ga Dafide; mme Asa morwawe a simolola go busa mo boemong jwa gagwe.
9  Mo ngwageng wa bomasome a mabedi wa ga Jeroboame kgosi ya Iseraele, Asa o ne a busa jaaka kgosi ya Juda.
10  Mme a busa mo Jerusalema dingwaga di le masome a manè le bongwe; mme leina la ga mmaagwemogolo e ne e le Maaka morwadia ngwana wa ga Abishalome.
11  Mme Asa a dira se se siameng mo matlhong a ga Jehofa, jaaka Dafide rraagwemogologolwane.
12  Ka jalo o ne a dira gore diaka tse di ithekisang tsa banna tsa tempele di tloge mo lefatsheng a ba a tlosa medingwana yotlhe e e makgapha e borraagwemogologolwane ba neng ba e dirile.
13  Fa e le Maaka mmaagwemogolo, le ene tota a mo tlosa mo bohumagading, ka gonne o ne a diretse kota e e boitshepo modingwana o o tshosang; morago ga moo Asa a rema modingwana wa gagwe o o tshosang a bo a o fisa kwa mokgatšheng o o phothoselang wa Kiderona.
14  Mme a se ka a tlosa mafelo a a kwa godimo. Le fa go ntse jalo, pelo ya ga Asa ya itshupa e feletse mo go Jehofa malatsi otlhe a gagwe.
15  Mme a simolola go tlisa dilo tse di neng di dirilwe boitshepo ke rraagwe le dilo tse di dirilweng boitshepo ke ene mo ntlong ya ga Jehofa, selefera le gouta le dilwana.
16  Mme ga nna le ntwa fa gare ga ga Asa le Baasha kgosi ya Iseraele malatsi otlhe a bone.
17  Ka jalo Baasha kgosi ya Iseraele a tsogologela Juda mme a simolola go aga Rama, gore a se letlelele ope go tswa kgotsa go tsena kwa go Asa kgosi ya Juda.
18  Foo Asa a tsaya selefera yotlhe le gouta tse di neng di setse mo matlotlong a ntlo ya ga Jehofa le mo matlotlong a ntlo ya kgosi mme a di tsenya mo seatleng sa batlhanka ba gagwe; mme Kgosi Asa jaanong a ba roma kwa go Bene-hadade morwa Taberimone morwa Hesione, kgosi ya Siria, yo o neng a nna mo Damaseko, a re:
19  “Go na le kgolagano fa gare ga me le wena, fa gare ga ga rre le rrago. Bona, ke go romeletse mpho ya selefera le gouta. Tla, o tlole kgolagano ya gago le Baasha kgosi ya Iseraele, gore a tle a ikgoge mo go nna.”
20  Ka jalo Bene-hadade a reetsa Kgosi Asa mme a roma balaodi ba mephato ya sesole e e neng e le ya gagwe gore ba tsogologele metse ya Iseraele mme ba kgemetha Ijone le Dana le Abele-bethe-maaka le Kinerethe yotlhe, go ya go fitlha kwa lefatsheng lotlhe la Nafetali.
21  Mme ga diragala gore fela fa Baasha a utlwa ka gone, ka yone nako eo a tlogela go aga Rama mme a tswelela go nna mo Tiresa.
22  Mme fa e le kgosi Asa ene, a bitsa Juda yotlhe—go ne go se na ope yo o rebotsweng—mme ba tsaya maje a Rama le dikota tsa teng, tse Baasha a neng a ntse a aga ka tsone; mme Kgosi Asa a simolola go aga Geba ka tsone mo Benjamine le Misepa.
23  Fa e le ditiragalo tse dingwe tsotlhe tsa ga Asa le thata ya gagwe yotlhe le sotlhe se a se dirileng le metse e a e agileng, a ga di a kwalwa mo bukeng ya ditiragalo tsa metlha ya dikgosi tsa Juda? Ke fela ka nako ya fa a ne a tsofala a neng a nna le bolwetse mo dinaong.
24  La bofelo Asa a lala le borraagwemogologolwane mme a fitlhwa le borraagwemogologolwane mo Motseng wa ga Dafide rraagwemogologolwane; mme Jehoshafate morwawe a simolola go busa mo boemong jwa gagwe.
25  Fa e le Nadabe morwa Jeroboame ene, a nna kgosi mo Iseraele mo ngwageng wa bobedi wa ga Asa kgosi ya Juda; mme a tswelela go busa mo Iseraele dingwaga di le pedi.
26  Mme a nna a dira se se bosula mo matlhong a ga Jehofa gape a tswelela a tsamaya mo tseleng ya ga rraagwe le mo boleong jwa gagwe jo a leofisitseng Iseraele ka jone.
27  Baasha morwa Ahija wa ntlo ya ga Isakare a simolola go mo logela leano la boferefere; mme Baasha a mo kgemetha kwa Gibethone, e e neng e le ya Bafilisitia, fa Nadabe ene le Iseraele yotlhe ba ne ba dikanyeditse Gibethone.
28  Ka jalo Baasha a mmolaya mo ngwageng wa boraro wa ga Asa kgosi ya Juda mme a simolola go busa mo boemong jwa gagwe.
29  Mme ga diragala gore ka bonako fela fa a sena go nna kgosi, a kgemetha ntlo ya ga Jeroboame yotlhe. Ga a ka a letla gore go sale ope yo o hemang wa ga Jeroboame go fitlha a ba nyeleditse, go ya ka lefoko la ga Jehofa le a neng a le buile ka motlhanka wa gagwe Ahija wa Moshilo,
30  ka ntlha ya maleo a ga Jeroboame a a leofileng ka one le a a leofisitseng Iseraele ka one le ka go kgopisa ga gagwe mo a kgopisitseng Jehofa Modimo wa Iseraele ka gone.
31  Fa e le ditiragalo tse dingwe tsotlhe tsa ga Nadabe le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
32  Mme ga nna le ntwa fa gare ga ga Asa le Baasha kgosi ya Iseraele malatsi otlhe a bone.
33  Mo ngwageng wa boraro wa ga Asa kgosi ya Juda, Baasha morwa Ahija a nna kgosi mo Iseraele yotlhe mo Tiresa ka dingwaga di le masome a mabedi le bonè.
34  Mme a nna a dira se se bosula mo matlhong a ga Jehofa gape a tswelela a tsamaya mo tseleng ya ga Jeroboame le mo boleong jwa gagwe jo a leofisitseng Iseraele ka jone.
20  Fa e le Bene-hadade kgosi ya Siria, a phutha mophato otlhe wa gagwe wa masole mmogo le dikgosi di le masome a mararo le bobedi le dipitse le dikara, mme a tlhatloga a ya go dikanyetsa Samarea a bo a tlhabana le yone.
2  Go tswa foo a romela barongwa kwa go Ahabe kgosi ya Iseraele kwa motseng. Mme a mo raya a re: “Bene-hadade o buile jaana,
3  ‘Selefera ya gago le gouta ya gago ke tsa me, le basadi ba gago le bomorwao, ba bantle go gaisa, ke ba me.’”
4  Kgosi ya Iseraele ya araba, mme ya re: “Go ya ka lefoko la gago, morena wa me kgosi, ke wa gago le sotlhe se e leng sa me.”
5  Moragonyana barongwa ba boa mme ba re: “Bene-hadade o buile jaana, ‘Ke ne ka roma kwa go wena ke re: “Selefera ya gago le gouta ya gago le basadi ba gago le bomorwao o tla ba nnaya.
6  Mme ka moso mo e ka nnang ka nako eno ke tla romela batlhanka ba me kwa go wena, mme ba tla hukutsa ntlo ya gago ka kelotlhoko le matlo a batlhanka ba gago; mme go tla diragala gore sengwe le sengwe se se eletsegang mo matlhong a gago ba tla se tsenya mo seatleng sa bone, mme ba tla se tsaya.”’”
7  Foo kgosi ya Iseraele ya bitsa banna botlhe ba bagolwane ba lefatshe mme ya re: “Tsweetswee tlhokomelang, mme lo bone gore yono o batla masetlapelo; gonne o rometse kwa go nna gore go tsewe basadi ba me le bomorwaake le selefera ya me le gouta ya me, mme ga ke a gana ka tsone.”
8  Mme banna botlhe ba bagolwane le batho botlhe ba mo raya ba re: “O se ka wa utlwa, gape o se ka wa dumalana.”
9  Ka jalo a raya barongwa ba ga Bene-hadade a re: “Rayang morena wa me kgosi lo re, ‘Sengwe le sengwe se o se rometseng kwa motlhankeng wa gago pele ke tla se dira; mme ga ke kgone go dira selo seno.’” Foo barongwa ba tsamaya mme ba busetsa lefoko kwa go ene.
10  Bene-hadade jaanong a roma kwa go ene mme a re: “E kete medimo e ka ntirela jalo, ya ba ya oketsa, fa e le gore lorole lwa Samarea lo tla lekana dilekanyo tsa diatla mo bathong botlhe ba ba ntshalang morago!”
11  Foo kgosi ya Iseraele ya araba mme ya re: “Lona buang le ene lo re, ‘O se ka wa letla yo o ikgatlhang a ipelafatsa jaaka yo o ipofololang.’”
12  Mme ga diragala gore fela fa a se na go utlwa lefoko leno, fa ene le dikgosi ba ne ba nwa mo maobong, ka yone nako eo a raya batlhanka ba gagwe a re: “Ipaakanyeng!” Mme ba simolola go ipaakanya kgatlhanong le motse.
13  Mme, bona! moporofeti mongwe a atamela Ahabe kgosi ya Iseraele mme a re: “Jehofa o buile jaana, ‘A o bone boidiidi jono jo bogolo? Bona, ke bo tsenya mo seatleng sa gago gompieno, mme eleruri o tla itse gore ke nna Jehofa.’”
14  Go tswa foo Ahabe a re: “Ka mang?” mme a re: “Jehofa o buile jaana, ‘Ka makau a dikgosana tsa dikgaolo tse di laolang.’” La bofelo a re: “Ke mang yo o tla simololang tlhabano?” mme a re: “Ke wena!”
15  Mme a bala makau a dikgosana tsa dikgaolo tse di laolang, mme ba bo ba le makgolo a le mabedi le masome a mararo le bobedi; mme morago ga bone a bala batho botlhe, bomorwa Iseraele botlhe, dikete di le supa.
16  Mme ba simolola go tswa motshegare o mogolo fa Bene-hadade a ne a nwa gore a tagwe mo maobong, ene le dikgosi, dikgosi di le masome a mararo le bobedi tse di neng di mo thusa.
17  E rile makau a dikgosana tsa dikgaolo tse di laolang a tswa pele, Bene-hadade a akofa a roma; mme ba tla mo go ene ba tla go mmolelela ba re: “Go na le banna ba ba duleng mo Samarea.”
18  Foo a re: “Fa e le gore ba tswetse kagiso, lo ba tshware ba tshela; kgotsa fa e le gore ba tswetse tlhabano, lo ba tshware ba tshela.”
19  Mme bano ke ba ba neng ba tswa mo motseng, makau a dikgosana tsa dikgaolo tse di laolang le mephato ya sesole e e neng e le fa morago ga one.
20  Mme mongwe le mongwe wa bone a simolola go kgemetha motho wa gagwe; Basiria ba tshaba mme Iseraele ya ba latelela, mme Bene-hadade kgosi ya Siria a falola a palame pitse mmogo le bapalami ba dipitse.
21  Mme kgosi ya Iseraele ya tswa ya nna ya kgemetha dipitse le dikara, ya kgemetha Basiria ka polao e kgolo.
22  Moragonyana moporofeti a atamela kgosi ya Iseraele mme a mo raya a re: “Tsamaya, o ye go inonotsha mme o ele tlhoko o bone se o yang go se dira; gonne kgosi ya Siria e tla go tsogologela fa ngwaga o simolola.”
23  Fa e le batlhanka ba kgosi ya Siria, ba mo raya ba re: “Modimo wa bone ke Modimo wa dithaba. Ke gone ka moo ba itshupileng ba nonofile go re gaisa. Ka jalo, mo letlhakoreng le lengwe, a re tlhabaneng le bone mo nageng e e sebatla mme re boneng gore a re ka se itshupe re nonofile go ba gaisa.
24  Mme o dire seno: Tlosa nngwe le nngwe ya dikgosi mo lefelong la yone mme o beye balaodi mo boemong jwa tsone.
25  Fa e le wena, o tshwanetse go ipalela mophato wa sesole o o lekanang le mophato wa sesole o o weleng mo letlhakoreng la gago, ka pitse boemong jwa pitse le kara boemong jwa kara; mme a re tlhabaneng le bone mo nageng e e sebatla mme re boneng gore a re ka se itshupe re nonofile go ba feta.” Ka jalo a reetsa lentswe la bone mme a dira fela ka tsela eo.
26  Ga diragala gore fa ngwaga o simologa Bene-hadade a phuthe Basiria mme a tlhatlogele kwa Afeke go ya go tlhabana le Iseraele.
27  Fa e le bomorwa Iseraele, ba ne ba phuthiwa ba newa ditlamelo mme ba ya go ba kgatlhantsha; mme bomorwa Iseraele ba thibelela fa pele ga bone jaaka matsomanyane a mabedi a dipodi, fa Basiria bone ba ne ba tletse ka lefatshe.
28  Foo monna wa Modimo wa boammaaruri a atamela mme a raya kgosi ya Iseraele, ee, a tswelela a re: “Jehofa o buile jaana, ‘Ka lebaka la gore Basiria ba rile: “Jehofa ke Modimo wa dithaba, mme ga se Modimo wa mabala a a kwa tlase,” ke tla tshwanelwa ke go tsenya boidiidi jono jo bogolo mo seatleng sa gago, mme lo tla itse gore ruri ke nna Jehofa.’”
29  Mme ba tswelela ba thibeletse malatsi a supa, bano fa pele ga bale. Mme ga diragala gore mo letsatsing la bosupa tlhabano e simolole; bomorwa Iseraele ba kgemetha Basiria, banna ba le dikete di le lekgolo ba ba tsamayang ka dinao mo letsatsing le le lengwe.
30  Mme ba ba neng ba setse ba tshabela kwa Afeke, kwa motseng; mme lobota lwa wela batho ba le dikete di le masome a mabedi le bosupa ba ba neng ba setse. Fa e le Bene-hadade ene, a tshaba mme la bofelo a tsena mo motseng kwa ntlwaneng e e kwa tengteng.
31  Ka jalo batlhanka ba gagwe ba mo raya ba re: “Bona, jaanong re utlwile gore dikgosi tsa ntlo ya Iseraele ke dikgosi tsa bopelonomi jwa lorato. Tsweetswee, mma re apare letsela la kgetsi mo mathekeng a rona le megala mo ditlhogong tsa rona, mme re ye kwa kgosing ya Iseraele. Gongwe o tla boloka moya wa gago o tshela.”
32  Ka jalo ba ikgatlha ka matsela a kgetsi mo mathekeng a bone, ba na le megala mo ditlhogong tsa bone mme ba tla mo kgosing ya Iseraele ba re: “Motlhanka wa gago Bene-hadade o rile, ‘Tsweetswee, mma moya wa me o tshele.’” Foo a re: “A o sa ntse a tshela? Ke morwarre.”
33  Ka jalo banna bano ba go tsaya e le sesupo mme ka bonako ba go tsaya jaaka tshwetso ya ya gagwe ka namana, mme ba tswelela ka gore: “Bene-hadade ke morwarrago.” Foo a re: “Tlayang, mo lereng.” Go tswa foo Bene-hadade a ya kwa go ene; mme gone fela foo a dira gore a palame kara.
34  Jaanong Bene-hadade a mo raya re: “Ke tla busa metse e rre a e tsereng mo go rrago; o tla ikabela mebila kwa Damaseko fela jaaka rre a e abile kwa Samarea.” “Mme fa e le nna, ke tla go tsamaisa ka kgolagano.” Foo a dira kgolagano le ene mme a mo tsamaisa.
35  Mme monna mongwe wa bomorwa baporofeti a raya tsala ya gagwe ka lefoko la ga Jehofa a re: “Ntitaya tsweetswee.” Mme monna yoo a gana go mo itaya.
36  Ka jalo a mo raya a re: “Ka lebaka la gore ga o a ka wa reetsa lentswe la ga Jehofa, bona, o tswa mo go nna, mme tau e tla go itaya e go latlhela fa fatshe.” Morago ga moo a tswa fa thoko ga gagwe, mme tau ya mmona ya mo itaya ya mo latlhela fa fatshe.
37  A bona monna yo mongwe mme a re: “Ntitaya, tsweetswee.” Ka jalo monna yoo a mo itaya, a mo itaya le go mo ntsha dintho.
38  Foo moporofeti a tsamaya a ya go emela kgosi fa tseleng, mme a nna a ikgakisitse batho ka sehapo mo matlhong a gagwe.
39  Mme ga diragala gore fa kgosi e feta, a goela kwa kgosing a re: “Motlhanka wa gago o ne a tswela kwa ntwa e neng e galefile gone; mme bona! monna mongwe o ne a tswa mo moleng, a tlisa monna mongwe mo go nna mme a re, ‘Disa monna yo. Fa a ka nyelela ka tsela epe, moya wa gago le one o tla tshwanelwa ke go emela moya wa gagwe, e seng jalo o tla ntsha bokete jwa talenta ya selefera.’
40  Mme go ne ga diragala gore fa motlhanka wa gago a ne a le matlhagatlhaga fano le fale, bona, ene ka boene a bo a tsamaile.” Foo kgosi ya Iseraele ya mo raya ya re: “Katlholo ya gago e ntse fela jalo. Wena ka bowena o dirile tshwetso.”
41  Go tswa foo a itlhaganela a ntsha sehapo mo matlhong a gagwe, mme kgosi ya Iseraele ya mo lemoga, gore o ne a tswa kwa baporofeting.
42  Jaanong a mo raya a re: “Jehofa o buile jaana, ‘Ka lebaka la gore o lesitse monna yo a neng a neeletswe gore ke mo senye a tswa mo seatleng sa gago, moya wa gago o tla emela moya wa gagwe, mme batho ba gago ba tla emela batho ba gagwe.’”
43  Foo kgosi ya Iseraele ya tsamaya ya ya kwa ntlong ya yone, e ngadile e bile e kotlomane pelo, mme ya goroga mo Samarea.
1  Jaanong Kgosi Dafide o ne a tsofetse, a na le malatsi a le mantsi thata; mme ba ne ba na le go mmipa ka diaparo, mme o ne a sa thuthafale.
2  Ka jalo batlhanka ba gagwe ba mo raya ba re: “A ba batlele morena wa me kgosi, mosetsana, kgarebane, gore a tle a direle kgosi, a nne motlhokomedi wa yone; mme a lale mo sehubeng sa gago, mme morena wa me kgosi ruri o tla thuthafala.”
3  Mme ba tsamaya ba ya go batla mosetsana yo montle mo karolong yotlhe ya naga ya Iseraele, mme la bofelo ba bona Abishage wa Moshunema mme ba mo tlisa kwa kgosing.
4  Mme mosetsana yoo o ne a le montle mo go feteletseng; a nna motlhokomedi wa kgosi a ba a nna a mo direla, mme kgosi ya se ka ya tlhakanela dikobo le ene.
5  Mo nakong eo yotlhe Adonija morwa Hagithe o ne a ikgodisa, a re: “Nna ka bonna ke tlile go busa ke le kgosi!” Mme a direlwa kara e na le bapalami ba dipitse le banna ba le masome a matlhano ba siana fa pele ga gagwe.
6  Mme rraagwe ga a ka a utlwisa maikutlo a gagwe botlhoko ka nako epe ka go re: “Ke ka ntlha yang fa o dirile ka tsela e?” Le ene o ne a le montle thata ka popego, mme mmaagwe o ne a mo tshotse morago ga Abesalome.
7  Mme o ne a dirisana le Joabe morwa Seruia le moperesiti Abiathare, mme ba simolola go thusa e le balatedi ba ga Adonija.
8  Fa e le moperesiti Sadoke le Benaia morwa Jehoiada le moporofeti Nathane le Shimei le Rei le banna ba ba thata ba e neng e le ba ga Dafide, ga ba a ka ba ikopanya le Adonija.
9  Kgabagare Adonija a dira setlhabelo sa dinku le dikgomo le diphologotswana tse di nontshitsweng gaufi le leje la Sohelethe, le le bapileng le Ene-rogele, mme a laletsa bomorwarraagwe botlhe e bong bomorwa kgosi le batho botlhe ba Juda e bong batlhanka ba kgosi;
10  mme a se ka a laletsa moporofeti Nathane le Benaia le banna ba ba thata le Solomone morwarraagwe.
11  Jaanong Nathane a raya Bathe-sheba, mmaagwe Solomone a re: “A ga o a utlwa gore Adonija morwa Hagithe ke kgosi, mme morena wa rona Dafide ga a itse ka gone gotlhelele?
12  Jaanong tla, tsweetswee mma ke go gakolole ka masisi. Falotsa moya wa gago le moya wa ga morwao Solomone.
13  Tsamaya mme o tsene kwa go Kgosi Dafide, mme o mo reye o re, ‘A e ne e se wena morena wa me kgosi, yo o neng wa ikanela lelata la gago, o re: “Solomone morwao ke ene yo o tla nnang kgosi morago ga me, e bile ke ene yo o tla nnang mo setulong sa me sa bogosi”? Ka jalo ke ka ntlha yang fa Adonija e le kgosi?’
14  Bona! Fa o sa ntse o bua koo le kgosi, nna ke tla tsena morago ga gago, mme ruri ke tla tlhomamisa mafoko a gago.”
15  Ka jalo Bathe-sheba a tsena kwa kgosing kwa phaposing e e kwa teng, mme kgosi e ne e tsofetse thata, mme Abishage wa Moshunema o ne a direla kgosi.
16  Foo Bathe-sheba a ikoba mme a obama fa kgosing, mme kgosi ya re: “O tlile go kopa eng?”
17  Foo a mo raya a re: “Morena wa me, ke wena yo o neng wa ikanela lelata la gago ka Jehofa Modimo wa gago wa re, ‘Solomone morwao ke ene yo o tla nnang kgosi morago ga me, mme ke ene yo o tla nnang mo setulong sa me sa bogosi.’
18  Mme jaanong bona! Adonija ke ene kgosi, mme jaanong morena wa me kgosi ka boene ga a itse ka gone gotlhelele.
19  Ka jalo o ntshitse dipoo setlhabelo le diphologotswana tse di nontshitsweng le dinku tse dintsi thata mme a laletsa bomorwa kgosi botlhe le moperesiti Abiathare le Joabe molaodi wa masole; mme ga a laletsa Solomone motlhanka wa gago.
20  Mme wena morena wa me kgosi—matlho a Iseraele yotlhe a mo go wena, go ba bolelela gore ke mang yo o tlileng go nna mo setulong sa bogosi sa morena wa me kgosi morago ga gagwe.
21  Mme ruri go tla direga gore fela fa morena wa me kgosi a lala le borraagwemogologolwane, nna le morwaake Solomone ruri re tla nna bakgopisi.”
22  Mme bona! fa a ne a sa ntse a bua le kgosi, moporofeti Nathane a tsena.
23  Gone fela foo ba bolelela kgosi ba re: “Moporofeti Nathane ke yo!” Morago ga moo a tla fa pele ga kgosi mme a obama fa kgosing sefatlhego sa gagwe se lebile fa fatshe.
24  Foo Nathane a re: “Morena wa me kgosi, a wena ka bowena o ne wa bua wa re, ‘Adonija ke ene yo o tla nnang kgosi morago ga me, e bile ke ene yo o tla nnang mo setulong sa me sa bogosi’?
25  Gonne gompieno o tsamaile gore a ye go ntsha setlhabelo sa dipoo le diphologotswana tse di nontshitsweng le dinku tse dintsi gore a tle a laletse bomorwa kgosi botlhe le balaodi ba masole le moperesiti Abiathare; mme ke bale ba a ja e bile ba a nwa fa pele ga gagwe mme ba ntse ba re, ‘A Kgosi Adonija a tshele!’
26  Mme fa e le nna motlhanka wa gago, nna le moperesiti Sadoke le Benaia morwa Jehoiada le Solomone motlhanka wa gago ga a re laletsa.
27  Fa e le gore selo seno se diragetse se tswa kwa go morena wa me kgosi, foo ga o a itsise motlhanka wa gago gore ke mang yo o tshwanetseng go nna mo setulong sa bogosi sa morena wa me kgosi morago ga gagwe.”
28  Jaanong Kgosi Dafide a araba mme a re: “Lona banna, mpiletseng Bathe-sheba.” Foo a tsena fa pele ga kgosi mme a ema fa pele ga kgosi.
29  Mme kgosi ya ikana mme ya re: “Jaaka Jehofa a tshela yo o golotseng moya wa me mo matshwenyegong otlhe,
30  fela jaaka ke go ikanetse ka Jehofa Modimo wa Iseraele, ka re, ‘Solomone morwao ke ene yo o tla nnang kgosi morago ga me, le gore ke ene yo o tla nnang mo setulong sa me sa bogosi mo boemong jwa me!’ ke tla dira jalo mo letsatsing leno.”
31  Foo Bathe-sheba a ikoba sefatlhego sa gagwe se lebile fa fatshe mme a obama fa kgosing a re: “A morena wa me Kgosi Dafide a tshele ka bosakhutleng!”
32  Ka yone nako eo Kgosi Dafide a re: “Lona banna, mpiletseng moperesiti Sadoke le moporofeti Nathane le Benaia morwa Jehoiada.” Mme ba tsena fa pele ga kgosi.
33  Mme kgosi ya ba raya ya re: “Tsayang batlhanka ba morena wa lona, mme lo palamise Solomone morwaake mmoulo wa me o monamagadi mme lo mo ise kwa Gihone.
34  Mme moperesiti Sadoke le moporofeti Nathane ba mo tlotse teng koo go nna kgosi ya Iseraele; mme lo letse lonaka lo re, ‘A Kgosi Solomone a tshele!’
35  Mme lo tle lo mo setse morago, mme a tle go nna mo setulong sa me sa bogosi; mme ene o tla nna kgosi mo boemong jwa me, mme ke tla tshwanelwa ke go mo tlhoma go nna moeteledipele mo Iseraele le mo Juda.”
36  Benaia morwa Jehoiada a akofa a araba kgosi a re: “Amen! E kete Jehofa Modimo wa morena wa me kgosi o ka bua jalo.
37  Fela jaaka Jehofa a ne a itshupa a na le morena wa me kgosi, ka jalo a a itshupe a na le Solomone, mme e kete a ka dira gore setulo sa gagwe sa bogosi se nne segolo go feta setulo sa bogosi sa morena wa me Kgosi Dafide.”
38  Mme moperesiti Sadoke le moporofeti Nathane  le Benaia morwa Jehoiada le Bakeretha le Bapelethe ba ya mme ba palamisa Solomone mmoulo o monamagadi wa ga Kgosi Dafide, mme ba mo tlisa mo Gihone.
39  Jaanong moperesiti Sadoke a ntsha lonaka lwa lookwane mo mogopeng mme a tlotsa Solomone; mme ba simolola go letsa lonaka, mme batho botlhe ba goeletsa ba re: “A Kgosi Solomone a tshele!”
40  Morago ga moo batho botlhe ba tla ba mo setse morago, mme batho ba ne ba letsa difolutu ba ipela ka boipelo jo bogolo, mo lefatshe le neng la phatlolwa ke modumo wa bone.
41  Mme Adonija le botlhe ba ba laleditsweng ba ba neng ba na le ene ba o utlwa, fa ba ne ba feditse go ja. E rile Joabe a utlwa modumo wa lonaka, a akofa a re: “Modumo wa motse o o mo pheretlhegong o kaya eng?”
42  Fa a ne a sa ntse a bua, bona, Jonathane morwa moperesiti Abiathare a goroga. Foo Adonija a re: “Tsena, gonne o monna yo o pelokgale, mme o tlisa dikgang tse di molemo.”
43  Mme Jonathane a araba a raya Adonija a re: “Nyaa! Morena wa rona Kgosi Dafide ka boene o dirile Solomone kgosi.
44  Ka jalo kgosi e ne ya mo roma le moperesiti Sadoke le moporofeti Nathane le Benaia morwa Jehoiada le Bakeretha le Bapelethe, mme ba mo pega mo mmoulong o monamagadi wa kgosi.
45  Go tswa foo moperesiti Sadoke le moporofeti Nathane ba mo tlotsa go nna kgosi kwa Gihone; mme morago ga moo ba tswa koo ba ipela, mme motse o mo pheretlhegong. Ke one modumo o lo neng lwa o utlwa.
46  Gape, mo godimo ga moo, Solomone o ntse mo setulong sa bogosi.
47  Mme, se sengwe gape, batlhanka ba kgosi ba tsene go tla go eleletsa morena wa rona Kgosi Dafide molemo, ba re, ‘E kete Modimo wa gago o ka dira gore leina la ga Solomone le nne lentlentle go feta leina la gago, gape e kete o ka dira gore setulo sa gagwe sa bogosi se nne segolo go feta setulo sa gago sa bogosi!’ Foo kgosi ya ikoba mo bolaong.
48  Gape kgosi e buile jaana, ‘A go bakwe Jehofa Modimo wa Iseraele, yo gompieno a ntshitseng mongwe go nna mo setulong sa me sa bogosi, matlho a me a go bona!’”
49  Mme botlhe ba ba neng ba laleditswe ba ba neng ba na le Adonija ba simolola go tshoga mme ba nanoga mongwe le mongwe a tsamaya ka tsela ya gagwe.
50  Mme Adonija ka boene o ne a boifa ka ntlha ya ga Solomone. Ka jalo a ema a tsamaya mme a tshwara dinaka tsa sebeso.
51  Kgabagare Solomone a begelwa, go twe: “Bona, Adonija ka boene o boifa Kgosi Solomone; mme o tshwere dinaka tsa sebeso, a re, ‘A Kgosi Solomone a inkanele pele gore ga a na go bolaya motlhanka wa gagwe ka tšhaka.’”
52  Fa a araba seno Solomone a re: “Fa a ka nna monna yo o pelokgale, ga go na go wela le fa e le moriri wa gagwe o le mongwe fa fatshe; mme fa go ka fitlhelwa se se bosula mo go ene,  o tla tshwanela go swa.”
53  Ka jalo Kgosi Solomone a roma mme ba mo folosa mo sebesong. Mme a tsena a ikobela Kgosi Solomone; morago ga moo Solomone a mo raya a re: “Ya kwa ntlong ya gago.”
2  Mme malatsi a ga Dafide a atamela a gore a swe; mme a laela Solomone morwawe, a re:
2  “Ke tsamaya ka tsela ya lefatshe lotlhe, mme o nonofe o itshupe o le monna.
3  Mme o boloke boikarabelo jwa gago mo go Jehofa Modimo wa gago ka go tsamaya mo ditseleng tsa gagwe, ka go boloka melao ya gagwe, ditaolo tsa gagwe le ditshwetso tsa gagwe tsa boatlhodi le ditshupo tsa gagwe, go ya ka se se kwadilweng mo molaong wa ga Moshe, gore o tle o dire ka botlhale mo go sengwe le sengwe se o se dirang le gongwe le gongwe kwa o retologelang teng;
4  gore Jehofa a tle a diragatse lefoko la gagwe le a le buileng malebana le nna a re, ‘Fa bomorwao ba ka tlhokomela tsela ya bone ka go tsamaya fa pele ga me ka boammaaruri ka pelo ya bone yotlhe le ka moya wa bone otlhe, ga go na go kgaolwa motho ope wa gago gore a se ka a nna mo setulong sa bogosi sa Iseraele.’
5  “Mme wena ka bowena gape o itse sentle gore Joabe morwa Seruia o ntirileng ka se a se dirileng balaodi ba babedi ba masole a Iseraele, Abenere morwa Nere le Amasa morwa Jethere, fa a ne a ba bolaya mme a baya madi a ntwa mo nakong ya kagiso a bo a baya madi a ntwa mo moitlamong wa gagwe o o neng o le mo dinôkeng tsa gagwe le mo go bompaatšhane ba gagwe ba ba neng ba le mo dinaong tsa gagwe.
6  Mme o dire go ya ka botlhale jwa gago, mme o se ka wa letla meriri ya gagwe e mesweu ya fologela mo Sheole ka kagiso.
7  “Mme o supe bopelonomi jwa lorato mo go bomorwa Barisilai wa Mogileade, mme ba nne mo gare ga ba ba jang mo tafoleng ya gago; gonne ke yone tsela e ba neng ba nkatamela ka yone fa ke ne ke tshaba fa pele ga ga Abesalome morwarrago.
8  “Mme bona, Shimei morwa Gera wa Mobenjamine yo o tswang Bahurime o na le wena, mme ke ene yo o neng a mphutsa ka phutso e e botlhoko mo letsatsing la fa ke ne ke ya Mahanaime; mme ke ene yo o neng a tla go nkgatlhantsha kwa Joredane, mo e leng gore ke ne ka mo ikanela ka Jehofa, ka re, ‘Ga ke na go go bolaya ka tšhaka.’
9  Jaanong o se ka wa mo tlogela a sa otlhaiwa, gonne o monna yo o botlhale e bile o itse sentle gore o tshwanetse go mo dira eng, mme o folosetse meriri ya gagwe e mesweu mo Sheole ka madi.”
10  Go tswa foo Dafide a lala le borraagwemogologolwane mme a fitlhwa mo Motseng wa ga Dafide.
11  Mme malatsi a Dafide a busitseng mo Iseraele ka one e ne e le dingwaga di le masome a manè. Mo Heberone o ne a busitse dingwaga di le supa, mme mo Jerusalema o ne a busitse dingwaga di le masome a mararo le boraro.
12  Mme Solomone ene, a nna mo setulong sa bogosi sa ga Dafide rraagwe; mme ka bonya ka bonya bogosi jwa gagwe jwa tlhomamisiwa thata.
13  Fa nako e ntse e tsamaya Adonija morwa Hagithe a tla kwa go Bathe-sheba, mmaagwe Solomone. Foo a re: “A go tla ga gago ke ga kagiso?” mme a araba a re: “Ke ga kagiso.”
14  Mme a tswelela a re: “Ke na le kgang le wena.” Ka jalo a re: “Bua.”
15  Mme a tswelela a re: “Wena o itse sentle gore bogosi bo tshwanetse e ka bo e nnile jwa me, le gore Iseraele yotlhe e ne e lebisitse sefatlhego sa yone mo go nna gore ke nne kgosi; mme bogosi bo ne jwa fetoga ya nna jwa ga morwarre, ka gonne go ne go tswa kwa go Jehofa gore e nne jwa gagwe.
16  Jaanong ke go lopa topo e le nngwe. O se ka wa faposa sefatlhego sa me.” Ka jalo a mo raya a re: “Bua.”
17  Mme a tswelela a re: “Tsweetswee, bolelela kgosi Solomone (gonne a ka se fapose sefatlhego sa gago) gore a nneye Abishage wa Moshunema go nna mosadi wa me.”
18  Bathe-sheba a araba a re: “Go siame! Nna ka bonna ke tla go buelela kwa kgosing.”
19  Ka jalo Bathe-sheba a tla kwa go Kgosi Solomone go buelela Adonija mo go ene. Kgosi ya akofa ya ema go ya go mo kgatlhantsha mme ya mo ikobela. Go tswa foo ya nna mo setulong sa yone sa bogosi mme ya dira gore mmaagwe kgosi a beelwe setulo sa bogosi, gore a tle a nne kafa mojeng wa gagwe.
20  Mme a re: “Ke na le topo e le nngwe e nnye e ke e dirang mo go wena. O se ka wa faposa sefatlhego sa me.” Ka jalo kgosi ya mo raya ya re: “E dire mma; gonne ga ke na go faposa sefatlhego sa gago.”
21  Mme a tswelela a re: “Mma Abishage wa Moshunema a newe Adonija morwarrago go nna mosadi wa gagwe.”
22  Fa a rialo Kgosi Solomone a araba a raya mmaagwe a re: “Ke ka ntlha yang fa o kopela Adonija Abishage wa Moshunema? Mo kopele le bogosi (ka gonne ke morwarre yo mogolo mo go nna),  ene le moperesiti Abiathare le Joabe morwa Seruia.”
23  Foo Kgosi Solomone a ikana ka Jehofa, a re: “E kete Modimo o ka ntirela jalo, wa ba wa oketsa, fa Adonija a ne a sa bue selo seno kgatlhanong le moya wa gagwe.
24  Mme jaanong, jaaka Jehofa a tshedile yo o ntlhomamisitseng thata e bile a mpoloka ke ntse mo setulong sa bogosi sa ga Dafide rre le yo o ntiretseng ntlo fela jaaka a buile, gompieno Adonija o tla bolawa.”
25  Ka yone nako eo Kgosi Solomone a roma Benaia morwa Jehoiada; mme a mo wela godimo, mo a neng a swa.
26  Mme kgosi ya raya Abiathare moperesiti ya re: “Ya kwa Anathothe kwa masimong a gago! Gonne o tshwanelwa ke loso; mme mo letsatsing leno ga ke na go go bolaya, ka gonne o ne wa tshola letlole la Morena Molaodimogolo Jehofa fa pele ga ga Dafide rre, le ka gonne o bogisegile nako yotlhe e rre a bogisegileng ka yone.”
27  Ka jalo Solomone a leleka Abiathare gore a se ka a nna moperesiti wa ga Jehofa, go diragatsa lefoko la ga Jehofa le a neng a le buile kgatlhanong le ntlo ya ga Eli kwa Shilo.
28  Mme pego ya goroga kwa go Joabe—gonne Joabe ka boene o ne a sekametse mo go saleng Adonija morago, le mororo a ne a sa sekamela mo go saleng Abesalome morago—oabe a tshabela kwa mogopeng wa ga Jehofa mme a simolola go ngangatlela dinaka tsa sebeso.
29  Foo Kgosi Solomone a bolelelwa go twe: “Joabe o tshabetse kwa mogopeng wa ga Jehofa, mme o ntse teng fa thoko ga sebeso.” Ka jalo Solomone a roma Benaia morwa Jehoiada, a re: “Tsamaya, o ye go mo wela godimo!”
30  Ka jalo Benaia a tla mo mogopeng wa ga Jehofa mme a mo raya a re: “Kgosi e buile jaana, ‘Tswa!’” Mme a re: “Nnyaa! Gonne fano ke teng fa ke tla swelang teng.” Fa a rialo Benaia a busetsa lefoko kwa kgosing, a re: “Joabe o buile jaana, mme o nkarabile jaana.”
31  Go tswa foo kgosi ya mo raya ya re: “Dira fela jaaka a buile mme o mo wele godimo; o mo fitlhe mme o ntshe mo go nna le mo ntlong ya ga rre madi a Joabe a a tsholotseng go sa tshwanela.
32  Mme eleruri Jehofa o tla busetsa madi a gagwe mo tlhogong ya gagwe, ka gonne o ne a wela banna ba le babedi godimo ba ba siameng le ba ba botoka go mo gaisa, mme a ba bolaya ka tšhaka fa rre Dafide a sa ka a itse ka gone, e leng, Abenere morwa Nere molaodi wa masole a Iseraele le Amasa morwa Jethere molaodi wa masole a Juda.
33  Mme madi a bone a tshwanetse go boela mo tlhogong ya ga Joabe le mo tlhogong ya bana ba gagwe ka bosakhutleng; mme Dafide le bana ba gagwe le ntlo ya gagwe le setulo sa gagwe sa bogosi ba tla nna le kagiso ka bosakhutleng e e tswang kwa go Jehofa.”
34  Go tswa foo Benaia morwa Jehoiada a tlhatloga mme a mo wela godimo a mmolaya; mme a fitlhwa mo ntlong ya gagwe mo nageng.
35  Foo kgosi ya baya Benaia morwa Jehoiada mo boemong jwa gagwe gore a okamele masole; mme kgosi ya baya moperesiti Sadoke mo boemong jwa ga Abiathare.
36  La bofelo kgosi ya roma gore go bidiwe Shimei mme ya mo raya ya re: “Ikagele ntlo kwa Jerusalema, mme o nne koo o se ka wa tswa koo o ya kwa lefelong leno le lele.
37  Mme go tla diragala gore mo letsatsing le o tswang ka lone mme o kgabaganya mokgatšha o o phothoselang wa Kiderona, o itse ka tlhomamo gore ruri o tla swa. Molato wa madi a gago o tla nna mo tlhogong ya gago.”
38  Fa a rialo Shimei a raya kgosi a re: “Lefoko leo le molemo. Fela jaaka morena wa me kgosi a buile motlhanka wa gago o tla dira jalo.” Mme Shimei a nna mo Jerusalema malatsi a le mantsi.
39  Mme ga diragala kwa bokhutlong jwa dingwaga di le tharo gore batlhanka ba babedi ba ga Shimei ba tshabele kwa go Akishe morwa Maaka kgosi ya Gathe; mme batho ba bolelela Shimei, ba re: “Bona! Batlhanka ba gago ba kwa Gathe.”
40  Ka yone nako eo Shimei a nanoga a belesa esele ya gagwe mme a ya kwa Gathe kwa go Akishe go ya go batla batlhanka ba gagwe; mme morago ga moo Shimei a tsamaya mme a tlisa batlhanka ba gagwe go tswa kwa Gathe.
41  Foo Solomone a bolelelwa go twe: “Shimei o dule mo Jerusalema a ya Gathe mme o boile.”
42  Foo kgosi ya roma gore go bidiwe Shimei mme ya mo raya ya re: “A ke ne ka se ka ka go ikanisa ka Jehofa gore ke go tlhagise, ke re, ‘Mo letsatsing le o tswelang kwa ntle ka lone mme o ya fano le fale o itse ka tlhomamo gore ruri o tla swa,’ mme a ga o a nthaya wa re, ‘Lefoko le ke le utlwileng le molemo’?
43  Ke ka ntlha yang fa o sa ka wa boloka ikano ya ga Jehofa le taolo e ke e go neileng ka tsela e e masisi?”
44  Mme kgosi ya raya Shimei ya re: “Wena ruri o itse botlhoko jotlhe jo pelo ya gago e bo itseng sentle jo o neng wa bo direla Dafide rre; mme Jehofa ruri o tla busetsa botlhoko jo o bo dirileng mo tlhogong ya gago.
45  Mme Kgosi Solomone o tla segofadiwa, le setulo sa ga Dafide sa bogosi se tla itshupa se tlhomamisitswe thata fa pele ga ga Jehofa ka bosaengkae.”
46  Fa a sena go rialo kgosi ya laela Benaia morwa Jehoiada, yo o neng a tswa mme a mo wela godimo, mo a neng a swa. Mme bogosi bo ne jwa tlhomamisiwa thata mo seatleng sa ga Solomone.
3  Mme Solomone a dira kgolagano ya lenyalo le Faro kgosi ya Egepeto le go tsaya morwadia Faro a mo tlisa mo Motseng wa ga Dafide, go fitlha a fetsa go aga ntlo ya gagwe le ntlo ya ga Jehofa le lobota lwa Jerusalema go dikologa.
2  Ke fela gore batho ba ne ba ntshetsa ditlhabelo mo mafelong a a kwa godimo, gonne go ne go ise go agelwe leina la ga Jehofa ntlo go tla go fitlha mo metlheng eo.
3  Mme Solomone a tswelela go rata Jehofa ka go tsamaya mo melaong ya ga Dafide rraagwe. Ke fela gore o ne a ntshetsa ditlhabelo le go kuisa ditshupelo musi ka metlha mo mafelong a a kwa godimo.
4  Ka jalo kgosi ya ya kwa Gibeone go ya go ntsha setlhabelo teng, gonne leo e ne e le lefelo le legolo le le kwa godimo. Solomone a isa ditlhabelo tse di fisiwang di le sekete mo sebesong seo.
5  Kwa Gibeone Jehofa a bonala mo go Solomone ka toro bosigo; mme Modimo a re: “Lopa se ke tla se go nayang.”
6  Foo Solomone a re: “Wena ka bowena o diretse motlhanka wa gago Dafide rre bopelonomi jo bogolo jwa lorato jaaka a ne a tsamaya fa pele ga gago ka boammaaruri le ka tshiamo le ka go thokgama ga pelo mo go wena; mme o ne wa tswelela o mmolokela bopelonomi jono jwa lorato, mo e leng gore o ne wa mo naya morwa gore a nne mo setulong sa gagwe sa bogosi jaaka mo letsatsing leno.
7  Mme jaanong, Jehofa Modimo wa me, wena ka bowena o dirile motlhanka wa gago kgosi mo boemong jwa ga Dafide rre, mme ke mosimanyana fela. Ga ke itse go tswa le go tsena.
8  Mme motlhanka wa gago o mo gare ga batho ba gago ba o ba tlhophileng, bontsintsi jwa batho ba go ka se bolelweng palo ya bone kgotsa ba ba ka se kang ba balwa ka ntlha ya go nna bantsi.
9  Mme o neye motlhanka wa gago pelo e e utlwang gore a atlhole batho ba gago, gore a lemoge molemo le bosula; gonne ke mang yo o kgonang go atlhola setšhaba seno sa gago se se thata?”
10  Mme seo se ne se itumedisa mo matlhong a ga Jehofa, ka gonne Solomone o ne a lopile selo seno.
11  Mme Modimo a mo raya a re: “Ka lebaka la gore o lopile selo seno mme ga o a itopela malatsi a mantsi le fa e le go itopela dikhumo le fa e le go lopa moya wa baba ba gago, mme o itopetse tlhaloganyo gore o utlwe dikgang tsa boatlhodi,
12  bona! ruri ke tla dira go ya ka mafoko a gago. Bona! ruri ke tla go naya pelo e e botlhale le e e tlhaloganyang, gore go se ka ga nna le ope yo o tshwanang le wena yo o kileng a nna teng pele ga gago, le morago ga gago ga go na go nna teng yo o tshwanang le wena.
13  Mme le se o sa se lopang ke tla se go naya, dikhumo mmogo le kgalalelo, mo e leng gore go tla bo go ise go diragale gore go nne le ope mo dikgosing yo o tshwanang le wena, malatsi otlhe a gago.
14  Mme fa e le gore o tla tsamaya mo ditseleng tsa me ka go boloka melao ya me le ditaolo tsa me, fela jaaka Dafide rrago a ne a tsamaya, gape ke tla lelefatsa malatsi a gago.”
15  E rile Solomone a thanya, bona, e ne e le toro. Mme a tla mo Jerusalema a ema fa pele ga letlole la kgolagano la ga Jehofa mme a isa ditlhabelo tse di fisiwang a ba a isa ditshupelo tsa kabalano le go direla batlhanka ba gagwe botlhe modiro.
16  Ka nako eo basadi ba babedi, diaka tse di ithekisang, ba tsena kwa kgosing mme ba ema fa pele ga yone.
17  Foo mosadi yo mongwe a re: “Tshwarelo, morena wa me, nna le mosadi yono re nna mo ntlong e le nngwe, ka jalo ke ne ka belegela gaufi le ene mo ntlong.
18  Mme ga diragala gore mo letsatsing la boraro fa ke se na go belega, mosadi yono le ene a belega. Mme re ne re le mmogo. Go ne go se na motho ope o sele le rona mo ntlong, go se na ope fa e se rona re le babedi mo ntlong.
19  Moragonyana morwa wa mosadi yono a swa go le bosigo, ka gonne o ne a letse mo godimo ga gagwe.
20  Ka jalo a tsoga mo gare ga bosigo a tsaya morwaake fa thoko ga me fa lelata la gago le ne le robetse mme a mmaya mo sehubeng sa gagwe, mme morwawe yo o suleng a mmaya mo sehubeng sa me.
21  E rile ke tsoga mo mosong gore ke amuse morwaake, bona, o ne a sule. Ka jalo ka mo tlhatlhoba thata mo mosong, mme bona! e ne e se morwaake yo ke mmelegeng.”
22  Mme mosadi yo mongwe a re: “Nnyaa, morwaake ke yo o tshelang mme morwao ke yo o suleng!” Mo nakong eno yotlhe mosadi yono o ne a ntse a re: “Nnyaa, morwao ke yo o suleng mme morwaake ke yo o tshelang.” Mme ba nna ba bua fa pele ga kgosi.
23  La bofelo kgosi ya re: “Yono a re, ‘Yo ke morwaake, yo o tshelang, mme morwao ke yo o suleng!’ mme yole a re, ‘Nnyaa, morwao ke yo o suleng mme morwaake ke yo o tshelang!’”
24  Mme kgosi ya tswelela ya re: “Lona banna, ntlelang tšhaka.” Ka jalo ba tlisa tšhaka fa pele ga kgosi.
25  Mme kgosi ya re: “Lona banna, kgaoganyang ngwana yo o tshelang sebedi mme lo neye mosadi yo mongwe sephatlo mme sephatlo se sengwe lo se neye yo mongwe.”
26  Mosadi yo ngwana wa gagwe e neng e le yo o tshelang a akofa a raya kgosi a re (gonne maikutlo a gagwe a ne a fuduegile ka ntlha ya ga morwawe, mo a neng a re): “Tshwarelo, morena wa me! Lona banna, mo neyeng ngwana yo o tshelang. Lo se ka lwa mmolaya gotlhelele.” Mo nakong eno yotlhe mosadi yo mongwe yo o ne a ntse a re: “Ga a na go nna wa me le fa e le wa gago. Lona banna, mo kgaoganyeng!”k
27  Fa a rialo kgosi ya araba ya re: “Lona banna, mo neyeng ngwana yo o tshelang, mme lo se ka lwa ba lwa mmolaya. Ke ene mmaagwe.”
28  Mme Iseraele yotlhe ya utlwa ka tshwetso ya boatlhodi e kgosi e neng e e dirile; mme ba boifa ka ntlha ya kgosi, gonne ba ne ba bona gore botlhale jwa Modimo bo ne bo le mo go ene gore a diragatse tshwetso ya boatlhodi.
12  Mme Rehoboame a ya kwa Shekema, gonne Iseraele yotlhe e ne e tlile kwa Shekema go mo dira kgosi.
2  Mme ga diragala gore fela fa Jeroboame morwa Nebate a utlwa seo fa a ne a sa ntse a le kwa Egepeto (ka gonne o ne a tshabile ka ntlha ya ga Kgosi Solomone, gore Jeroboame a tle a nne kwa Egepeto),
3  ba roma gore a bidiwe. Morago ga moo Jeroboame le phuthego yotlhe ya Iseraele ba tla mme ba simolola go bua le Rehoboame, ba re:
4  “Rrago ene, o ne a thatafatsa jokwe ya rona, jaanong wena dira gore tirelo e e thata ya ga rrago le jokwe ya gagwe e e boima e a neng a e baya mo go rona e nne motlhofo, mme re tla go direla.”
5  Foo a ba raya a re: “Tsamayang malatsi a le mararo mme lo boele kwa go nna.” Ka jalo batho ba tsamaya.
6  Kgosi Rehoboame a simolola go gakololana le banna ba bagolwane ba ba neng ba ntse ba direla Solomone rraagwe fa a ne a sa ntse a tshela, a re: “Lo gakolola gore batho bano ba fetolwe jang?”
7  Ka jalo ba bua le ene, ba re: “Fa gompieno o ka itshupa o le motlhanka wa batho bano mme wa ba direla, o tla ba araba le go bua le bone ka mafoko a a molemo; mme eleruri ba tla nna batlhanka ba gago ka metlha.”
8  Le fa go ntse jalo, a tlogela kgakololo ya banna ba bagolwane e ba neng ba mo gakolotse ka yone, mme a simolola go gakololana le makawana a a neng a godile le ene, a e neng e le one a mo direlang.
9  Mme a ba raya a re: “Lo gakolola gore re arabe jang setšhaba seno se se buileng le nna, se re, ‘Tlhofofatsa jokwe e rrago a e beileng mo go rona’?”
10  Makau a a neng a godile le ene a bua le ene, a re: “O bue jaana le batho bano ba ba buileng le wena, ba re, ‘Rrago ene, o dirile jokwe ya rona boima, mme wena, re e tlhofofaletse’; o bue le bone jaana, ‘Monwana wa me o monnye ruri o tla nna mokima go feta dinôka tsa ga rre.
11  Mme jaanong rre ene o ne a lo pega jokwe e e boima; mme nna, ke tla oketsa jokwe ya lona. Rre ene, o ne a lo kgwathisa ka dime, mme nna, ke tla lo kgwathisa ka dime tse di nang le mafuto.’”
12  Mme Jeroboame le batho botlhe ba tla mo go Rehoboame mo letsatsing la boraro, fela jaaka kgosi e ne e buile, e re: “Lo boeleng mo go nna mo letsatsing la boraro.”
13  Mme kgosi ya simolola go araba batho ka bogale, le go tlogela kgakololo ya banna ba bagolwane ba ba neng ba mo gakolotse.
14  Mme ya tswelela go bua le bone go ya ka kgakololo ya makau, ya re: “Rre ene, o ne a dira jokwe ya lona boima, mme nna, ke tla oketsa jokwe ya lona. Rre ene, o ne a lo kgwathisa ka dime, mme nna, ke tla lo kgwathisa ka dime tse di nang le mafuto.”
15  Mme kgosi ya se ka ya reetsa batho, ka gonne dilo di ne di direga kafa go rateng ga ga Jehofa, gore a tle a diragatse lefoko la gagwe le Jehofa a neng a le buile le Jeroboame morwa Nebate ka Ahija wa Moshilo.
16  Fa Iseraele yotlhe e bona gore kgosi e ne e sa ba reetsa, foo batho ba fetola kgosi, ba re: “Re na le kabelo efe mo go Dafide? Gape ga go na boswa bope mo go morwa Jese. Ya kwa medimong ya gago, wena Iseraele. Jaanong iponele ntlo ya gago, wena Dafide!” Ka jalo Iseraele ya simolola go ya kwa megopeng ya gagwe.
17  Fa e le bomorwa Iseraele ba ba neng ba nna mo metseng ya Juda bone, Rehoboame a tswelela go ba busa.
18  Morago ga moo Kgosi Rehoboame a roma Adorame, yo o neng a okametse ba ba neng ba pateleditswe go tsenela tiro e e boima, mme Iseraele yotlhe ya mo kgobotletsa ka maje, mme a swa. Kgosi Rehoboame ka boene a kgona go palama kara a tshabela kwa Jerusalema.
19  Baiseraele ba nna ba tlhanogela ntlo ya ga Dafide go tla go fitlha mo letsatsing leno.
20  Mme ga diragala gore fela fa Iseraele yotlhe e utlwa gore Jeroboame o ne a boile, ba akofa ba roma gore a bilediwe kwa kopanong mme ba mo dira kgosi ya Iseraele yotlhe. Ga go na bape ba ba neng ba nna balatedi ba ntlo ya ga Dafide kwantle ga lotso lwa Juda lo le losi.
21  E rile Rehoboame a goroga kwa Jerusalema, ka yone nako eo a phutha botlhe ba ntlo ya Juda le lotso lwa ga Benjamine, banna ba ba tlhophilweng ka kelotlhoko ba le dikete di le lekgolo le masome a le robedi ba ba nonofileng gore ba ye ntweng, gore ba tlhabane le ntlo ya Iseraele, ba tle ba busetse bogosi mo go Rehoboame morwa Solomone.
22  Foo lefoko la Modimo wa boammaaruri la tla mo go Shemaia monna wa Modimo wa boammaaruri, le re:
23  “Raya Rehoboame morwa Solomone kgosi ya Juda le ntlo yotlhe ya Juda le Benjamine le batho ba bangwe botlhe o re,
24  ‘Jehofa o buile jaana: “Lo se ka lwa tlhatloga lwa ya go tlhabana le bomorwarraalona bomorwa Iseraele. A mongwe le mongwe wa lona a boele kwa ntlong ya gagwe, gonne selo seno se diregile ka go rata ga me.”’” Ka jalo ba utlwa lefoko la ga Jehofa, mme ba boela gae go ya ka lefoko la ga Jehofa.
25  Mme Jeroboame a aga Shekema mo kgaolong e e dithaba ya Eferaime mme a nna mo go yone. Go tswa foo a tswa teng mme a aga Penuele.
26  Jeroboame a simolola go bua jaana mo pelong ya gagwe: “Jaanong bogosi bo tla boela kwa ntlong ya ga Dafide.
27  Fa batho bano ba tswelela go ya go ntsha ditlhabelo mo ntlong ya ga Jehofa kwa Jerusalema, pelo ya batho bano ruri e tla boela kwa moreneng wa bone, Rehoboame kgosi ya Juda; mme eleruri ba tla mpolaya ba bo ba boela kwa go Rehoboame kgosi ya Juda.”
28  Ka gone kgosi ya batla kgakololo e bo e dira dinamane tse pedi tsa gouta mme ya raya batho ya re: “Go thata mo go lona gore lo tlhatlogele kwa Jerusalema. Modimo wa gago ke yo, wena Iseraele, yo o go ntshitseng kwa lefatsheng la Egepeto.”
29  Foo a baya e nngwe mo Bethele, mme e nngwe a e baya kwa Dana.
30  Mme selo seno sa baka boleo, le batho ba simolola go ya fa pele ga e e kwa Dana.
31  Mme a simolola go dira ntlo ya mafelo a a kwa godimo le go dira baperesiti mo bathong ka kakaretso, ba e neng e se ba bomorwa Lefi.
32  Mme Jeroboame a dira moletlo mo kgweding ya borobedi mo letsatsing la bolesome le botlhano la kgwedi, jaaka moletlo o o neng o le mo Juda, gore a tle a dire ditshupelo mo sebesong se a neng a se dirile mo Bethele, go ntshetsa dinamane tse a neng a di dirile setlhabelo; mme a tlhoma baperesiti ba mafelo a a kwa godimo a a neng a a dirile kwa Bethele gore ba direle.
33  Mme a simolola go dira ditshupelo mo sebesong se a neng a se dirile mo Bethele mo letsatsing la bolesome le botlhano mo kgweding ya borobedi, mo kgweding e a neng a e itlhametse a le nosi; mme a direla bomorwa Iseraele moletlo le go dira ditshupelo mo sebesong gore a kuise mosi wa setlhabelo.
