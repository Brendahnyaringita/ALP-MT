10  Jaanong ga ke batle gore lo bo lo se na kitso, bakaulengwe, gore borraaronamogologolwane botlhe ba ne ba le kafa tlase ga leru mme botlhe ba ne ba feta ba raletse lewatle
2  le gore botlhe ba ne ba kolobediwa mo go Moshe ka leru le ka lewatle;
3  le gore botlhe ba ne ba ja dijo di le dingwe fela tsa semoya
4  le gore botlhe ba ne ba nwa senō se le sengwe fela sa semoya. Gonne ba ne ba tle ba nwe mo lefikeng la semoya le le neng le ba sala morago, mme lefika leo le ne le kaya Keresete.
5  Le fa go ntse jalo, Modimo o ne a se ka a amogela bontsi jwa bone, gonne ba ne ba lalaanngwa fa fatshe kwa nageng.
6  Jaanong dilo tseno di ne tsa nna dikao tsa rona, gore re se ka ra nna batho ba ba eletsang dilo tse di utlwisang botlhoko, fela jaaka ba ne ba di eletsa.
7  Le gone re se ka ra nna baobamedi ba medingwana, jaaka bangwe ba bone ba ne ba dira; fela jaaka go kwadilwe go twe: “Batho ba ne ba nna fa fatshe gore ba je ba bo ba nwe, mme ba ema gore ba ijese monate.”
8  Le gone a re se direng kgokafalo, jaaka bangwe ba bone ba ne ba dira kgokafalo, mme ga wa ba le dikete di le masome a mabedi le boraro ba bone mo letsatsing le le lengwe.
9  Le gone a re se lekeng Jehofa, jaaka bangwe ba bone ba ne ba mo leka, mme ba nyelediwa ke dinoga.
10  Le gone re se ka ra nna bangongoregi, fela jaaka bangwe ba bone ba ne ba ngongorega, mme ba nyelediwa ke mosenyi.
11  Jaanong dilo tseno di ne tsa tswelela di ba diragalela e le dikao, mme di ne tsa kwalwa gore e nne tlhagiso mo go rona ba bokhutlo jwa ditsamaiso tseno tsa dilo bo gorogileng mo go rona.
12  Ka gone a yo o akanyang gore o eme a tlhokomele gore a se ka a wa.
13  Ga go thaelo epe e e lo wetseng fa e se e e tlwaelegileng mo bathong. Mme Modimo o a ikanyega, e bile ga a na go lo lesa lo raelwa go feta se lo ka se itshokelang, mme mmogo le thaelo gape o tla dira tsela ya go tswa gore lo kgone go e itshokela.
14  Jalo, baratwa ba me, tshabang kobamelo ya medingwana.
15  Ke bua jaaka go buiwa le batho ba ba nang le temogo; ikatlholeleng ka bolona se ke se buang.
16  Senwelo sa tshegofatso se re se lebogelang, a ga se go nna le seabe mo mading a ga Keresete? Senkgwe se re se ngathoganyang, a ga se go nna le seabe mo mmeleng wa ga Keresete?
17  Ka gonne go na le senkgwe se le sengwe fela, rona, le mororo re le bantsi, re mmele o le mongwe, gonne rotlhe re ja senkgwe se le sengwe fela seo.
18  Lebang se e leng Iseraele ka tsela ya senama: A ba ba jang ditlhabelo ga se batlhakanedi le sebeso?
19  Jaanong ke tla reng? Gore se se isediwang modingwana setlhabelo ke sengwe, kgotsa gore modingwana ke sengwe?
20  Nnyaa; mme ka re dilo tse ditšhaba di di isang setlhabelo di di isetsa madimona setlhabelo, mme e seng Modimo; mme ga ke batle gore lo nne batlhakanedi le madimona.
21  Ga lo ka ke lwa nwa senwelo sa ga Jehofa le senwelo sa madimona; ga lo ka ke lwa ja mo “tafoleng ya ga Jehofa” le mo tafoleng ya madimona.
22  Kgotsa “a re tlhotlheletsa Jehofa gore a fufege”? Ga re a nonofa go mo feta, a ga go jalo?
23  Dilo tsotlhe di kafa molaong; mme ga se dilo tsotlhe tse di solegelang molemo. Dilo tsotlhe di kafa molaong; mme ga se dilo tsotlhe tse di agang.
24  A mongwe le mongwe a nne a batle, e seng molemo wa gagwe, fa e se wa motho yo mongwe.
25  Sengwe le sengwe se se rekisiwang mo marekisetsong a nama nnang lo se je, lo sa botse sepe ka ntlha ya segakolodi sa lona;
26  gonne “lefatshe ke la ga Jehofa le se se le tladitseng.”
27  Fa mongwe wa ba ba sa dumeleng a lo laletsa mme lo eletsa go ya, jang sengwe le sengwe se se bewang fa pele ga lona, lo sa botse sepe ka ntlha ya segakolodi sa lona.
28  Mme fa mongwe a ka lo raya a re: “Selo seno ke se se ntshitsweng setlhabelo,” lo se ka lwa ja ka ntlha ya ene yo o neng a se senola le ka ntlha ya segakolodi.
29  Ka re, “segakolodi,” e seng sa lona, mme sa motho yo mongwe. Gonne ke ka ntlha yang fa go tshwanetse gore kgololesego ya me e atlholwe ka segakolodi sa motho yo mongwe?
30  Fa e le gore ke ja ka go ntsha ditebogo, ke ka ntlha yang fa ke tshwanetse go buiwa ka go kgojwa ka seo ke lebogang ka sone?
31  Jalo, e ka ne lo a ja kgotsa lo a nwa kgotsa lo di-ra sepe fela, dirang dilo tsotlhe kgalaletsong ya Modimo.
32  Ithibeng mo go nneng ba ba kgopisang Bajuda mmogo le Bagerika le phuthego ya Modimo,
33  fela jaaka ke itumedisa batho botlhe mo dilong tsotlhe, ke sa ipatlele molemo mme ke o batlela ba bantsi, gore ba bolokwe.
4  A motho a re kaye jalo re le ba ba leng tlase ga ga Keresete le balebedi ba diphiri tse di boitshepo tsa Modimo.
2  Mo godimo ga moo, mo kgannyeng eno, se se batliwang mo balebeding ke gore motho a fitlhelwe a ikanyega.
3  Jaanong mo go nna ke selo se e seng sa sepe gotlhelele go bo ke tshwanetse go sekasekwa ke lona kgotsa ke moatlhodi wa motho. Tota le nna ga ke itshekatsheke.
4  Gonne ga ke lemoge sepe ka ga me. Le fa go ntse jalo ga ke supiwe ke le yo o siameng ka seno, mme yo o ntshekatshekang ke Jehofa.
5  Ka gone lo se ka lwa atlhola sepe pele ga nako e e tshwanetseng, go fitlha Morena a tla, yo o tla tlisang dilo tsa sephiri tsa lefifi mo leseding a ba a bonatsha maikaelelo a dipelo, go tswa foo mongwe le mongwe o tla tlelwa ke pako e tswa kwa Modimong.
6  Jaanong, bakaulengwe, dilo tseno ke di fetotse gore ke di dirise mo go nna le Apolose e le go direla lona molemo, gore mo go rona lo tle lo ithute molao o o reng: “Lo se ka lwa ya ka kwa ga dilo tse di kwadilweng,” gore mongwe le mongwe a se ka a ikgogomosa a rata yo mongwe a sa rate yo mongwe.
7  Gonne ke mang yo o go dirang gore o farologane le yo mongwe? Eleruri, ke eng se o nang le sone se o neng wa se ka wa se amogela? Jaanong, fa e le gore eleruri o ne wa se amogela, ke ka ntlha yang fa o ipelafatsa jaaka e kete o ne wa se ka wa se amogela?
8  Lona lo setse lo kgotshe, a ga go jalo? Lo setse lo humile, a ga go jalo? Lo simolotse go busa jaaka dikgosi kwantle ga rona, a ga go jalo? Eleruri ke eletsa gore lo ka bo lo simolotse go busa jaaka dikgosi, gore le rona re tle re buse le lona jaaka dikgosi.
9  Gonne mo go nna go bonala e kete Modimo o beile rona baaposetoloi kwa bofelong mo pontsheng jaaka banna ba ba laoletsweng loso, ka gonne re fetogile selo sa go bogelwa ke lefatshe, le ke baengele, le ke batho.
10  Re dieleele ka ntlha ya ga Keresete, mme lona lo botlhale mo go Keresete; re bokoa, mme lona lo nonofile; lo tlotlwa ka tsela e e molemo, mme rona re mo tlontlologong.
11  Go fitlha mo go yone ura eno re tswelela re tshwarwa ke tlala le go nyorwa le go apara mo e seng ga sepe le go itaakwa le go nna re se na magae
12  le go dira ka natla, re dira ka diatla tsa rona. Fa re gobololwa, re a segofatsa; fa re bogisiwa, re a itshoka;
13  fa re senngwa leina, re a rapela; jaanong re ntse jaaka matlakala a lefatshe, matladika a dilo tsotlhe, go fitlha jaanong.
14  Ke kwala dilo tseno, e seng go lo tlhabisa ditlhong, fa e se go lo tlhagisa jaaka bana ba me ba ba rategang.
15  Gonne le fa lo ka tswa lo na le bagogi ba le dikete di le lesome mo go Keresete, eleruri ga lo na borre ba bantsi; gonne jaanong ke rraalona mo go Keresete Jesu, ka dikgang tse di molemo.
16  Jalo, ke a lo rapela, nnang baetsi ba me.
17  Ke gone ka moo ke romang Timotheo kwa go lona, ka e le ngwanake yo o rategang le yo o ikanyegang mo Moreneng; mme o tla lo gopotsa mekgwa ya me ka ga Keresete Jesu, fela jaaka ke ruta gongwe le gongwe mo phuthegong nngwe le nngwe.
18  Bangwe ba ikgogomositse jaaka e kete ke ne totatota ke sa tle kwa go lona.
19  Mme ke tla tla kwa go lona mo bogautshwaneng, fa Jehofa a rata, mme ke tla itse, e seng puo ya ba ba ikgogomosang, mme maatla a bone.
20  Gonne bogosi jwa Modimo ga bo mo puong, mme bo mo maatleng.
21  Ke eng se lo se batlang? A ke tle kwa go lona ka thobane, kgotsa ka lorato le moya o o bonolo?
11  Nnang baetsi ba me, fela jaaka nna ke le wa ga Keresete.
2  Jaanong ke a lo akgola ka gonne mo dilong tsotlhe lo a nkgopola e bile lo ngangatletse dingwao fela jaaka ke ne ka di fetisetsa mo go lona.
3  Mme ke batla gore lo itse gore tlhogo ya monna mongwe le mongwe ke Keresete; mosadi le ene tlhogo ya gagwe ke monna; Keresete le ene tlhogo ya gagwe ke Modimo.
4  Monna mongwe le mongwe yo o rapelang kgotsa yo o porofetang a rwele sengwe mo tlhogong o tlontlolola tlhogo ya gagwe;
5  mme mosadi mongwe le mongwe yo o rapelang kgotsa yo o porofetang tlhogo ya gagwe e sa bipiwa o tlontlolola tlhogo ya gagwe, gonne go tshwana fela le jaaka e kete ke mosadi yo o beotseng tlhogo.
6  Gonne fa mosadi a sa ipipe, a a pome; mme fa e le gore go tlhabisa ditlhong gore mosadi a pome kgotsa a beole, a a ipipe.
7  Gonne monna ga a tshwanela go bipa tlhogo ya gagwe, ka a le setshwano sa Modimo le kgalalelo; mme mosadi ke kgalalelo ya monna.
8  Gonne monna ga a tswe mo mosading, mme mosadi o tswa mo monneng;
9  mme, mo godimo ga moo, monna o ne a se ka a bopelwa mosadi, mme mosadi o ne a bopelwa monna.
10  Ke gone ka moo mosadi a tshwanetseng go nna le sesupo sa taolo mo tlhogong ya gagwe ka ntlha ya baengele.
11  Mo godimo ga moo, mo Moreneng mosadi ga a teng kwantle ga monna le monna ga a teng kwantle ga mosadi.
12  Gonne fela jaaka mosadi a tswa mo monneng, jalo monna le ene o gone ka mosadi; mme dilo tsotlhe di tswa mo Modimong.
13  Ikatlholeleng ka bolona: A go tshwanetse gore mosadi a rapele Modimo a sa ipipa?
14  A tlholego ka boyone ga e lo rute gore fa monna a na le moriri o moleele, ke tlontlologo mo go ene;
15  mme fa mosadi a na le moriri o moleele, ke kgalalelo mo go ene? Ka gonne o newa moriri wa gagwe mo boemong jwa serwalo sa tlhogo.
16  Le fa go ntse jalo, fa motho ope a bonala a tsosa kganetsano ka ntlha ya mokgwa mongwe o sele, ga re na ope o sele, le fa e le diphuthego tsa Modimo.
17  Mme, fa ke ntse ke naya ditao tseno, ga ke lo akgole ka gonne lo kopana mmogo, e seng ka boikaelelo jwa go tokafatsa, fa e se go senya.
18  Gonne sa ntlha, fa lo phuthega mmogo mo phuthegong, ke utlwa gore go na le dikgaogano mo gare ga lona; mme ke dumela seno ka selekanyo se se rileng.
19  Gonne go tshwanetse gape ga bo go na le makoko mo gare ga lona, gore batho ba ba amogelwang gape ba bonatshege mo gare ga lona.
20  Jalo, fa lo phuthega mmogo mo lefelong le le lengwe, ga go kgonege gore lo je dijo tsa maitseboa tsa Morena.
21  Gonne, fa lo di ja, mongwe le mongwe o ja dijo tsa maitseboa tsa gagwe go sa le pele, mo e leng gore yo mongwe o tshwerwe ke tlala mme yo mongwe o tlhapetswe.
22  Eleruri lo na le matlo a go ja le a go nwa, a ga go jalo? Kgotsa a lo nyatsa phuthego ya Modimo e bile lo tlhabisa ba ba se nang sepe ditlhong? Ke tla lo raya ke reng? A ke lo akgole? Mo go seno ga ke lo akgole.
23  Gonne ke ne ka amogela mo Moreneng se gape ke neng ka se fetisetsa kwa go lona, gore Morena Jesu mo bosigong jo a neng a tlile go neelwa ka jone o ne a tsaya senkgwe
24  mme, fa a sena go leboga, a se ngathoganya a ba a re: “Seno se kaya mmele wa me o o mo boemong jwa lona. Nnang lo dire seno e le go nkgopola.”
25  A dira ka tsela e e tshwanang le ka senwelo le sone, fa a sena go ja dijo tsa maitseboa, a re: “Senwelo seno se kaya kgolagano e ntšha ka ntlha ya madi a me. Nnang lo dire seno, ka gale fa lo se nwa, e le go nkgopola.”
26  Gonne ka gale fa lo ja senkgwe seno e bile lo nwa senwelo seno, lo nna lo bolela loso lwa Morena, go fitlha a goroga.
27  Ka gone le fa e le mang yo o jang senkgwe kgotsa yo o nwang senwelo sa Morena a sa tshwanela o tla nna le molato mabapi le mmele wa Morena le madi.
28  Sa ntlha, a motho a ipone a tshwanelega fa a sena go ikeleka, mme jalo a a je senkgwe a ba a nwe senwelo.
29  Gonne yo o jang a bo a nwa o ijela a bo a inwela katlholo fa a sa lemoge mmele.
30  Ke gone ka moo ba le bantsi mo gare ga lona ba leng bokoa e bile ba bobolela ruri, mme ba le bantsi thata ba robetse mo losong.
31  Mme fa re ne re ka lemoga se rona ka borona re leng sone, re ne re ka se atlholwe.
32  Le fa go ntse jalo, fa re atlholwa, re otlhaiwa ke Jehofa, gore re tle re se ka ra bonwa molato le lefatshe.
33  Ka gone, bakaulengwe ba me, fa lo phuthega mmogo go tla go di ja, letanang.
34  Fa mongwe a tshwerwe ke tlala, a a je kwa gae, gore lo se ka lwa phuthega mmogo go tla go atlholwa. Mme dikgang tse di setseng ke tla di baya ka thulaganyo fa ke fitlha koo.
8  Jaanong ka ga dijo tse di ntshediwang medingwana: re a itse gore rotlhe re na le kitso. Kitso e a gogomosa, mme lorato lone lo a aga.
2  Fa mongwe a akanya gore o bapetse kitso kaga sengwe, ga a ise a se itse fela jaaka a tshwanetse go se itse.
3  Mme fa mongwe a rata Modimo, yono o itsiwe ke ene.
4  Jaanong ka ga go jewa ga dijo tse di ntshediwang medingwana, re a itse gore modingwana ga se sepe mo lefatsheng, le gore ga go na Modimo fa e se a le mongwe fela.
5  Gonne le fa go na le ba ba bidiwang “medimo,” e ka ne e le kwa legodimong kgotsa mo lefatsheng, fela jaaka go na le “medimo” e le mentsi le “barena” ba le bantsi,
6  mo go rona go na le Modimo a le mongwe e bong Rara, yo dilo tsotlhe di tswang mo go ene, le rona re leng ba gagwe; e bile go na le Morena a le mongwe, e bong Jesu Keresete, yo dilo tsotlhe di leng ka ene, le rona ka ene.
7  Le fa go ntse jalo, kitso eno ga e yo mo bathong botlhe; mme bangwe, ka ba lemaletse modingwana go fitlha jaanong, ba ja dijo e le selo se se isediwang modingwana setlhabelo, mme segakolodi sa bone, ka se le bokoa, se a leswafadiwa.
8  Mme dijo ga di na go dira gore re tshwanelege mo Modimong; fa re sa je, ga re tlhaele, mme, fa re ja, ga re iponele tlotlo.
9  Mme nnang lo tlhokometse gore taolo eno ya lona ka tsela nngwe ga e nne sekgopi mo go ba ba bokoa.
10  Gonne fa mongwe a ka go bona, wena yo o nang le kitso, o nna ka go sekama o ja mo tempeleng ya modingwana, a segakolodi sa yo o bokoa yoo ga se na go agega mo a tla jang dijo tse di ntshediwang medingwana?
11  Tota motho yo o bokoa o senngwa ke kitso ya gago, mokaulengwe wa gago yo Keresete a neng a mo swela.
12  Mme fa lona lo leofela bakaulengwe ba lona jalo lo bo lo gobatsa digakolodi tsa bone tse di bokoa, lo leofela Keresete.
13  Jalo, fa e le gore dijo di dira gore mokaulengwe wa me a kgotšwe, gotlhelele ga ke kitla ke tlhola ke ja nama gape, gore ke se ka ka kgopisa mokaulengwe wa me.
16  Jaanong malebana le go phuthiwa ga madi mo go direlwang baitshepi, fela jaaka ke ne ka naya diphuthego tsa Galatia ditaelo, dirang ka tsela eo le lona.
2  Letsatsi lengwe le lengwe la ntlha la beke a mongwe le mongwe wa lona kwa ntlong ya gagwe a beele sengwe kwa thoko mo bobolokelong go ya kafa a ka tswang a tlhogonolofala ka gone, gore fa ke goroga go se ka ga phuthiwa madi ka nako eo.
3  Mme fa ke fitlha koo, banna le fa e le bafe ba lo ba amogelang ka makwalo, bano ke tla ba roma go isa mpho ya lona ya bopelonomi kwa Jerusalema.
4  Le fa go ntse jalo, fa e le gore go a tshwanela gore le nna ke ye koo, ba tla ya koo le nna.
5  Mme ke tla tla kwa go lona fa ke sena go feta ka Makedonia, gonne ke feta ka Makedonia;
6  mme gongwe ke tla nna kgotsa le go fetisa mariga ke na le lona, gore lo tle lo mpuledise sekgalanyana go ya kwa ke ka tswang ke ya gone.
7  Gonne ga ke batle go lo bona gone fela jaanong fa ke feta, gonne ke solofela go nna nakonyana le lona, fa Jehofa a letla.
8  Mme ke mo Efeso go fitlha ka moletlo wa Pentekosete;
9  gonne ke buletswe kgoro e kgolo e e isang kwa tirong, mme go na le baganetsi ba le bantsi.
10  Le fa go ntse jalo, fa Timotheo a goroga, tlhokomelang gore a se ka a nna le poifo mo gare ga lona, gonne o dira tiro ya ga Jehofa, fela jaaka nna.
11  Jalo, a ope a se ka a mo lebela kwa tlase. Mmulediseng sekgalanyana ka kagiso, gore a tle a fitlhe fano mo go nna, gonne ke mo letetse nna le bakaulengwe.
12  Jaanong ka ga Apolose mokaulengwe wa rona, ke ne ka mo rapela fela thata gore a tle kwa go lona le bakaulengwe, mme le fa go ntse jalo e ne e se thato ya gagwe ka gope gore a tle jaanong; mme o tla tla fa a na le sebaka.
13  Nnang lo tsogile, emang lo nitame mo tumelong, tswelelang pele jaaka banna, nnang thata.
14  A merero ya lona yotlhe e diragale ka lorato.
15  Jaanong ke a lo rotloetsa, bakaulengwe: lo a itse gore ba ntlo ya ga Setefanase ke mabutswapele a Akaia le gore ba ne ba ikemisetsa go direla baitshepi.
16  E kete le lona lo ka nna lo ikobela batho ba mofuta oo le mongwe le mongwe yo o dirisanang mmogo le ba bangwe le yo o dirang ka natla.
17  Mme ke ipelela go nna gone ga ga Setefanase le Foretunato le Akaiko, ka gonne ba fano mo boemong jwa lona.
18  Gonne ba lapolositse moya wa me le wa lona. Jalo nayang banna ba mofuta oo tlotlo.
19  Diphuthego tsa Asia di a lo dumedisa. Akhwila le Periseka mmogo le phuthego e e mo ntlong ya bone ba lo dumedisa ka pelo yotlhe mo Moreneng.
20  Bakaulengwe botlhe ba a lo dumedisa. Dumedisanang ka katlo e e boitshepo.
21  Tumediso ya me ke eno, ya ga Paulo, ka seatla sa me.
22  Fa mongwe a sa rate Morena, a a hutsege. Tlaya tlhe Morena wa rona!
23  E kete bopelonomi jo bo sa re tshwanelang jwa Morena Jesu bo ka nna le lona.
24  E kete lorato lwa me lo ka nna le lona lotlhe ba lo leng seoposengwe le Keresete Jesu.
9  A ga ke a gololesega? A ga ke moaposetoloi? A ga ke a bona Jesu Morena wa rona? A lona ga lo tiro ya me mo Moreneng?
2  Fa e le gore ga ke moaposetoloi mo go ba bangwe, ruriruri ke ene mo go lona, gonne lona lo lotshwao lo lo tlhomamisang boaposetoloi jwa me mo Moreneng.
3  Go iphemela ga me mo go ba ba ntshekatshekang go ntse jaana:
4  Re na le taolo ya go ja le go nwa, a ga go jalo?
5  Re na le taolo ya go tsaya kgaitsadi re tsamaya ka ene e le mosadi yo re mo nyetseng, fela jaaka baaposetoloi ba bangwe botlhe le bomorwa Morena le Kefase ba dira, a ga go jalo?
6  Kgotsa a ke Barenabase le nna fela ba re se nang taolo ya go ikgapha mo tirong ya selefatshe?
7  Ke mang yo le ka motlha a direlang e le lesole ka ditshenyegelo tsa gagwe? Ke mang yo o jalang tshimo ya mofine a ba a sa je maungo a yone? Kgotsa ke mang yo o disang letsomane a ba a sa je mangwe a mashi a letsomane leo?
8  A ke bua dilo tseno ka melao ya batho? Kgotsa a Molao le one ga o bue dilo tseno?
9  Gonne mo molaong wa ga Moshe go kwadilwe ga twe: “O se ka wa bofa poo molomo fa e photha dijo tsa ditlhaka.” A dipoo ke tsone tse Modimo a di tlhokomelang?
10  Kgotsa a ke ka ntlha ya rona gotlhelele go bo a bua jalo? Tota go ne ga kwalwa ka ntlha ya rona, ka gonne motho yo o lemang o tshwanetse go lema ka tsholofelo le motho yo o phothang o tshwanetse go dira jalo ka tsholofelo ya gore o tla nna moji.
11  Fa e le gore re jetse dilo tsa semoya mo go lona, a ke selo se segolo fa e le gore re tla roba dilo tsa nama mo go lona?
12  Fa e le gore batho ba bangwe ba nna le seabe mo taolong eno mo go lona, bogolo jang a rona ga re dire jalo? Le fa go ntse jalo, ga re a dirisa taolo eno, mme re itshokela dilo tsotlhe, gore ka tsela epe re tle re se ka ra kgoreletsa mo dikgannyeng tse di molemo ka ga Keresete.
13  A ga lo itse gore banna ba ba dirang ditiro tse di boitshepo ba ja dilo tsa tempele, le ba ba direlang ka metlha kwa sebesong ba na le karolo le sebeso?
14  Ka tsela eno, gape, Morena o ne a ntsha taelo ya gore ba ba bolelang dikgang tse di molemo ba tshele ka dikgang tse di molemo.
15  Mme ga ke a dirisa le fa e le nngwe fela ya dipaakanyetso tseno. Eleruri, ga ke a kwala dilo tseno gore go tle go nne jalo mo go nna, gonne go ne go ka nna molemo thata gore ke swe go na le—ga go na motho ope yo o tlileng go dira gore lebaka la me la go ipelafatsa le nne lefela!
16  Jaanong, fa ke bolela dikgang tse di molemo, ga se lebaka la gore ke ipelafatse, gonne ke patelesega go dira jalo. Tota, a bo go latlhega nna fa e le gore ga ke a bolela dikgang tse di molemo!
17  Fa ke dira seno ka go rata, ke na le maduo; mme fa e le gore ke se dira e se ka go rata ga me, ke ntse ke sikarisitswe tiro ya bolebedi.
18  Jaanong maduo a me ke eng? Gore fa ke ntse ke bolela dikgang tse di molemo ke tle ke neele dikgang tse di molemo kwantle ga tuelo, gore ke tle ke se ka ka dirisa bolaodi jwa me mo dikgannyeng tse di molemo ka fa go sa tshwanelang.
19  Gonne, le fa ke gololesegile mo bathong botlhe, ke itirile motlhanka mo go botlhe, gore ke gape bontsi jwa batho.
20  Mme jalo mo Bajudeng ke ne ka nna jaaka Mojuda, gore ke gape Bajuda; mo go ba ba kafa tlase ga molao ke ne ka nna jaaka yo o kafa tlase ga molao, le fa nna ka bonna ke se kafa tlase ga molao, gore ke gape ba ba leng kafa tlase ga molao.
21  Mo go ba ba se nang molao ke ne ka nna jaaka yo o se nang molao, le mororo ke se yo o se nang molao mo Modimong mme ke le kafa tlase ga molao mo go Keresete, gore ke gape ba ba se nang molao.
22  Mo go ba ba bokoa ke ne ka nna bokoa, gore ke gape ba ba bokoa. Ke ntse dilo tsotlhe mo bathong ba mefuta yotlhe, gore kafa go ka kgonegang ka gone ke boloke bangwe.
23  Mme ke dira dilo tsotlhe ka ntlha ya dikgang tse di molemo, gore ke tle ke di abalane le ba bangwe.
24  A ga lo itse gore basiani mo lobelong botlhe ba a siana, mme ke a le mongwe fela yo o amogelang sekgele? Sianang ka tsela ya gore lo se gape.
25  Mo godimo ga moo, motho mongwe le mongwe yo o tsayang karolo mo kgaisanong o ikgapa mo dilong tsotlhe. Jaanong bone, ba dira jalo gore ba tle ba bone serwalo se se senyegang, mme rona se se sa senyegeng.
26  Ka jalo, tsela e ke sianang ka yone ga se ka go sa tlhomamisege; tsela e ke lebantshang go itaya ga me ka yone ke gore ke se ka ka itaya phefo;
27  mme ke itaya mmele wa me ke bo ke o tshwara jaaka motlhanka, gore fa ke sena go rerela ba bangwe, nna ka bonna ke se ka ka nna yo o sa amogelweng ka tsela nngwe.
7  Jaanong ka ga dilo tse lo neng lwa kwala ka ga tsone, go molemo gore monna a se ka a ama mosadi;
2  le fa go ntse jalo, ka ntlha ya go anama ga kgokafalo, a monna mongwe le mongwe a nne le mosadi wa gagwe le mosadi mongwe le mongwe a nne le monna wa gagwe.
3  A monna yo o nyetseng a neye mosadi wa gagwe tshwanelo ya gagwe; mme a mosadi yo o nyetsweng le ene a direle monna wa gagwe ka tsela e e tshwanang.
4  Mosadi yo o nyetsweng ga a na taolo mo mmeleng wa gagwe, mme monna wa gagwe ke ene yo o nang le yone; ka tsela e e tshwanang, monna yo o nyetseng, le ene, ga a na taolo mo mmeleng wa gagwe, mme mosadi wa gagwe ke ene yo o nang le yone.
5  Lo se ka lwa e amogana, fa e se ka go dumalana ka nako e e tlhomilweng, gore lo tle lo beele nako ya thapelo kwa thoko le gore lo tle lo boelane gape, gore Satane a tle a se ka a nna a lo raela ka ntlha ya go sa kgone go laola mebele ya lona.
6  Le fa go ntse jalo, ke bua seno e le ka ntlha ya maemo, e seng ka tsela ya go laela.
7  Mme ke eletsa e kete batho botlhe ba ka bo ba ntse jaaka ke ntse. Le fa go ntse jalo, mongwe le mongwe o na le mpho e e leng ya gagwe go tswa kwa Modimong, yo mongwe ka tsela eno, yo mongwe ka tsela ele.
8  Jaanong ke raya batho ba ba seng mo lenyalong le batlholagadi ke re, go molemo gore ba nne fela jaaka ke ntse.
9  Mme fa ba se na boikgapo, a ba tsene mo lenyalong, gonne go botoka go tsena mo lenyalong go na le go fisiwa ke kgotelo.
10  Batho ba ba mo lenyalong ke ba naya ditao, le fa go ntse jalo e seng nna mme Morena, gore mosadi yo o nyetsweng a se ka a tlogela monna wa gagwe;
11  mme fa tota a ka mo tlogela, a a nne a sa nyalwa kgotsa go sa nneng jalo a boelane gape le monna wa gagwe; le monna yo o nyetseng ga a a tshwanela go tlogela mosadi wa gagwe.
12  Mme mo go ba bangwe ka re, ee, nna, e seng Morena: Fa mokaulengwe mongwe a na le mosadi yo o sa dumeleng, mme le fa go ntse jalo a dumalana go nna le ene, a a se mo tlogele;
13  le mosadi yo o nang le monna yo o sa dumeleng, mme le fa go ntse jalo a dumalana go nna le ene, a a se tlogele monna wa gagwe.
14  Gonne monna yo o nyetseng yo o sa dumeleng o itshepisiwa ka mosadi wa gagwe, le mosadi yo o nyetsweng yo o sa dumeleng o itshepisiwa ka mokaulengwe; go seng jalo, bana ba lona ba ka bo tota ba se phepa, mme jaanong ba boitshepo.
15  Mme fa yo o sa dumeleng a tsamaya, mo lese a tsamaye; mokaulengwe kgotsa kgaitsadi ga a mo bokgobeng mo maemong a a ntseng jalo, mme Modimo o lo bileditse kagisong.
16  Gonne, mosadi yo o nyetsweng, o itse jang gore o tla boloka monna wa gago? Kgotsa, monna yo o nyetseng, o itse jang gore o tla boloka mosadi wa gago?
17  Fela, jaaka Jehofa a neile mongwe le mongwe kabelo, a mongwe le mongwe a tsamaye jalo jaaka Modimo a mmiditse. Mme ke ntsha taelo jalo mo diphuthegong tsotlhe.
18  A motho mongwe o ne a bidiwa a rupile? A a se nne yo o sa rupang. A motho mongwe o biditswe a sa rupa? A a se ka a rupa.
19  Go rupa ga go kaye le fa e le sepe, le go sa rupa ga go kaye le fa e le sepe, mme go boloka ditaelo tsa Modimo go kaya sengwe.
20  Mo boemong le fa e le bofe jo mongwe le mongwe a neng a bidiwa a le mo go jone, a a nnele ruri mo go jone.
21  A o ne wa bidiwa o le motlhanka? O se ka wa go letla ga go tshwenya; mme fa gape o ka gololesega, dirisa sebaka seo.
22  Gonne le fa e le mang mo Moreneng yo o neng a bidiwa a le motlhanka ke mogololesegi wa Morena; ka tsela e e tshwanang le yo o neng a bidiwa a le mogololesegi ke motlhanka wa ga Keresete.
23  Lo ne lwa rekwa ka tlhwatlhwa; tlogelang go nna batlhanka ba batho.
24  Mo seemong le fa e le sefe se mongwe le mongwe a neng a bidiwa a le mo go sone, bakaulengwe, a a nnele ruri mo go sone a na le Modimo.
25  Jaanong ka ga makgarebane ga ke na taelo e e tswang kwa Moreneng, mme ke ntsha kgopolo ya me jaaka yo o neng a bontshiwa kutlwelobotlhoko ke Morena gore ke ikanyege.
26  Jalo ke akanya gore seno se molemo ka ntlha ya pitlagano e re nang le yone fano, gore go molemo gore monna a tswelele jaaka a ntse.
27  A o bofeletswe mo mosading? Tlogela go batla kgololesego. A o bofolotswe mo mosading? Tlogela go batla mosadi.
28  Mme le fa o ne o ka nyala, o ne o tla bo o sa leofe. Mme fa motho wa kgarebane a ne a ka tsena mo lenyalong, yoo o ne a tla bo a sa leofe. Le fa go ntse jalo, ba ba dirang jalo ba tla nna le pitlagano mo nameng ya bone. Mme ke a lo dibela.
29  Mo godimo ga moo, seno ke a se bua, bakaulengwe, nako e e setseng e khutshwafetse. Go tloga jaanong a ba ba nang le basadi ba nne jaaka e kete ba ne ba se na bone,
30  mme le ba ba lelang ba nne jaaka ba ba sa leleng, le ba ba ipelang jaaka ba ba sa ipeleng, le ba ba rekang jaaka ba ba se nang sepe,
31  le ba ba dirisang lefatshe jaaka ba ba sa le diriseng ka botlalo; gonne seemo sa lefatshe leno se a fetoga.
32  Eleruri, ke batla gore lo se ka lwa tlhobaela. Monna yo o sa nyalang o tlhobaela ka dilo tsa Morena, kafa a ka bonang kamogelo ya Morena ka gone.
33  Mme monna yo o nyetseng o tlhobaela ka dilo tsa lefatshe, kafa a ka bonang kamogelo ya mosadi wa gagwe ka gone,
34  mme o kgaogane. Gape, mosadi yo o sa nyalwang, le kgarebane, o tlhobaela ka dilo tsa Morena, gore a nne boitshepo mo mmeleng wa gagwe le mo moyeng wa gagwe. Le fa go ntse jalo, mosadi yo o nyetsweng o tlhobaela ka dilo tsa lefatshe, kafa a ka bonang kamogelo ya monna wa gagwe ka gone.
35  Mme seno ke se bua go solegela lona molemo, e seng gore ke lo thaise ka kgole, fa e se go lo tlhotlheletsa gore lo dire se se tshwanetseng le se se bolelang go direla Morena ka metlha yotlhe kwantle ga go iteega tsebe.
36  Mme fa mongwe a akanya gore o tshwara bokgarebane jwa gagwe ka tsela e e sa tshwanelang, fa a fetile nako ya bosha, mme eno e le tsela e go tshwanetseng ga diragala ka yone, a a dire se a se batlang; ga a leofe. A ba tsene mo lenyalong.
37  Mme fa mongwe a ema a tlhomame mo pelong ya gagwe, a sa ikutlwe a patelesega, a kgona go laola thato ya gagwe e bile a dirile tshwetso eno mo pelong ya gagwe, gore a boloke bokgarebane jwa gagwe, o tla dira sentle.
38  Ka gone le yo o neelang bokgarebane jwa gagwe mo lenyalong o dira sentle, mme yo o sa bo neeleng mo lenyalong o tla dira botoka.
39  Mosadi yo o nyetsweng o golegilwe mo nakong yotlhe e monna wa gagwe a tshelang ka yone. Mme fa monna wa gagwe a ka robala mo losong, o gololesegile go nyalwa ke yo o mmatlang, e le mo Moreneng fela.
40  Mme o itumela thata fa a nna jaaka a ntse, go ya ka kgopolo ya me. Eleruri ke akanya gore le nna ke na le moya wa Modimo.
6  A mongwe wa lona yo o nnang le kgang le yo mongwe o nna pelokgale go ya kgotlatshekelong fa pele ga batho ba ba sa siamang, mme e seng fa pele ga baitshepi?
2  Kgotsa a ga lo itse gore baitshepi ba tla atlhola lefatshe? Mme fa e le gore lefatshe ruri le tla atlholwa ke lona, a ga lo a tshwanela go sekisa dilo tse e seng tsa sepe gotlhelele?
3  A ga lo itse gore re tlile go atlhola baengele? Ke ka ntlha yang fa re ka se ka ra atlhola dikgang tsa botshelo jono?
4  Jaanong, fa e le gore lo na le dikgang tsa botshelo jono tse di tshwanetseng go sekwa, a lo tlhoma banna ba ba lebelwang kwa tlase mo phuthegong go nna baatlhodi?
5  Ke bua gore ke lo tlhabise ditlhong. A ke boammaaruri gore ga go na le fa e le motho a le mongwe yo o botlhale mo gare ga lona yo o tla kgonang go atlhola mo gare ga bakaulengwe ba gagwe,
6  mme mokaulengwe o ya kgotlatshekelong le mokaulengwe, le gone a dira jalo fa pele ga ba ba sa dumeleng?
7  Tota go raya go fenngwa ga lona gotlhelele go bo lo sekisana kwa dikgotlatshekelong. Ke ka ntlha yang fa bogolo lo sa iteseletse go fosediwa? Ke ka ntlha yang fa bogolo lo sa iteseletse go tsiediwa?
8  Go na le moo, lo a fosetsa e bile lo a tsietsa, le gone lo dira jalo bakaulengwe ba lona.
9  Ebu! A ga lo itse gore batho ba ba sa siamang ga ba na go rua bogosi jwa Modimo? Lo se ka lwa tsiediwa. Go le bagokafadi, le fa e le baobamedi ba medingwana, le fa e le baakafadi, le fa e le banna ba ba beetsweng maikaelelo a e seng a tlholego, le fa e le banna ba ba robalang le banna,
10  le fa e le magodu, le fa e le batho ba ba bogagaru, le fa e le matagwa, le fa e le bagobolodi, le fa e le ba ba tsayang ka dikgoka ga ba na go rua bogosi jwa Modimo.
11  Mme le fa go ntse jalo bangwe ba lona ba ne ba ntse jalo. Mme lo tlhapisitswe lwa nna phepa, lo itshepisitswe, lo boletswe lo le ba ba siameng mo leineng la Morena wa rona Jesu Keresete le ka moya wa Modimo wa rona.
12  Dilo tsotlhe di kafa molaong mo go nna; mme ga se dilo tsotlhe tse di solegelang molemo. Dilo tsotlhe di kafa molaong mo go nna; mme ga ke na go itetlelela go tlisiwa kafa tlase ga taolo ke sepe.
13  Dijo ke tsa mpa, le mpa ke ya dijo; mme Modimo o tla di nyeletsa tsoopedi yone le tsone. Jaanong mmele ga se wa kgokafalo, mme ke wa Morena; le Morena ke wa mmele.
14  Modimo o ne a tsosa Morena e bile o tla re tsosa mo losong ka maatla a gagwe.
15  A ga lo itse gore mebele ya lona ke ditokololo tsa ga Keresete? A jaanong ke tla tsaya ditokololo tsa ga Keresete mme ke di dire ditokololo tsa seaka? Le ka motlha e kete seo se ka se diragale!
16  Ebu! A ga lo itse gore yo o gokaganeng le seaka o mmele o le mongwe le sone? Gonne a re, “Bobedi bo tla nna nama e le nngwe.”
17  Mme yo o gokaganeng le Morena ke moya o le mongwe.
18  Tshabang kgokafalo. Boleo bongwe le bongwe bo sele jo motho a ka bo dirang bo ka kwa ntle ga mmele wa gagwe, mme yo o dirang kgokafalo o leofela mmele wa gagwe.
19  Ebu! A ga lo itse gore mmele wa lona ke tempele ya moya o o boitshepo o o mo go lona, o lo nang le one o tswa kwa Modimong? Gape, ga lo ba lona,
20  gonne lo ne lwa rekwa ka tlhwatlhwa. Dirang bojotlhe gore lo galaletse Modimo mo mmeleng wa lona.
13  Fa ke bua ka diteme tsa batho le tsa baengele mme ke se na lorato, ke ntse kapetla ya kgotlho e e tsosang modumo kgotsa semebala e e opanngwang.
2  Fa ke na le mpho ya go porofeta e bile ke tlwaelane le diphiri tse di boitshepo tsotlhe le kitso yotlhe, fa ke na le tumelo yotlhe mo ke ka tlhomang dithaba go sele, mme ke se na lorato, ga ke sepe.
3  Fa ke ntsha dilo tsa me tsotlhe go fepa ba bangwe, e bile ke neela mmele wa me, gore ke tle ke ipelafatse, mme ke se na lorato, ga ke boelwe ke sepe gotlhelele.
4  Lorato lo pelotelele e bile lo pelonomi. Lorato ga lo fufege, ga lo ikgantshe, ga lo ikgogomose,
5  ga lo itshware ka tsela e e sa tshwanelang, ga lo ipatlele melemo ya lone fela, ga lo gakatsege. Ga lo nnele go gopola kutlwisobotlhoko.
6  Ga lo ipelele tshiamololo, mme lo ipela le boammaaruri.
7  Lo emelana le dilo tsotlhe, lo dumela dilo tsotlhe, lo solofela dilo tsotlhe, lo itshokela dilo tsotlhe.
8  Lorato ga lo ke lo fela. Mme fa go na le dimpho tsa go porofeta, di tla nyelediwa; fa go na le diteme, di tla kgaotsa; fa go na le kitso, e tla nyelediwa.
9  Gonne re na le bontlhanngwe jwa kitso e bile re porofeta ka bontlhanngwe;
10  mme fa se se feletseng se goroga, se se bontlhanngwe se tla nyelediwa.
11  E rile ke le losea, ke ne ke tle ke bue jaaka losea, ke akanye jaaka losea, ke tlhalose dilo jaaka losea; mme e re ka jaanong ke le monna, ke nyeleditse mekgwa ya losea.
12  Gonne mo nakong eno re bona ka tsela e e letobo ka seipone sa tshipi, mme ka nako eo, e tla nna go lebanwe difatlhego. Mo nakong eno ke itse ka bontlhanngwe, mme ka nako eo, ke tla itse sentle fela jaaka ke itsiwe sentle.
13  Jaanong, le fa go ntse jalo, go sala tumelo, tsholofelo, lorato, tse tharo tseno; mme se segolo thata mo go tseno ke lorato.
14  Latelelang lorato, le fa go ntse jalo nnang lo batle dimpho tsa semoya ka tlhoafalo, mme bogolo gore lo tle lo porofete.
2  Gonne yo o buang ka teme ga a bue le batho, mme le Modimo, gonne ga go na ope yo o reetsang, mme o bua diphiri tse di boitshepo ka moya.
3  Le fa go ntse jalo, yo o porofetang o a aga e bile o a kgothatsa gape o gomotsa batho ka puo ya gagwe.
4  Yo o buang ka teme o a ikaga, mme yo o porofetang o aga phuthego.
5  Jaanong ke ka rata fa lotlhe lo bua ka diteme, mme ke rata bogolo gore lo porofete. Eleruri, yo o porofetang o mogolo go feta yo o buang ka diteme, ntle le fa tota a ranola, gore phuthego e tle e agiwa.
6  Mme mo nakong eno, bakaulengwe, fa ke ka tla ke bua le lona ka diteme, ke ne ke tla lo direla molemo ofe fa ke ne ke sa bue le lona ka tshenolo kgotsa ka kitso kgotsa ka boporofeti kgotsa ka go ruta?
7  Kafa go ntseng ka gone, dilo tse di se nang botshelo di ntsha modumo, e ka ne e le folutu kgotsa harepa; fa o sa dire pharologanyo ya digalo, go tla itsiwe jang gore ke eng se se lediwang ka folutu kgotsa ka harepa?
8  Gonne eleruri, fa terompeta e utlwatsa mokgosi o o sa utlwaleng sentle, ke mang yo o tla ipaakanyetsang tlhabano?
9  Ka yone tsela eo gape, fa lona ka teme lo sa bue puo e e tlhaloganyesegang motlhofo, go tla itsiwe jang gore ke eng se se buiwang? Tota e bile, lo tla bo lo buela mo moyeng.
10  E ka nna ya tswa e le gore go na le mefuta e le mentsi thata ya medumo ya puo mo lefatsheng, mme le fa go ntse jalo ga go mofuta ope o o se nang se o se kayang.
11  Jaanong, fa ke sa tlhaloganye maatla a modumo wa puo, ke tla bo ke le motswakwa mo go yo o buang, le yo o buang o tla bo a le motswakwa mo go nna.
12  Jalo le lona ka bolona, e re ka lo eletsa ka tlhoafalo dimpho tsa moya, totang mo go tsone gore lo age phuthego.
13  Jalo a yo o buang ka teme a rapele gore a ranole.
14  Gonne fa ke rapela ka teme, ke mpho ya me ya moya e e rapelang, mme mogopolo wa me ga o na mosola.
15  Go tla dirwang jaanong? Ke tla rapela ka mpho ya moya, mme gape ke tla rapela ka mogopolo wa me. Ke tla opela pako ka mpho ya moya, mme gape ke tla opela pako ka mogopolo wa me.
16  Go seng jalo, fa o isa pako ka mpho ya moya, motho yo o ntseng mo setulong sa yo e leng motho fela o tla re “Amen” jang mo go lebogeng ga gago, e re ka a sa itse se o se buang?
17  Ke boammaaruri, o leboga ka tsela e e molemo, mme motho yo mongwe ga a agiwe.
18  Ke leboga Modimo, ke bua ka diteme tse di fetang tsa lona lotlhe.
19  Le fa go ntse jalo, bogolo ke tla bua mafoko a le matlhano ka mogopolo wa me mo phuthegong, gore gape ke tle ke rute ba bangwe ka molomo, go na le mafoko a le dikete di le lesome ka teme.
20  Bakaulengwe, lo se ka lwa nna bana ba babotlana mo maatleng a go tlhaloganya, mme nnang masea malebana le bosula; le fa go ntse jalo lo nneng ba ba godileng ka botlalo mo maatleng a go tlhaloganya.
21  Mo Molaong go kwadilwe ga twe: “‘Ruri ke tla bua le batho bano ka diteme tsa baeng le ka dipounama tsa batswakwa, mme le fa go ntse jalo le ka nako eo ga ba na go ntsaya tsia,’ go bua Jehofa.”
22  Ka gone diteme ke tsa sesupo, e seng mo badumeding, mme mo go ba ba sa dumeleng, fa go porofeta gone e se ga ba ba sa dumeleng, mme e le ga badumedi.
23  Jalo, fa phuthego yotlhe e phuthegela mmogo mo lefelong le le lengwe mme botlhe ba bua ka diteme, mme ba e leng batho fela kgotsa ba ba sa dumeleng ba tsena, a ga ba na go re lo a tsenwa?
24  Mme fa lotlhe lo porofeta mme yo o sa dumeleng kgotsa yo e leng motho fela a tsena, o kgalemelwa ke bone botlhe, o sekasekwa ka kelotlhoko ke botlhe;
25  diphiri tsa pelo ya gagwe di a bonatshega, mo a tla welang fa fatshe ka sefatlhego a ba a obamela Modimo, a bolela a re: “Ruri Modimo o mo gare ga lona.”
26  Jaanong go tla dirwang, bakaulengwe? Fa lo phuthega mmogo, mongwe o na le pesalema, yo mongwe o na le thuto, yo mongwe o na le tshenolo, yo mongwe o na le teme, yo mongwe o na le phuthololo. A dilo tsotlhe di diragalele ka boikaelelo jwa go agana.
27  Mme fa mongwe a bua ka teme, a go lekanyediwe ka ba le babedi kgotsa ba le bararo fa ba le bantsi, mme ba naana sebaka; mme a mongwe a ranole.
28  Mme fa go se na moranodi, a a didimale fela mo phuthegong mme a bue le ene ka esi a ba a bue le Modimo.
29  Mo godimo ga moo, a baporofeti ba babedi kgotsa ba bararo ba bue, mme a ba bangwe ba lemoge se se kaiwang.
30  Mme fa go na le tshenolo mo go yo mongwe fa a ntse foo, a wa ntlha a didimale fela.
31  Gonne lotlhe lo ka porofeta ka bongwe ka bongwe, gore botlhe ba tle ba ithute mme botlhe ba kgothatsege.
32  Mme dimpho tsa moya tsa baporofeti di tshwanetse go laolwa ke baporofeti.
33  Gonne Modimo ke Modimo, e seng wa tlhakatlhakano, mme ke wa kagiso. Jaaka mo diphuthegong tsotlhe tsa baitshepi,
34  a basadi ba didimale mo diphuthegong, gonne ga go letlwe gore ba bue, mme a ba nne mo taolong, fela jaaka Molao o bolela.
35  Mme fa ba batla go ithuta sengwe, a ba botse banna ba bone kwa gae, gonne go tlhabisa ditlhong gore mosadi a bue mo phuthegong.
36  Ga tweng? A lefoko la Modimo le ne la tswa mo go lona, kgotsa a le ne la fitlha koo kwa go lona?
37  Fa mongwe a akanya gore ke moporofeti kgotsa gore o filwe mpho ya moya, a a bolele fa a dumela dilo tse ke di lo kwalelang, ka gonne ke taelo ya Morena.
38  Mme fa mongwe a se na kitso, o tswelela a se na kitso.
39  Ka gone, bakaulengwe ba me, nnang lo batle ka tlhoafalo go porofeta, mme le fa go ntse jalo lo se ka lwa iletsa go bua ka diteme.
40  Mme a dilo tsotlhe di diragale ka mokgwa o montle le ka thulaganyo.
5  Tota e bile go begwa kgokafalo mo gare ga lona, e bile e le kgokafalo e tota e seyong le mo gare ga ditšhaba, gore monna mongwe o tsere mosadi wa ga rraagwe.
2  Mme a lo ikgogomositse, e bile go na le moo a lo ne lwa se ka lwa hutsafala, gore monna yo o neng a dira tiro eno a tle a tlosiwe mo gare ga lona?
3  Mme nna, le mororo ke seyo ka mmele mme ke le gone ka moya, eleruri ke setse ke atlhotse monna yo o dirileng ka tsela e e ntseng jalo, jaaka e kete ke ne ke le gone,
4  gore ka leina la Morena wa rona Jesu, fa lo phuthegile mmogo, le moya wa me le maatla a Morena wa rona Jesu,
5  lo neele monna yo o ntseng jalo Satane gore nama e senngwe, gore moya o tle o bolokwe mo letsatsing la Morena.
6  Lebaka la lona la go ipelafatsa ga le molemo. A ga lo itse gore sebediso se sennye se bedisa bupi jotlhe jo bo dubilweng?
7  Tlosang sebediso se segologolo, gore lo tle lo nne bupi jo bo dubilweng jo bosha, fela jaaka lo sa bela. Gonne, eleruri, Keresete tlolaganyo ya rona o ntshitswe setlhabelo.
8  Ka gone a re bolokeng moletlo, e seng ka sebediso se segologolo, le fa e le ka sebediso sa bosula le boikepo, mme ka dikuku tse di sa bedisiwang tsa bopeloephepa le boammaaruri.
9  Mo lekwalong la me ke ne ka lo kwalela gore lo tlogele go ikopanya le bagokafadi,
10  ke sa reye gotlhelele le bagokafadi ba lefatshe leno kgotsa batho ba ba bogagaru le ba ba tsayang ka dikgoka kgotsa baobamedi ba medingwana. Go seng jalo, tota lo ne lo tla tshwanela go tswa mo lefatsheng.
11  Mme jaanong ke lo kwalela gore lo tlogele go ikopanya le motho yo o bidiwang mokaulengwe yo e leng mogokafadi kgotsa motho yo o bogagaru kgotsa moobamedi wa medingwana kgotsa mogobolodi kgotsa letagwa kgotsa yo o tsayang ka dikgoka, le gone lo se ka lwa ja le motho yo o ntseng jalo.
12  Gonne ke dirang ka go atlhola ba ba kwa ntle? A ga lo atlhole ba ba mo teng,
13  ntswa Modimo a atlhola ba ba kwa ntle? “Tlosang motho yo o boikepo mo gare ga lona.”
15  Jaanong, bakaulengwe, ke lo itsise dikgang tse di molemo tse ke neng ka di lo bolelela, tse gape lo neng lwa di amogela, tse gape lo emeng mo go tsone,
2  tse gape lo bolokwang ka tsone, ka puo e ke neng ka lo bolelela dikgang tse di molemo ka yone, fa e le gore lo di ngangatletse, ntle le fa tota lo ne lwa nna badumedi kwantle ga boikaelelo.
3  Gonne mo dilong tsa ntlha, ke ne ka fetisetsa mo go lona se le nna ke neng ka se amogela, gore Keresete o ne a swela maleo a rona go ya ka Dikwalo;
4  le gore o ne a fitlhwa, ee, gore o tsositswe ka letsatsi la boraro go ya ka Dikwalo;
5  le gore o ne a bonala mo go Kefase, go tswa foo mo go ba ba lesome le bobedi.
6  Morago ga moo o ne a bonala mo bakaulengweng ba ba fetang makgolo a matlhano ka nako e le nngwe, ba bontsi jwa bone bo sa ntseng bo le gone go fitlha jaanong, mme bangwe ba robetse mo losong.
7  Morago ga moo o ne a bonala kwa go Jakobe, go tswa foo kwa baaposetoloing botlhe;
8  mme kwa bofelong a bonala le mo go nna jaaka e kete mo go yo o tsetsweng pele ga nako.
9  Gonne nna ke mmotlana mo baaposetoloing, e bile ga ke tshwanele go bidiwa moaposetoloi, ka gonne ke ne ka bogisa phuthego ya Modimo.
10  Mme ke se ke leng sone ka bopelonomi jo bo sa re tshwanelang jwa Modimo. Mme bopelonomi jo bo sa re tshwanelang jwa gagwe jo bo neng bo le ka ga me e ne e se lefela, mme ke ne ka dira ka natla go gaisa bone botlhe, le fa go ntse jalo e seng nna mme bopelonomi jo bo sa re tshwanelang jwa Modimo jo bo mo go nna.
11  Le fa go ntse jalo, e ka ne e le nna kgotsa bone, re rera jalo le lona lo dumetse jalo.
12  Jaanong fa e le gore Keresete o a rerwa gore o tsositswe mo baswing, go tla jang gore bangwe mo gare ga lona ba re ga go na tsogo ya baswi?
13  Fa e le gore, eleruri, ga go na tsogo ya baswi, le ene Keresete ga a tsosiwa.
14  Mme fa e le gore Keresete ga a tsosiwa, eleruri go rera ga rona ke ga lefela, le tumelo ya rona ke ya lefela.
15  Mo godimo ga moo, gape re bonwa re le basupi ba maaka ba Modimo, ka gonne re neetse bosupi kgatlhanong le Modimo re re o ne a tsosa Keresete, mme a ne a se ka a mo tsosa fa e le gore tota baswi ga ba na go tsosiwa.
16  Gonne fa e le gore baswi ga ba na go tsosiwa, le ene Keresete ga a tsosiwa.
17  Mo godimo ga moo, fa e le gore Keresete ga a tsosiwa, tumelo ya lona ga e na mosola; lo sa ntse lo le mo maleong a lona.
18  Tota e bile, gape, ba ba neng ba robala mo losong ba le seoposengwe le Keresete ba ne ba nyelela.
19  Fa e le gore ke mo botshelong jono fela re solofetseng mo go Keresete, ke rona ba re tshwanetse go tlhomogelwa pelo go feta batho botlhe.
20  Le fa go ntse jalo, jaanong Keresete o tsositswe mo baswing, mabutswapele a ba ba robetseng mo losong.
21  Gonne e re ka loso lo le ka motho, tsogo ya baswi le yone e ka motho.
22  Gonne fela jaaka mo go Adame botlhe ba swa, jalo le mo go Keresete botlhe ba tla tshedisiwa.
23  Mme mongwe le mongwe a le mo maemong a gagwe: Keresete mabutswapele, morago ga moo ba e leng ba ga Keresete mo nakong ya go nna gone ga gagwe.
24  Morago ga moo, bokhutlo, fa a neela Modimo wa gagwe le Rraagwe bogosi, fa a sena go nyeletsa puso yotlhe le bolaodi jotlhe le maatla.
25  Gonne o tshwanetse go busa e le kgosi go fitlha Modimo a sena go baya baba botlhe kafa tlase ga dinao tsa gagwe.
26  Loso lo tla nyelediwa, e le mmaba wa bofelo.
27  Gonne Modimo “o ne a baya dilo tsotlhe mo taolong kafa tlase ga dinao tsa gagwe.” Mme fa a re ‘dilo tsotlhe di beilwe mo taolong,’ go a bonala gore ke kwantle ga ene yo o beileng dilo tsotlhe mo taolong ya gagwe.
28  Mme fa dilo tsotlhe di tla bo di beilwe mo taolong ya gagwe, go tswa foo Morwa ka boene le ene o tla ipaya mo taolong ya Ene yo o neng a baya dilo tsotlhe mo taolong ya gagwe, gore Modimo a nne dilo tsotlhe mo go mongwe le mongwe.
29  Go seng jalo, ba tla dirang ba ba kolobediwang ka boikaelelo jwa gore ba nne ba ba suleng? Fa e le gore baswi ga ba na go tsosiwa ka gope, ke ka ntlha yang fa gape ba kolobediwa ka boikaelelo jwa gore ba nne jalo?
30  Ke ka ntlha yang fa le rona re le mo kotsing nako nngwe le nngwe?
31  Letsatsi le letsatsi ke lebana le loso. Seno ke se rurifatsa ka go itumela ka ntlha ya lona, bakaulengwe, go itumela mo ke nang le gone mo go Keresete Jesu Morena wa rona.
32  Fa e le gore, jaaka batho, ke tlhabane le dibatana tsa naga kwa Efeso, go ntswela molemo ofe? Fa e le gore baswi ga ba na go tsosiwa, “a re jeng re nweng, gonne ka moso re tlile go swa.”
33  Lo se ka lwa tsiediwa. Go itlwaelanya le ba ba bosula go senya mekgwa e e molemo.
34  Tlhapogelwang ka tsela e e siameng mme lo se ka lwa dira boleo, gonne bangwe ga ba na kitso ya Modimo. Ke bua gore ke lo tlhabise ditlhong.
35  Le fa go ntse jalo, mongwe o tla re: “Baswi ba tla tsosiwa jang? Ee, ba tla ka mofuta ofe wa mmele?”
36  Wena motho yo o seng tekatekano! Se o se jalang ga se tshele fa se sa swe pele;
37  mme fa e le ka se o se jalang, ga o jale mmele o o tla tlhogang, mme o jala tlhaka fela, e ka nna ya nna ya korong kgotsa nngwe fela ya tse dingwe;
38  mme Modimo o e naya mmele fela jaaka go mo itumedisa, le nngwe le nngwe ya dipeo, o e naya mmele wa yone.
39  Ga se nama yotlhe e e leng nama e le nngwe fela, mme go na le nngwe ya batho, e bile go na le nama e nngwe ya dikgomo, le nama e nngwe ya dinonyane, le e nngwe ya ditlhapi.
40  Mme go na le mebele ya selegodimo, le mebele ya selefatshe; mme kgalalelo ya mebele ya selegodimo ke mofuta o le mongwe, mme ya mebele ya selefatshe ke mofuta o sele.
41  Kgalalelo ya letsatsi ke mofuta o mongwe, le kgalalelo ya ngwedi ke o mongwe, le kgalalelo ya dinaledi ke o mongwe; tota e bile, naledi e farologana le naledi e nngwe ka kgalalelo.
42  Go ntse jalo le ka tsogo ya baswi. O jalwa e le o o bolang, o tsosiwa e le o o sa boleng.
43  O jalwa e le o o tlontlologileng, o tsosiwa e le o o galalelang. O jalwa o le bokoa, o tsosiwa o le maatla.
44  O jalwa e le mmele wa senama, o tsosiwa e le mmele wa semoya. Fa e le gore go na le mmele wa senama, gape go na le wa semoya.
45  E bile go kwadilwe jalo ga twe: “Motho wa ntlha Adame o ne a nna moya o o tshelang.” Adame wa bofelo o ne a nna moya o o nayang botshelo.
46  Le fa go ntse jalo, wa ntlha, ga se wa semoya, mme ke wa senama, morago ga moo ke wa semoya.
47  Motho wa ntlha o tswa mo lefatsheng e bile o dirilwe ka lorole; motho wa bobedi o tswa kwa legodimong.
48  Jaaka yo o dirilweng ka lorole a ntse, jalo ba ba dirilweng ka lorole le bone ba ntse jalo; le jaaka wa selegodimo a ntse, ba e leng ba selegodimo le bone ba ntse jalo.
49  Mme fela jaaka re apere setshwano sa yo o dirilweng ka lorole, re tla apara le setshwano sa wa selegodimo.
50  Le fa go ntse jalo, seno ke a se bua, bakaulengwe, gore nama le madi ga di ka ke tsa rua bogosi jwa Modimo, le gone go bola ga go rue go sa bole.
51  Bonang! Ke lo bolelela sephiri se se boitshepo: Ga re na go robala rotlhe mo losong, mme rotlhe re tla fetolwa,
52  ka nakwana, ka ponyo ya leitlho, mo nakong ya terompeta ya bofelo. Gonne terompeta e tla gelebetega, mme baswi ba tla tsosiwa e le ba ba sa boleng, mme re tla fetolwa.
53  Gonne se se bolang seno se tshwanetse go apara go sa bole, le se se swang seno se tshwanetse go apara bosasweng.
54  Mme fa se se bolang seno se apara go sa bole mme se se swang seno se apara bosasweng, foo lefoko le tla diragala le le kwadilweng go twe: “Loso lo komediwa ka bosaengkae.”
55  “Loso, phenyo ya gago e kae? Loso, lobolela lwa gago lo kae?”
56  Lobolela lo lo bakang loso ke boleo, mme maatla a boleo ke Molao.
57  Mme re leboga Modimo, gonne o re naya phenyo ka Morena wa rona Jesu Keresete!
58  Ka gone, bakaulengwe ba me ba ba rategang, nitamang, lo sa tshikhinyege, ka metlha lo na le mo gontsi go go dira mo tirong ya Morena, ka lo itse gore tiro ya lona e lo e dirang ka natla ga se ya lefela mo Moreneng.
1  Paulo, yo o neng a bilediwa go nna moaposetoloi wa ga Jesu Keresete ka thato ya Modimo, le Sosethenese mokaulengwe wa rona
2  re kwalela phuthego ya Modimo e e mo Korintha, lona ba lo itshepisitsweng ba lo leng seoposengwe le Keresete Jesu, ba lo neng lwa bilediwa go nna baitshepi, mmogo le botlhe ba gongwe le gongwe ba bitsang leina la Morena wa rona, Jesu Keresete, Morena wa bone le wa rona:
3  E kete lo ka nna le bopelonomi jo bo sa re tshwanelang le kagiso tse di tswang kwa Modimong Rraarona le Morena Jesu Keresete.
4  Ka metlha ke leboga Modimo ka ga lona ka ntlha ya bopelonomi jo bo sa re tshwanelang jwa Modimo jo lo bo neilweng mo go Keresete Jesu;
5  gore mo go sengwe le sengwe lo humisitswe mo go ene, mo bokgoning jo bo feletseng jwa go bua le mo kitsong e e feletseng,
6  fela jaaka bosupi ka ga Keresete bo nitamisitswe mo gare ga lona,
7  mo e leng gore ga lo tlhaele mpho epe ka gope, fa lo ntse lo letetse tshenolo ya Morena wa rona Jesu Keresete ka tlhoafalo.
8  Gape o tla lo nitamisa go ya bokhutlong, gore lo nne ba ba se nang se ba ka latofadiwang ka sone mo letsatsing la Morena wa rona Jesu Keresete.
9  Modimo o a ikanyega, yo lo neng lwa bilediwa ke ene mo go abalaneng le Morwawe Jesu Keresete Morena wa rona.
10  Jaanong ke a lo rotloetsa, bakaulengwe, ka leina la Morena wa rona Jesu Keresete gore lotlhe lo bue ka tumalano, le gore go se nne le dikgaogano mo go lona, fa e se gore lo nne seoposengwe ka tsela e e tshwanetseng mo mogopolong o le mongwe fela le mo tseleng e le nngwe fela ya go akanya.
11  Gonne ba ntlo ya ga Keloe ba ne ba mpolelela ka ga lona, bakaulengwe ba me, gore go na le go tlhoka go utlwana mo gare ga lona.
12  Se ke se rayang ke gore, mongwe le mongwe wa lona a re: “Ke wa ga Paulo,” “Nna ke wa ga Apolose,”  “Nna ke wa ga Kefase,” “Nna ke wa ga Keresete.”
13  Keresete o gone a kgaogane. Paulo ga a ka a lo bapolelwa, a ga go jalo? Kgotsa a lo ne lwa kolobediwa mo leineng la ga Paulo?
14  Ke lebogela go bo ke sa kolobetsa ope wa lona fa e se Kiresepo le Gaio fela,
15  mo ope wa lona a se kitlang a re lo ne lwa kolobediwa mo leineng la me.
16  Ee, ke ne ka kolobetsa le ba ntlo ya ga Setefanase. Fa e le ka ba bangwe botlhe, ga ke itse gore a ke ne ka kolobetsa ope o sele.
17  Gonne Keresete o ne a nthomela, e seng gore ke tsamaye ke kolobetsa, mme gore ke tsamaye ke bolela dikgang tse di molemo, e seng ka botlhale jwa puo, gore kota ya tlhokofatso ya ga Keresete e se ka ya dirwa e e se nang mosola.
18  Gonne go bua ka kota ya tlhokofatso ke boeleele mo go ba ba nyelelang, mme mo go rona ba ba bolokwang, ke maatla a Modimo.
19  Gonne go kwadilwe ga twe: “Ke tla nyeletsa botlhale jwa batho ba ba botlhale, mme ke tla kgaphela kwa thoko temogo ya batho ba ba nang le temogo.”
20  Motho yo o botlhale o kae? Mokwadi o kae? Moganetsanyi wa tsamaiso eno ya dilo o kae? A Modimo o ne a se ka a dira gore botlhale jwa lefatshe e nne boeleele?
21  Gonne e re ka, mo botlhaleng jwa Modimo, lefatshe ka botlhale jwa lone le ne la se ka la simolola go itse Modimo, Modimo o ne a bona go le molemo gore a boloke ba ba dumelang ka boeleele jwa se se rerwang.
22  Gonne Bajuda ba kopa ditshupo le Bagerika ba batla botlhale;
23  mme rona re rera Keresete yo o bapotsweng, mo Bajudeng ke selo se se kgopang mme mo ditšhabeng ke boeleele;
24  le fa go ntse jalo, mo go ba ba biditsweng, e bong Bajuda le Bagerika, ke Keresete maatla a Modimo le botlhale jwa Modimo.
25  Ka gonne selo sa boeleele sa Modimo se botlhale go feta batho, le selo se se bokoa sa Modimo se nonofile go feta batho.
26  Gonne lo bona go lo bitsa ga gagwe, bakaulengwe, gore go ne ga se ka ga bidiwa ba bantsi ba ba botlhale ka tsela ya senama, ba bantsi ba ba nang le maatla, ba bantsi ba ba tshotsweng ke batlotlegi;
27  mme Modimo o ne a tlhopha dilo tsa boeleele tsa lefatshe, gore a tle a tlhabise batho ba ba botlhale ditlhong; gape Modimo o ne a tlhopha dilo tse di bokoa tsa lefatshe, gore a tle a tlhabise dilo tse di nonofileng ditlhong;
28  gape Modimo o ne a tlhopha dilo tse di sa tlotlegeng tsa lefatshe le dilo tse di lebelwang kwa tlase, dilo tse di seyong, gore a tle a nyeletse dilo tse di leng gone,
29  gore go se ka ga nna le nama epe e e ka ipelafatsang mo ponong ya Modimo.
30  Mme ke ka ntlha ya gagwe go bo lo le seoposengwe le Keresete Jesu, yo jaanong mo go rona a leng botlhale jo bo tswang kwa Modimong, mmogo le tshiamo le boitshepiso le kgololo ka thekololo;
31  gore go tle go nne fela jaaka go kwadilwe go twe: “Yo o ipelafatsang, a a ipelafatse mo go Jehofa.”
2  Mme jalo nna, e rile ke tla kwa go lona, bakaulengwe, ka se ka ka tla ka puo e e feteletseng kgotsa botlhale jo bo feteletseng ke lo bolelela sephiri se se boitshepo sa Modimo.
2  Gonne ke ne ka dira tshwetso ya gore ke se ka ka itse sepe mo gare ga lona fa e se Jesu Keresete, mme ene, e le yo o bapotsweng.
3  Mme ke ne ka tla mo go lona ka bokoa le ka poifo le ka go roroma thata;
4  mme puo ya me le se ke neng ka se rera di ne di se ka mafoko a a tlhotlheletsang a botlhale mme di ne di le ka pontsho ya moya le maatla,
5  gore tumelo ya lona e tle e se ka ya nna ka botlhale jwa batho, fa e se ka maatla a Modimo.
6  Jaanong re bua botlhale mo go ba ba godileng sentle, mme e seng botlhale jwa tsamaiso eno ya dilo le fa e le jwa babusi ba tsamaiso eno ya dilo, ba ba tshwanetseng go nna lefela.
7  Mme re bua botlhale jwa Modimo mo sephiring se se boitshepo, botlhale jo bo fitlhegileng, jo Modimo a neng a bo tlhomamisa e sa le pele, pele ga ditsamaiso tsa dilo gore re galalediwe.
8  Ga go le a le mongwe wa babusi ba tsamaiso eno ya dilo yo o neng a itse botlhale jono, gonne fa ba ne ba bo itsile ba ka bo ba se kile ba bapola Morena yo o galalelang.
9  Mme ke fela jaaka go kwadilwe go twe: “Leitlho ga le ise le bone le tsebe ga e ise e utlwe, le gone ga go ise go bopiwe ka mogopolo mo pelong ya motho dilo tse Modimo a di baakanyeditseng ba ba mo ratang.”
10  Gonne Modimo o di senoletse rona ka moya wa gagwe, gonne moya o hukutsa dilo tsotlhe, tota le dilo tse di boteng tsa Modimo.
11  Gonne ke mang mo gare ga batho yo o itseng dilo tsa motho fa e se moya wa motho o o mo go ene? Jalo, ka tsela e e tshwanang, ga go ope yo o itseng dilo tsa Modimo, fa e se moya wa Modimo.
12  Jaanong re ne ra se ka ra amogela moya wa lefatshe, fa e se moya o o tswang kwa Modimong, gore re itse dilo tse Modimo a di re neileng ka bopelonomi.
13  Dilo tseno le tsone re a di bua, e seng ka mafoko a a neng a rutwa ka botlhale jwa batho, fa e se ka a a neng a rutwa ka moya, jaaka re kopanya dikgang tsa semoya le mafoko a semoya.
14  Mme motho wa senama ga a amogele dilo tsa moya wa Modimo, gonne ke boeleele mo go ene; mme ga a ka ke a di itse, ka gonne di sekasekwa ka tsela ya semoya.
15  Le fa go ntse jalo, eleruri motho wa semoya o sekaseka dilo tsotlhe, mme ene ka boene ga a sekasekwe ke motho ope.
16  Gonne “ke mang yo o itseng mogopolo wa ga Jehofa, gore a tle a mo laye?” Mme rona re na le mogopolo wa ga Keresete.
3  Ka jalo bakaulengwe, ke ne ke sa kgone go bua le lona jaaka ke bua le batho ba semoya, mme jaaka ke bua le batho ba senama, jaaka ke bua le masea mo go Keresete.
2  Ke ne ka lo fepa ka mashi, e seng ka sengwe se se ka jewang, gonne lo ne lo ise lo nonofe sentle. Tota e bile, ga lo ise lo nonofe sentle le gone jaanong,
3  gonne lo sa ntse lo le ba senama. Gonne fa go na le lefufa le kgogakgogano mo gare ga lona, a ga lo ba senama e bile a ga lo tsamaye jaaka batho ba tsamaya?
4  Gonne fa mongwe a re: “Ke wa ga Paulo,” mme yo mongwe ene a re: “Nna ke wa ga Apolose,” a ga lo batho fela?
5  Jaanong Apolose ke eng? Ee, Paulo ke eng? Ke badiredi ba lo neng lwa nna badumedi ka bone, fela jaaka Morena a ne a naya mongwe le mongwe.
6  Ke ne ka jala, Apolose a nosetsa, mme Modimo o ne a nna a godisa;
7  mo e leng gore yo o jalang ga se sepe le fa e le yo o nosetsang, fa e se Modimo yo o godisang.
8  Jaanong yo o jalang le yo o nosetsang ba mongwe fela, mme motho mongwe le mongwe o tla amogela maduo a gagwe go ya ka tiro ya gagwe ya bonatla.
9  Gonne re badirimmogo le Modimo. Lona lo tshimo ya Modimo e e lengwang, kago ya Modimo.
10  Go ya ka bopelonomi jo bo sa re tshwanelang jwa Modimo jo ke neng ka bo newa, ke le mokaedi yo o botlhale wa ditiro ke ne ka thaya motheo, mme mongwe o sele o agela mo go one. Mme a mongwe le mongwe a nne a tlhokometse kafa a agelang mo go one ka gone.
11  Gonne ga go na motho ope yo o ka thayang motheo ope o mongwe go na le o o thailweng, o e leng Jesu Keresete.
12  Jaanong fa mongwe a agela mo motheong gouta, selefera, maje a a tlhokegang, dilwana tsa logong, bojang, serite,
13  tiro ya mongwe le mongwe e tla bonatshega, gonne letsatsi le tla e bonatsa, ka gonne e tla senolwa ka molelo; mme molelo ka boone o tla bontsha tiro ya mongwe le mongwe ka go e leka gore ke ya mofuta ofe.
14  Fa tiro ya mongwe e a e agetseng mo go one e sala, o tla amogela maduo;
15  fa tiro ya mongwe e jewa ka molelo, o tla latlhegelwa, mme ene ka boene o tla bolokwa; le fa go ntse jalo, fa go ka nna jalo, e tla nna jaaka e kete ka molelo.
16  A ga lo itse gore lo tempele ya Modimo, le gore moya wa Modimo o nna mo go lona?
17  Fa mongwe a senya tempele ya Modimo, Modimo o tla mo senya; gonne tempele ya Modimo e boitshepo, tempele e lona lo leng yone.
18  A ope a se ka a itsietsa: Fa mongwe mo gare ga lona a akanya gore o botlhale mo tsamaisong eno ya dilo, a a nne seeleele, gore a tle a nne botlhale.
19  Gonne botlhale jwa lefatshe leno ke boeleele mo Modimong; gonne go kwadilwe ga twe: “O tshwara ba ba botlhale mo boferefereng jwa bone.”
20  Mme gape: “Jehofa o a itse gore dikakanyo tsa batho ba ba botlhale ga di na mosola.”
21  Ka gone a ope a se ka a ipelafatsa ka batho; gonne dilo tsotlhe ke tsa lona,
22  e ka ne e le Paulo kgotsa Apolose kgotsa Kefase kgotsa lefatshe kgotsa botshelo kgotsa loso kgotsa dilo tse jaanong di leng fano kgotsa dilo tse di tlang, dilo tsotlhe ke tsa lona;
23  mme lona lo ba ga Keresete; Keresete, le ene, ke wa Modimo.
12  Jaanong ka ga dimpho tsa semoya, bakaulengwe, ga ke batle gore lo bo lo se na kitso.
2  Lo a itse gore fa lo ne lo le batho ba ditšhaba, lo ne lo gogelwa kwa medingwaneng eo e e se nang lentswe fela jaaka go ne ga direga gore lo gogwe.
3  Jalo ke ne ke tla dira gore lo itse gore ga go na ope yo fa a bua ka moya wa Modimo a reng: “Jesu o hutsitswe!” e bile ga go na ope yo o ka reng: “Jesu ke Morena!” fa e se ka moya o o boitshepo.
4  Jaanong go na le dimpho tse di farologaneng, mme go na le moya o le mongwe fela;
5  gape go na le mefuta e e farologaneng ya bodiredi, mme le fa go ntse jalo go na le Morena a le mongwe fela;
6  e bile go na le ditiro tse di farologaneng, mme le fa go ntse jalo ke Modimo a le mongwe fela yo o dirang ditiro tsotlhe mo bathong botlhe.
7  Mme go bonatshega ga moya go newa mongwe le mongwe ka boikaelelo jo bo mosola.
8  Ka sekai, yo mongwe o newa puo ya botlhale ka moya, yo mongwe puo ya kitso go ya ka one moya oo,
9  yo mongwe tumelo ka one moya oo, yo mongwe dimpho tsa diphodiso ka one moya o le mongwe oo,
10  yo mongwe gape go dira ga ditiro tse di maatla, yo mongwe go porofeta, yo mongwe temogo ya dipolelo tse di tlhotlheleditsweng, yo mongwe diteme tse di farologaneng, mme yo mongwe go phutholola diteme.
11  Mme ditiro tseno tsotlhe di dirwa ke moya o le mongwe fela, o abela mongwe le mongwe ka go farologana fela jaaka o rata.
12  Gonne fela jaaka mmele o le mongwe mme o na le ditokololo di le dintsi, le ditokololo tsotlhe tsa mmele oo, le mororo di le dintsi, mme e le mmele o le mongwe, le Keresete o ntse jalo.
13  Gonne eleruri re ne ra kolobediwa rotlhe ka moya o le mongwe mo mmeleng o le mongwe, e ka ne re le Bajuda kgotsa Bagerika, e ka ne re le batlhanka kgotsa re gololesegile, mme rotlhe re ne ra dirwa gore re nwe moya o le mongwe.
14  Gonne eleruri mmele ga se tokololo e le nngwe, mme ke tse dintsi.
15  Fa lonao lo ka re: “Ka gonne ke se seatla, ga ke karolo ya mmele,” seo ga se dire gore e se nne karolo ya mmele.
16  Mme fa tsebe e ka re: “Ka gonne ke se leitlho, ga ke karolo ya mmele,” seo ga se dire gore e se nne karolo ya mmele.
17  Fa mmele otlhe o ne o le leitlho, go utlwa go ka bo go le kae? Fa otlhe e ne e le go utlwa, go dupa go ka bo go le kae?
18  Mme jaanong Modimo o tlhomile ditokololo mo mmeleng, nngwe le nngwe ya tsone, kafa a neng a rata ka gone.
19  Fa tsotlhe di ne di le tokololo e le nngwe, mmele o ka bo o le kae?
20  Mme jaanong ke ditokololo di le dintsi, le fa go ntse jalo e le mmele o le mongwe.
21  Leitlho ga le ka ke la raya seatla la re: “Ga ke go tlhoke”; kgotsa, gape, tlhogo ga e ka ke ya raya dinao ya re: “Ga ke lo tlhoke.”
22  Mme bogolo go na le moo ke kgang ya gore ditokololo tsa mmele tse di bonalang di le bokoanyana di a tlhokega,
23  le dikarolo tsa mmele tse re akanyang gore ke tse di sa tlotlegeng thata, tseno re di dikanyetsa ka tlotlo e kgolo thata, mme jalo dikarolo tsa rona tse di seng dintle di kgatlha fela thata,
24  fa dikarolo tsa rona tse di kgatlhang tsone di sa tlhoke sepe. Le fa go ntse jalo, Modimo o ne a kopanya mmele, a naya karolo e e neng e na le tlhaelo tlotlo e kgolo thata,
25  gore mmele o se ka wa kgaogana, fa e se gore ditokololo tsa one di tle di tlhokomelane ka tsela e e tshwanang.
26  Mme fa tokololo e le nngwe e boga, ditokololo tse dingwe tsotlhe di boga le yone; kgotsa fa tokololo e galalediwa, ditokololo tse dingwe tsotlhe di ipela le yone.
27  Jaanong lo mmele wa ga Keresete, le ditokololo motho ka bongwe.
28  Mme Modimo o tlhomile batho ka go farologana ga bone mo phuthegong, sa ntlha, baaposetoloi; sa bobedi, baporofeti; sa boraro, barutisi; go tswa foo ditiro tse di maatla; go tswa foo dimpho tsa diphodiso; ditiro tsa go thusa, bokgoni jwa go kaela, diteme tse di farologaneng.
29  Ga se botlhe ba e leng baaposetoloi, a ga go jalo? Ga se botlhe ba e leng baporofeti, a ga go jalo? Ga se botlhe ba e leng barutisi, a ga go jalo? Ga se botlhe ba ba dirang ditiro tse di maatla, a ga go jalo?
30  Ga se botlhe ba ba nang le dimpho tsa diphodiso, a ga go jalo? Ga se botlhe ba ba buang ka diteme, a ga go jalo? Ga se botlhe ba e leng baranodi, a ga go jalo?
31  Mme nnang lo batle dimpho tse dikgolwane ka tlhoafalo. Mme le fa go ntse jalo ke lo bontsha tsela e e di gaisang tsotlhe.
