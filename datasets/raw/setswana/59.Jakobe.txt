4  Ke go tswa motsweding ofe go nang le dintwa gape ke go tswa motsweding ofe go nang le ditlhabano gareng ga lona? A ga di tswe motsweding ono, e leng, mo go nyorelweng ga lona go ja monate wa senama mo go tswelelang go tlhabana mo ditokololong tsa lona?
2  Lo a eletsa, mme le fa go ntse jalo ga lo nne le sepe. Lo tswelela pele lo bolaya batho e bile lo eletsa ka bopelotshetlha, mme le fa go ntse jalo ga lo kgone go bona sepe. Lo tswelela pele lo tlhabana e bile lo lwa. Ga lo na sepe ka ntlha ya go sa kope ga lona.
3  Ruri lo a kopa, mme le fa go ntse jalo ga lo amogele, ka gonne lo kopa ka boikaelelo jo bo sa siamang, gore lo go dirisetse go nyorelwa ga lona go ja monate wa senama.
4  Basadi ba baakafadi, a ga lo itse gore botsalano le lefatshe ke bobaba le Modimo? Jalo, le fa e le mang yo o batlang go nna tsala ya lefatshe o itira mmaba wa Modimo.
5  Kgotsa a mo go lona go bonala lokwalo lo bua kwantle ga boikaelelo fa lo re: “Ke ka tshekamelo ya go fufega go bo moya o o agileng mo teng ga rona o nna o tlhologelelwa”?
6  Le fa go ntse jalo, bopelonomi jo bo sa re tshwanelang jo a bo nayang bo bogolwane. Ke gone ka moo lo reng: “Modimo o ganetsa ba ba mabela, mme o naya ba ba boikokobetso bopelonomi jo bo sa ba tshwanelang.”
7  Ka jalo, ipeyeng mo taolong ya Modimo; ganetsang Diabolo, mme o tla lo tshaba.
8  Atamelang Modimo, mme o tla lo atamela. Ntlafatsang diatla tsa lona, lona baleofi, mme lo itshekise dipelo tsa lona, lona ba lo sa kgoneng go dira tshwetso.
9  Simololang go tlhokofala dipelo mme lo hutsafale lo bo lo lele. A setshego sa lona se fetoge khutsafalo, le boipelo jwa lona kotlomano ya pelo.
10  Ikokobetseng mo matlhong a ga Jehofa, mme o tla lo godisa.
11  Tlogelang go kgalana, bakaulengwe. Yo o kgalang mokaulengwe kgotsa yo o atlholang mokaulengwe wa gagwe o kgala molao e bile o atlhola molao. Jaanong fa o atlhola molao, ga o modiragatsi wa molao, mme o moatlhodi.
12  Go na le a le mongwe yo e leng moneimolao e bile e le moatlhodi, yo o kgonang go boloka le go senya. Mme wena, o mang go bo o atlhola moagelani wa gago?
13  Heelang tlheng, lona ba lo reng: “Gompieno kgotsa ka moso re tla tsaya loeto re ya motseng ono, re tla nna ngwaga gone, mme re tla tshwarega mo kgwebong re bo re dira dipoelo,”
14  mme lo sa itse se botshelo jwa lona e tla bong e le sone ka moso. Gonne lo mouwane o o bonalang ka lobakanyana mme go tswa foo o bo o nyelela.
15  Mo boemong jwa moo, lo tshwanetse lwa re: “Fa Jehofa a rata, re tla tshela re bo gape re dira seno kgotsa sele.”
16  Mme jaanong lo ikgogomosa mo maikgantshong a lona a go ipega. Go ikgogomosa gotlhe mo go ntseng jalo go boikepo.
17  Jalo, fa mongwe a itse go dira se se siameng mme le fa go ntse jalo a sa se dire, ke boleo mo go ene.
5  Heelang tlheng, lona batho ba lo humileng, lelang, lo bokolela ka ntlha ya masetlapelo a lona a a tlang mo go lona.
2  Dikhumo tsa lona di bodile, le diaparo tsa lona tsa kafa ntle di jelwe ke motoutwane.
3  Gouta ya lona le selefera di jelwe ke ruse, mme ruse ya tsone e tla nna e le bosupi kgatlhanong le lona e bile e tla ja dikarolo tsa lona tse di dinama. Lo bolokile sengwe se se tshwanang le molelo mo malatsing a bofelo.
4  Bonang! Dituelo tse di tshwanetseng badiri ba ba robileng masimo a lona mme tse di tshwerweng ke lona, di nnetse go goa, le maikuelo a barobi a go batla thuso a tsene mo ditsebeng tsa ga Jehofa wa masomosomo.
5  Lo tshedile mo manobonobong mo lefatsheng e bile lo latetse go jesa nama monate. Lo nontshitse dipelo tsa lona mo letsatsing la tlhabo.
6  Lo bone molato, lo bolaile mosiami. A ga a lo ganetse?
7  Jalo, nnang pelotelele, bakaulengwe, go fitlha mo go nneng gone ga Morena. Bonang! Molemirui o nna a letetse leungo le le tlhokegang la lefatshe, a le pelo telele ka ga lone go fitlha a bona pula ya ntlha le pula ya morago.
8  Le lona nnang pelotelele; nitamisang dipelo tsa lona, ka gonne go nna gone ga Morena go atametse.
9  Lo se ka lwa fegelwa mongwe go yo mongwe, bakaulengwe, e le gore lo se ka lwa atlholwa. Bonang! Moatlhodi o eme fa pele ga ditswalo.
10  Bakaulengwe, tsayang baporofeti e le sekao sa go boga bosula le go bontshiwa ga bopelotelele, bone ba ba neng ba bua mo leineng la ga Jehofa.
11  Bonang! Re bolela ba ba itshokileng e le ba ba itumetseng. Lo utlwile ka boitshoko jwa ga Jobe e bile lo bone phelelo e Jehofa a neng a e naya, gore Jehofa o pelonomi tota mo go bontsheng loratong e bile o kutlwelobotlhoko.
12  Mme, mo godimo ga dilo tsotlhe, bakaulengwe ba me, tlogelang go ikana, ee, e ka tswa e le ka legodimo kgotsa ka lefatshe kgotsa ka ikano efe fela e nngwe. Mme a Ee wa lona a reye Ee, le Nnyaa wa lona, Nnyaa, e le gore lo se ka lwa wela mo katlholong.
13  A go na le motho yo o bogang bosula mo go lona? A a tswelele a rapela. A go na le motho yo o moya o thamileng? A a opele dipesalema.
14  A go na le motho yo o bobolang mo go lona? A a biletse banna ba bagolwane ba phuthego kwa go ene, mme a ba mo rapelele, ba mo tlotse ka leokwane ka leina la ga Jehofa.
15  Mme thapelo ya tumelo e tla fodisa yo o bokoa, e bile Jehofa o tla mo kakatlolola. Gape, fa a dirile maleo, o tla a itshwarelwa.
16  Jalo ipolelelaneng maleo ka tshosologo lo bo lo rapelelane, gore lo fole. Mokokotlelo wa motho yo o siameng, fa o dira, o na le maatla a magolo.
17  Elija e ne e le motho yo o nang le maikutlo a a tshwanang le a rona, le fa go ntse jalo mo thapelong o ne a rapelela gore pula e se ka ya na; mme ya se ka ya na mo lefatsheng ka dingwaga di le tharo le dikgwedi di le thataro.
18  O ne a rapela gape, mme legodimo la ntsha pula le lefatshe la ntsha leungo la lone.
19  Bakaulengwe ba me, fa mongwe mo go lona a timetse mo boammaaruring mme yo mongwe a mmusa,
20  itseng gore yo o busang moleofi mo tlolong ya tsela ya gagwe o tla boloka moya wa gagwe mo losong mme o tla bipa maleo a le mantsi.
1  Jakobe, motlhanka wa Modimo le wa Morena Jesu Keresete, ke kwalela ditso tse di lesome le bobedi tse di faletseng: Madume!
2  Go tseyeng e le boipelo fela, bakaulengwe ba me, fa lo kopana le diteko tse di farologaneng,
3  lo itse jaaka lo itse gore boleng jono jo bo lekilweng jwa tumelo ya lona bo felela ka boitshoko.
4  Mme letlang boitshoko bo feleletse tiro ya jone, gore lo felele lo bo lo itekanele sentle ka ditsela tsotlhe, lo sa tlhaele mo go sepe.
5  Jalo, fa mongwe wa lona a tlhoka botlhale, a a nne a kope Modimo, gonne o naya botlhe ka bopelotshweu e bile a sa kgobe; mme o tla bo newa.
6  Mme a a nne a kope ka tumelo, a sa belaele ka gope, gonne yo o belaelang o tshwana le lekhubu la lewatle le le kgweediwang ke phefo e bile le phailakwa.
7  Tota e bile, a motho yoo a se ka a tsaya gore o tla amogela sengwe mo go Jehofa;
8  ke motho yo o sa kgoneng go dira tshwetso, yo o sa nitamang mo ditseleng tsotlhe tsa gagwe.
9  Mme a mokaulengwe wa maemo a a kwa tlase a itumele ka ntlha ya go godisiwa ga gagwe,
10  le mohumi ka ntlha ya go kokobediwa ga gagwe, ka gonne o tla feta jaaka sethunya sa dimela.
11  Gonne letsatsi le tlhaba ka mogote wa lone o o fisang mme le swabisa dimela, mme sethunya sa tsone se a tlhotlhorega le bontle jwa ponalo ya sone ya kafa ntle bo a nyelela. Jalo, le monna wa mohumi o tla nyelela mo ditseleng tsa gagwe tsa botshelo.
12  Go itumela motho yo o nnang a itshokela teko, ka gonne e tla re fa a amogelwa o tla amogela serwalo sa botshelo, se [Jehofa] a neng a se solofetsa ba ba tswelelang ba mo rata.
13  Fa mongwe a le mo tekong, a a se ka a re: “Ke lekwa ke Modimo.” Gonne Modimo ga a ka ke a lekwa ka dilo tse di bosula le gone ene ka boene ga a leke ope.
14  Mme mongwe le mongwe o lekwa ka go gogelwa a ba a hepisiwa ke keletso ya gagwe.
15  Go tswa foo keletso, fa e sena go emera, e tshola boleo; boleo le jone, fa bo sena go diragadiwa, bo tsala loso.
16  Lo se ka lwa timediwa, bakaulengwe ba me ba ba rategang.
17  Mpho nngwe le nngwe e e molemo le neo nngwe le nngwe e e itekanetseng e tswa kwa godimo, gonne e fologa e tswa kwa go Rara wa masedi a selegodimo, mme mo go ene ga go na go fetofetoga ga go menoga ga moriti.
18  Ka gonne a ratile, o ne a re tsala ka lefoko la boammaaruri, gore re nne mabutswapele mangwe a dibopiwa tsa gagwe.
19  Itseng seno, bakaulengwe ba me ba ba rategang. Motho mongwe le mongwe o tshwanetse go nna bonako go utlwa, bonya go bua, bonya go shakgala;
20  gonne tšhakgalo ya motho ga e felele ka tshiamo ya Modimo.
21  Ka gone latlhang leswe lotlhe le selo seo se se totileng go feta selekanyo, bosula, mme lo amogele ka bori go jalelwa ga lefoko kwa teng le le kgonang go boloka meya ya lona.
22  Le fa go ntse jalo, nnang badiri ba lefoko, mme e seng bautlwi fela, lo itsietsa ka tsela e e phoso ya go akanya.
23  Gonne fa motho e le moutlwi wa lefoko, mme e se modiri, yono o tshwana le monna yo o lebileng sefatlhego sa gagwe sa tlholego mo seiponeng.
24  Gonne o a iteba, mme a tswe a tsamaye mme ka yone nako eo a lebale gore ke motho wa mofuta ofe.
25  Mme yo o tlhodumelang mo molaong o o itekanetseng wa kgololesego le yo o nnelang ruri mo go one, motho yono, ka gonne a sa nna moutlwi yo o lebalang bobe, mme a nnile modiri wa tiro, o tla itumela mo go o direng ga gagwe.
26  Fa motho mongwe a ipona a le moobamedi kafa mokgweng le fa go ntse jalo a sa laole loleme lwa gagwe, mme a tswelela a tsietsa pelo ya gagwe, mofuta wa kobamelo wa motho yono ga o na mosola.
27  Mofuta wa kobamelo o o phepa le o o sa leswafalang go ya ka pono ya Modimo wa rona le Rara ke ono: go tlhokomela masiela le batlholagadi mo pitlaganong ya bone, le motho go ipoloka a se na selabe se se tswang mo lefatsheng.
2  Bakaulengwe ba me, ga lo a tshwara tumelo ya Morena wa rona Jesu Keresete, e bong kgalalelo ya rona ka go kgetholola, ga ke re?
2  Gonne, fa monna yo o rweleng dipalamonwana tsa gouta mo menwaneng ya gagwe e bile a apere diaparo tse dintlentle a tsena mo phuthegong ya lona, mme monna yo o humanegileng yo o apereng diaparo tse di leswe le ene a tsena,
3  le fa go ntse jalo lo kgatlhegela yo o apereng diaparo tse dintlentle mme lo re: “Wena nna fano mo lefelong le le molemo,” mme lo raya yo o humanegileng lo re: “Wena nna o eme,” kgotsa: “Nna fale fa tlase ga sebeo sa me sa dinao,”
4  lo tlhaola batho ka maemo mo gare ga lona e bile lo fetogile baatlhodi ba ba dirang ditshwetso tsa boikepo, a ga go jalo?
5  Reetsang, bakaulengwe ba me ba ba rategang. Modimo o ne a tlhopha bone ba ba humanegileng mabapi le lefatshe gore ba nne bahumi mo tumelong le baruaboswa ba bogosi, jo a neng a bo solofetsa ba ba mo ratang, a ga a dira jalo?
6  Mme lona, lo tlontlolotse motho yo o humanegileng. Bahumi ba a lo gatelela, e bile ba lo gogagogela fa pele ga dikgotlatshekelo tsa molao, a ga ba dire jalo?
7  Ba tlhapatsa leina le le molemo le lo neng lwa bidiwa ka lone, a ga ba dire jalo?
8  Fa, jaanong, lo tlwaetse go diragatsa molao wa segosi go ya ka lokwalo, e leng: “O tshwanetse go rata moagelani wa gago jaaka o ithata,” lo dira sentle tota.
9  Mme fa lo tswelela lo bontsha kgethololo, lo dira boleo, gonne lo kgalemelwa ke molao jaaka batlodi ba molao.
10  Gonne le fa e le mang yo o bolokang Molao otlhe mme a tsaya kgato e e phoso mo ntlheng e le nngwe, o fetogile motlodi wa tsone tsotlhe.
11  Gonne yo o neng a re: “O se ka wa dira boaka,” gape o ne a re: “O se ka wa bolaya motho.” Fa, jaanong, o sa dire boaka mme ruri o bolaya motho, o fetogile motlodi wa molao.
12  Nnang lo bue lo bo lo dire ka tsela e e tshwanang le e ba ba tlileng go atlholwa ka molao wa batho ba ba gololesegileng ba dirang ka yone.
13  Gonne yo o sa bontsheng kutlwelobotlhoko o tla bona katlholo ya gagwe kwantle ga kutlwelobotlhoko. Kutlwelobotlhoko e itumela ka phenyo e itumelela katlholo.
14  Go na le mosola wa eng, bakaulengwe ba me, fa mongwe a re o na le tumelo mme a se na ditiro? Tumelo eo ga e ka ke ya mmoloka, ga ke re?
15  Fa mokaulengwe kgotsa kgaitsadi a le mo seemong sa go sa ikatega e bile a se na dijo tse di lekaneng letsatsi leo,
16  le fa go ntse jalo mongwe wa lona a ba raya a re: “Tsamaya ka kagiso, o nne o thuthafetse e bile o fepiwa sentle,” mme lo sa ba neye dilo tse di tlhokwang ke mmele wa bone, go na le mosola wa eng?
17  Ka gone, le tumelo ka boyone, fa e se na ditiro, e sule.
18  Le fa go ntse jalo, mongwe o tla re: “O na le tumelo, mme nna ke na le ditiro. Mpontshe tumelo ya gago kwantle ga ditiro, mme nna ke tla go bontsha tumelo ya me ka ditiro tsa me.”
19  O dumela gore go na le Modimo a le mongwe, ga ke re? O dira sentle tota. Mme le fa go ntse jalo madimona a a dumela mme a rorome.
20  E bile a o kgathalela go itse, motho ke wena yo o lolea, gore tumelo kwantle ga ditiro ga e dire?
21  A Aborahame rraarona ga a a bolelwa a siame ka ditiro fa a sena go isa Isake morwawe tshupelo mo godimo ga sebeso?
22  O a bona gore tumelo ya gagwe e ne e dira mmogo le ditiro tsa gagwe mme ka ditiro tsa gagwe tumelo ya gagwe e ne ya itekanedisiwa,
23  mme lokwalo lo ne lwa diragadiwa lo lo reng: “Aborahame o ne a dumela mo go Jehofa, mme ga kaiwa e le tshiamo mo go ene,” a ba a simolola go bidiwa “tsala ya ga Jehofa.”
24  Lo a bona gore motho ruri o tla bolelwa a siame ka ditiro, mme e seng ka tumelo e le yosi.
25  Ka one mokgwa oo a Rahabe wa seaka le ene ga a a bolelwa a siame ka ditiro, fa a sena go amogela barongwa ka tsholo e ntle le go ba ntshetsa kwa ntle ka tsela e nngwe?
26  Ruri, jaaka mmele kwantle ga moya o sule, jalo le tumelo kwantle ga ditiro e sule.
3  Ga lo a tshwanela go nna barutisi lo le bantsi, bakaulengwe ba me, e re ka lo itse gore re tla amogela katlholo e e boima segolo.
2  Gonne rotlhe re kgotšwa makgetlo a le mantsi. Fa mongwe a sa kgotšwe mo lefokong, yono ke monna yo o itekanetseng, yo o kgonang go laola le mmele otlhe wa gagwe.
3  Fa re tsenya ditomo mo melomong ya dipitse gore di re utlwe, re laola le mmele otlhe wa tsone.
4  Bonang! Le eleng mekoro, le mororo e le megolo thata jaana e bile e kgweediwa ke diphefo tse di maatla, e laolwa ka selaolamokoro se sennye thata go ya koo thato ya monna yo o kwa sekgweetsong e eletsang gone.
5  Jalo, ka tsela e e tshwanang, loleme ke tokololo e nnye mme le fa go ntse jalo lo ikgantsha mo gogolo. Bonang! Abo go tlhokega molelo o monnye jang ne go tlhosetsa sekgwa se segolo thata ka molelo!
6  Ebu, loleme ke molelo. Loleme lo diregile lefatshe la tshiamololo gareng ga ditokololo tsa rona, gonne lo tsenya mmele otlhe dilabe lo bo lo tlhosetse leotwana la botshelo jwa tlholego ka molelo mme lo tlhosediwa ka molelo ke Gehena.
7  Gonne mofuta mongwe le mongwe wa sebatana sa naga mmogo le nonyane le segagabi le sebopiwa sa lewatle ruri o tla kgwabofadiwa e bile o kgwabofaditswe ke batho.
8  Mme loleme lone, ga go na le a le mongwe wa batho yo o ka dirang gore lo kgwabofale. Ke selo se se sa laolesegeng se se utlwisang botlhoko, lo tletse botlhole jo bo bolayang.
9  Ka lone re baka Jehofa, le eleng Rara, mme le fa go ntse jalo ka lone re hutsa batho ba ba nnileng gone “mo setshwanong sa Modimo.”
10  Mo molomong o le mongwe go tswa tshegofatso le phutso. Ga go a tshwanela, bakaulengwe ba me, gore dilo tseno di tswelele di direga ka tsela eno.
11  Sediba ga se dire gore botshe le bogalaka di pomponyege di tswa mo motsweding o le mongwe, ga ke re?
12  Bakaulengwe ba me, setlhare sa mofeige ga se ka ke sa ungwa maungo a motlhware kgotsa sa mofine difeige, ga ke re? Le gone metsi a a letswai ga a ka ke a ntsha metsi a a monate.
13  Ke mang yo o botlhale le yo o tlhaloganyang mo go lona? A a bontshe ka boitshwaro jwa gagwe jo bo molemo ditiro tsa gagwe ka bori jo e leng jwa botlhale.
14  Mme fa lo na le lefufa la letlhoo le manganga mo dipelong tsa lona, lo se ka lwa ikgantsha lwa ba lwa akela boammaaruri.
15  Jono ga se botlhale jo bo fologang bo tswa kwa godimo, mme ke jwa selefatshe, jwa bophologolo, jwa bodimona.
16  Gonne koo lefufa le manganga di leng gone, gone koo go na le go tlhoka thulaganyo le sengwe le sengwe se se bosula.
17  Mme botlhale jo bo tswang kwa godimo sa ntlhantlha bo itshekile, go tswa foo bo na le kagiso, bo tekatekano, bo iketleeleditse go utlwa, bo tletse kutlwelobotlhoko le maungo a a molemo, ga bo tseye batho ka go ba tlhaola, ga bo itimokanye.
18  Mo godimo ga moo, peo ya leungo la tshiamo e jalwa mo maemong a a kagiso e jalelwa ba ba dirang kagiso.
