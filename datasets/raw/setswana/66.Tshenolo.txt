10  Mme ka bona moengele yo mongwe yo o nonofileng a fologa a tswa legodimong, a apere leru, mme motshe wa godimo o ne o le mo tlhogong ya gagwe, le sefatlhego sa gagwe se ne se ntse jaaka letsatsi, le dinao tsa gagwe di ne di ntse jaaka dipilara tse di tukang,
2  mo seatleng sa gagwe o ne a tshotse lokwalo lwa momeno lo lonnye lo butswe. Mme o ne a tlhomile lonao lwa gagwe lwa moja mo lewatleng, mme lwa molema mo lefatsheng,
3  mme a goa ka lentswe le le kwa godimo fela jaaka fa tau e kurutla. Mme e rile a goa, ditumo tsa maru tse supa tsa ntsha mantswe a tsone.
4  Jaanong e rile ditumo tsa maru tse supa di bua, ke ne ke setse ke tloga ke kwala; mme ka utlwa lentswe le tswa legodimong le re: “Kanela dilo tse ditumo tsa maru tse supa di di buileng, o se ka wa di kwala.”
5  Mme moengele yo ke neng ka mmona a eme mo lewatleng le mo lefatsheng a tsholeletsa seatla sa gagwe sa moja kwa legodimong,
6  a ikana ka Yo o tshelang ka bosaengkae le go ya go ile, yo o neng a bopa legodimo le dilo tse di mo go lone le lefatshe le dilo tse di mo go lone le lewatle le dilo tse di mo go lone, a re: “Ga go na go tlhola go nna le tiego;
7  mme mo malatsing a modumo wa moengele wa bosupa, fa a tloga a letsa terompeta ya gagwe, sephiri se se boitshepo sa Modimo go ya ka dikgang tse di molemo tse a neng a di bolelela batlhanka ba gagwe e leng baporofeti eleruri se a wediwa.”
8  Mme lentswe le ke neng ka le utlwa le tswa legodimong le bua gape le nna le re: “Tsamaya, tsaya lokwalo lwa momeno lo lo butsweng lo lo mo seatleng sa moengele yo o emeng mo lewatleng le mo lefatsheng.”
9  Mme ka tsamaya ka ya kwa moengeleng yono mme ka mmolelela gore a mphe lokwalo lwa momeno lo lonnye. Mme a nthaya a re: “Lo tseye o lo je o lo fetse mme lo tla dira gore mpa ya gago e nne bogalaka, mme mo molomong wa gago lo tla nna botshe jaaka tswina ya dinotshe.”
10  Mme ka tsaya lokwalo lwa momeno lo lonnye mo seatleng sa moengele ka lo ja ka lo fetsa, mme mo molomong wa me lo ne lo le botshe jaaka tswina ya dinotshe; mme e rile ke sena go lo ja ke lo fetsa, mpa ya me ya nna bogalaka.
11  Mme ba nthaya ba re: “O tshwanetse go porofeta gape ka ga batho le ditšhaba le diteme le dikgosi di le dintsi.”
4  Morago ga dilo tseno ka leba, mme, bona! kgoro ya bo e bulegile kwa legodimong, mme lentswe la ntlha le ke neng ka le utlwa le ne e kete la terompeta, le bua le nna, le re: “Tlhatlogela kwano, mme ke tla go bontsha dilo tse di tla diragalang.”
2  Morago ga dilo tseno ka nna mo maatleng a moya ka yone nako eo: mme, bona! setulo sa bogosi se ne se le mo mannong a sone kwa legodimong, mme go na le yo o ntseng mo setulong seno sa bogosi.
3  Mme yo o ntseng, ka ponalo, o tshwana le leje la jasepere le leje la botlhokwatlhokwa la mmala o mohibidu, mme go dikologa setulo seno sa bogosi go na le motshe wa godimo o o tshwanang le emeraleda ka ponalo.
4  Mme go dikologa setulo seno sa bogosi go na le ditulo tsa bogosi di le masome a mabedi le bonè, mme mo ditulong tseno tsa bogosi ka bona go ntse bagolwane ba ba masome a mabedi le bonè ba apere diaparo tsa kafa ntle tse ditshweu, mme mo godimo ga ditlhogo tsa bone ga bo go le dirwalo tsa gouta.
5  Mme mo setulong sa bogosi go tswa dikgadima le mantswe le ditumo tsa maru; mme go na le dipone di le supa tsa molelo tse di tukang fa pele ga setulo sa bogosi, mme tseno di kaya meya e le supa ya Modimo.
6  Mme fa pele ga setulo sa bogosi go na le, jaaka e kete e ne e le lone tota, lewatle la sekagalase le tshwana le legweka. Mme mo gare ga setulo sa bogosi le go dikologa setulo sa bogosi go na le dibopiwa tse nnè tse di tshelang tse di tletseng matlho fa pele le kafa morago.
7  Mme sebopiwa sa ntlha se se tshelang se tshwana le tau, mme sebopiwa sa bobedi se se tshelang se tshwana le powana, mme sebopiwa sa boraro se se tshelang se na le sefatlhego se se tshwanang le sa motho, mme sebopiwa sa bonè se se tshelang se tshwana le ntsu e e fofang.
8  Mme malebana le dibopiwa tse nnè tse di tshelang, sengwe le sengwe sa tsone se na le diphuka di le thataro; di tletse matlho go dikologa le kafa tlase. Mme ga di na boikhutso bosigo le motshegare jaaka di ntse di re: “O boitshepo, o boitshepo, o boitshepo Jehofa Modimo, Mothatayotlhe, ene yo o neng a le gone le yo o gone le yo o tlang.”
9  Mme le fa e le leng fela fa dibopiwa tse di tshelang di naya Yo o ntseng mo setulong sa bogosi kgalalelo le tlotlo le ditebogo, Yo o tshelang ka bosaengkae le go ya go ile,
10  bagolwane ba ba masome a mabedi le bonè ba wela fa fatshe fa pele ga Yo o ntseng mo setulong sa bogosi mme ba obamela Yo o tshelang ka bosaengkae le go ya go ile, mme ba latlhela dirwalo tsa bone fa pele ga setulo sa bogosi, ba re:
11  “O a tshwanela, Jehofa, wena Modimo wa rona, go amogela kgalalelo le tlotlo le maatla, ka gonne o bopile dilo tsotlhe, mme ka ntlha ya thato ya gago di ne tsa nna gone e bile di ne tsa bopiwa.”
11  Mme ka newa lotlhaka lo lo tshwanang le thobane fa a ne a re: “Nanoga mme o lekanye lefelo le le boitshepo la tempele la Modimo le sebeso le ba ba obamelang mo go lone.
2  Mme lolwapa lo lo kwa ntle ga lefelo le le boitshepo la tempele, lo kgaphele kwa thoko mme o se ka wa lo lekanya, ka gonne lo neilwe ditšhaba, mme ba tla gatakela motse o o boitshepo kafa tlase ga dinao dikgwedi di le masome a manè le bobedi.
3  Mme ke tla dira gore basupi ba me ba babedi ba porofete malatsi a le sekete makgolo a mabedi le masome a marataro ba apere letsela la kgetsi.”
4  Bano ba tshwantshediwa ke ditlhare tse pedi tsa motlhware le ditlhomo tse pedi tsa lobone mme ba eme fa pele ga Morena wa lefatshe.
5  Mme fa mongwe a batla go ba gobatsa, molelo o tswa mo melomong ya bone o bo o laila baba ba bone; mme fa mongwe a ka batla go ba gobatsa, o tshwanetse go bolawa ka mokgwa ono.
6  Bano ba na le taolo ya go tswala legodimo gore go se ka ga na pula mo malatsing a go porofeta ga bone, mme ba na le taolo godimo ga metsi go a fetola gore a nne madi le go itaya lefatshe ka sebetso sa mofuta mongwe le mongwe ka gale fa ba batla jalo.
7  Mme fa ba fetsa go neela bosupi, sebatana sa naga se se tlhatlogang mo moleteng o o se nang bolekanngo se tla lwa le bone mme se ba fenye se ba bolaye.
8  Mme ditopo tsa bone di tla nna mo tseleng e e atlhameng ya motse o mogolo o ka tlhaloganyo ya semoya o bidiwang Sodoma le Egepeto, koo Morena wa bone a neng a bapolelwa gone le ene.
9  Mme batho le ditso le diteme le ditšhaba ba tla leba ditopo tsa bone malatsi a le mararo le sephatlo, mme ga ba letle gore ditopo tsa bone di ladiwe mo lebitleng.
10  Mme ba ba nnang mo lefatsheng ba ipela ka ntlha ya bone e bile ba ijesa monate, mme ba tla romelelana dimpho, ka gonne baporofeti ba babedi bano ba ne ba tlhokofatsa ba ba nnang mo lefatsheng.
11  Morago ga malatsi a le mararo le sephatlo moya wa botshelo o o tswang kwa Modimong wa tsena mo go bone, mme ba ema ka dinao, mme poifo e kgolo ya wela ba ba ba bonang.
12  Mme ba utlwa lentswe le le kwa godimo le tswa legodimong le ba raya le re: “Tlhatlogelang kwano.” Mme ba tlhatlogela kwa legodimong ba le mo lerung, mme baba ba bone ba ba bona.
13  Ka nako eo ga nna thoromo e kgolo ya lefatshe, mme nngwesomeng ya motse ya wa; batho ba le dikete di supa ba bolawa ke thoromo ya lefatshe, mme ba bangwe botlhe ba tshoga ba bo ba naya Modimo wa legodimo kgalalelo.
14  Ijoo wa bobedi o fetile. Bona! Ijoo wa boraro o tla ka bonako.
15  Mme moengele wa bosupa a letsa terompeta ya gagwe. Mme ga utlwala mantswe a a kwa godimo kwa legodimong, a re: “Bogosi jwa lefatshe bo fetogile bogosi jwa Morena wa rona le jwa ga Keresete wa gagwe, mme o tla busa e le kgosi ka bosaengkae le go ya go ile.”
16  Mme bagolwane ba ba masome a mabedi le bonè ba ba neng ba ntse fa pele ga Modimo mo ditulong tsa bone tsa bogosi ba wa ka difatlhego ba obamela Modimo,
17  ba re: “Re a go leboga, Jehofa Modimo, Mothatayotlhe, Wena yo o gone le yo o neng a le gone, ka gonne o tsere maatla a gago a magolo mme wa simolola go busa o le kgosi.
18  Mme ditšhaba tsa galefa, mme bogale jwa gago jwa tla, le nako e e tlhomilweng ya gore baswi ba atlholwe, le go naya batlhanka ba gago baporofeti maduo a bone le baitshepi le ba ba boifang leina la gago, ba bannye le ba bagolo, le go senya ba ba senyang lefatshe.”
19  Mme lefelo le le boitshepo la tempele la Modimo le le kwa legodimong la bulega, mme letlole la kgolagano ya gagwe la bonwa mo lefelong la gagwe le le boitshepo la tempele. Mme ga nna dikgadima le mantswe le ditumo tsa maru le thoromo ya lefatshe le sefako se segolo.
8  Mme e rile a bula sekano sa bosupa, ga nna tidimalo mo legodimong mo e ka nnang ka sephatlo sa ura.
2  Mme ka bona baengele ba le supa ba ba emang fa pele ga Modimo, mme ba newa diterompeta di supa.
3  Mme moengele yo mongwe a goroga mme a ema fa sebesong, a tshotse sejana sa gouta sa maswalo; mme o ne a newa maswalo a mantsi thata gore a a ise tshupelo le dithapelo tsa baitshepi botlhe mo sebesong sa gouta se se neng se le fa pele ga setulo sa bogosi.
4  Mme mosi wa maswalo wa tlhatloga fa pele ga Modimo o tswa mo seatleng sa moengele o na le dithapelo tsa baitshepi.
5  Mme gone fela foo moengele a tsaya sejana sa maswalo, a se tlatsa ka mongwe wa molelo wa sebeso mme a o latlhela mo lefatsheng. Mme ga nna ditumo tsa maru le mantswe le dikgadima le thoromo ya lefatshe.
6  Mme baengele ba ba supa ba ba tshotseng diterompeta tse supa ba baakanyetsa go di letsa.
7  Mme wa ntlha a letsa terompeta ya gagwe. Mme ga nna sefako le molelo di tlhakanye le madi, mme ga latlhelwa mo lefatsheng; mme nngwetharong ya lefatshe ya jewa ka molelo, le nngwetharong ya ditlhare ya jewa ka molelo, le dimela tsotlhe tse ditala tsa jewa ka molelo.
8  Mme moengele wa bobedi a letsa terompeta ya gagwe. Mme sengwe se se tshwanang le thaba e kgolo e e tukang molelo sa latlhelwa mo lewatleng. Mme nngwetharong ya lewatle ya nna madi;
9  le nngwetharong ya dibopiwa tse di mo lewatleng tse di nang le meya tsa swa, le nngwetharong ya mekoro ya thubega.
10  Mme moengele wa boraro a letsa terompeta ya gagwe. Mme naledi e kgolo e e tukang jaaka lobone ya wa kwa legodimong, ya wela mo nngwetharong ya dinoka le mo metsweding ya metsi.
11  Mme leina la naledi eno ke Longana. Mme nngwetharong ya metsi ya fetoga longana, mme ba le bantsi ba batho ba swa ka ntlha ya metsi, ka gonne a ne a dirilwe bogalaka.
12  Moengele wa bonè a letsa terompeta ya gagwe. Mme nngwetharong ya letsatsi ya itewa le nngwetharong ya ngwedi le nngwetharong ya dinaledi, gore nngwetharong ya tsone e fifadiwe mme motshegare o tle o se ka wa bonesa nngwetharong ya one, le bosigo ka tsela e e tshwanang.
13  Mme ka leba, mme ka utlwa ntsu e fofa mo gare ga legodimo e bua ka lentswe le le kwa godimo e re: “Ijoo, ijoo, ijoo lona ba lo nnang mo lefatsheng ka ntlha ya dikgelebetego tse dingwe tsotlhe tsa terompeta tsa baengele ba bararo ba ba tlogang ba letsa diterompeta tsa bone!”
16  Mme ka utlwa lentswe le le kwa godimo le tswa mo lefelong le le boitshepo le raya baengele ba ba supa le re: “Tsamayang lo ye go tshololela megopo e e supa ya bogale jwa Modimo mo lefatsheng.”
2  Wa ntlha a tswa a tsamaya mme a tshololela mogopo wa gagwe mo lefatsheng. Mme batho ba ba neng ba na le letshwao la sebatana le ba ba neng ba obamela setshwantsho sa sone ba tswa tlhagala e e botlhoko e e kotsi.
3  Wa bobedi a tshololela mogopo wa gagwe mo lewatleng. Mme la fetoga madi jaaka a motho yo o suleng, mme moya mongwe le mongwe o o tshelang wa swa, ee, dilo tse di mo lewatleng.
4  Wa boraro a tshololela mogopo wa gagwe mo dinokeng le mo metsweding ya metsi. Mme tsa fetoga madi.
5  Mme ka utlwa moengele yo o fa godimo ga metsi a re: “Wena, Yo o gone le yo o neng a le gone, Yo o ikanyegang, o siame, ka gonne o dirile ditshwetso tseno,
6  ka gonne ba ne ba tsholola madi a baitshepi le a baporofeti, mme o ba neile madi gore ba a nwe. Go a ba tshwanela.”
7  Mme ka utlwa sebeso se re: “Ee, Jehofa Modimo, Mothatayotlhe, ditshwetso tsa gago tsa boatlhodi di boammaaruri e bile di siame.”
8  Wa bonè a tshololela mogopo wa gagwe mo letsatsing; mme letsatsi la newa gore le fise batho ka molelo.
9  Mme batho ba ne ba fisiwa ka mogote o mogolo, mme ba tlhapatsa leina la Modimo, yo o nang le taolo godimo ga dipetso tseno, mme ba ne ba se ka ba ikwatlhaya gore ba mo neye kgalalelo.
10  Wa botlhano a tshololela mogopo wa gagwe mo setulong sa bogosi sa sebatana. Mme bogosi jwa sone jwa fifala, mme ba simolola go itšhotlha diteme ka ntlha ya botlhoko jwa bone,
11  mme ba tlhapatsa Modimo wa legodimo ka ntlha ya matlhoko a bone le ka ntlha ya ditlhagala tsa bone, mme ba se ka ba ikwatlhaela ditiro tsa bone.
12  Wa borataro a tshololela mogopo wa gagwe mo nokeng e kgolo ya Euferatese, mme metsi a yone a kgala, gore dikgosi tse di tswang botlhabatsatsi di baakanyediwe tsela.
13  Mme ka bona dipolelwana tse tharo tse di seng phepa tse di tlhotlheleditsweng tse di neng di lebega jaaka digogwane di tswa mo molomong wa kgogela le mo molomong wa sebatana le mo molomong wa moporofeti wa maaka.
14  Tota e bile, ke dipolelwana tse di tlhotlheleditsweng ke madimona mme di dira ditshupo, mme di tswela kwa dikgosing tsa lefatshe lotlhe le le nang le banni, go ya go di phuthela kwa ntweng ya letsatsi le legolo la Modimo Mothatayotlhe.
15  “Bona! Ke tla jaaka legodu. Go itumela yo o nnang a tsogile e bile a boloka diaparo tsa gagwe tsa kafa ntle, gore a se ka a tsamaya a sa ikatega mme batho ba leba ditlhong tsa gagwe.”
16  Mme tsa di phuthela mmogo kwa lefelong le le bidiwang Hara-Magedona ka Sehebera.
17  Wa bosupa a tshololela mogopo wa gagwe mo moyeng. Foo lentswe le le kwa godimo la tswa mo lefelong le le boitshepo le tswa mo setulong sa bogosi, le re: “Go diragetse!”
18  Mme ga nna dikgadima le mantswe le ditumo tsa maru, ga nna thoromo e kgolo ya lefatshe e e ntseng jaaka e e iseng e ke e nne fa e sale batho ba simolola go nna gone mo lefatsheng, thoromo ya lefatshe ya bogolo jo bo boitshegang e le ruri, e kgolo e le tota.
19  Mme motse o mogolo wa kgaogana dikarolo tse tharo, le metse ya ditšhaba ya wa; le Babelona o Mogolo a gakologelwa mo ponong ya Modimo, go mo naya senwelo sa beine ya bogale jwa tšhakgalo ya gagwe.
20  Gape, setlhaketlhake sengwe le sengwe sa tshaba, le dithaba tsa se ka tsa fitlhelwa.
21  Mme sefako se segolo se leje lengwe le lengwe la sone le leng mo e ka nnang bokete jwa talenta sa fologa kwa legodimong se tla mo bathong, mme batho ba tlhapatsa Modimo ka ntlha ya sebetso sa sefako, ka gonne sebetso sa sone se ne se le segolo mo go sa tlwaelegang.
18  Morago ga dilo tseno ka bona moengele yo mongwe a fologa kwa legodimong, a na le taolo e kgolo; mme lefatshe le ne la bonesiwa ke kgalalelo ya gagwe.
2  Mme a goa ka lentswe le le nonofileng, a re: “O ole! Babelona o Mogolo o ole, mme jaanong ke lefelo la bonno la madimona le lefelo la go boba la moya mongwe le mongwe o o hemelwang kwa ntle o o seng phepa le lefelo la go boba la nonyane nngwe le nngwe e e seng phepa le e e tlhoilweng!
3  Gonne ditšhaba tsotlhe di ne tsa wa ka ntlha ya beine ya bogale jwa kgokafalo ya gagwe, mme dikgosi tsa lefatshe di ne tsa dira kgokafalo le ene, le bagwebi ba ba tsamayang ba lefatshe ba ne ba huma ka ntlha ya maatla a manobonobo a gagwe a a sa a tlhabelweng ke ditlhong.”
4  Mme ka utlwa lentswe le lengwe le tswa legodimong le re: “Tswang mo go ene, batho ba me, fa lo sa batle go tlhakanela le ene mo maleong a gagwe, le fa lo sa batle go amogela karolo ya dipetso tsa gagwe.
5  Gonne maleo a gagwe a koame go fitlha fela kwa legodimong, mme Modimo o gakologetswe ditiro tsa gagwe tsa go tlhoka tshiamiso.
6  Mo direle fela jaaka ene ka boene a ne a dira, o mo direle mo go kalo gabedi, ee, palo ya dilo tse a neng a di dira; di mo direle gabedi; mo senwelong se a neng a tshela motswako mo go sone mo tshelele motswako oo ka selekanyo seo gabedi.
7  Go ya bokgakaleng jo a neng a ikgalaletsa ka jone a ba a tshelela mo manobonobong a a sa a tlhabelweng ke ditlhong, go ya bokgakaleng joo mo neye tlhokofatso le khutsafalo. Gonne mo pelong ya gagwe o nna a re, ‘Ke ntse jaaka kgosigadi, ga ke motlholagadi, e bile ga ke kitla ke bona khutsafalo.’
8  Ke gone ka moo dipetso tsa gagwe di tla tlang ka letsatsi le le lengwe, loso le khutsafalo le leuba, mme o tla jewa gotlhelele ka molelo, ka gonne Jehofa Modimo, yo o mo atlhotseng, o nonofile.
9  “Mme dikgosi tsa lefatshe tse di neng tsa dira kgokafalo le ene e bile di tshelela mo manobonobong a a sa a tlhabelweng ke ditlhong di tla lela di ba di ititaya ka go hutsafala ka ntlha ya gagwe, fa di leba mosi wa go sha ga gagwe,
10  di emetse kgakajana ka ntlha ya go bo di boifa tlhokofatso ya gagwe mme di re, ‘Ijoo, ijoo wee, wena motse o mogolo, Babelona wena motse o o nonofileng, ka gonne katlholo ya gago e gorogile mo nakong e le nngwe!’
11  “Gape, bagwebi ba ba tsamayang ba lefatshe ba a mo lelela ba bo ba mo hutsafalela, ka gonne ga go na ope yo o ka tlholang a reka dithoto tsotlhe tsa bone,
12  dithoto tsotlhe tsa gouta le selefera le leje le le tlhokegang le diperela le leloba le le boleta le bobududu jo bo mokgona le sei le bohibidu jo bo letlhololo; le sengwe le sengwe sa logong lo lo nang le lonko lo lo monate le mofuta mongwe le mongwe wa selo sa lonaka lwa tlou le mofuta mongwe le mongwe wa selo se se tswang mo logonnyeng lo lo tlhokegang thata le wa kgotlho le wa tshipi le wa mmabole;
13  le sinamone le setswaiso sa India le maswalo le lookwane lo lo nkgang monate le lebano le beine le lookwane lwa motlhware le bupi jo bo boleta le korong le dikgomo le dinku, le dipitse le dikolotsana le batlhanka le meya ya batho.
14  Ee, leungo le le molemo le moya wa gago o neng o le eletsa le tlogile mo go wena, le dilo tsotlhe tsa menate le dilo tse di manyedinyedi di nyeletse mo go wena, mme batho ga ba kitla ba di bona gape.
15  “Babapatsi ba ba tsamayang ba dilo tseno, ba ba neng ba huma ka ene, ba tla emela kgakajana ka ntlha ya go bo ba boifa tlhokofatso ya gagwe mme ba tla lela ba bo ba hutsafala,
16  ba re, ‘Ijoo, ijoo wee—motse o mogolo, o o apereng leloba le le boleta le bobududu jo bo mokgona le bohibidu jo bo letlhololo, e bile o kgabile thata ka mokgabiso wa gouta le leje le le tlhokegang le perela,
17  ka gonne dikhumo tse dikgolo mo go kalo di senyeditswe ruri mo nakong e le nngwe!’ “Mme molaodi mongwe le mongwe wa sekepe le motho mongwe le mongwe yo o tsayang loeto ka sekepe a ya le fa e le kae fela, le batsamayakadikepe le botlhe ba ba itshedisang mo lewatleng, ba emela kgakajana
18  mme ba goa jaaka ba ne ba lebile mosi wa go sha ga gagwe mme ba re, ‘Ke motse ofe o o tshwanang le motse o mogolo ono?’
19  Mme ba itshela lorole mo ditlhogong ba bo ba goa, ba lela e bile ba hutsafetse, ba re, ‘Ijoo, ijoo wee—motse o mogolo, o botlhe ba ba nang le mekoro mo lewatleng ba neng ba huma ka ntlha ya dikhumokhumo tsa one, ka gonne o sentswe ka nako e le nngwe!’
20  “Itumele ka ntlha ya gagwe, wena legodimo, le lona baitshepi le lona baaposetoloi le lona baporofeti, ka gonne Modimo o lo mo otlhaetse ka katlholo!”
21  Mme moengele yo o nonofileng a tsholetsa leje le le tshwanang le lelwala le legolo mme a le thabuetsa mo lewatleng, a re: “Babelona motse o mogolo o tla piriganyediwa kwa tlase jalo a latlhelwa ka bofefo, mme ga a kitla a tlhola a bonwa gape.
22  Le modumo wa baopedi ba ba opelang le harepa le wa diopedi le wa baletsafolutu le wa baletsaterompeta ga o kitla o tlhola o utlwiwa gape mo go wena, mme ga go na modiri yo o setswerere wa tiro le fa e le efe ya diatla yo o tla tlholang a fitlhelwa mo go wena gape, mme ga go na modumo ope wa lelwala o o tla tlholang o utlwiwa mo go wena gape,
23  mme ga go na lesedi la lobone lo lo tla tlholang lo phatsima mo go wena gape, mme ga go na lentswe la monyadi le la monyadiwa le le tla tlholang le utlwiwa mo go wena gape; ka gonne babapatsi ba gago ba ba tsamayang e ne e le banna ba maemo a a kwa godimo ba lefatshe, gonne ditšhaba tsotlhe di ne tsa tsiediwa ke go dirisana le meya ga gago.
24  Ee, go ne ga fitlhelwa madi a baporofeti le a baitshepi mo go ene le a botlhe ba ba bolailweng mo lefatsheng.”
17  Mme mongwe wa baengele ba ba supa ba ba neng ba tshotse megopo e supa a tla mme a bua le nna, a re: “Tla, ruri ke tla go bontsha go atlholwa ga seaka se segolo se se nnang mo metsing a mantsi,
2  se dikgosi tsa lefatshe di neng tsa dira kgokafalo le sone, fa ba ba nnang mo lefatsheng bone ba ne ba tagilwe ke beine ya kgokafalo ya sone.”
3  Mme a ntsholela kwa nageng ka maatla a moya. Mme ka tshogana ka ke bona mosadi a ntse mo sebataneng se se mmala wa bohibidu jo bo letlhololo se se neng se tletse maina a tlhapatso mme se na le ditlhogo di supa le dinaka di le lesome.
4  Mme mosadi yono o ne a apere bobududu jo bo mokgona le bohibidu jo bo letlhololo, e bile o ne a kgabisitswe ka gouta le leje le le tlhokegang le diperela mme mo seatleng sa gagwe a tshotse senwelo sa gouta se se neng se tletse dilo tse di ferosang sebete le dilo tse di seng phepa tsa kgokafalo ya gagwe.
5  Mme mo phatleng ya gagwe go ne go kwadilwe leina, bosaitsiweng: “Babelona o Mogolo, mmadiaka le mmadilo tse di ferosang sebete tsa lefatshe.”
6  Mme ka bona gore mosadi yono o ne a tagilwe ke madi a baitshepi le ke madi a basupi ba ga Jesu. Ebu, ya re ke tshogana ka ke mmona, ka gakgamala ka kgakgamalo e kgolo.
7  Mme jalo moengele a nthaya a re: “Ke ka ntlha yang o ne o gakgamala? Ke tla go bolelela bosaitsiweng jwa mosadi yono le jwa sebatana se se mo pegileng e bile e le se se nang le ditlhogo di le supa le dinaka di le lesome:
8  Sebatana se o se boneng se ne se le gone, mme ga se yo, le fa go ntse jalo se tloga se tlhatloga mo moleteng o o se nang bolekanngo, mme se tla ya kwa tshenyegong. Mme fa ba bona kafa sebatana se nnileng gone ka gone, mme se seyo, mme le fa go ntse jalo se tla nna gone, ba ba nnang mo lefatsheng ba tla gakgamala ba kgatlhega, mme maina a bone ga a a kwalwa mo lokwalong lwa momeno lwa botshelo go tloga fa e sa le lefatshe le thaiwa.
9  “Fano ke gone fa temogo e e nang le botlhale e tsenang gone: Ditlhogo tse supa di kaya dithaba tse supa, tse mosadi a ntseng mo godimo ga tsone.
10  Mme go na le dikgosi di le supa: di le tlhano di ole, e le nngwe e gone, e nngwe ga e ise e goroge, mme fa e goroga e tla nna lobakanyana.
11  Mme sebatana se se neng se le gone mme se seyo, le sone ka bosone ke kgosi ya borobedi, mme e tswa mo go tse supa, mme e ya tshenyegong.
12  “Mme dinaka tse di lesome tse o di boneng di kaya dikgosi tse di lesome, tse di iseng di amogele bogosi, mme di amogela taolo jaaka dikgosi nako e le nngwe le sebatana.
13  Tseno di na le kakanyo e le nngwe, mme jalo di naya sebatana maatla le taolo ya tsone.
14  Tseno di tla tlhabana le Kwana, mme, ka gonne ke Morena wa barena le Kgosi ya dikgosi, Kwana o tla di fenya. Gape, ba ba biditsweng e bile ba tlhophilwe mme ba ikanyega mo go ene ba tla dira jalo.”
15  Mme o nthaya a re: “Metsi a o a boneng, a seaka se ntseng mo go one, a raya batho le boidiidi le ditšhaba le diteme.
16  Mme dinaka tse di lesome tse o di boneng, le sebatana, tseno di tla tlhoa seaka mme di tla se senya di bo di se dira se se sa ikategang, mme di tla ja dikarolo tsa sone tse di dinama di di fetsa di ba di se ja ka molelo gotlhelele.
17  Gonne Modimo o go tsentse mo dipelong tsa tsone gore di diragatse kakanyo ya gagwe, le go diragatsa kakanyo e le nngwe ya tsone ka go naya sebatana bogosi jwa tsone, go fitlha mafoko a Modimo a tla bo a diragaditswe.
18  Mme mosadi yo o mmoneng o kaya motse o mogolo o bogosi jwa one bo leng godimo ga dikgosi tsa lefatshe.”
9  Mme moengele wa botlhano a letsa terompeta ya gagwe. Mme ka bona naledi e e neng e wetse mo lefatsheng e tswa legodimong, mme a newa selotlolo sa khuti ya molete o o se nang bolekanngo.
2  Mme a bula khuti ya molete o o se nang bolekanngo, mme mosi wa tlhatloga o tswa mo khuting jaaka mosi wa bokepiso jo bogolo, mme letsatsi, le moya, tsa fifadiwa ke mosi wa khuti.
3  Mme tsie ya tswela mo lefatsheng e tswa mo mosing; e ne ya newa taolo, taolo e e tshwanang le e diphepheng tsa lefatshe di nang le yone.
4  Mme e ne ya bolelelwa gore e se ka ya gobatsa dimela dipe tsa lefatshe le fa e le selo sepe se se tala le fa e le setlhare sepe, fa e se fela batho ba ba se nang lotshwao lwa Modimo mo diphatleng tsa bone.
5  Mme tsie e ne ya newa gore e se ka ya ba bolaya, mme gore ba tlhokofadiwe dikgwedi di le tlhano, mme tlhokofatso mo go bone e ne e tshwana le tlhokofatso ya phepheng fa e loma motho.
6  Mme mo malatsing ao batho ba tla batla loso mme ga ba na go le bona ka gope, mme ba tla eletsa go swa mme loso lo nna lo ba tshaba.
7  Mme ditshwano tsa tsie di ne di ntse jaaka tsa dipitse tse di baakanyeditsweng tlhabano; mo ditlhogong tsa yone go ne go na le se se neng se bonala e le dirwalo tse di tshwanang le gouta, difatlhego tsa yone di ne di tshwana le difatlhego tsa batho,
8  e ne e na le moriri o o tshwanang le moriri wa basadi. Meno a yone a ne a tshwana le a ditau;
9  e ne e na le diiphemelo tsa sehuba di tshwana le diiphemelo tsa sehuba tsa tshipi. Modumo wa diphuka tsa yone e ne e kete modumo wa dikara tsa dipitse di le dintsi di sianela mo tlhabanong.
10  Gape, e na le megatla le malomo jaaka diphepheng; mo megatleng ya yone go na le taolo ya go utlwisa batho botlhoko dikgwedi di le tlhano.
11  E na le kgosi e e e okametseng, moengele wa molete o o se nang bolekanngo. Ka Sehebera leina la gagwe ke Abadona, mme ka Segerika leina la gagwe ke Apolione.
12  Ijoo a le mongwe o fetile. Bona! Go tla bo ijoo ba bangwe ba babedi morago ga dilo tseno.
13  Mme moengele wa borataro a letsa terompeta ya gagwe. Mme ka utlwa lentswe le le lengwe le tswa mo dinakeng tsa sebeso sa gouta se se fa pele ga Modimo
14  le raya moengele wa borataro, yo o neng a tshotse terompeta le re: “Golola baengele ba banè ba ba bofilweng kwa nokeng e kgolo ya Euferatese.”
15  Mme baengele ba banè ba gololwa, ba ba neng ba baakanyeditswe ura le letsatsi le kgwedi le ngwaga, gore ba bolaye nngwetharong ya batho.
16  Mme palo ya masomo a bapagami ba dipitse e ne e le dimiriate di le pedi tsa dimiriate: ke ne ka utlwa palo ya bone.
17  Mme ke ne ka bona dipitse jaana mo ponatshegelong, le ba ba ntseng mo go tsone: ba ne ba na le diiphemelo tsa sehuba tse di khunou le bobududu jo bo kwenneng le bosetlha jwa sebabole; mme ditlhogo tsa dipitse di ne di tshwana le ditlhogo tsa ditau, mme mo melomong ya tsone go ne go tswa molelo le mosi le sulefera.
18  Nngwetharong ya batho e ne ya bolawa ka dipetso tse tharo tseno, ka molelo le mosi le sulefera tse di neng di tswa mo melomong ya tsone.
19  Gonne taolo ya dipitse e mo melomong ya tsone le mo megatleng ya tsone; gonne megatla ya tsone e tshwana le dinoga e bile e na le ditlhogo, mme di gobatsa ka yone.
20  Mme batho ba bangwe botlhe ba ba neng ba sa bolawa ke dipetso tseno ba ne ba se ka ba ikwatlhaela ditiro tsa diatla tsa bone, gore ba se ka ba obamela madimona le medingwana ya gouta le selefera le kgotlho le leje le logong, tse di ka se kang tsa bona le fa e le go utlwa le fa e le go tsamaya;
21  mme ba ne ba se ka ba ikwatlhaela dipolao tsa bone le fa e le go dirisana ga bone le meya le fa e le kgokafalo ya bone le fa e le bogodu jwa bone.
7  Morago ga moo ka bona baengele ba banè ba eme mo dikhutlong tse nnè tsa lefatshe, ba ngangatletse diphefo tse nnè tsa lefatshe, gore go se ka ga foka phefo epe mo lefatsheng kgotsa mo lewatleng kgotsa mo setlhareng sepe.
2  Mme ka bona moengele yo mongwe a tlhatloga kwa botlhabatsatsi, a na le lotshwao lwa Modimo yo o tshelang; mme a goela ka lentswe le le kwa godimo kwa baengeleng ba banè ba ba neilweng go gobatsa lefatshe le lewatle,
3  a re: “Lo se ka lwa gobatsa lefatshe kgotsa lewatle kgotsa ditlhare, go fitlha re fetsa go tshwaya batlhanka ba Modimo wa rona mo diphatleng.”
4  Mme ka utlwa palo ya ba ba neng ba tshwailwe, dikete di le lekgolo masome a manè le bonè, ba tshwailwe go tswa mo lotsong longwe le longwe lwa bomorwa Iseraele:
5  Go tswa mo lotsong lwa ga Juda, ba le dikete di le lesome le bobedi ba ba tshwailweng;go tswa mo lotsong lwa ga Rubene, ba le dikete di le lesome le bobedi;go tswa mo lotsong lwa ga Gada, ba le dikete di le lesome le bobedi;
6  go tswa mo lotsong lwa ga Ashera, ba le dikete di le lesome le bobedi;go tswa mo lotsong lwa ga Nafetali, ba le dikete di le lesome le bobedi;go tswa mo lotsong lwa ga Manase, ba le dikete di le lesome le bobedi;
7  go tswa mo lotsong lwa ga Simeone, ba le dikete di le lesome le bobedi;go tswa mo lotsong lwa ga Lefi, ba le dikete di le lesome le bobedi;go tswa mo lotsong lwa ga Isakare, ba le dikete di le lesome le bobedi;
8  go tswa mo lotsong lwa ga Sebulone, ba le dikete di le lesome le bobedi;go tswa mo lotsong lwa ga Josefa, ba le dikete di le lesome le bobedi;go tswa mo lotsong lwa ga Benjamine, ba le dikete di le lesome le bobedi ba ba tshwailweng.
9  Morago ga dilo tseno ka leba, mme, bona! boidiidi jo bogolo, jo go seng motho ope yo o neng a kgona go bo bala, bo tswa mo merafeng yotlhe le ditso le ditšhaba le diteme, ba eme fa pele ga setulo sa bogosi le fa pele ga Kwana, ba apere diaparo tse di telele tse ditshweu; mme go ne go na le dikala tsa mokolane mo diatleng tsa bone.
10  Ba ne ba nna ba goa ka lentswe le le kwa godimo, ba re: “Poloko re e neilwe ke Modimo wa rona, yo o ntseng mo setulong sa bogosi, le ke Kwana.”
11  Mme baengele botlhe ba ne ba eme go dikologa setulo sa bogosi le bagolwane le dibopiwa tse nnè tse di tshelang, mme ba wela ka difatlhego tsa bone fa pele ga setulo sa bogosi ba obamela Modimo,
12  ba re: “Amen! Pako le kgalalelo le botlhale le ditebogo le tlotlo le maatla le nonofo di nne tsa Modimo wa rona ka bosaengkae le go ya go ile. Amen.”
13  Mme mongwe wa bagolwane a arabela ka go nthaya a re: “Bano ba ba apereng diaparo tse di telele tse ditshweu, ke bomang mme ba tswa kae?”
14  Jalo gone fela foo ka mo raya ka re: “Morena wa me, ke wena yo o itseng.” Mme a nthaya a re: “Bano ke bone ba ba tswang mo pitlaganong e kgolo, mme ba tlhatswitse diaparo tsa bone tse di telele ba bo ba di sweufatsa mo mading a Kwana.
15  Ke gone ka moo ba leng fa pele ga setulo sa bogosi sa Modimo; mme ba mo direla tirelo e e boitshepo motshegare le bosigo mo tempeleng ya gagwe; mme Yo o ntseng mo setulong sa bogosi o tla tsharolola mogope wa gagwe godimo ga bone.
16  Ga ba na go tlhola ba tshwarwa ke tlala le fa e le go tlhola ba nyorwa, le letsatsi ga le na go ba babalela le fa e le mogote ope o o fisang,
17  ka gonne Kwana, yo o mo gare ga setulo sa bogosi, o tla ba disa, e bile o tla ba kaela go ya kwa metsweding ya metsi a botshelo. Mme Modimo o tla phimola dikeledi tsotlhe mo matlhong a bone.”
22  Mme a mpontsha noka ya metsi a botshelo, e galalela jaaka legweka, e elela e tswa kwa setulong sa bogosi sa Modimo le sa Kwana
2  e ya le bogare jwa tsela ya one e e atlhameng. Mme ka kwano ga noka le ka kwa moseja ole go ne go na le ditlhare tsa botshelo di ungwa maungo a mefuta e le lesome le bobedi, di ungwa maungo a tsone kgwedi nngwe le nngwe. Mme matlhare a ditlhare tseno e ne e le a go alafa ditšhaba.
3  Mme ga go na go tlhola go nna le phutso epe. Setulo sa bogosi sa Modimo le sa Kwana se tla nna mo motseng ono, le batlhanka ba gagwe ba tla mo direla tirelo e e boitshepo;
4  mme ba tla bona sefatlhego sa gagwe, le leina la gagwe le tla nna mo diphatleng tsa bone.
5  Gape, bosigo bo tla bo bo seyo, mme ga ba tlhoke lesedi la lobone le fa e le go nna le lesedi la letsatsi, ka gonne Jehofa Modimo o tla ba phatsimisetsa lesedi, mme ba tla busa e le dikgosi ka bosaengkae le go ya go ile.
6  Mme a nthaya a re: “Mafoko ano a a ikanyega e bile a boammaaruri; ee, Jehofa Modimo wa dipolelwana tse di tlhotlheleditsweng tsa baporofeti o ne a romela moengele wa gagwe go bontsha batlhanka ba gagwe dilo tse di tla akofang di diragala.
7  Mme, bona! ke tla ka bofefo. Go itumela le fa e le mang yo o bolokang mafoko a boporofeti jwa lokwalo lono lwa momeno.”
8  Aitse, nna Johane, e ne e le nna yo ke utlwang ke ba ke bona dilo tseno. Mme e rile ke sena go utlwa le go bona, ka wela fa fatshe go obama fa pele ga dinao tsa moengele yo o neng a ntse a mpontsha dilo tseno.
9  Mme a nthaya a re: “O tlhokomele! O se ka wa dira jalo! Se ke leng sone fela ke motlhankammogo le wena le bakaulengwe ba gago ba e leng baporofeti le ba ba bolokang mafoko a lokwalo lono lwa momeno. Obamela Modimo.”
10  Gape a nthaya a re: “O se ka wa kanela mafoko a boporofeti jwa lokwalo lono lwa momeno, gonne nako e e tlhomilweng e gaufi.
11  Yo o dirang tshiamololo, a a dire tshiamololo go ya pele; yo o leswe a a leswefadiwe go ya pele; mme a yo o siameng a dire tshiamo go ya pele, yo o boitshepo a dirwe boitshepo go ya pele.
12  “‘Bona! Ke tla ka bofefo, e bile ke tshotse maduo a ke a nayang, go lefetsa mongwe le mongwe kafa tiro ya gagwe e ntseng ka gone.
13  Ke nna Alefa le Omega, wa ntlha le wa bofelo, tshimologo le bokhutlo.
14  Go itumela ba ba tlhatswang diaparo tsa bone tse di telele, gore ba tle ba newe taolo ya go ya kwa ditlhareng tsa botshelo le gore ba tsene mo motseng ka dikgoro tsa one.
15  Kwa ntle go na le dintša le ba ba dirisanang le meya le bagokafadi le babolai le baobamedi ba medingwana le mongwe le mongwe yo o ratang maaka e bile a tswelela a a bua.’
16  “‘Nna, Jesu, ke ne ka roma moengele wa me gore a lo neye bosupi jwa dilo tseno mo diphuthegong. Ke nna modi le losika lwa ga Dafide, le naledi ya moso e e phatsimang.’”
17  Mme moya le monyadiwa ba nna ba re: “Tla!” Mme le fa e le mang yo o utlwang a a re: “Tla!” Le fa e le mang yo o nyorilweng a a tle; le fa e le mang yo o eletsang, a a tseye metsi a botshelo mahala.
18  “Ke naya mongwe le mongwe yo o utlwang mafoko a boporofeti jwa lokwalo lono lwa momeno bosupi: Fa mongwe a ka oketsa dilo tseno, Modimo o tla mo okeletsa dipetso tse di kwadilweng mo lokwalong lono lwa momeno;
19  mme fa mongwe a ka tlosa sepe mo mafokong a lokwalo lono lwa momeno lwa boporofeti jono, Modimo o tla tlosa kabelo ya gagwe mo ditlhareng tsa botshelo le mo motseng o o boitshepo, dilo tse go kwadilweng ka tsone mo lokwalong lono lwa momeno.
20  “Yo o nayang bosupi jwa dilo tseno a re, ‘Ee; ke tla ka bofefo.’” “Amen! Tla, Morena Jesu.”
21  E kete bopelonomi jo bo sa re tshwanelang jwa Morena Jesu Keresete bo ka nna le baitshepi.
6  Mme ka leba fa Kwana a ne a bula se sengwe sa dikano tse supa, mme ka utlwa sengwe sa dibopiwa tse nnè tse di tshelang se bua ka lentswe le e keteng tumo ya maru se re: “Tla!”
2  Ka leba, mme, bona! pitse e tshweu; mme yo o e pagameng o ne a tshotse bora; a newa serwalo, mme a tsamaya a fenya a ba a digela phenyo ya gagwe.
3  E rile a bula sekano sa bobedi, ka utlwa sebopiwa sa bobedi se se tshelang se re: “Tla!”
4  Mme e nngwe ya tla, pitse e e khunou; mme yo o e pagameng a newa go tlosa kagiso mo lefatsheng gore ba bolaane; mme a newa tšhaka e kgolo.
5  E rile a bula sekano sa boraro, ka utlwa sebopiwa sa boraro se se tshelang se re: “Tla!” Ka leba, mme, bona! pitse e ntsho; mme yo o e pagameng o ne a tshotse sekale ka seatla.
6  Mme ka utlwa lentswe le e keteng le mo gare ga dibopiwa tse nnè tse di tshelang le re: “Kwatara ya korong ke denario, le dikwatara di le tharo tsa barele ke denario; mme o se ka wa senya lookwane lwa motlhware le beine.”
7  E rile a bula sekano sa bonè, ka utlwa lentswe la sebopiwa sa bonè se se tshelang le re: “Tla!”
8  Ka leba, mme, bona! pitse e tshetlha; mme leina la yo o e pagameng e ne e le Loso. Hadese e ne e mo setse morago e le gaufi thata. Mme ba ne ba newa taolo godimo ga karolo ya bonè ya lefatshe, gore ba bolaye ka tšhaka e telele le ka tlhaelo ya dijo le ka sebetso se se bolayang le ka dibatana tsa naga tsa lefatshe.
9  Mme e rile a bula sekano sa botlhano, ka bona kafa tlase ga sebeso meya ya ba ba neng ba bolawa ka ntlha ya lefoko la Modimo le ka ntlha ya tiro ya go supa e ba kileng ba bo ba e dira.
10  Mme ya goa ka lentswe le le kwa godimo, ya re: “Morena Molaodimogolo yo o boitshepo le yo o boammaaruri, o tla ithiba go atlhola le go busolosa madi a rona mo go ba ba nnang mo lefatsheng go fitlha leng?”
11  Mme mongwe le mongwe wa yone wa newa seaparo se se telele se sesweu; mme ya bolelelwa gore e ikhutse ka lobakanyana, go fitlha go tladiwa le palo ya batlhankammogo le yone le bomorwarraayone ba ba neng ba tloga ba bolawa fela jaaka le yone e bolailwe.
12  Mme ka leba fa a bula sekano sa borataro, mme ga nna thoromo e kgolo ya lefatshe; letsatsi la nna lentsho jaaka letsela la kgetsi la moriri, mme ngwedi yotlhe ya nna jaaka madi,
13  dinaledi tsa legodimo tsa wela mo lefatsheng, jaaka fa setlhare sa mofeige se se tshikhinngwang ke phefo e kgolo se tlhotlhora difeige tsa sone tse di sa butswang.
14  Legodimo la tloga jaaka lokwalo lwa momeno lo lo menwang, le thaba nngwe le nngwe le setlhaketlhake sengwe le sengwe di ne tsa tlosiwa mo mafelong a tsone.
15  Mme dikgosi tsa lefatshe le ba maemo a a kwa godimo le balaodi ba sesole le ba ba humileng le ba ba nonofileng le motlhanka mongwe le mongwe le motho mongwe le mongwe yo o gololesegileng ba iphitlha mo dikgageng le mo mafikeng a dithaba.
16  Ba nna ba raya dithaba le mafika ba re: “Re weleng godimo lo bo lo re fitlhele sefatlhego sa Yo o ntseng mo setulong sa bogosi le tšhakgalo ya Kwana,
17  ka gonne letsatsi le legolo la tšhakgalo ya bone le gorogile, mme ke mang yo o kgonang go ema?”
21  Mme ka bona legodimo le lesha le lefatshe le lesha; gonne legodimo la pele le lefatshe la pele di ne di fetile, le lewatle ga le tlhole le le gone.
2  Gape ka bona motse o o boitshepo, Jerusalema yo Mosha, o fologa o tswa legodimong kwa Modimong e bile o baakantswe jaaka monyadiwa a kgabiseditswe monna wa gagwe.
3  Morago ga moo ka utlwa lentswe le le kwa godimo le tswa mo setulong sa bogosi le re: “Bona! Mogope wa Modimo o mo bathong, mme o tla aga le bone, mme ba tla nna batho ba gagwe. Mme Modimo ka boene o tla nna le bone.
4  Mme o tla phimola dikeledi tsotlhe mo matlhong a bone, mme loso lo tla bo lo seyo, le fa e le khutsafalo le fa e le selelo le fa e le botlhoko di tla bo di sa tlhole di le gone. Dilo tsa pele di fetile.”
5  Mme Yo o ntseng mo setulong sa bogosi a re: “Bona! Ke dira dilo tsotlhe disha.” Gape, a re: “Kwala, ka gonne mafoko ano a a ikanyega e bile a boammaaruri.”
6  Mme a nthaya a re: “Di diragetse! Ke nna Alefa le Omega, tshimologo le bokhutlo. Le fa e le mang yo o nyorwang ke tla mo nosa mahala mo motsweding wa metsi a botshelo.
7  Le fa e le mang yo o fenyang o tla rua dilo tseno, mme ke tla nna Modimo wa gagwe mme o tla nna morwaake.
8  Mme magatlapa le ba ba se nang tumelo le ba ba ferosang sebete ka ntlha ya leswe la bone le babolai le bagokafadi le ba ba dirisanang le meya le baobamedi ba medingwana le baaki botlhe, kabelo ya bone e tla nna mo bodibeng jo bo tukang molelo le sulefera. Seno se kaya loso lwa bobedi.”
9  Mme ga tla mongwe wa baengele ba ba supa ba ba neng ba tshotse megopo e supa e e neng e tletse dipetso di supa tsa bofelo, mme a bua le nna a re: “Tla kwano, ke tla go bontsha monyadiwa, mosadi wa Kwana.”
10  Jalo a ntsholela kwa thabeng e kgolo le e e kwa godimo ka maatla a moya, mme a mpontsha motse o o boitshepo Jerusalema o fologa o tswa legodimong kwa Modimong
11  mme o na le kgalalelo ya Modimo. Phatsimo ya one e ne e tshwana le leje le le tlhokegang thata go a gaisa otlhe, jaaka leje la jasepere le phatsima mo le galalelang jaaka legweka.
12  O ne o na le lobota lo logolo le lo lo kwa godimo e bile o na le dikgoro di le lesome le bobedi, mme mo dikgorong go na le baengele ba le lesome le bobedi, mme go ne go kwadilwe maina ka go ralwa a e leng a ditso tse di lesome le bobedi tsa bomorwa Iseraele.
13  Kafa botlhaba go ne go na le dikgoro di le tharo, kafa bokone dikgoro di le tharo, kafa borwa dikgoro di le tharo, kafa bophirima dikgoro di le tharo.
14  Lobota lwa motse le lone lo ne lo na le maje a le lesome le bobedi a motheo, mme mo go one go le maina a le lesome le bobedi a baaposetoloi ba le lesome le bobedi ba ga Kwana.
15  Jaanong ene yo o neng a bua le nna o ne a tshwere lotlhaka lwa gouta e le selekanyi, gore a tle a lekanye motse le dikgoro tsa one le lobota lwa one.
16  Motse o ne o le matlhakore a le manè a a lekalekanang, le boleele jwa one bo lekana le bophara jwa one ka bogolo. Mme a lekanya motse ka lotlhaka, diferelone di le dikete di le lesome le bobedi; boleele jwa one le bophara le bogodimo di a lekana.
17  Gape, a lekanya lobota lwa one, dikubita di le lekgolo le masome a manè le bonè, go ya ka selekanyo sa motho, gape e le sa moengele.
18  Jaanong lobota lwa one lo ne lo agilwe ka jasepere, mme motse o ne o le gouta e e tlhololo jaaka galase e e galalelang.
19  Metheo ya lobota lwa motse ono e ne e kgabisitswe ka mofuta mongwe le mongwe wa leje le le tlhokegang: motheo wa ntlha e ne e le jasepere, wa bobedi e le safire, wa boraro kalesedone, wa bonè emeraleda,
20  wa botlhano saredonekese, wa borataro saredise, wa bosupa kerusolete, wa borobedi berile, wa borobongwe topase, wa bolesome kerusoperase, wa bolesome le bongwe hiasinthe, wa bolesome le bobedi amethisete.
21  Gape, dikgoro tse di lesome le bobedi e ne e le diperela di le lesome le bobedi; nngwe le nngwe ya dikgoro e ne e dirilwe ka perela e le nngwe. Mme tsela e e atlhameng ya motse e ne e le gouta e e tlhololo, jaaka galase e e galalelang.
22  Mme ke ne ka se ka ka bona tempele mo go one, gonne Jehofa Modimo Mothatayotlhe ke tempele ya one, le Kwana ke yone.
23  Mme motse ga o tlhoke letsatsi le fa e le ngwedi go o phatsimela, gonne kgalalelo ya Modimo e ne e o bonesitse, mme lobone lwa one e ne e le Kwana.
24  Mme ditšhaba di tla tsamaya ka lesedi la one, le dikgosi tsa lefatshe di tla tlisa kgalalelo ya tsone mo go one.
25  Mme dikgoro tsa one ga di na go tswalwa ka gope motshegare, gonne ga go kitla go nna bosigo gone.
26  Mme ba tla tlisa kgalalelo le tlotlo ya ditšhaba mo go one.
27  Mme selo se se sa itshepang le motho yo o tswelelang a dira selo se se ferosang sebete le maaka ga a na go tsena mo go one ka gope; go tla tsena fela ba ba kwadilweng mo lokwalong lwa momeno lwa Kwana lwa botshelo.
13  Mme ya ema mo moshwaweng wa lewatle. Mme ka bona sebatana sa naga se tlhatloga se tswa mo lewatleng, se na le dinaka di le lesome le ditlhogo di le supa, mme mo dinakeng tsa sone go na le dirwalo tsa segosi di le lesome, mme mo ditlhogong tsa sone go na le maina a tlhapatso.
2  Jaanong sebatana sa naga se ke neng ka se bona se ne se tshwana le lengau, mme dinao tsa sone di ne di tshwana le tsa bera, le molomo wa sone o ne o tshwana le molomo wa tau. Mme kgogela ya naya sebatana seno maatla a yone le setulo sa yone sa bogosi le taolo e kgolo.
3  Mme ka bona nngwe ya ditlhogo tsa sone jaaka e kete e tlhabilwe gore e bo e swe, mme titeo ya yone ya loso e ne ya fola, mme lefatshe lotlhe la sala sebatana seno sa naga morago ka kgatlhego.
4  Mme ba obamela kgogela ka gonne e ne ya naya sebatana sa naga taolo, ba obamela sebatana sa naga ka mafoko a a reng: “Ke mang yo o tshwanang le sebatana sa naga, mme ke mang yo o ka tlhabanang le sone?”
5  Mme sa newa molomo o o buang dilo tse dikgolo le ditlhapatso, sa ba sa newa taolo ya go dira dikgwedi di le masome a manè le bobedi.
6  Mme sa bula molomo wa sone se tlhapatsa Modimo, se tlhapatsa leina la gagwe le boago jwa gagwe, le ba ba agileng kwa legodimong.
7  Mme se ne sa newa go tlhabana ntwa le baitshepi le go ba fenya, mme sa newa taolo godimo ga lotso longwe le longwe le batho le teme le setšhaba.
8  Mme botlhe ba ba nnang mo lefatsheng ba tla se obamela; ba go seng ope wa bone yo leina la gagwe le kwadilweng mo lokwalong lwa momeno lwa botshelo lwa Kwana e e neng ya tlhabiwa, go tloga fa e sa le lefatshe le thaiwa.
9  Fa mongwe a na le tsebe, a a utlwe.
10  Fa mongwe a laoletswe botshwarwa, o ya botshwarwa. Fa mongwe a ka bolaya ka tšhaka, o tshwanetse go bolawa ka tšhaka. Fano ke gone fa go kayang boitshoko le tumelo ya baitshepi.
11  Mme ka bona sebatana se sengwe sa naga se tlhatloga se tswa mo lefatsheng, mme se ne se na le dinaka tse pedi jaaka kwanyana, mme sa simolola go bua jaaka kgogela.
12  Mme se dirisa taolo yotlhe ya sebatana sa ntlha sa naga mo ponong ya sone. Mme se dira gore lefatshe le ba ba nnang mo go lone ba obamele sebatana sa ntlha sa naga, se titeo ya sone ya loso e neng ya fola.
13  Mme se dira ditshupo tse dikgolo, mo se dirang le gore molelo o fologe o tswa legodimong o tla mo lefatsheng mo ponong ya batho.
14  Mme se tsietsa ba ba nnang mo lefatsheng, ka ntlha ya ditshupo tse se neng sa di newa gore se di dire mo ponong ya sebatana sa naga, fa se ntse se bolelela ba ba nnang mo lefatsheng gore ba dire setshwantsho ba se direle sebatana sa naga se se neng se na le titeo ya tšhaka mme le fa go ntse jalo se rudile.
15  Mme se ne sa newa gore se neye setshwantsho sa sebatana sa naga mohemo, gore setshwantsho sa sebatana sa naga se ko se bue se bo se dire gore go bolawe botlhe ba ba neng ba sa obamele setshwantsho sa sebatana sa naga ka tsela le fa e le efe.
16  Mme se patelela batho botlhe, ba bannye le ba bagolo, le bahumi le bahumanegi, le bagololesegi le batlhanka, gore bano ba tshwaiwe mo seatleng sa bone sa moja kgotsa mo phatleng ya bone,
17  le gore go se nne le ope yo o ka kgonang go reka kgotsa go rekisa fa e se motho yo o nang le letshwao, leina la sebatana sa naga kgotsa palo ya leina la sone.
18  Fano ke gone fa botlhale bo tsenang gone: A yo o botlhale a bale palo ya sebatana sa naga, gonne ke palo ya motho; mme palo ya sone ke makgolo a marataro le masome a marataro le borataro.
14  Mme ka leba, mme, bona! Kwana e eme mo Thabeng ya Siona, mme a na le ba ba dikete di le lekgolo masome a manè le bonè ba kwadilwe leina la gagwe le leina la ga Rraagwe mo diphatleng tsa bone.
2  Mme ka utlwa modumo o tswa legodimong o e keteng mosumo wa metsi a mantsi le o e keteng modumo o o kwa godimo wa tumo ya maru; mme modumo o ke neng ka o utlwa o ne e kete wa baopedi ba ba opelang le harepa ba letsa diharepa tsa bone.
3  Mme ba opela jaaka e kete ke pina e ntšha fa pele ga setulo sa bogosi le fa pele ga dibopiwa tse nnè tse di tshelang le bagolwane; mme go ne go se na ope yo o neng a kgona go itse pina eo fa e se ba ba dikete di le lekgolo masome a manè le bonè, ba ba rekilweng mo lefatsheng.
4  Bano ke ba ba neng ba se ka ba iteswafatsa ka basadi; tota e bile, ke makgarebane. Bano ke bone ba ba nnang ba sala Kwana morago go sa kgathalesege gore o ya kae. Bano ba ne ba rekwa mo bathong e le mabutswapele a Modimo le a Kwana,
5  mme ga go na maaka ape a a neng a fitlhelwa mo melomong ya bone; ga ba na molato.
6  Mme ka bona moengele yo mongwe a fofa mo gare ga legodimo, o ne a tshotse dikgang tse di molemo tsa bosakhutleng go di bolela e le mafoko a a itumedisang mo go ba ba nnang mo lefatsheng, le mo setšhabeng sengwe le sengwe le lotso le teme le batho,
7  a bua ka lentswe le le kwa godimo a re: “Boifang Modimo lo bo lo mo neye kgalalelo, ka gonne nako ya gagwe ya go atlhola e gorogile, mme jalo obamelang Ene yo o dirileng legodimo le lefatshe le lewatle le metswedi ya metsi.”
8  Mme yo mongwe, moengele wa bobedi, a latela, a re: “O ole! Babelona o Mogolo o ole, ene yo o neng a dira gore ditšhaba tsotlhe di nwe beine ya bogale jwa kgokafalo ya gagwe!”
9  Mme moengele yo mongwe, wa boraro, a ba sala morago, a bua ka lentswe le le kwa godimo a re: “Fa mongwe a obamela sebatana sa naga le setshwantsho sa sone, mme a amogela letshwao mo phatleng ya gagwe kgotsa mo seatleng sa gagwe,
10  le ene o tla nwa beine ya bogale jwa Modimo e e tshetsweng mo senwelong sa bogale jwa gagwe e sa timolwa, mme o tla tlhokofadiwa ka molelo le sulefera mo ponong ya baengele ba ba boitshepo le mo ponong ya Kwana.
11  Mme mosi wa tlhokofatso ya ba ba obamelang sebatana le setshwantsho sa sone, mmogo le mang fela yo o amogelang letshwao la leina la sone, o tlhatloga ka bosaengkae le go ya go ile, mme ga ba na boikhutso bosigo le motshegare.
12  Fano ke gone fa go kayang boitshoko jwa baitshepi, ba ba bolokang ditaolo tsa Modimo le tumelo ya ga Jesu.”
13  Mme ka utlwa lentswe le tswa legodimong le re: “Kwala: Go itumela baswi ba ba swang ba le seoposengwe le Morena go tloga mo nakong eno go ya pele. Ee, go bua moya, a ba ikhutse mo ditirong tsa bone tsa bonatla, gonne dilo tse ba neng ba di dira di tsamaya le bone.”
14  Ka leba, mme, bona! leru le lesweu, mme mo lerung leno go ntse mongwe yo o tshwanang le morwa motho, a na le serwalo sa gouta mo tlhogong ya gagwe le sekele e e bogale mo seatleng sa gagwe.
15  Mme moengele yo mongwe a tlhaga a tswa kwa lefelong le le boitshepo la tempele, a goeletsa yo o ntseng mo lerung ka lentswe le le kwa godimo a re: “Tsenya sekele ya gago mme o robe, ka gonne nako e tlile ya go roba, gonne thobo ya lefatshe e budule thata.”
16  Mme yo o ntseng mo lerung a tsenya sekele ya gagwe mo lefatsheng, mme lefatshe la rojwa.
17  Mme moengele yo mongwe gape a tlhaga a tswa mo lefelong le le boitshepo la tempele le le kwa legodimong, yono le ene, a tshotse sekele e e bogale.
18  Moengele yo mongwe gape a tlhaga a tswa mo sebesong mme o ne a na le taolo ya go laola molelo. A tlhaeletsa ka lentswe le le kwa godimo kwa go yo o neng a tshotse sekele e e bogale, a re: “Tsenya sekele ya gago e e bogale mme o kgetle masitlha a mofine wa lefatshe, ka gonne morara wa lone jaanong o budule.”
19  Moengele a tsenya sekele ya gagwe mo lefatsheng mme a kgetla mofine wa lefatshe, mme a o latlhela mo segatisetsong se segolo sa beine ya bogale jwa Modimo.
20  Mme segatisetso sa beine sa gatisetswa ka kwa ntle ga motse, mme madi a tswa mo segatisetsong sa beine a ya kwa godimo go fitlha fela kwa ditomong tsa dipitse, sekgala sa diferelone di le sekete le makgolo a le marataro.
19  Morago ga dilo tseno ka utlwa se se neng se tshwana le lentswe le le kwa godimo la boidiidi jo bogolo kwa legodimong. Ba ne ba re: “Bakang Jah, lona batho! Poloko le kgalalelo le maatla ke tsa Modimo wa rona,
2  ka gonne dikatlholo tsa gagwe di boammaaruri e bile di siame. Gonne o atlhotse seaka se segolo se se neng sa senya lefatshe ka kgokafalo ya sone, e bile o busoloseditse madi a batlhanka ba gagwe mo seatleng sa sone.”
3  Mme gone fela foo ba bua lekgetlo la bobedi ba re: “Bakang Jah, lona batho! Mme mosi o o tswang mo go sone o tswelela o tlhatloga ka bosaengkae le go ya go ile.”
4  Mme bagolwane ba ba masome a mabedi le bonè le dibopiwa tse nnè tse di tshelang ba wela fa fatshe ba obamela Modimo yo o ntseng mo setulong sa bogosi, ba re: “Amen! Bakang Jah, lona batho!”
5  Gape, lentswe la tswa mo setulong sa bogosi la re: “Bakang Modimo wa rona, lona lotlhe batlhanka ba gagwe, ba lo mmoifang, ba bannye le ba bagolo.”
6  Mme ka utlwa se se neng se tshwana le lentswe la boidiidi jo bogolo le se se neng se tshwana le mosumo wa metsi a mantsi e bile se tshwana le modumo wa tumo e kgolo ya maru. Ba re: “Bakang Jah, lona batho, ka gonne Jehofa Modimo wa rona, Mothatayotlhe, o simolotse go busa e le kgosi.
7  A re itumeleng re bo re ipeleng go feta selekanyo, mme a re mo neyeng kgalalelo, ka gonne lenyalo la Kwana le gorogile le mosadi wa gagwe o ipaakantse.
8  Ee, o neilwe gore a apare leloba le le phatsimang, le le phepa, le le boleta, gonne leloba le le boleta le emela ditiro tse di siameng tsa baitshepi.”
9  Mme a nthaya a re: “Kwala: Go itumela ba ba laleditsweng kwa dijong tsa maitseboa tsa lenyalo la Kwana.” Gape, a nthaya a re: “Ano ke mafoko a a boammaaruri a Modimo.”
10  Foo ka wela fa fatshe fa pele ga dinao tsa gagwe go mo obamela. Mme a nthaya a re: “O tlhokomele! O se ka wa dira jalo! Se ke leng sone fela ke motlhankammogo le wena le bakaulengwe ba gago ba ba nang le tiro ya go supa ka Jesu. Obamela Modimo; gonne go naya bosupi ka Jesu ke se se tlhotlheletsang go porofeta.”
11  Mme ka bona legodimo le bulega, mme, bona! pitse e tshweu. Mme yo o ntseng mo go yone o bidiwa Boikanngo le Boammaaruri, mme o atlhola a ba a tswelela a lwa ka tshiamo.
12  Matlho a gagwe ke kgabo e e tukang, mme mo tlhogong ya gagwe go na le dirwalo tsa segosi di le dintsi. O kwadilwe leina le go seng ope yo o le itseng fa e se ene ka boene,
13  mme o apere seaparo sa kafa ntle se se kgatšhitsweng ka madi, mme leina le a bidiwang ka lone ke Lefoko la Modimo.
14  Gape, masomo a a neng a le kwa legodimong a ne a mo setse morago ka dipitse tse ditshweu, mme a ne a apere leloba le lesweu, le le phepa, le le boleta.
15  Mme mo molomong wa gagwe go tswa tšhaka e e bogale e telele, gore a tle a iteye ditšhaba ka yone, mme o tla e disa ka thobane ya tshipi. Gape o gatisa segatisetso sa beine ya bogale jwa tšhakgalo ya Modimo Mothatayotlhe.
16  Mme mo seaparong sa gagwe sa kafa ntle, le mo seropeng sa gagwe, o kwadilwe leina, Kgosi ya dikgosi le Morena wa barena.
17  Gape ka bona moengele a eme mo letsatsing, mme a goa ka lentswe le le kwa godimo a raya dinonyane tsotlhe tse di fofang mo gare ga legodimo a re: “Tlang kwano, phuthegelang kwa dijong tse dikgolo tsa maitseboa tsa Modimo,
18  gore lo je dikarolo tse di dinama tsa dikgosi le dikarolo tse di dinama tsa balaodi ba sesole le dikarolo tse di dinama tsa banna ba ba nonofileng le dikarolo tse di dinama tsa dipitse le tsa ba ba di pagameng, le dikarolo tse di dinama tsa botlhe, tsa bagololesegi mmogo le tsa batlhanka le tsa ba bannye le ba bagolo.”
19  Mme ka bona sebatana le dikgosi tsa lefatshe le masole a tsone a phuthegetse go lwa ntwa le yo o pagameng pitse le masole a gagwe.
20  Mme sebatana sa tshwarwa, mme mmogo le sone ga tshwarwa moporofeti wa maaka yo o neng a dira ditshupo fa pele ga sone tse a neng a tsietsa ba ba neng ba amogela letshwao la sebatana ka tsone le ba ba obamelang setshwantsho sa sone. Ba piriganyediwa ka bobedi mo bodibeng jo bo molelo jo bo tukang ka sulefera, ba ntse ba tshela.
21  Mme ba bangwe botlhe ba ne ba bolawa ka tšhaka e telele ya yo o pagameng pitse, e leng tšhaka e e tswang mo molomong wa gagwe. Mme dinonyane tsotlhe tsa kgora dikarolo tse di dinama tsa tsone.
5  Mme mo seatleng sa moja sa Yo o ntseng mo setulong sa bogosi ka bona lokwalo lwa momeno lo kwadilwe mo teng le kafa morago, lo kanetswe thata ka dikano di le supa.
2  Mme ka bona moengele yo o nonofileng a bolela ka lentswe le le kwa godimo a re: “Ke mang yo o tshwanelang go bula lokwalo lono lwa momeno le go kanolola dikano tsa lone?”
3  Mme go ne go se na le fa e le a le mongwe fela kwa legodimong le fa e le mo lefatsheng le fa e le kafa tlase ga lefatshe yo o neng a kgona go bula lokwalo lwa momeno kgotsa go leba mo go lone.
4  Mme ka lela fela thata ka gonne go se na ope yo o fitlhetsweng a tshwanela go bula lokwalo lwa momeno kgotsa go leba mo go lone.
5  Mme mongwe wa bagolwane a nthaya a re: “Tlogela go lela. Bona! Tau e e leng ya lotso lwa Juda, modi wa ga Dafide, e fentse gore e bule lokwalo lwa momeno le dikano tsa lone tse supa.”
6  Mme ka bona go eme mo gare ga setulo sa bogosi le ga dibopiwa tse nnè tse di tshelang le mo gare ga bagolwane kwanyana jaaka e kete e tlhabilwe, e na le dinaka di supa le matlho a supa, matlho a a kayang meya e supa ya Modimo e e rometsweng mo lefatsheng lotlhe.
7  A ya a akofa a lo tsaya mo seatleng sa moja sa Yo o ntseng mo setulong sa bogosi.
8  Mme e rile a tsaya lokwalo lwa momeno, dibopiwa tse nnè tse di tshelang le bagolwane ba ba masome a mabedi le bonè ba wela fa fatshe fa pele ga Kwana, mongwe le mongwe a tshotse harepa le megopo ya gouta e e neng e tletse maswalo, mme maswalo a kaya dithapelo tsa baitshepi.
9  Mme ba opela pina e ntšha, ba re: “O a tshwanela go tsaya lokwalo lwa momeno o ba o bula dikano tsa lone, ka gonne o ne wa tlhabiwa mme ka madi a gago o ne wa rekela Modimo batho ba tswa mo lotsong longwe le longwe le teme le batho le setšhaba,
10  mme wa ba dira gore ba nne bogosi le baperesiti ba Modimo wa rona, mme ba tla busa lefatshe e le dikgosi.”
11  Ka bona, mme ka utlwa lentswe la baengele ba le bantsi go dikologa setulo sa bogosi le dibopiwa tse di tshelang le bagolwane, mme palo ya bone e ne e le dimiriate tsa dimiriate le dikete tsa dikete,
12  ba bua ka lentswe le le kwa godimo ba re: “Kwana e e neng ya tlhabiwa e a tshwanela go amogela maatla le dikhumo le botlhale le nonofo le tlotlo le kgalalelo le pako.”
13  Le sebopiwa sengwe le sengwe se se mo legodimong le mo lefatsheng le kafa tlase ga lefatshe le mo lewatleng, le dilo tsotlhe tse di mo go tsone, ka di utlwa di re: “Kwa go Yo o ntseng mo setulong sa bogosi le kwa go Kwana go nne pako le tlotlo le kgalalelo le thata ka bosaengkae le go ya go ile.”
14  Mme dibopiwa tse nnè tse di tshelang tsa re: “Amen!” mme bagolwane ba wela fa fatshe ba obama.
15  Mme ka bona sesupo se sengwe kwa legodimong, se le segolo e bile se gakgamatsa, baengele ba le supa ba tshotse dipetso di le supa. Tseno ke tsa bofelo, ka gonne bogale jwa Modimo bo wediwa ka tsone.
2  Mme ka bona se se neng se bonala e le lewatle la sekagalase le tlhakanye le molelo, mme ba ba tswang ba fentse mo sebataneng le mo setshwantshong sa sone le mo palong ya leina la sone ba eme fa gaufi le lewatle la sekagalase, ba tshotse diharepa tsa Modimo.
3  Mme ba opela pina ya ga Moshe motlhanka wa Modimo le pina ya Kwana, ba re: “Ditiro tsa gago di dikgolo e bile di a gakgamatsa, Jehofa Modimo, Mothatayotlhe. Ditsela tsa gago di siame e bile di boammaaruri, Kgosi ya bosakhutleng.
4  Ke mang yo tota a ka se kang a go boifa, Jehofa, a ba a galaletsa leina la gago, ka gonne ke wena o le nosi yo o ikanyegang? Gonne ditšhaba tsotlhe di tla tla di obama fa pele ga gago, ka gonne ditaelo tsa gago tse di siameng di bonaditswe.”
5  Morago ga dilo tseno ka leba, mme lefelo le le boitshepo la mogope wa bosupi le ne la bulwa kwa legodimong,
6  mme baengele ba le supa ba ba tshotseng dipetso tse supa ba tlhaga ba tswa mo lefelong le le boitshepo, ba apere leloba le le phepa, le le phatsimang e bile ba itlamile dihuba ka meitlamo ya gouta.
7  Mme mongwe wa dibopiwa tse nnè tse di tshelang a naya baengele ba ba supa megopo e supa ya gouta e e neng e tletse bogale jwa Modimo, yo o tshelang ka bosaengkae le go ya go ile.
8  Mme lefelo le le boitshepo la tlala mosi ka ntlha ya kgalalelo ya Modimo le ka ntlha ya maatla a gagwe, mme go ne go se ope yo o neng a kgona go tsena mo lefelong le le boitshepo go fitlha dipetso tse supa tsa baengele ba ba supa di wediwa.
20  Mme ka bona moengele a fologa kwa legodimong a tshotse selotlolo sa molete o o se nang bolekanngo le keetane e kgolo mo seatleng sa gagwe.
2  Mme a tshwara kgogela, noga ya kwa tshimologong, yo e leng Diabolo le Satane, a ba a mmofa dingwaga di le sekete.
3  Mme a mo piriganyetsa mo moleteng o o se nang bolekanngo a ba a o tswala a o kana mo godimo ga gagwe, gore a se ka a tlhola a tsietsa ditšhaba go fitlha dingwaga tse di sekete di khutla. Morago ga dilo tseno o tla gololwa ka lobakanyana.
4  Mme ka bona ditulo tsa bogosi, e bile go ne go na le ba ba ntseng mo go tsone, mme ba ne ba newa maatla a go atlhola. Ee, ka bona meya ya ba ba bolailweng ka selepe ka ntlha ya bosupi jo ba neng ba bo naya ka Jesu le ka ntlha ya go bua ka Modimo, e bile e le ba ba neng ba sa obamela sebatana le fa e le setshwantsho sa sone le ba ba neng ba sa amogela letshwao mo phatleng ya bone le mo seatleng sa bone. Ba tshela mme ba busa e le dikgosi le Keresete dingwaga di le sekete.
5  (Baswi ba bangwe botlhe ba ne ba se ka ba tshela go fitlha dingwaga tse di sekete di khutla.) Eno ke tsogo ya ntlha.
6  Go itumela e bile go boitshepo motho yo o nang le seabe mo tsogong ya ntlha; loso lwa bobedi ga lo na taolo mo go bone, mme ba tla nna baperesiti ba Modimo le ba ga Keresete, mme ba tla busa e le dikgosi le ene ka dingwaga di le sekete.
7  Jaanong ka bonako fela fa dingwaga tse di sekete di sena go khutla, Satane o tla gololwa gore a tswe mo kgolegelong ya gagwe,
8  mme o tla tswa a ya go timetsa ditšhaba tse di mo dikhutlong tse nnè tsa lefatshe, Gogo le Magogo, go ba phutha mmogo go ya ntweng. Palo ya bano e ntse jaaka moshawa wa lewatle.
9  Mme ba anama godimo ga bophara jwa lefatshe ba bo ba dikanyetsa bothibelelo jwa baitshepi le motse o o rategang. Mme molelo wa fologa o tswa legodimong wa ba laila.
10  Mme Diabolo yo o neng a ba tsietsa a piriganyediwa mo bodibeng jwa molelo le sulefera, koo sebatana mmogo le moporofeti wa maaka ba neng ba setse ba le gone; mme ba tla tlhokofadiwa bosigo le motshegare ka bosaengkae le go ya go ile.
11  Mme ka bona setulo sa bogosi se segolo se sesweu le yo o ntseng mo go sone. Lefatshe le legodimo tsa tshaba fa pele ga gagwe, mme tsa se ka tsa bonelwa bonno.
12  Mme ka bona baswi, ba bagolo le ba bannye, ba eme fa pele ga setulo sa bogosi, mme dikwalo tsa momeno tsa bulwa. Mme lokwalo lwa momeno lo longwe lo ne lwa bulwa; ke lokwalo lwa momeno lwa botshelo. Mme baswi ba ne ba atlholwa go ya ka dilo tse di kwadilweng mo dikwalong tseno tsa momeno go ya ka ditiro tsa bone.
13  Mme lewatle la ntsha baswi ba ba mo go lone, le loso le Hadese tsa ntsha baswi ba ba mo go tsone, mme ba atlholwa mongwe le mongwe go ya ka ditiro tsa bone.
14  Mme loso le Hadese tsa latlhelwa mo bodibeng jwa molelo. Seno se kaya loso lwa bobedi, bodiba jwa molelo.
15  Mo godimo ga moo, le fa e le mang yo o sa fitlhelwang a kwadilwe mo bukeng ya botshelo o ne a piriganyediwa mo bodibeng jwa molelo.
1  Tshenolo ka Jesu Keresete, e Modimo a neng a e mo naya, gore a bontshe batlhanka ba gagwe dilo tse di tla akofang di diragala. A roma moengele wa gagwe mme ka ene a e neela motlhanka wa gagwe Johane ka ditshupo,
2  yo o neng a naya bosupi ka lefoko le Modimo a le neileng le ka bosupi jo Jesu Keresete a bo neileng, le ka dilo tsotlhe tse a di boneng.
3  Go itumela yo o balelang kwa godimo le ba ba utlwang mafoko a boporofeti jono, le ba ba bolokang dilo tse di kwadilweng mo go jone; gonne nako e e tlhomilweng e gaufi.
4  Johane, a kwalela diphuthego tse supa tse di mo kgaolong ya Asia: E kete lo ka nna le bopelonomi jo bo sa re tshwanelang le kagiso tse di tswang kwa go “Yo o gone le yo o neng a le gone le yo o tlang,” le kwa meyeng e supa e e fa pele ga setulo sa gagwe sa bogosi,
5  le kwa go Jesu Keresete, “Mosupi yo o Ikanyegang,” “Leitibolo go tswa mo baswing,” le “Mmusi wa dikgosi tsa lefatshe.” A yo o re ratang le yo o re golotseng mo maleong a rona ka madi a gagwe—
6  mme o ne a dira gore re nne bogosi, baperesiti ba Modimo wa gagwe le Rara—ee, a nne le kgalalelo le thata ka bosaengkae. Amen.
7  Bona! O tla a le mo marung, mme leitlho lengwe le lengwe le tla mmona, le ba ba mo tlhabileng; mme ditso tsotlhe tsa lefatshe di tla ititaya di hutsafetse ka ntlha ya gagwe. Ee, Amen.
8  “Ke nna Alefa le Omega,” go bua Jehofa Modimo, “Ene yo o gone le yo o neng a le gone le yo o tlang, Mothatayotlhe.”
9  Nna Johane, mokaulengwe wa lona le motlhakanedi le lona mo pitlaganong le mo bogosing le mo boitshokong re patilwe ke Jesu, ka bo ke le mo setlhaketlhakeng se se bidiwang Patamose ka ntlha ya go bua ka Modimo le go naya bosupi ka Jesu.
10  Ka tlhotlheletso ka bo ke le mo letsatsing la Morena, mme kafa morago ga me ka utlwa lentswe le le nonofileng le tshwana le la terompeta,
11  le re: “Se o se bonang se kwale mo lokwalong lwa momeno mme o se romele kwa diphuthegong tse supa, kwa Efeso le kwa Semerena le kwa Peregamo le kwa Thiatira le kwa Saredisa le kwa Filadelefia le kwa Laodikia.”
12  Mme ka retologa gore ke bone lentswe le le neng le bua le nna, mme, ya re ke sena go retologa, ka bona ditlhomo tsa lobone tsa gouta di le supa,
13  mme mo gare ga ditlhomo tsa lobone ga bo go le mongwe yo o tshwanang le morwa motho, a apere seaparo se se fitlhang kwa dinaong, mme a tlamilwe mo sehubeng ka moitlamo wa gouta.
14  Mo godimo ga moo, tlhogo ya gagwe le moriri wa gagwe di ne di le ditshweu jaaka boboa jo bosweu, jaaka kapoko, le matlho a gagwe jaaka kgabo e e tukang;
15  mme dinao tsa gagwe di ne di tshwana le kgotlho e e borethe fa e tuka mo leubelong; mme lentswe la gagwe le ne e kete mosumo wa metsi a mantsi.
16  Mme mo seatleng sa gagwe sa moja o ne a tshotse dinaledi di le supa, mme mo molomong wa gagwe go ne go tswa tšhaka e e bogale, e telele e e magalemabedi, le sefatlhego sa gagwe se ne se tshwana le letsatsi fa le phatsima ka maatla a lone.
17  Mme e rile ke mmona, ka wela fa dinaong tsa gagwe jaaka yo o suleng. Mme a mpaya seatla sa gagwe sa moja a re: “O se ka wa boifa. Ke nna wa Ntlha le wa Bofelo,
18  le yo o tshelang; ke ne ka swa, mme, bona! ke tshela ka bosaengkae le go ya go ile, mme ke na le dilotlolo tsa loso le tsa Hadese.
19  Jalo kwala dilo tse o di boneng, le dilo tse di leng gone le dilo tse di tla diragalang morago ga tseno.
20  Mme ka sephiri se se boitshepo sa dinaledi tse supa tse o di boneng mo seatleng sa me sa moja, le sa ditlhomo tsa lobone tsa gouta tse supa: Dinaledi tse supa di kaya baengele ba diphuthego tse supa, mme ditlhomo tsa lobone tse supa di kaya diphuthego tse supa.
2  “Kwalela moengele wa phuthego e e kwa Efeso o re: Tseno ke dilo tse a di buang yo o tshotseng dinaledi tse supa mo seatleng sa gagwe sa moja, yo o tsamayang mo gare ga ditlhomo tsa lobone tsa gouta tse supa,
2  ‘Ke itse ditiro tsa gago, le tiro ya gago ya bonatla le boitshoko, le gore ga o ka ke wa itshokela batho ba ba bosula, le gore o leka ba ba reng ke baaposetoloi, mme e se bone, mme o ba fitlhetse e le baaki.
3  Gape o bontsha boitshoko, e bile o itshokile ka ntlha ya leina la me mme ga wa ka wa lapa.
4  Le fa go ntse jalo, ke na le seno se ke se nyatsang ka wena, gore o tlogetse lorato lo o neng o na le lone pele.
5  “‘Jalo gakologelwa gore o ole mo go eng, mme o ikwatlhaye o bo o dire ditiro tsa pele. Fa o sa dire jalo, ke tla kwa go wena, mme ke tla tlosa setlhomo sa gago sa lobone mo lefelong la sone, fa o sa ikwatlhaye.
6  Le fa go ntse jalo, o na le seno, e leng gore o tlhoile ditiro tsa lekoko la ga Nikolase, tse le nna ke di tlhoileng.
7  A yo o nang le tsebe a utlwe se moya o se buang le diphuthego: Yo o fenyang ke tla mo naya gore a je ga setlhare sa botshelo, se se mo paradaiseng ya Modimo.’
8  “Kwalela moengele wa phuthego e e kwa Semerena o re: Tseno ke dilo tse a di buang, ‘wa Ntlha le wa Bofelo,’ yo o neng a swa mme a tshela gape,
9  ‘Ke itse pitlagano ya gago le lehuma—mme o humile—le tlhapatso ka ba ba reng bone ka bobone ke Bajuda, mme e se bone e le sinagoge ya ga Satane.
10  O se ka wa boifa dilo tse o tlogang o di boga. Bona! Diabolo o tla nna a latlhela bangwe ba lona mo kgolegelong gore lo lekwe ka botlalo, le gore lo nne le pitlagano malatsi a le lesome. Itshupe o ikanyega go ya losong, mme ke tla go naya serwalo sa botshelo.
11  A yo o nang le tsebe a utlwe se moya o se buang le diphuthego: Yo o fenyang ga a na go gobadiwa ke loso lwa bobedi ka gope.’
12  “Kwalela moengele wa phuthego e e kwa Peregamo o re: Tseno ke dilo tse a di buang yo o nang le tšhaka e e bogale, e telele e e magalemabedi,
13  ‘Ke itse kwa o nnang gone, ke gore, kwa setulo sa bogosi sa ga Satane se leng gone; mme le fa go ntse jalo o nna o ngangatletse leina la me, e bile o ne wa se ka wa latola tumelo ya gago mo go nna le eleng mo malatsing a ga Antipase, mosupi wa me, yo o ikanyegang, yo o neng a bolaelwa fa thoko ga lona, kwa Satane a nnang gone.
14  “‘Le fa go ntse jalo, ke na le dilo di le mmalwa tse ke di nyatsang ka wena, gore koo o na le ba ba ngangatletseng thuto ya ga Balaame, yo o neng a simolola go ruta Balake gore a beye sekgopi fa pele ga bana ba Iseraele, gore ba je dilo tse di isediwang medingwana ditlhabelo le go dira kgokafalo.
15  Jalo le wena, o na le ba ba ngangatletseng thuto ya lekoko la ga Nikolase ka tsela e e tshwanang.
16  Jalo ikwatlhaye. Fa o sa dire jalo, ke tla kwa go wena ka bonako, mme ke tla lwa le bone ka tšhaka e telele ya molomo wa me.
17  “‘A yo o nang le tsebe a utlwe se moya o se buang le diphuthego: Yo o fenyang ke tla mo naya mangwe a mana a a fitlhilweng, e bile ke tla mo naya letlapana le le borethe le lesweu, mme mo letlapaneng le le borethe leno go kwadilwe leina le lesha le go seng ope yo o le itseng fa e se yo o le amogelang.’
18  “Kwalela moengele wa phuthego e e kwa Thiatira o re: Tseno ke dilo tse Morwa Modimo a di buang, yo matlho a gagwe a tshwanang le kgabo e e tukang, le dinao tsa gagwe di tshwanang le kgotlho e e borethe,
19  ‘Ke itse ditiro tsa gago, le lorato lwa gago le tumelo le bodiredi le boitshoko, le gore ditiro tsa gago tsa morago di feta tsa pele.
20  “‘Le fa go ntse jalo, ruri ke na le seno se ke se nyatsang ka wena, gore o leseletsa mosadi yoo Jesebele, yo o ipitsang moporofeti wa mosadi, mme o ruta a ba a timetsa batlhanka ba me gore ba dire kgokafalo le gore ba je dilo tse di isediwang medingwana setlhabelo.
21  Ke ne ka mo naya nako ya gore a ikwatlhaye, mme ga a rate go ikwatlhaela kgokafalo ya gagwe.
22  Bona! Ke tloga ke mo latlhela mo bolaong jwa bolwetse, mme ba ba dirang boaka le ene ke ba latlhele mo pitlaganong e kgolo, fa ba sa ikwatlhaele ditiro tsa gagwe.
23  Bana ba gagwe ke tla ba bolaya ka sebetso se se bolayang, mo e leng gore diphuthego tsotlhe di tla itse gore ke nna yo o hukutsang diphilo le dipelo, mme ke tla naya mongwe le mongwe wa lona kafa ditirong tsa lona.
24  “‘Le fa go ntse jalo, lona ba bangwe botlhe ba ba mo Thiatira, lotlhe ba lo se nang thuto eno, lona tota ba lo neng lwa se ka lwa itse “dilo tse di boteng tsa ga Satane,” jaaka ba bolela, ke lo raya ke re: Ga ke lo rwese mokgweleo ope o mongwe.
25  Le fa go ntse jalo, ngangatlelang se lo nang le sone go fitlha ke tla.
26  Mme yo o fenyang a ba a boloka ditiro tsa me go fitlha kwa bokhutlong ke tla mo naya taolo godimo ga ditšhaba,
27  mme o tla disa batho ka thobane ya tshipi mo ba tla thubegang dikarolwana jaaka dijana tsa letsopa, fela jaaka ke amogetse mo go Rre,
28  mme ke tla mo naya naledi ya moso.
29  A yo o nang le tsebe a utlwe se moya o se buang le diphuthego.’
3  “Kwalela moengele wa phuthego e e kwa Saredisa o re: Tseno ke dilo tse yo o nang le meya e supa ya Modimo le dinaledi tse supa a di buang, ‘Ke itse ditiro tsa gago, gore o na le leina la gore o a tshela, mme o sule.
2  Nna o disitse, o bo o nonotshe dilo tse di setseng tse di neng di le gaufi le go swa, gonne ga ke a fitlhela ditiro tsa gago di dirilwe ka botlalo fa pele ga Modimo wa me.
3  Jalo, tswelela o ntse o gopola kafa o amogetseng ka gone le kafa o neng wa utlwa ka gone, mme o tswelele o go boloka, o bo o ikwatlhaye. Eleruri fa o sa tsoge, ke tla tla jaaka legodu, mme ga o na go itse ka gope gore ke tla tla mo go wena ka nako efe.
4  “‘Le fa go ntse jalo, ruri o na le maina a le mmalwa mo Saredisa a a neng a se ka a leswafatsa diaparo tsa one tsa kafa ntle, mme a tla tsamaya le nna a le mo go tse ditshweu, ka gonne a a tshwanela.
5  Yo o fenyang o tla apesiwa diaparo tsa kafa ntle tse ditshweu; mme ga ke na go phimola leina la gagwe ka gope mo bukeng ya botshelo, ke tla itsise leina la gagwe fa pele ga ga Rre le fa pele ga baengele ba gagwe.
6  A yo o nang le tsebe a utlwe se moya o se buang le diphuthego.’
7  “Kwalela moengele wa phuthego e e kwa Filadelefia o re: Tseno ke dilo tse yo o boitshepo a di buang, yo o boammaaruri, yo o nang le selotlolo sa ga Dafide, yo o bulang gore go se nne le ope yo o tla tswalang, a ba a tswale gore go se nne le ope yo o bulang,
8  ‘Ke itse ditiro tsa gago—bona! ke tlhomile kgoro e e bulegileng fa pele ga gago, e go se nang ope yo o ka e tswalang—gore o na le maatla a mannye, e bile o ne wa boloka lefoko la me wa se ka wa itatola leina la me.
9  Bona! Ke tla naya ba ba mo sinagogeng ya ga Satane ba ba reng ke Bajuda, mme e se bone mme ba aka—bona! ke tla dira gore ba tle mme ba obame fa pele ga dinao tsa gago ke ba ke dira gore ba itse gore ke go ratile.
10  Ka gonne o ne wa boloka lefoko kaga boitshoko jwa me, le nna ke tla go boloka mo nakong ya teko, e e tla tlelang lefatshe lotlhe le le nang le banni, go leka ba ba nnang mo lefatsheng.
11  Ke tla ka bonako. Nna o ngangatlele se o nang le sone, gore ope a se ka a tsaya serwalo sa gago.
12  “‘Yo o fenyang—ke tla mo dira pilara mo tempeleng ya Modimo wa me, mme ga a na go tlhola a tswa mo go yone ka gope, ke tla kwala mo go ene leina la Modimo wa me le leina la motse wa Modimo wa me, Jerusalema yo mosha yo o fologang kwa legodimong a tswa kwa Modimong wa me, le leina le lesha leo la me.
13  A yo o nang le tsebe a utlwe se moya o se buang le diphuthego.’
14  “Kwalela moengele wa phuthego e e kwa Laodikia o re: Tseno ke dilo tse Amen a di buang, mosupi yo o ikanyegang le yo o boammaaruri, tshimologo ya popo ka Modimo,
15  ‘Ke itse ditiro tsa gago, gore ga o tsididi le gone ga o mogote. Ke eletsa e kete o ka bo o ne o le tsididi kgotsa go sa nneng jalo o le mogote.
16  Jalo, ka gonne o le mololo mme o se mogote le gone o se tsididi, ke tlile go go tlhatsa mo molomong wa me.
17  Ka gonne wa re: “Ke humile e bile ke bapetse dikhumo mme ga ke tlhoke sepe gotlhelele,” ga o itse gore o a hutsafatsa mme o tlhomola pelo o humanegile o foufetse e bile ga wa ikatega,
18  ke go akantsha gore o reke mo go nna gouta e e itshekisitsweng ka molelo gore o tle o hume, le diaparo tsa kafa ntle tse ditshweu gore o tle o apare le gore ditlhong tsa bosaikategang jwa gago di se ka tsa bonatshega, le molemo o o tshasiwang wa matlho gore o tshase matlho a gago o tle o bone.
19  “‘Botlhe ba ke ba ratang ke a ba kgalemela ke ba ke ba otlhaya. Jalo tlhoafala mme o ikwatlhaye.
20  Bona! Ke eme fa setswalong mme ke a kokota. Fa motho a utlwa lentswe la me a bo a bula setswalo, ke tla tsena mo ntlong ya gagwe mme ke je sejo sa maitseboa le ene le ene a se je le nna.
21  Yo o fenyang ke tla dira gore a nne le nna mo setulong sa me sa bogosi, fela jaaka ke ne ka fenya mme ka nna le Rre mo setulong sa gagwe sa bogosi.
22  A yo o nang le tsebe a utlwe se moya o se buang le diphuthego.’”
12  Mme ga bonwa sesupo se segolo kwa legodimong, mosadi a apere letsatsi, mme ngwedi e ne e le kafa tlase ga dinao tsa gagwe, mo tlhogong ya gagwe go ne go na le serwalo sa dinaledi di le lesome le bobedi,
2  mme o ne a le moimana. Mme o goa a le mo ditlhabing le mo botlhokong jo bo ngomolang pelo jwa go belega.
3  Ga bonwa sesupo se sengwe gape kwa legodimong, mme, bona! kgogela e kgolo e khunou, e na le ditlhogo di supa le dinaka di le lesome mme mo ditlhogong tsa yone go le dirwalo tsa segosi di supa;
4  mme mogatla wa yone o goga nngwetharong ya dinaledi tsa legodimo, mme ya di piriganyetsa kwa tlase kwa lefatsheng. Mme kgogela ya nna e eme fa pele ga mosadi yo o neng a tloga a belega, gore, fa a belega, e kometse ngwana wa gagwe.
5  Mme a belega ngwana wa mosimane, motho wa monna, yo o tla disang ditšhaba tsotlhe ka thobane ya tshipi. Mme ngwana wa gagwe a phamolelwa kwa Modimong le kwa setulong sa gagwe sa bogosi.
6  Mme mosadi a tshabela kwa nageng, kwa a nang le lefelo gone le le baakantsweng ke Modimo, gore ba tle ba mo fepele gone malatsi a le sekete makgolo a mabedi le masome a marataro.
7  Mme ga tsoga ntwa kwa legodimong: Mikaele le baengele ba gagwe ba tlhabana le kgogela, le kgogela le baengele ba yone ba tlhabana
8  mme ya se ka ya fenya, le gone ba se ka ba tlhola ba bonelwa bonno kwa legodimong.
9  Jalo kgogela e kgolo ya piriganyediwa kwa tlase, noga ya kwa tshimologong, e e bidiwang Diabolo le Satane, yo o tsietsang lefatshe lotlhe le le nang le banni; ya piriganyediwa kwa tlase kwa lefatsheng, le baengele ba yone ba piriganyediwa kwa tlase le yone.
10  Mme ka utlwa lentswe le le kwa godimo kwa legodimong le re: “Jaanong go tlile poloko le maatla le bogosi tsa Modimo wa rona le taolo ya ga Keresete wa gagwe, ka gonne molatofatsi wa bakaulengwe ba rona o piriganyeditswe kwa tlase, yo o ba latofatsang bosigo le motshegare fa pele ga Modimo wa rona!
11  Mme ba ne ba mo fenya ka ntlha ya madi a Kwana le ka ntlha ya lefoko la go neela bosupi ga bone, mme ba se ka ba rata meya ya bone le eleng fa ba lebane le loso.
12  Ka lebaka leno itumeleng, lona magodimo le lona ba lo agileng mo go one! A bo go latlhega lefatshe le lewatle, ka gonne Diabolo o fologetse kwa go lona, a le bogale jo bogolo, ka a itse gore o na le lobaka lo lokhutshwane lwa nako.”
13  Jaanong e rile kgogela e bona gore e piriganyeditswe kwa tlase kwa lefatsheng, ya bogisa mosadi yo o neng a belega ngwana wa mosimane.
14  Mme mosadi a newa diphuka tse pedi tsa ntsu e kgolo, gore a fofele kwa nageng kwa lefelong la gagwe; koo ke gone kwa a fepiwang gone ka motlha le metlha le sephatlo sa motlha a le kgakala le sefatlhego sa noga.
15  Mme noga ya tšhabanya metsi jaaka noka e tswa mo molomong wa yone kafa morago ga mosadi, go dira gore a nwediwe ke noka.
16  Mme lefatshe la thusa mosadi, mme lefatshe la bula molomo la kometsa noka e kgogela e e tšhabantseng e tswa mo molomong wa yone.
17  Mme kgogela ya galefela mosadi yono, ya tswa ya ya go tlhabana ntwa le ba ba setseng ba losika lwa gagwe, ba ba bolokang ditaolo tsa Modimo e bile ba na le tiro ya go naya bosupi ka Jesu.
