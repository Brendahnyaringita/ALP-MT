10  Mme Kgosi Ahasueruse a tlhoma gore batho ba patelediwe go dira tiro e e boima mo lefatsheng le mo ditlhaketlhakeng tsa lewatle.
2  Fa e le tiro ya gagwe yotlhe ya botlhaga le thata ya gagwe le polelo e e tlhomameng ya bogolo jwa ga Moredekai jo kgosi e neng ya mo godisa ka jone, a ga di a kwalwa mo Bukeng ya ditiragalo tsa dinako tsa dikgosi tsa Media le Peresia?
3  Gonne Moredekai wa Mojuda e ne e le ene a tlang fa morago ga ga Kgosi Ahasueruse e bile a le mogolo mo Bajudeng mme a amogelwa ke bontsintsi jwa bomorwarraagwe, a direla batho ba gagabo molemo e bile a bua kagiso le bana botlhe ba bone.
4  Mme Moredekai ka esi a tla go itse ka sengwe le sengwe se se neng se dirilwe; mme Moredekai a gagoganya diaparo tsa gagwe a ba a apara letsela la kgetsi le melora a ba a tswela kwa gare ga motse mme a goa ka selelo se se kwa godimo se se botlhoko.
2  La bofelo a tla go fitlha fa pele ga kgoro ya kgosi, gonne go ne go se na ope yo o neng a tshwanetse go tsena mo teng ga kgoro ya kgosi ka diaparo tsa letsela la kgetsi.
3  Mme mo dikgaolong tsotlhe tse di farologaneng tse di laolang, gongwe le gongwe kwa lefoko la kgosi le molao wa yone o neng o fitlha gone, go ne go nna le khutsafalo e kgolo mo Bajudeng, le go itima dijo le go lela le go kuruetsa. Ba le bantsi ba ne ba ala letsela la kgetsi le melora go nna sekanamelo sa bone.
4  Mme barweetsana ba ga Esethere le baopafadiwa ba gagwe ba simolola go tsena ba tla go mmolelela. Mme kgosigadi e ne ya utlwa botlhoko thata. Foo ya romela diaparo gore e apese Moredekai le go tlosa letsela la kgetsi mo go ene. Mme a se ka a di amogela.
5  Morago ga moo Esethere a bitsa Hathake, mongwe wa baopafadiwa ba kgosi, yo e neng e mo tlhomile gore a mo direle, mme a mo naya taelo kaga Moredekai, gore a itse gore seno se ne se kaya eng le gore seno se ne se bolela eng.
6  Ka jalo Hathake a tswela kwa go Moredekai kwa patlelong ya motse e e neng e le fa pele ga kgoro ya kgosi.
7  Mme Moredekai a mmolelela kaga dilo tsotlhe tse di neng di mo diragaletse le polelo e e tlhomameng ya madi a Hamane a neng a rile o tla a duela kwa bobolokela matlotlong jwa kgosi kgatlhanong le Bajuda, go ba senya.
8  Mme a mo naya sekaelo sa mokwalo sa molao o o neng o neilwe kwa Shushane gore ba nyelediwe gore a se bontshe Esethere le go mmolelela le go mo laela gore a tsene kwa kgosing mme a mo rapele gore e mo utlwele botlhoko a ba a kopele batho ba gagabo ka tlhamalalo fa pele ga gagwe.
9  Jaanong Hathake a tsena mme a bolelela Esethere mafoko a ga Moredekai.
10  Foo Esethere a raya Hathake a ba a mo laela ka ga Moredekai a re:
11  “Batlhanka botlhe ba kgosi le batho ba dikgaolo tse di laolang tsa kgosi ba a itse gore, monna kgotsa mosadi mongwe le mongwe yo o tsenang kwa kgosing kwa lolwapeng lo lo kwa teng a sa bidiwa, molao wa gagwe o o osi fela ke gore a bolawe; fa fela kgosi e ka otlololela lore lwa yone lwa segosi lwa gouta kwa go ene, ruri o tla tswelela a tshela. Fa e le nna, ga ke ise ke bidiwe gore ke tsene kwa kgosing malatsi a le masome a mararo jaanong.”
12  Mme ba bolelela Moredekai mafoko a ga Esethere.
13  Foo Moredekai a re go fetolwe Esethere go twe: “O se ka wa ithaya mo moyeng wa gago wa re ba ntlo ya kgosi ba tla falola go feta Bajuda ba bangwe botlhe.
14  Gonne fa o didimetse fela mo nakong eno, Bajuda ba tla bona kgololo go tswa lefelong le lengwe; mme fa e le wena le ba ntlo ya ga rrago, lo tla nyelela. Le gone ke mang yo o itseng gore o ka tswa o fitlheletse tlotlomalo ya segosi ka ntlha ya motlha o o ntseng jaana?”
15  Ka jalo Esethere a araba Moredekai a re:
16  “Tsamaya, phutha Bajuda botlhe ba ba tla fitlhelwang mo Shushane mme o itime dijo ka ntlha ya me mme o se ka wa ja kgotsa wa nwa malatsi a le mararo, bosigo le motshegare. Le nna le barweetsana ba me, ke tla itima dijo ka tsela e e tshwanang, mme morago ga moo ke tla tsena kwa kgosing, e le se se seng kafa molaong; mme fa e le gore ke tla nyelela, ke tla nyelela.”
17  Morago ga moo Moredekai a fetela pele mme a dira go ya ka sotlhe se Esethere a neng a se mo laetse.
8  Mo letsatsing leo Kgosi Ahasueruse a naya kgosigadi Esethere ntlo ya ga Hamane, ene yo o neng a bontsha Bajuda bobaba; mme Moredekai a tla fa pele ga kgosi, ka gonne Esethere o ne a boletse gore Moredekai o amana jang le ene.
2  Foo kgosi ya tlosa palamonwana ya yone e e tshwayang eo e neng e e tsere mo go Hamane ya e naya Moredekai; mme Esethere a baya Moredekai gore a okamele ba ntlo ya ga Hamane.
3  Mo godimo ga moo, Esethere a bua gape fa pele ga kgosi a ba a wela fa dinaong tsa yone mme a lela a rapelela gore e mo utlwele botlhoko e fapose bosula jwa ga Hamane wa Moagage le leano la gagwe le a neng a le logetse Bajuda.
4  Foo kgosi ya otlololela lore lwa segosi lwa gouta kwa go Esethere, mme Esethere a nanoga a ema fa pele ga kgosi.
5  Jaanong a re: “Fa go bonala go le molemo mo kgosing, e bile fa e nkutlwetse botlhoko mme seno se tshwanela mo kgosing e bile ke le molemo mo matlhong a yone, a go kwalwe gore go phimolwe makwalo a a kwadilweng, leano la ga Hamane morwa Hamedatha wa Moagage, a a neng a a kwala gore a senye Bajuda ba ba mo dikgaolong tsotlhe tse di laolang tsa kgosi.
6  Gonne ke ka kgona jang go itshokela go leba masetlapelo a a tla welang batho ba gaetsho, le gone ke ka kgona jang go itshokela go leba ba losika lwa me ba senngwa?”
7  Ka jalo Kgosi Ahasueruse a raya kgosigadi Esethere le Moredekai wa Mojuda a re: “Bonang! Ke neile Esethere ntlo ya ga Hamane, mme ene ba mo kaleditse mo koteng, ka lebaka la go bo a ne a ntshetsa Bajuda seatla sa gagwe.
8  Mme lona kwalang mo boemong jwa Bajuda mo leineng la kgosi go ya ka se se molemo mo matlhong a lona mme lo se tshwaye ka palamonwana e e tshwayang ya kgosi; gonne mokwalo o o kwadilweng mo leineng la kgosi e bile o tshwailwe ka palamonwana e e tshwayang ya kgosi ga go kgonege go o phimola.”
9  Ka jalo bakwaledi ba kgosi ba ne ba bidiwa ka nako eo mo kgweding ya boraro, ke gore, kgwedi ya Sifane, mo letsatsing la yone la bomasome a mabedi le boraro; mme ga kwalwa go ya kafa go tsotlhe tse Moredekai a neng a di laela Bajuda le dikgosana tsa dikgaolo tsa naga le balaodi le dikgosana tsa dikgaolo tse di laolang go tswa kwa India go ya kwa Ethiopia, dikgaolo tse di laolang di le lekgolo le masome a mabedi le bosupa, go kwalelwa kgaolo nngwe le nngwe e e laolang ka mokgwa wa yone wa go kwala le setšhaba sengwe le sengwe ka loleme lwa sone, le Bajuda ka mokgwa wa bone wa go kwala le ka loleme lwa bone.
10  Mme a kwala mo leineng la ga Kgosi Ahasueruse a ba a tshwaya ka palamonwana e e tshwayang ya kgosi le go romela makwalo a a kwadilweng a a romela ka seatla sa barongwa ba ba tsamayang ka dipitse, ba ba palamang dipitse tsa go tsamaisa melaetsa tse di dirisiwang mo tirelong ya segosi, bana ba dipitse tse di namagadi tse di lobelo,
11  gore kgosi e neile Bajuda ba ba neng ba le mo metseng yotlhe e e farologaneng gore ba phuthege mme ba emele meya ya bone, mme ba nyeletse ba bolaye ba bo ba senye mophato otlhe wa batho le kgaolo e e laolang ba ba neng ba bontsha bobaba mo go bone, ba bannye le basadi, le go gapa thopo ya bone,
12  mo letsatsing le le lengwe fela mo dikgaolong tsotlhe tse di laolang tsa ga Kgosi Ahasueruse, mo letsatsing la bolesome le boraro la kgwedi ya bolesome le bobedi, ke gore, kgwedi ya Adare.
13  Sekaelo sa mokwalo ono se ne se tla newa e le molao mo dikgaolong tsotlhe tse di farologaneng tse di laolang, se itsisewe ditšhaba tsotlhe phatlalatsa, gore Bajuda ba ipaakanyetse letsatsi leno gore ba ipusolosetse mo babeng ba bone.
14  Barongwa bone, ba palame dipitse tsa go tsamaisa melaetsa tse di dirisiwang mo tirelong ya segosi, ba tswa, ba tlhotlhelediwa e bile ba potlakisiwa ke lefoko la kgosi; mme molao o ne wa ntshiwa kwa Shushane kago ya phemelo.
15  Fa e le Moredekai ene, o ne a tswa fa pele ga kgosi a apere diaparo tsa segosi tsa bobududu le leloba, le serwalo se segolo sa gouta, le kobo ya letsela le le boleta, e le ya boboa jo bo fetoletsweng mo mmaleng o o bobududu jo bo mokgona jo bohibitswana. Mme motse wa Shushane o ne wa goa ka go tlerebetsa e bile o ipela.
16  Bajuda ba ne ba tlelwa ke lesedi le boipelo le boitumelo le tlotlo.
17  Mme mo dikgaolong tsotlhe tse di farologaneng tse di laolang le mo metseng yotlhe e e farologaneng gongwe le gongwe kwa lefoko la kgosi le molao wa yone o neng o fitlha gone, go ne go nna le boipelo le boitumelo mo Bajudeng, mokete le letsatsi le le molemo; mme ba le bantsi ba ditšhaba tsa lefatshe leo ba ne ba ipolela gore ke Bajuda, gonne ba ne ba wetswe ke poifo ya go boifa Bajuda.
9  Mme mo kgweding ya bolesome le bobedi, ke gore, kgwedi ya Adare, mo letsatsing la yone la bolesome le boraro, fa e ne e le nako ya gore lefoko le molao wa kgosi o diragadiwe, ka letsatsi le baba ba Bajuda ba neng ba letile go ba gatelela ka lone, dilo di ne tsa fetoga tsa nna ka tsela e sele, ka gonne Bajuda ka bobone ba ne ba gatelela ba ba ba tlhoileng.
2  Bajuda ba ne ba phuthega mo metseng ya bone mo dikgaolong tsotlhe tse di laolang tsa ga Kgosi Ahasueruse gore ba beye seatla bone ba ba batlang go ba utlwisa botlhoko, mme ga se ka ga nna le motho ope yo o ikemelang fa pele ga bone, gonne ditšhaba tsotlhe di ne di wetswe ke poifo ya go ba boifa.
3  Mme dikgosana tsotlhe tsa dikgaolo tse di laolang le dikgosana tsa dikgaolo tsa naga le balaodi le badiri ba tiro ya kgosi ba ne ba thusa Bajuda, gonne ba ne ba wetswe ke poifo ya go boifa Moredekai.
4  Gonne Moredekai o ne a le mogolo mo ntlong ya kgosi le tumo ya gagwe e ne e anamela mo dikgaolong tsotlhe tse di laolang, ka gonne monna yo Moredekai o ne a ntse a golela pele ka iketlo.
5  Mme Bajuda ba kgemetha baba ba bone botlhe ka polao e e setlhogo ka tšhaka le ka go bolaya le go senya, mme ba dira se ba se ratang ka bao ba ba tlhoileng.
6  Mme kwa Shushane kago ya phemelo Bajuda ba ne ba bolaya mme ga senngwa banna ba le makgolo a matlhano.
7  Le Parashandatha le Dalefone le Asapatha
8  le Poratha le Adalia le Aridatha
9  le Paramesheta le Arisai le Aridai le Faisatha,
10  barwa ba ba lesome ba ga Hamane morwa Hamedatha, ene yo o neng a bontsha Bajuda bobaba, ba ne ba ba bolaya; mme ba se ka ba baya kgapo seatla sa bone.
11  Ka letsatsi leo palo ya ba ba bolailweng kwa Shushane kago ya phemelo e ne ya tla kwa kgosing.
12  Mme kgosi ya raya kgosigadi Esethere ya re: “Bajuda ba bolaile kwa Shushane kago ya phemelo, mme go sentswe banna ba le makgolo a matlhano le bomorwa Hamane ba ba lesome. Ba dirile eng mo dikgaolong tse dingwe tsotlhe tse di laolang tsa kgosi? Mme topo ya gago ke eng? O tla e newa. Mme kopo ya gago e nngwe ke eng? E tla diragadiwa.”
13  Ka jalo Esethere a re: “Fa go bonala go le molemo mo kgosing, a Bajuda ba ba kwa Shushane le bone ba newe gore ka moso ba dire go ya ka molao wa gompieno; mme a bomorwa Hamane ba ba lesome ba kalediwe mo koteng.”
14  Ka jalo kgosi ya re go dirwe jalo. Go tswa foo ga ntshiwa molao kwa Shushane, mme bomorwa Hamane ba ba lesome ba kalediwa.
15  Mme Bajuda ba ba neng ba le kwa Shushane ba phuthega ka letsatsi la bolesome le bonè la kgwedi ya Adare, mme kwa Shushane ba bolaya banna ba le makgolo a le mararo; mme ba se ka ba baya kgapo seatla sa bone.
16  Fa e le Bajuda ba bangwe botlhe ba ba neng ba le mo dikgaolong tse di laolang tsa kgosi, ba ne ba phuthega, mme ba emela meya ya bone, mme ba ne ba ipusolosetsa mo babeng ba bone ba bo ba bolaya ba le dikete di le masome a supa le botlhano mo go bao ba ba tlhoileng; mme ba se ka ba baya kgapo seatla sa bone,
17  ka letsatsi la bolesome le boraro la kgwedi ya Adare; ga nna le boikhutso ka letsatsi la bolesome le bonè la yone, mme le ne la dirwa letsatsi la go keteka le la go ipela.
18  Fa e le Bajuda ba ba neng ba le kwa Shushane, ba ne ba phuthega ka letsatsi la bolesome le boraro la yone le ka letsatsi la bolesome le bonè la yone, mme ga nna le boikhutso ka letsatsi la bolesome le botlhano la yone, mme le ne la dirwa letsatsi la go keteka le la go ipela.
19  Ke gone ka moo Bajuda ba kwa magaeng, ba ba nnang mo metseng e e mo dikgaolong tse di kwa thoko, ba neng ba dira letsatsi la bolesome le bonè la kgwedi ya Adare letsatsi la go ipela le go keteka le letsatsi le le molemo le go romelelana dikabelo tsa dijo.
20  Mme Moredekai a kwala dilo tseno a bo a romela makwalo a a kwadilweng kwa Bajudeng botlhe ba ba neng ba le mo dikgaolong tsotlhe tse di laolang tsa ga Kgosi Ahasueruse, tse di gaufi le tse di kgakala,
21  gore a ba neye boikarabelo jwa gore ka metlha ba tshegetse letsatsi la bolesome le bonè la kgwedi ya Adare le letsatsi la bolesome le botlhano la yone ngwaga e nngwe le e nngwe,
22  go ya kafa malatsing a Bajuda ba neng ba ikhuditse ka one mo babeng ba bone le kgwedi e ba neng ba e fetolelwa go tswa mo kutlobotlhokong go nna boipelo le khutsafalo go nna letsatsi le le molemo, go a tshegetsa e le malatsi a go keteka le go ipela le go romelelana dikabelo tsa dijo le dimpho kwa bahumaneging.
23  Mme Bajuda ba amogela se ba neng ba simolotse go se dira le se Moredekai a neng a se ba kwaletse.
24  Gonne Hamane morwa Hamedatha, wa Moagage, ene yo o neng a bontsha Bajuda botlhe bobaba, o ne a logile leano kgatlhanong le Bajuda gore a ba senye, mme o ne a dirile gore go latlhelwe Pure, ke gore, Bola, gore a ba tlhobaetse a bo a ba senye.
25  Mme fa Esethere a tla fa pele ga kgosi, e ne ya bolela jaana ka lekwalo le le kwadilweng: “A leano la gagwe le le bosula le a le logetseng Bajuda le boele mo tlhogong ya gagwe”; mme ba mo kaletsa mo koteng ene le bomorwawe.
26  Ke gone ka moo ba neng ba bitsa malatsi ano ba re Purime, ka leina la Pure. Ke gone ka moo, go ya ka mafoko otlhe a lekwalo leno le se ba neng ba se bone ka ga seno le se se neng se ba wetse,
27  Bajuda ba ba neng ba inaya tlamo le go e amogela ba bo ba dira jalo le mo baneng ba bone le mo go botlhe ba ba ikgolaganyang le bone, gore e se ka ya feta, tlamo ya go tshegetsa malatsi ano a mabedi ka metlha go ya ka se se neng se kwadilwe ka one le go ya ka nako ya one e e tlhomilweng mo ngwageng nngwe le nngwe.
28  Mme malatsi ano a ne a tshwanetse go gakologelwa le go tshegediwa mo kokomaneng nngwe le nngwe, le lelapa lengwe le lengwe, mo kgaolong nngwe le nngwe e e laolang le mo motseng mongwe le mongwe, mme malatsi ano a Purime one a se ka a tloga mo gare ga Bajuda le go gopolwa ga one go se ka ga khutla mo baneng ba bone.
29  Mme kgosigadi Esethere, morwadia Abihaile, le Moredekai wa Mojuda ba kwala ka maatla otlhe go tlhomamisa lekwalo leno la bobedi ka ga Purime.
30  Foo a romela makwalo a a kwadilweng kwa Bajudeng botlhe ba ba leng mo dikgaolong tse di laolang tse di lekgolo le masome a mabedi le bosupa, e bong bogosi jwa ga Ahasueruse, mafoko a kagiso le boammaaruri,
31  go tlhomamisa malatsi ano a Purime ka dinako tsa one tse di tlhomilweng, fela jaaka Moredekai wa Mojuda le kgosigadi Esethere ba ne ba ba neile le jaaka ba ne ba neile moya wa bone le bana ba bone, dikgang tsa go itima dijo le go goa ga bone ba kopa thuso.
32  Mme lefoko la ga Esethere le ne la tlhomamisa dikgang tseno tsa Purime, mme le ne la kwalwa mo bukeng.
7  Foo kgosi le Hamane ba tsena ba tla go keteka le kgosigadi Esethere.
2  Jaanong kgosi ya raya Esethere gape mo letsatsing la bobedi la mokete wa beine ya re: “Topo ya gago ke efe, wena kgosigadi Esethere? O tla e newa. Mme ke eng se o se kopang? Le fa e ka nna sephatlo sa bogosi—e tla diragadiwa!”
3  Morago ga moo kgosigadi Esethere a araba a re: “Fa ke bone kamogelo mo matlhong a gago, wena kgosi, le gone fa go bonala go le molemo mo kgosing, mma ke newe moya wa me go ya kafa topong ya me le batho ba gaetsho go ya kafa kopong ya me.
4  Gonne re rekisitswe, nna le batho ba gaetsho, gore re nyelediwe, re bolawe re bo re senngwe. Jaanong fa re ka bo re rekiseditswe go nna batlhanka le malata fela, nkabo ke didimetse. Mme matshwenyego ano ga a tshwanela fa a lere tshenyegelo mo kgosing.”
5  Jaanong Kgosi Ahasueruse a re, ee, a tswelela a raya kgosigadi Esethere a re: “Ke mang yoo, le gone o kae tota motho yo o itirileng pelokgale gore a dire jalo?”
6  Foo Esethere a re: “Monna yoo, moganetsi le mmaba, ke Hamane yo o bosula yo.” Mme Hamane a boifa ka ntlha ya kgosi le kgosigadi.
7  Mme kgosi ya ema ka bogale ya tswa mo moketeng wa beine ya ya kwa tshingwaneng ya ntlo ya segosi; mme Hamane a ema ka dinao go lopa moya wa gagwe mo go kgosigadi Esethere, gonne a ne a bona gore kgosi e ne e ikemiseditse go mo direla bosula.
8  Mme kgosi ya boa kwa tshingwaneng ya ntlo ya segosi ya ya kwa ntlong ya mokete wa beine; mme Hamane o ne a wetse mo sekanamelong se Esethere a neng a le mo go sone. Ka gone kgosi ya re: “A le kgosigadi e tla betelelwa, ke le teng mo ntlong?” Lefoko leo le ne la tswa mo molomong wa kgosi, mme ba bipa sefatlhego sa ga Hamane.
9  Jaanong Harebona, mongwe wa badiredi ba ntlo ya kgosi fa pele ga kgosi, a re: “Gape go na le kota e Hamane a e diretseng Moredekai, yo o neng a buile molemo ka ga kgosi, e eme kwa ntlong ya ga Hamane—e e bogodimo jwa dikubita di le masome a matlhano.” Foo kgosi ya re: “Lona banna, mo kaletseng mo go yone.”
10  Mme ba kaletsa Hamane mo koteng e a neng a e baakanyeditse Moredekai; mme bogale jwa kgosi jwa kokobela.
6  Mo bosigong joo kgosi ya felelwa ke boroko. Ka jalo ya laela gore go tlisiwe buka ya dipego tsa ditiragalo tsa metlha eo. Ka gone di ne tsa balwa fa pele ga kgosi.
2  La bofelo go ne ga fitlhelwa go kwadilwe se Moredekai a neng a se begile kaga Bigethane le Tereshe, badiredi ba ntlo ya kgosi ba babedi, balebedi ba dikgoro, ba ba neng ba batla go baya Kgosi Ahasueruse seatla.
3  Foo kgosi ya re: “Moredekai o diretswe tlotlo efe le selo sefe se segolo ka ntlha ya selo se?” Batlhokomedi ba kgosi, badiredi ba yone ba araba ba re: “Ga go na sepe se a se diretsweng.”
4  Moragonyana kgosi ya re: “Ke mang yo o mo lolwapeng?” Jaanong Hamane ka boene o ne a tsene mo lolwapeng lo lo kafa ntle lwa ntlo ya kgosi a tlile go bolelela kgosi gore go kalediwe Moredekai mo koteng e a neng a e mmaakanyeditse.
5  Ka jalo batlhokomedi ba kgosi ba mo raya ba re: “Hamane ke yo o eme mo lolwapeng.” Mme kgosi ya re: “A a tsene.”
6  Fa Hamane a tsena, kgosi ya mo raya ya re: “Ke eng se se tshwanetseng go direlwa monna yo kgosi e itumelelang go mo tlotla?” Foo Hamane a bua mo pelong ya gagwe a re: “Kgosi e ka itumelela go ntshetsa mang tlotlo go feta nna?”
7  Ka jalo Hamane a raya kgosi a re: “Fa e le monna yo kgosi e itumelelang go mo tlotla,
8  a ba tlise diaparo tsa segosi tse kgosi e di aparang le pitse e kgosi e e palamang e go beilweng serwalo sa tlhogo sa segosi mo tlhogong ya yone.
9  Mme a diaparo le pitse di bewe mo tlhokomelong ya mongwe wa dikgosana tsa kgosi tse di tlotlegang; mme ba apese monna yo kgosi e itumelelang go mo tlotla, mme ba dire gore a tsamaye a palame pitse mo patlelong ya motse, mme ba tlhaeletse fa pele ga gagwe ba re, ‘Go dirwa jaana ka monna yo kgosi ka boyone e itumelelang go mo tlotla.’”
10  Kgosi ya akofa ya raya Hamane ya re: “Ka bonako, tsaya diaparo le pitse, fela jaaka o buile, mme o dire jalo ka Moredekai wa Mojuda yo o ntseng mo kgorong ya kgosi. O se ka wa tlogela sepe sa tsotlhe tse o di buileng se sa diragadiwa.”
11  Mme Hamane a tsaya diaparo le pitse mme a apesa Moredekai a ba a dira gore a tsamaye a palame pitse mo patlelong ya motse a ba a tlhaeletsa jaana kwa pele ga gagwe:  “Go dirwa jaana ka monna yo kgosi ka boyone e itumelelang go mo tlotla.”
12  Morago ga moo Moredekai a boela kwa kgorong ya kgosi. Fa e le Hamane ene, a itlhaganelela kwa ntlong ya gagwe, a hutsafetse e bile a bipile tlhogo.
13  Mme Hamane a bolelela Sereshe mosadi wa gagwe le ditsala tsa gagwe tsotlhe sengwe le sengwe se se neng se mo diragaletse. Morago ga moo banna ba gagwe ba ba botlhale le Sereshe mosadi wa gagwe ba mo raya ba re: “Fa e le gore Moredekai yo o simolotseng go wa fa pele ga gagwe o tswa mo losikeng lwa Bajuda, ga o kitla o mo fenya, mme ruri o tla wa fa pele ga gagwe.”
14  Ya re ba sa ntse ba bua le ene badiredi ba ntlo ya kgosi ba goroga mme ba isa Hamane ka potlako kwa moketeng o Esethere a neng a o dirile.
5  Mme go ne ga diragala gore mo letsatsing la boraro Esethere a apare ka tsela ya segosi, mme morago ga moo a ya go ema mo lolwapeng lo lo kwa teng lwa ntlo ya kgosi go lebagana le ntlo ya kgosi, fa kgosi e ne e ntse mo setulong sa yone sa bogosi mo ntlong ya segosi go lebagana le botseno jwa ntlo.
2  Mme ga diragala gore fela fa kgosi e bona kgosigadi Esethere a eme mo lolwapeng, a bona kamogelo mo matlhong a yone, mo kgosi e neng ya otlololela lore lwa segosi lwa gouta kwa go Esethere lo lo neng lo le mo seatleng sa yone. Jaanong Esethere a atamela mme a ama lore lwa segosi fa godimo.
3  Foo kgosi ya mo raya ya re: “O na le eng, wena kgosigadi Esethere, le gone ke eng se o se kopang? Le fa e ka nna sephatlo sa bogosi—o tla e newa!”
4  Foo Esethere a re: “Fa go bonala go le molemo mo kgosing, a kgosi e tle gompieno le Hamane kwa moketeng o ke o e diretseng.”
5  Ka jalo kgosi ya re: “Lona banna, dirang gore Hamane a tseye kgato ka bonako go ya ka lefoko la ga Esethere.” Moragonyana kgosi le Hamane ba ne ba tla moketeng o Esethere a neng a o dirile.
6  Fa nako e ntse e tsamaya kgosi e ne ya raya Esethere mo moketeng wa beine ya re: “Topo ya gago ke efe? O tla e newa! Le gone ke eng se o se kopang? Le fa e ka nna sephatlo sa bogosi—e tla diragadiwa!”
7  Foo Esethere a araba a re: “Topo ya me le kopo ya me ke gore,
8  Fa ke bone kamogelo mo matlhong a kgosi le gone fa go bonala go le molemo mo kgosing go nnaya topo ya me le go dira go ya kafa kopong ya me, a kgosi le Hamane ba tle kwa moketeng o ke tla ba o direlang ka moso, mme ka moso ke tla dira kafa lefokong la kgosi.”
9  Ka gone Hamane a tswa mo letsatsing leo a ipela e bile a itumetse mo pelong; mme fela fa Hamane a bona Moredekai fa kgorong ya kgosi le gore o ne a se ka a ema e bile a sa rorome ka ntlha ya gagwe, Hamane a akofa a galefela Moredekai thata.
10  Le fa go ntse jalo, Hamane o ne a itshwara mme a tsena mo ntlong ya gagwe. Go tswa foo a roma gore go tlisiwe ditsala tsa gagwe le Sereshe mosadi wa gagwe;
11  mme Hamane a ba bolelela ka kgalalelo ya dikhumo tsa gagwe le palo e kgolo ya bomorwawe le sengwe le sengwe se kgosi e neng e mo godisitse ka sone le kafa e neng e mo goleditse kwa godimo ga dikgosana le batlhanka ba kgosi ka gone.
12  Mme Hamane a tswelela a re: “Mo godimo ga moo, kgosigadi Esethere ga a ka a tlisa ope fela fa e se nna le kgosi kwa moketeng o a neng a o dirile, mme ka moso le gone ke laleditswe kwa go ene nna le kgosi.
13  Mme seno sotlhe—ga go sepe sa sone se se ntshwanelang fa fela ke sa ntse ke bona Moredekai wa Mojuda a ntse mo kgorong ya kgosi.”
14  Foo Sereshe mosadi wa gagwe le ditsala tsa gagwe tsotlhe ba mo raya ba re: “A ba dire kota e e bogodimo jwa dikubita di le masome a matlhano. Mme mo mosong o reye kgosi o re ba kaletse Moredekai mo go yone. Morago ga foo o tsene le kgosi kwa modirong ka boipelo.” Ka jalo selo seno sa bonala se le molemo mo go Hamane, mme a laela gore kota e dirwe.
1  Jaanong ga diragala mo metlheng ya ga Ahasueruse, ke gore, Ahasueruse yo o neng a busa e le kgosi go tloga kwa India go ya kwa Ethiopia, a busa dikgaolo tse di laolang di le lekgolo le masome a mabedi le bosupa,
2  gore mo metlheng eo fa Kgosi Ahasueruse a ne a ntse mo setulong sa gagwe sa bogosi, se se neng se le kwa Shushane kago ya phemelo,
3  mo ngwageng wa boraro wa go busa ga gagwe, a direla dikgosana tsa gagwe tsotlhe le batlhanka mokete fa pele ga gagwe, mophato wa sesole wa Peresia le Media, batlotlegi le dikgosana tsa dikgaolo tse di laolang,
4  fa a ne a bontsha dikhumo tsa bogosi jwa gagwe jo bo galalelang le tlotlo le bontle jwa bogolo jwa gagwe ka malatsi a le mantsi, malatsi a le lekgolo le masome a le robedi.
5  E rile malatsi ano a sena go wela, kgosi ya dira mokete malatsi a le supa e o direla batho botlhe ba ba neng ba fitlhelwa mo Shushane kago ya phemelo, ba bagolo le ba babotlana, mo lolwapeng lwa tshingwana ya ntlo ya segosi ya kgosi.
6  Go ne go na le leloba, khai e e boleta le bobududu di golegeletswe ka megala ya letsela le le boleta, le boboa jo bo fetoletsweng mo mmaleng o o bobududu jo bo mokgona jo bohibitswana mo mehitshaneng ya selefera le mo dipilareng tsa mmabole, dikanamelo tsa gouta le selefera mo godimo ga bophaphatho jwa lentswe le le nang le magwaka le mmabole le perela le mmabole o montsho.
7  Mme go ne go fetisiwa beine ka dinwelo tsa gouta gore e nowe; dinwelo tseno di ne di sa tshwane, mme beine ya segosi e ne e le ntsi thata, go ya ka dithata tsa kgosi.
8  Fa e le ka nako ya go nwa go ya ka molao, go ne go se na ope yo o patelelang, gonne ke yone tsela e kgosi e neng e rulagantse ka yone gore monna mongwe le mongwe yo mogolo wa ba ntlo ya yone a dire kafa mongwe le mongwe a ratang ka gone.
9  Gape, kgosigadi Fasheti ka boene o ne a direla basadi mokete kwa ntlong ya segosi e e neng e le ya ga Kgosi Ahasueruse.
10  Ka letsatsi la bosupa, fa pelo ya kgosi e ne e itumetse ka ntlha ya beine, ya raya Mehumane, Bisetha, Harebona, Bigethe le Abagetha, Sethare le Karakase, badiredi ba ba supa ba ntlo ya kgosi ba ba neng ba direla Kgosi Ahasueruse ka namana,
11  ya re ba tlise kgosigadi Fasheti fa pele ga kgosi a rwele serwalo sa tlhogo sa segosi, gore a bontshe ditšhaba le dikgosana bontle jwa gagwe; gonne o ne a le montle.
12  Mme Kgosigadi Fasheti o ne a nna a gana go tla go ya ka lefoko la kgosi le le neng le tlisitswe ka badiredi ba ntlo ya kgosi. Foo kgosi ya galefa thata mme tšararego ya yone ya tuka mo teng ga yone.
13  Mme kgosi ya raya banna ba ba botlhale ba ba nang le kitso ya metlha (gonne kgang ya kgosi e ne e tla jalo fa pele ga botlhe ba ba itseng molao le dikgetsi tsa molao,
14  mme ba ba gaufi thata le ene e ne e le Kareshena, Shethare, Adamatha, Tareshishe, Merese, Maresena, le Memukane, dikgosana tse supa tsa Peresia le Media, tse di kgonang go tsena kwa kgosing, e bile e le ba ba ntseng kwa pele mo bogosing) ya re:
15  “Go ya ka molao ke eng se se tshwanetseng sa dirwa ka Kgosigadi Fasheti ka gonne ga a diragatsa lefoko la ga Kgosi Ahasueruse le le tlileng ka badiredi ba ntlo ya kgosi?”
16  Foo Memukane a bua jaana fa pele ga kgosi le dikgosana: “Kgosigadi Fasheti ga a direla kgosi e le yosi phoso, mme o e diretse le dikgosana tsotlhe le ditšhaba tsotlhe tse di mo dikgaolong tsotlhe tse di laolang tsa ga Kgosi Ahasueruse.
17  Gonne kgang ya kgosigadi e tla tswela kwa basading botlhe ba ba nyetsweng mo ba tla nyatsang beng ba bone mo matlhong a bone, fa ba re, ‘Kgosi Ahasueruse ka boene o ne a re go tlisiwe kgosigadi Fasheti fa pele ga gagwe, mme ga a ka a tla.’
18  Mme mo letsatsing leno bahumagadi ba Peresia le Media, ba ba utlwileng kgang ya kgosigadi, ba tla bua le dikgosana tsotlhe tsa kgosi, mme go tla nna le lenyatso le lentsi le bogale.
19  Fa go bonala go le molemo mo kgosing, a go tswe lefoko la segosi mo go yone, mme a le kwalwe mo melaong ya Peresia le Media, gore le se ka la feta, gore Fasheti a se ka a tla fa pele ga ga Kgosi Ahasueruse; mme a kgosi e neye molekane wa gagwe yo o botoka mo go ene tlotlomalo ya gagwe ya segosi.
20  Mme taelo ya kgosi e e tla e dirang e tla utlwiwa mo bogosing jwa yone jotlhe (gonne bo bogolo), mme basadi botlhe ba ba nyetsweng ba tla tlotla beng ba bone, ba bagolo mmogo le ba babotlana.”
21  Seno se ne se itumedisa mo matlhong a kgosi le dikgosana, mme kgosi ya dira go ya kafa lefokong la ga Memukane.
22  Ka jalo ya romela makwalo kwa dikgaolong tsotlhe tse di laolang tsa kgosi, kgaolo nngwe le nngwe e e laolang e kwaletswe ka mokgwa wa yone wa go kwala le setšhaba sengwe le sengwe ka loleme lwa sone, gore monna mongwe le mongwe yo o nyetseng a direle e le kgosana ka metlha mo ntlong ya gagwe e bile a bua loleme lwa batho ba gagabo.
2  Morago ga dilo tseno, fa tšararego ya ga Kgosi Ahasueruse e sena go kokobela, a gakologelwa Fasheti le se a neng a se dirile le tshwetso e e neng e dirilwe kgatlhanong le ene.
2  Foo batlhokomedi ba kgosi, badiredi ba yone, ba re: “A ba batlele kgosi barweetsana, makgarebane a mantle,
3  mme a kgosi e tlhome balaodi mo dikgaolong tsotlhe tse di laolang tsa bogosi jwa yone, mme a ba phuthele barweetsana botlhe, makgarebane a mantle, kwa Shushane kago ya phemelo, kwa ntlong ya basadi e e tlhokometsweng ke Hegai moopafadiwa wa kgosi, motlhokomedi wa basadi; mme a ba sidilwe.
4  Mme morweetsana yoo yo o lebegang a itumedisa mo matlhong a kgosi o tla nna kgosigadi mo boemong jwa ga Fasheti.” Mme seno sa bo se itumedisa mo matlhong a kgosi, mme ya dira fela jalo.
5  Monna mongwe, wa Mojuda, a bo a le kwa Shushane kago ya phemelo, mme leina la gagwe e ne e le Moredekai morwa Jaire morwa Shimei morwa Kishe wa Mobenjamine,
6  yo o neng a isitswe botshwarwa go tswa kwa Jerusalema a na le batho ba ba kobilweng ba ba neng ba isiwa botshwarwa le Jekonia kgosi ya Juda yo Nebukadenesare kgosi ya Babelona a neng a mo isa botshwarwa.
7  Mme o ne a nna motlhokomedi wa ga Hadasa, ke gore, Esethere, morwadia morwarraagwe rraagwe, gonne o ne a se na rre le fa e le mmè; mme morweetsana yono o ne a bopegile sentle e bile a le montle, mme ka loso lwa ga rraagwe le mmaagwe, Moredekai o ne a mo tsaya go nna morwadie.
8  Mme go ne ga diragala gore, fa go ne go utlwiwa lefoko la kgosi le molao wa yone, le fa barweetsana ba le bantsi ba ne ba phuthelwa mmogo kwa Shushane kago ya phemelo e e tlhokometsweng ke Hegai, foo Esethere a isiwa kwa ntlong ya kgosi e e tlhokometsweng ke Hegai motlhokomedi wa basadi.
9  Jaanong morweetsana yo-no o ne a itumedisa mo matlhong a gagwe, mo o neng a bona bopelonomi jwa lorato mo go ene mme a potlakela go dira gore a sidilwe a bo a newe dijo tse di mo tshwanetseng, le go mo naya barweetsana ba le supa ba ba tlhophilweng mo ntlong ya kgosi, mme a mo fudusetsa le barweetsana ba gagwe kwa lefelong le le a gaisang otlhe la ntlo ya basadi.
10  Esethere o ne a sa bolela kaga batho ba gagabo kgotsa kaga ba losika lwa gagwe, gonne Moredekai ka boene o ne a mo laetse gore a se ka a bolela.
11  Mme letsatsi le letsatsi Moredekai o ne a tsamaya fa pele ga lolwapa lwa ntlo ya basadi gore a itse ka botsogo jwa ga Esethere le gore go ne go dirwa eng ka ene.
12  E rile sebaka sa morweetsana mongwe le mongwe sa go tsena kwa go Kgosi Ahasueruse se goroga, fa morweetsana a sena go diragalelwa go ya kafa molaong wa basadi dikgwedi di le lesome le bobedi, gonne eo e ne e le yone tsela e malatsi a mokgwa wa bone wa go sidilwa a neng a diragadiwa ka yone, dikgwedi di le thataro ka leokwane la mera le dikgwedi di le thataro ka leokwane la balema le ka dilo tse basadi ba neng ba sidilwa ka tsone;
13  foo mo maemong ano morweetsana ka boene a tsena kwa kgosing. Sengwe le sengwe se a neng a se umaka o ne a se newa, gore a tle le sone go tswa kwa ntlong ya basadi go ya kwa ntlong ya kgosi.
14  Maitseboa o ne a tsena, mme mo mosong o ne a boela kwa ntlong ya bobedi ya basadi e e tlhokometsweng ke Shaashegase moopafadiwa wa kgosi, motlhokomedi wa bagadingwana. O ne a ka se tlhole a tsena gape kwa kgosing fa e se fela fa a itumedisa kgosi mme a ne a biditswe ka leina.
15  Mme e rile sebaka se goroga sa gore Esethere morwadia Abihaile rangwanaagwe Moredekai, yo a neng a mo tsere jaaka morwadie, a tsene kwa kgosing, ga a ka a kopa sepe fa e se se Hegai moopafadiwa wa kgosi, motlhokomedi wa basadi, a neng a se umaka (nako eno yotlhe Esethere o ne a tswelela a bona kamogelo mo matlhong a mongwe le mongwe yo o mmonang).
16  Foo Esethere a isiwa kwa go Kgosi Ahasueruse kwa ntlong ya gagwe ya segosi mo kgweding ya bolesome, ke gore, kgwedi ya Tebethe, mo ngwageng wa bosupa wa puso ya gagwe.
17  Mme kgosi ya rata Esethere go feta basadi ba bangwe botlhe, mo o neng a bona kamogelo e ntsi le bopelonomi jwa lorato mo go yone go feta makgarebane a mangwe otlhe. Mme a baya serwalo sa tlhogo sa segosi mo tlhogong ya gagwe a ba a mo dira kgosigadi mo boemong jwa ga Fasheti.
18  Mme kgosi ya direla dikgosana tsotlhe tsa yone le batlhanka ba yone mokete o mogolo, mokete wa ga Esethere; mme ya naya dikgaolo tse di laolang boitshwarelo, ya nna ya ntsha dineo go ya kafa dithateng tsa kgosi.
19  Jaanong fa makgarebane a ne a phuthiwa mmogo lekgetlo la bobedi, Moredekai o ne a ntse mo kgorong ya kgosi.
20  Esethere o ne a sa bolele kaga ba losika lwa gagwe le batho ba gagabo, fela jaaka Moredekai a ne a mo laetse; mme Esethere o ne a diragatsa lefoko la ga Moredekai, fela jaaka fa a ne a tlhokometswe ke ene.
21  Mo malatsing ao fa Moredekai a ne a ntse mo kgorong ya kgosi, Bigethane le Tereshe, badiredi ba babedi ba ntlo ya kgosi, balebedi ba dikgoro, ba ne ba galefa mme ba nna ba batla go baya Kgosi Ahasueruse seatla.
22  Mme Moredekai a itse ka selo se, mme ka yone nako eo a bolelela kgosigadi Esethere. Esethere le ene a bua le kgosi mo leineng la ga Moredekai.
23  Ka jalo kgang e ne ya tlhotlhomisiwa mme la bofelo ya lemogiwa, mme ba kalediwa mo koteng ka bobedi jwa bone; morago ga moo go ne ga kwalwa mo bukeng ya ditiragalo tsa malatsi fa pele ga kgosi.
3  Morago ga dilo tseno Kgosi Ahasueruse a godisa Hamane morwa Hamedatha wa Moagage mme a mo goletsa a bo a baya setulo sa gagwe sa bogosi kwa godimo ga dikgosana tse dingwe tsotlhe tse di neng di na le ene.
2  Mme batlhanka botlhe ba kgosi ba ba neng ba le mo kgorong ya kgosi ba ne ba ikoba le go obama fa pele ga ga Hamane, gonne kgosi e ne e laetse jalo kaga gagwe. Mme fa e le Moredekai, o ne a sa ikobe le fa e le go obama.
3  Mme batlhanka ba kgosi ba ba neng ba le mo kgorong ya kgosi ba simolola go raya Moredekai ba re: “Ke ka ntlha yang fa o tlhokomologa taelo ya kgosi?”
4  Mme go ne ga diragala gore, fa ba ntse ba bua le ene letsatsi le letsatsi, mme a sa ba reetse, ba bolelela Hamane go bona gore a merero ya ga Moredekai e ne e tla ema; gonne o ne a ba boleletse gore ke Mojuda.
5  Jaanong Hamane a nna a bona gore Moredekai o ne a sa ikobe le fa e le go obama fa pele ga gagwe, mme Hamane a galefa fela thata.
6  Mme go ne go nyatsega mo matlhong a gagwe gore a ka baya Moredekai a le esi seatla, gonne ba ne ba mmoleletse kaga batho ba gagabo Moredekai; mme Hamane a simolola go batla go nyeletsa Bajuda botlhe ba ba neng ba le mo bogosing jotlhe jwa ga Ahasueruse, batho ba gagabo Moredekai.
7  Mo kgweding ya ntlha, ke gore, kgwedi ya Nisane, mo ngwageng wa bolesome le bobedi wa ga Kgosi Ahasueruse, mongwe o ne a latlhela Pure, ke gore, Bola, fa pele ga ga Hamane letsatsi le letsatsi le kgwedi le kgwedi, go fitlha ka ya bolesome le bobedi, ke gore, kgwedi ya Adare.
8  Mme Hamane a raya Kgosi Ahasueruse a re: “Go na le setšhaba sengwe se se gasameng se se itomolotseng mo gare ga ditšhaba mo dikgaolong tsotlhe tse di laolang tsa bogosi jwa gago; mme melao ya bone e farologane le ya batho ba bangwe botlhe, e bile ga ba dire melao ya kgosi, mme ga go a tshwanela gore kgosi e ba tlogele fela.
9  Fa go bonala go le molemo mo kgosing, a go kwalwe gore ba senngwe; mme ba ba dirang tiro eno ke tla ba duela ditalenta tsa selefera di le dikete di le lesome mo diatleng gore di tlisiwe mo bobolokela matlotlong jwa kgosi.”
10  Fa a rialo kgosi ya tlosa palamonwana ya yone e e tshwayang mo seatleng sa yone ya e naya Hamane morwa Hamedatha wa Moagage, ene yo o bontshang Bajuda bobaba.
11  Mme kgosi ya raya Hamane ya re: “O newa selefera, mmogo le batho, gore o dire ka bone go ya kafa go leng molemo ka gone mo matlhong a gago.”
12  Go tswa foo bakwaledi ba kgosi ba ne ba bidiwa ka kgwedi ya ntlha mo letsatsing la yone la bolesome le boraro, mme ga kwalwa go ya kafa go tsotlhe tse Hamane a neng a di laela dikgosana tsa kgosi tsa kgaolo ya naga le balaodi ba ba neng ba okametse dikgaolo tse di farologaneng tse di laolang, le dikgosana tsa ditšhaba tse di farologaneng, tsa kgaolo nngwe le nngwe e e laolang, ka mokgwa wa yone wa go kwala, le setšhaba sengwe le sengwe ka loleme lwa sone; go ne ga kwalwa ka leina la ga Kgosi Ahasueruse ga ba ga tshwaiwa ka palamonwana e e tshwayang ya kgosi.
13  Mme makwalo a ne a romelwa ka barongwa kwa dikgaolong tsotlhe tse di laolang tsa kgosi, go nyeletsa, go bolaya le go senya Bajuda botlhe, lekau mmogo le monnamogolo, ba bannye le basadi, ka letsatsi le le lengwe fela, ka letsatsi la bolesome le boraro la kgwedi ya bolesome le bobedi, ke gore, kgwedi ya Adare le go gapa thopo ya bone.
14  Sekaelo sa mokwalo se se neng se tla ntshiwa e le molao mo dikgaolong tsotlhe tse di laolang tse di farologaneng se ne se itsisiwe phatlalatsa mo ditšhabeng tsotlhe, gore di ipaakanyetse letsatsi leno.
15  Barongwa ba ne ba tswa, ba tsamaya ka lobelo ka ntlha ya lefoko la kgosi, mme molao o ne wa newa kwa Shushane kago ya phemelo. Fa e le kgosi le Hamane, ba ne ba nna fa fatshe ba nwa; mme fa e le motse wa Shushane one, o ne o tlhakatlhakane.
