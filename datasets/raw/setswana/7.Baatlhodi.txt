10  Mme morago ga ga Abimeleke ga ema Tola morwa Pua, morwa Dodo, monna wa kwa Isakare, gore a boloke Iseraele, mme o ne a nna kwa Shamire mo kgaolong e e dithaba ya Eferaime.
2  A tswelela go atlhola Iseraele dingwaga di le masome a mabedi le boraro, morago ga moo a swa mme a fitlhwa kwa Shamire.
3  Morago ga gagwe ga ema Jaire wa Mogileade, mme a tswelela go atlhola Iseraele ka dingwaga di le masome a mabedi le bobedi.
4  Mme a nna le bana ba basimane ba le masome a mararo ba ba neng ba palama diesele tse di godileng sentle di le masome a mararo, e bile ba ne ba na le metse e le masome a mararo. Ba sa ntse ba e bitsa Hafotha-jaire go tla go fitlha mo letsatsing leno; e kwa lefatsheng la Gileade.
5  Morago ga moo Jaire a swa mme a fitlhwa kwa Kamone.
6  Mme bomorwa Iseraele ba boa gape ba dira se se bosula mo matlhong a ga Jehofa, ba simolola go direla Bobaale le ditshwantsho tsa Ashethorethe le medimo ya Siria le medimo ya Sidona le medimo ya Moabe le medimo ya bomorwa Amona le medimo ya Bafilisitia. Ka jalo ba tlogela Jehofa ba se ka ba mo direla.
7  Foo bogale jwa ga Jehofa jwa tukela Iseraele, mo a neng a ba rekisetsa mo seatleng sa Bafilisitia le mo seatleng sa bomorwa Amona.
8  Ka gone ba tšhwetlakanya ba bo ba gatelela bomorwa Iseraele thata mo ngwageng oo—ka dingwaga di le lesomerobedi bomorwa Iseraele botlhe ba ba neng ba le fa thoko ga Joredane mo lefatsheng la Baamore le le neng le le kwa Gileade.
9  Mme bomorwa Amona ba ne ba tle ba kgabaganye Joredane ba ya go tlhabana le Juda le Benjamine le ntlo ya ga Eferaime; mme Iseraele o ne a tshwenyega thata.
10  Mme bomorwa Iseraele ba simolola go ikuela kwa go Jehofa gore a ba thuse, ba re: “Re go leofetse, ka gonne re tlogetse Modimo wa rona mme re direla Bobaale.”
11  Foo Jehofa a raya bomorwa Iseraele a re: “A ga ke a ka ka lo golola mo seatleng sa Egepeto le Baamore le bomorwa Amona le Bafilisitia
12  le Basidona le Baamaleke le Bamidiana, fa ba ne ba lo gatelela lo bo lo goela kwa go nna?
13  Mme lona, lo ne lwa ntlogela mme lwa simolola go direla medimo e mengwe. Ke gone ka moo ke se kitlang ke lo boloka gape.
14  Tsamayang lo ye go ikuela kwa medimong e lo e tlhophileng gore e lo thuse. A e nne yone e lo bolokang ka nako ya matshwenyego a lona.”
15  Mme bomorwa Iseraele ba raya Jehofa ba re: “Re leofile. Wena re direle kafa matlho a gago a bonang go le molemo ka gone. Mme fela, tsweetswee, re golole mo letsatsing leno.”
16  Mme ba simolola go tlosa medimo e sele mo gare ga bone ba bo ba direla Jehofa, mme moya wa gagwe wa fela pelo ka ntlha ya matshwenyego a Iseraele.
17  Fa nako e ntse e tsamaya bomorwa Amona ba phuthiwa mme ba tlhoma bothibelelo kwa Gileade. Ka jalo bomorwa Iseraele ba phuthega mmogo mme ba tlhoma bothibelelo kwa Misepa.
18  Mme batho le dikgosana tsa Gileade ba simolola go raana ba re: “Ke ofe monna yo o tla etelelang pele go tlhabana le bomorwa Amona? A a nne tlhogo ya banni botlhe ba Gileade.”
4  Foo bomorwa Iseraele ba simolola gape ba dira se se bosula mo matlhong a ga Jehofa ka gonne jaanong Ehude o ne a sule.
2  Jalo Jehofa a ba rekisetsa mo seatleng sa ga Jabine kgosi ya Kanana, yo o neng a busa kwa Hasore; molaodi wa masole a gagwe ya bo e le Sisera, mme o ne a nna kwa Haroshethe wa ditšhaba.
3  Mme bomorwa Iseraele ba simolola go goela kwa go Jehofa, ka gonne o ne a na le dikara tsa ntwa di le makgolo a le robongwe tse di tlhometsweng disekele tsa tshipi, mme ene ka esi o ne a gatelela bomorwa Iseraele ka go ba tshwara makgwakgwa dingwaga di le masome a mabedi.
4  Jaanong Debora, moporofeti wa mosadi, mosadi wa ga Lapidothe, o ne a atlhola Iseraele ka yone nako eo.
5  Mme o ne a nna kafa tlase ga setlhare sa ga Debora sa mokolane fa gare ga Rama le Bethele mo kgaolong e e dithaba ya Eferaime; mme bomorwa Iseraele ba ne ba tle ba tlhatlogele kwa go ene go bona katlholo.
6  Mme a roma gore go bidiwe Barake morwa Abinoame go tswa kwa Kedeshe-nafetali a mo raya a re: “A Jehofa Modimo wa Iseraele ga a ntsha taelo? ‘Tsamaya mme o ikale mo Thabeng ya Tabore, mme o tsamaye le banna ba le dikete di le lesome ba ba tswang mo go bomorwa Nafetali le mo go bomorwa Sebulone.
7  Mme ruri ke tla gogela kwa go wena Sisera molaodi wa masole a ga Jabine fa mokgatšheng o o phothoselang wa Kishone le dikara tsa gagwe tsa ntwa le boidiidi jwa gagwe, mme ruri ke tla mo tsenya mo seatleng sa gago.’”
8  Mme Barake a mo raya a re: “Fa e le gore o tla tsamaya le nna, ruri ke tla ya; mme fa e le gore ga o kitla o tsamaya le nna, ga nkitla ke tsamaya.”
9  Foo a re: “Ruri ke tla tsamaya le wena. Le fa go ntse jalo, bontle ga e kitla e nna jwa gago mo tseleng e o e tsamayang, gonne Jehofa o tla rekisetsa Sisera mo seatleng sa mosadi.” Foo Debora a nanoga a tsamaya le Barake go ya Kedeshe.
10  Mme Barake a simolola go phuthela Sebulone le Nafetali mmogo kwa Kedeshe, mme banna ba le dikete di le lesome ba tlhatloga ba latela dikgato tsa gagwe; mme Debora a tlhatloga le ene.
11  Mme ga diragala gore Hebere wa Mokene a bo a kgaogane le Bakene, bomorwa Hobabe, yo Moshe e neng e le mogwe wa gagwe, mme o ne a tlhomile mogope wa gagwe gaufi le setlhare se segolo kwa Saananime, e e kwa Kedeshe.
12  Foo ba begela Sisera gore Barake morwa Abinoame o ne a tlhatlogetse kwa Thabeng ya Tabore.
13  Sisera a akofa a phutha dikara tsotlhe tsa gagwe tsa ntwa, dikara di le makgolo a le robongwe tsa ntwa tse di tlhometsweng disekele tsa tshipi, le batho botlhe ba ba neng ba na le ene, ba tswa mo Haroshethe wa ditšhaba ba ya kwa mokgatšheng o o phothoselang wa Kishone.
14  Jaanong Debora a raya Barake a re: “Nanoga, gonne leno ke letsatsi le ka lone Jehofa ruri a tla tsenyang Sisera mo seatleng sa gago. A Jehofa ga se ene a duleng a le kwa pele ga gago?” Mme Barake a fologa mo Thabeng ya Tabore a na le banna ba le dikete di le lesome ba mo setse morago.
15  Mme Jehofa a tsenya tlhakatlhakano mo go Sisera le mo dikareng tsotlhe tsa gagwe tsa ntwa le mo bothibelelong jotlhe ka bogale jwa tšhaka fa pele ga ga Barake. La bofelo Sisera a fologa mo kareng mme a tshaba ka dinao.
16  Mme Barake a lelekisa dikara tsa ntwa le bothibelelo go ya go fitlha kwa Haroshethe wa ditšhaba, mo bothibelelo jotlhe jwa ga Sisera bo neng jwa wa ka bogale jwa tšhaka. Ga se ka ga sala le fa e le a le mongwe fela.
17  Mme Sisera ene, a tshabela ka dinao kwa mogopeng wa ga Jaele mosadi wa ga Hebere wa Mokene, gonne go ne go na le kagiso fa gare ga ga Jabine kgosi ya Hasore le ba ntlo ya ga Hebere wa Mokene.
18  Foo Jaele a tswa a tla go kgatlhantsha Sisera mme a mo raya a re: “Fapogela ka kwano morena wa me, fapogela ka kwano go nna. O se ka wa boifa.” Jalo a fapogela kwa go ene mo mogopeng. Moragonyana a mmipa ka kobo.
19  Fa nako e ntse e ya a mo raya a re: “Tsweetswee, mphe metsinyana ke nwe, gonne ke nyorilwe.” Ka jalo a bula modutwana wa mashi mme a mo nosa, morago ga moo a mmipa.
20  Mme gape a mo raya a re: “Ema fa botsenong jwa mogope, mme go diragale gore fa motho ope a tla a ba a go botsa a re, ‘A go na le monna fano?’ o re, ‘Nnyaa!’”
21  Mme Jaele mosadi wa ga Hebere a tsaya lomapo lwa mogope a bo a tsaya noto ka seatla sa gagwe. A ya kwa go ene a nanabela mme a kokotela lomapo mo ditlhakoreng tsa tlhogo ya gagwe mme a lo phunyeletsa fa fatshe, a santse a thulametse e bile a lapile. A swa fela jalo.
22  Mme bona! Barake a bo a lateletse Sisera. Jaanong Jaele a tswa a ya go mo kgatlhantsha mme a mo raya a re: “Tla mme ke tla go bontsha monna yo o mmatlang.” Ka jalo a tsena mo teng kwa go ene, mme bona! Sisera a bo a ole a sule, lomapo lo tsene mo ditlhakoreng tsa tlhogo ya gagwe.
23  Modimo a fenya Jabine kgosi ya Kanana jalo fa pele ga bomorwa Iseraele ka letsatsi leo.
24  Mme seatla sa bomorwa Iseraele sa tswelela se thatafalela pele kgatlhanong le Jabine kgosi ya Kanana, go fitlha ba fedisa Jabine kgosi ya Kanana.
11  Jaanong Jefetha wa Mogileade e ne e le monna yo o thata wa seganka, mme e ne e le morwa mosadi wa seaka, mme Gileade a nna rraagwe Jefetha.
2  Mme mosadi wa ga Gileade a nna a mo tsholela bana ba basimane. E rile bana ba basimane ba mosadi yono ba gola, ba leleka Jefetha mme ba mo raya ba re: “Ga o a tshwanela go nna le boswa bope mo go ba ntlo ya ga rraarona, gonne o morwa mosadi yo mongwe.”
3  Ka jalo Jefetha a tshaba ka ntlha ya bomorwarraagwe mme a nna kwa lefatsheng la Tobe. Mme banna ba ba ditshwakga ba nna ba iphuthela kwa go Jefetha, mme ba nna ba tswa le ene.
4  Ga diragala ya re morago ga lobakanyana bomorwa Amona ba simolola go tlhabana le Iseraele.
5  Mme ga diragala ya re fa bomorwa Amona ba ya go tlhabana le Iseraele, banna ba bagolwane ba Gileade ba akofa ba ya go ntsha Jefetha mo lefatsheng la Tobe.
6  Foo ba raya Jefetha ba re: “Tla o nne molaodi wa rona, mme a re tlhabane le bomorwa Amona.”
7  Mme Jefetha a raya banna ba bagolwane ba Gileade a re: “A ga se lona ba lo neng lwa ntlhoa lwa ba lwa nteleka mo ntlong ya ga rre? Mme ke ka ntlha yang fa lo tlile kwa go nna fela fa lo le mo matshwenyegong?”
8  Foo a rialo banna ba bagolwane ba Gileade ba raya Jefetha ba re: “Ke gone ka moo jaanong re boetseng mo go wena, mme tsamaya le rona re ye go tlhabana le bomorwa Amona, mme o nne tlhogo ya banni botlhe ba Gileade.”
9  Ka jalo Jefetha a raya banna ba bagolwane ba Gileade a re: “Fa lo mpusa go tla go tlhabana le bomorwa Amona, mme Jehofa a bo a ba ntlogelela, ke tla nna tlhogo ya lona!”
10  Banna ba bagolwane ba Gileade le bone ba raya Jefetha ba re: “A Jehofa a nne moreetsi fa gare ga rona fa e le gore tsela e re tla dirang ka yone ga e kafa lefokong la gago.”
11  Ka gone Jefetha a tsamaya le banna ba bagolwane ba Gileade mme batho ba mo tlhoma go nna tlhogo le molaodi wa bone. Mme Jefetha a bua mafoko a gagwe otlhe fa pele ga ga Jehofa kwa Misepa.
12  Foo Jefetha a romela barongwa kwa kgosing ya bomorwa Amona, a re: “Ke dirang ka wena, ka e le fa o ntsogologetse o tlile go tlhabana mo lefatsheng la me?”
13  Ka jalo kgosi ya bomorwa Amona ya raya barongwa ba ga Jefetha ya re: “Ke ka gonne Iseraele o ne a tsaya lefatshe la me fa a ne a tlhatloga a tswa kwa Egepeto, go tloga kwa Arenone go ya go fitlha kwa Jaboke le go ya go fitlha kwa Joredane. Jaanong ako o le buse ka kagiso.”
14  Mme Jefetha a boa gape a romela barongwa kwa kgosing ya bomorwa Amona
15  mme a mo raya a re: “Jefetha o rile, ‘Iseraele ga a ka a tsaya lefatshe la Moabe le lefatshe la bomorwa Amona.
16  Gonne fa Iseraele a ne a tlhatloga a tswa kwa Egepeto, ba ne ba tsamaya mo nageng go ya go fitlha kwa Lewatleng le Lehibidu ba bo ba goroga kwa Kadeshe.
17  Foo Iseraele a romela barongwa kwa kgosing ya Edoma, a re: “Tsweetswee mma ke fete go ralala lefatshe la gago,” mme kgosi ya Edoma ya se ka ya reetsa. Mme ba romela le kwa kgosing ya Moabe, mme ya se ka ya dumela. Mme Iseraele a tswelela a nna kwa Kadeshe.
18  Fa ba ntse ba tsamaya mo nageng, ba ne ba tsamaya go dikologa lefatshe la Edoma le lefatshe la Moabe, mme ba pota lefatshe la Moabe kafa ntlheng ya botlhabatsatsi mme ba thibelela mo kgaolong ya Arenone; mme ba se ka ba tsena mo molelwaneng wa Moabe, ka gonne Arenone e ne e le molelwane wa Moabe.
19  “‘Morago ga moo Iseraele a romela barongwa kwa go Sihone kgosi ya Baamore, kgosi ya Heshebone, mme Iseraele a mo raya a re: “Tsweetswee, mma re fete go ralala lefatshe la gago, re ye kwa lefelong la me.”
20  Mme Sihone a bo a sa ikanye go kgabaganya ga Iseraele mo karolong ya naga ya gagwe, mme Sihone a phutha batho botlhe ba gagwe a ba a thibelela mo Jahase a tlhabana le Iseraele.
21  Foo Jehofa Modimo wa Iseraele a tsenya Sihone le batho botlhe ba gagwe mo seatleng sa Iseraele, mme ba ba kgemetha mme Iseraele a gapa lefatshe lotlhe la Baamore ba ba neng ba nna mo lefatsheng leo.
22  Jalo ba gapa karolo yotlhe ya naga ya Baamore go tloga kwa Arenone go ya go fitlha kwa Jaboke le go tloga kwa nageng go ya go fitlha kwa Joredane.
23  “‘Jaanong Jehofa Modimo wa Iseraele ke ene yo o neng a gapela Baamore thuo ya bone fa pele ga batho ba gagwe ba Iseraele, mme wena o ne o tla ba gapela thuo ya bone.
24  A ga o ne o gapela le fa e le mang thuo ya gagwe yo Kemoshe modimo wa gago a dirang gore o e mo gapele? Mme mongwe le mongwe yo Jehofa Modimo wa rona a mo gapetseng thuo fa pele ga rona ke ene yo re tla mo e gapelang.
25  Mme a jaanong o botoka ka tsela epe mo go Balake morwa Sipore, kgosi ya Moabe? A o kile a ganetsana le Iseraele, kgotsa a o kile a tlhabana le bone?
26  Fa Iseraele a ne a sa ntse a nna kwa Heshebone le metse e e kafa tlase ga gagwe le kwa Aroere le metse e e kafa tlase ga gagwe le mo metseng yotlhe e e fa dintshing tsa Arenone dingwaga di le makgolo a le mararo, ke ka ntlha yang fa lo sa ka lwa e thopa mo nakong eo?
27  Mme nna, ga ke a go leofela, mme o ntirela phoso ka go tlhabana le nna. A Jehofa Moatlhodi a atlhole gompieno fa gare ga bomorwa Iseraele le bomorwa Amona.’”
28  Mme kgosi ya bomorwa Amona ya se ka ya reetsa mafoko a ga Jefetha a a neng a a rometse kwa go yone.
29  Jaanong moya wa ga Jehofa wa tla mo go Jefetha, mme a ralala Gileade le Manase a ba a ralala Misepa wa Gileade, mme go tswa mo Misepa wa Gileade a fetela kwa go bomorwa Amona.
30  Foo Jefetha a ikanela Jehofa a re: “Fa ruri o ka tsenya bomorwa Amona mo seatleng sa me,
31  foo go tla diragala gore yo o tla tswang, yo o tswang ka dikgoro tsa ntlo ya me a tla go nkgatlhantsha fa ke boa ka kagiso kwa go bomorwa Amona, o tla nna wa ga Jehofa, mme ene yoo ke tla mo isa jaaka tshupelo e e fisiwang.”
32  Ka jalo Jefetha a fetela kwa go bomorwa Amona go ya go tlhabana le bone, mme Jehofa a ba tsenya mo seatleng sa gagwe.
33  Mme a ba kgemetha go tswa kwa Aroere go ya go fitlha fela kwa Minnithe—metse e le masome a mabedi—le go ya go fitlha kwa Abele-keramime ka polao e kgolo thata e e setlhogo. Bomorwa Amona ba ne ba fenngwa jalo fa pele ga bomorwa Iseraele.
34  La bofelo Jefetha a goroga kwa Misepa kwa legaeng la gagwe, mme bonang! morwadie a bo a tla go mo kgatlhantsha a letsa moropana e bile a bina! Jaanong e ne e le ene fela ngwana. O ne a se na ngwana wa mosimane le fa e le wa mosetsana kwantle ga gagwe.
35  Mme ga diragala ya re fa a mmona, a simolola go gagolaka diaparo tsa gagwe mme a re: “Ijoo, morwadiaka! Ruri o dirile gore ke obege, mme jaanong ke wena yo ke neng ke go ntsha mo go nna. Mme nna—nna ke buletse Jehofa molomo wa me, mme ga ke kgone go boela morago.”
36  Mme ene a mo raya a re: “Rra, fa e le gore o buletse Jehofa molomo wa gago, ntirela go ya ka  se se duleng mo molomong wa gago, ka gonne Jehofa o go diretse ditiro tsa pusoloso mo babeng ba gago, bomorwa Amona.”
37  Mme a tswelela a raya rraagwe a re: “Mma ke direlwe jaana: Ntlogele dikgwedi di le pedi, o mme ke tsamaye, mme ke tla fologa mo dithabeng, o mme ke lelele bokgarebane jwa me, nna le balekane ba me ba basetsana.”
38  Foo a re: “Tsamaya!” Ka jalo a mo tsamaisa dikgwedi di le pedi; mme a nna a tsamaya, ene le balekane ba gagwe ba basetsana, a lelela bokgarebane jwa gagwe mo dithabeng.
39  Mme ga diragala kwa bokhutlong jwa dikgwedi tse pedi gore a boele kwa go rraagwe yo morago ga moo a neng a diragatsa maikano a gagwe a a neng a a dirile ka ene. Mme ene, ga a ise a ke a robale le monna. Mme ya nna molao mo Iseraele:
40  Ngwaga le ngwaga bomorwadia Iseraele ba ne ba tswa ba ya go akgola morwadia Jefetha wa Mogileade, malatsi a le manè ka ngwaga.
8  Foo banna ba Eferaime ba mo raya ba re: “Ke selo sa mofuta mang seno se o se re dirileng ka go sa re bitse fa o ne o ya go tlhabana le Bamidiana?” Mme ba leka go tsosa komano le ene ka bogale.
2  La bofelo a ba raya a re: “Jaanong nna ke dirile eng fa ke bapisiwa le lona? A se se ronopiwang sa ga Eferaime ga se botoka go na le morara o o fulwang wa ga Abiesere?
3  Modimo o ne a tsenya Orebe le Seebe dikgosana tsa Bamidiana mo seatleng sa lona, mme nna ke kgonne go dira eng fa ke bapisiwa le lona?” Ya nna gone moya wa bone o ritibalang kaga gagwe fa a bua lefoko leno.
4  Kgabagare Gidione a tla mo Joredane, a e kgabaganya, ene le banna ba ba makgolo a le mararo ba ba neng ba na le ene, ba lapile mme ba ntse ba ba latelela.
5  Moragonyana a raya banna ba Sukothe a re: “Tsweetswee nayang batho ba ba latelang dikgato tsa me dilofo tse di kgolokwe tsa senkgwe, gonne ba lapile mme ke lelekisitse Seba le Salamuna, dikgosi tsa Bamidiana.”
6  Mme dikgosana tsa Sukothe tsa re: “A magofi a ga Seba le Salamuna a setse a le mo seatleng sa gago mo e leng gore masole a gago a tshwanetse a newa senkgwe?”
7  Fa ba rialo Gidione a re: “Ke gone ka moo e tla reng fa Jehofa a tsenya Seba le Salamuna mo seatleng sa me, ruri ke tla itaya nama ya lona ka mebitlwa ya kwa nageng le mengana.”
8  Mme a tswelela mo tseleng ya gagwe go tloga foo go ya kwa Penuele mme a fitlha a bua le bone ka one mokgwa oo, mme banna ba Penuele ba mo araba fela jaaka banna ba Sukothe ba ne ba arabile.
9  Ka gone le bone banna ba Penuele a ba raya a re: “Fa ke boa ka kagiso, ke tla rutla tora eno.”
10  Jaanong Seba le Salamuna ba ne ba le kwa Karekore, ba na le mathibelelo a bone, botlhe ba ba neng ba setse go tswa mo bothibelelong jotlhe jwa Babotlhaba e le ba ba ka nnang dikete di le lesome le botlhano; mme ba ba neng ba setse ba ole e ne e le banna ba le dikete di le lekgolo le masome a mabedi ba ba neng ba tle ba somole tšhaka.
11  Mme Gidione a tswelela ka tsela ya ba ba agileng mo megopeng kwa botlhaba jwa Noba le Jogebeha mme a simolola go kgemetha bothibelelo fa bothibelelo bo ne bo sa lebelela.
12  E rile Seba le Salamuna ba tshaba, gone fela foo a ba latelela mme a thopa dikgosi tse pedi tsa Midiana, Seba le Salamuna; mme a tsenya bothibelelo jotlhe letshogo.
13  Mme Gidione morwa Joashe a simolola go boa kwa ntweng ka tselana e e tlhatlogelang kwa Herese.
14  Mo tseleng a thopa lekau lengwe la banna ba Sukothe mme le mmotsa. Ka jalo la mo kwalela maina a dikgosana tsa Sukothe le banna ba yone ba bagolwane, banna ba le masome a supa le bosupa.
15  Foo a ya kwa banneng ba Sukothe mme a re: “Seba le Salamuna ke bano, ba lo neng lo nkgoba ka bone lo re, ‘A magofi a ga Seba le Salamuna a setse a le mo seatleng sa gago mo e leng gore banna ba gago ba ba lapileng ba tshwanetse ba newa senkgwe?’”
16  Foo a tsaya banna ba bagolwane ba motse le mmitlwa ya kwa nageng le mengana, mme a tlhaba banna ba Sukothe ka yone.
17  Mme a rutla tora ya Penuele, a ba a bolaya banna ba motse.
18  Jaanong a raya Seba le Salamuna a re: “Banna ba lo ba bolaileng kwa Tabore e ne e le ba mofuta mang?” Foo a re: “Fela jaaka o ntse, le bone ba ne ba ntse jalo, mongwe le mongwe wa bone, ba na le dipopego tsa bomorwa kgosi.”
19  Foo a re: “E ne e le bomorwarre, bana ba ga mmè. Jaaka Jehofa a tshedile, fa lo ka bo lo ba tlogetse ba tshela, ke ne nka se tshwanelwe ke go lo bolaya.”
20  Foo a raya Jethere leitibolo la gagwe a re: “Nanoga o ba bolaye.” Mme lekau la se ka la somola tšhaka ya lone ka ntlha ya go boifa, gonne o ne a sa ntse a le lekau.
21  Ka jalo Seba le Salamuna ba re: “Wena nanoga o re tlhasele, gonne fela jaaka monna a ntse, thata ya gagwe le yone e ntse jalo.” Ka jalo Gidione a nanoga a bolaya Seba le Salamuna mme a tsaya mekgabisa ya sekangwedi e e neng e le mo melaleng ya dikamela tsa bone.
22  Moragonyana banna ba Iseraele ba raya Gidione ba re: “Re buse, wena le morwao le ene morwa ngwana wa gago, ka gonne o re bolokile mo seatleng sa Bamidiana.”
23  Mme Gidione a ba raya a re: “Nna ka bonna nka se lo buse, le fa e le morwaake a ka se lo buse. Jehofa ke ene a tla lo busang.”
24  Mme Gidione a tswelela a ba raya a re: “Mmang ke lope sengwe mo go lona: A mongwe le mongwe wa lona a nneye lenyena la nko la kgapo ya gagwe.” (Gonne ba ne ba na le manyena a nko a gouta, e re ka e ne e le Baishemaele.)
25  Foo ba re: “Ruri re tla go a naya.” Ba phutholola seaparo mme mongwe le mongwe a latlhela lenyena la nko la kgapo ya gagwe mo go sone.
26  Mme selekanyo sa bokete jwa manyena a nko a gouta a a neng a a lopile ya nna dishekele di le sekete le makgolo a le supa tsa gouta, kwantle ga mekgabisa ya sekangwedi le manyena a a lepelelang le diaparo tsa bobowa jo bo fetoletsweng mo mmaleng o o bobududu jo bo mokgona jo bohibitswana tse di neng di le mo dikgosing tsa Midiana le kwantle ga dibaga tse di neng di le mo melaleng ya dikamela.
27  Mme Gidione a e tsaya a dira khiba ka yone mme a e baya mo pontsheng mo motseng wa gagwe wa Ofera; mme Baiseraele botlhe ba simolola go akafala le yone koo, mo e neng ya nna seru mo go Gidione le mo go ba ntlo ya gagabo.
28  Bamidiana ba fenngwa jalo fa pele ga bomorwa Iseraele, mme ba se ka ba tlhola ba tsholetsa tlhogo gape; mme lefatshe la se ka la tlhola le nna le matshwenyego gape ka dingwaga di le masome a manè mo malatsing a ga Gidione.
29  Mme Jerubaale morwa Joashe a tsamaya mme a tswelela a nna mo ntlong ya gagwe.
30  Mme Gidione a nna le bana ba basimane ba le masome a supa ba ba neng ba tswa mo lothekeng lwa gagwe, gonne o ne a nna le basadi ba le bantsi.
31  Mme mogadingwana wa gagwe yo o neng a le kwa Shekema, le ene a mo tsholela ngwana wa mosimane. Ka jalo a mmitsa Abimeleke.
32  Kgabagare Gidione morwa Joashe a swa a tsofetse thata mme a fitlhelwa mo lefelong la go fitlhela la ga Joashe rraagwe kwa Ofera wa Baabiesere.
33  Mme ga diragala ya re fela fa Gidione a sena go swa bomorwa Iseraele ba simolola gape go akafala le Bobaale, mo ba neng ba tlhoma Baale-berithe go nna modimo wa bone.
34  Mme bomorwa Iseraele ba se ka ba gakologelwa Jehofa Modimo wa bone, yo o neng a ba golotse mo seatleng sa baba ba bone botlhe go ba dikologa;
35  mme ba se ka ba direla ba ntlo ya ga Jerubaale, e bong Gidione, bopelonomi jwa lorato ka ntlha ya molemo otlhe o a neng a o diretse Iseraele.
16  Nako nngwe Samesone a ya kwa Gasa mme a bona mosadi wa seaka teng a ba a tsena kwa go ene.
2  Mme ga begelwa Bagasa ga twe: “Samesone o tsene fano.” Ka jalo ba mo dikanyetsa ba mo lalela bosigo jotlhe kwa kgorong ya motse. Mme ba nna ba didimetse bosigo jotlhe, ba re: “E tla re fela fa go nna lesedi mo mosong, re bo re mmolaya.”
3  Le fa go ntse jalo, Samesone a nna a lala fela go fitlha bosigogare mme a nanoga bosigogare a tshwara ditswalo tsa kgoro ya motse le dikota tse pedi tse di kafa dithoko mme a di khumola mmogo le mophakalego a di baya mo magetleng a gagwe mme a tsamaya a di sikere go ya kwa godimo ga thaba e e fa pele ga Heberone.
4  Ga diragala ya re morago ga moo a rata mosadi mongwe kwa mokgatšheng o o phothoselang wa Soreke, mme leina la gagwe e ne e le Delila.
5  Mme barena ba kgolagano ba Bafilisitia ba tla kwa go ene ba mo raya ba re: “Mo tsietse mme o bone gore maatla a gagwe a magolo a mo go eng le gore re ka mo fenya ka eng le gore tota re ka mmofa ka eng gore re mo kgone; mme rona, re tla go naya mongwe le mongwe dipapetla tsa selefera di le sekete le lekgolo.”
6  Moragonyana Delila a raya Samesone a re: “A ko o mpolelele tsweetswee, Maatla a gago a magolo a mo go eng mme motho a ka go bofa ka eng gore a go kgone?”
7  Foo Samesone a mo raya a re: “Fa ba mpofa ka mesifa e le supa e e sa ntseng e le bongola e e iseng e omisiwe, ke tla nna bokoa mme ke nne jaaka motho fela.”
8  Ka jalo barena ba kgolagano ba Bafilisitia ba tlisa kwa mosading mesifa e le supa e e sa ntseng e le bongola e e neng e ise e omisiwe. Moragonyana a mmofa ka yone.
9  Jaanong ba ba mo laletseng ba bo ba ntse mo phaposing ya mosadi e e kwa teng, mme a mo raya a re: “Bafilisitia ba a go wela Samesone!” Foo Samesone a kgaoganya mesifa sebedi, fela jaaka tlhale e e tshopilweng ya leodi e kgaogana sebedi fa e utlwa molelo. Mme maatla a gagwe a se ka a itsewe.
10  Morago ga moo Delila a raya Samesone a re: “Bona! O ntsieditse gore o mpolelele maaka. Jaanong, a ko o mpolelele tsweetswee, gore o ka bofiwa ka eng.”
11  Ka jalo a mo raya a re: “Fa ba mpofa thata ka megala e mesha e go iseng go dirwe tiro epe ka yone, ke tla nna bokoa ke bo ke nna jaaka motho fela.”
12  Ka jalo Delila a tsaya megala e mesha mme a mmofa ka yone a ba a mo raya a re: “Bafilisitia ba a go wela Samesone!” Mo nakong eno yotlhe ba ba mo laletseng ba bo ba ntse mo phaposing e e kwa teng. Foo a di kgaoganya sebedi mo mabogong a gagwe jaaka tlhale.
13  Morago ga moo Delila a raya Samesone a re: “Go tla go fitlha jaanong o ntse o ntsietsa gore o mpolelele maaka. A ko o mpolelele gore o ka bofiwa ka eng.” Foo a mo raya a re: “Fa o ka loga metshopho e supa ya moriri wa tlhogo ya me ka tlhale e e tlhamalalang.”
14  Ka jalo a e gagamatsa ka lomapo, mme morago ga moo a mo raya a re: “Bafilisitia ba a go wela Samesone!” Ka jalo a thanya mo borokong jwa gagwe mme a somola lomapo lwa selogi le tlhale e e tlhamalalang.
15  Jaanong mosadi a mo raya a re: “O ka bua jang wa re, ‘Ke a go rata,’ fa pelo ya gago e se na le nna? O ntsieditse ka makgetlo ano a mararo mme ga o a mpolelela gore maatla a gago a magolo a mo go eng.”
16  Mme ga diragala gore ka gonne a ne a mo patelela ka mafoko a gagwe ka dinako tsotlhe mme a nna a mo emelela, moya wa gagwe o ne wa fela pelo go ya losong.
17  La bofelo a mo senolela sotlhe se se mo pelong ya gagwe mme a mo raya a re: “Ga go ise go ke go tle legare mo tlhogong ya me, ka gonne ke Monasirite wa Modimo e sale ke tswa mo sebopelong sa ga mmè. Fa ke ne nka beolwa, ruri maatla a me le one a ne a tla ntlogela, mme ruri ke tla koafala ke bo ke nna jaaka batho ba bangwe botlhe.”
18  Fa Delila a bona gore o ne a mo senoletse sotlhe se se mo pelong ya gagwe, a akofa a roma mme a bitsa barena ba kgolagano ba Bafilisitia, a re: “Tlang jaanong, gonne o ntshenoletse sotlhe se se mo pelong ya gagwe.” Mme barena ba kgolagano ba Bafilisitia ba tla kwa go ene gore ba tlise madi ka seatla sa bone.
19  Mme a mo robatsa mo mangoleng a gagwe. Foo a bitsa monna a ba a mmeodisa metshopho e supa ya moriri wa tlhogo ya gagwe, morago ga moo a simolola go bontsha gore o a mo kgona, mme maatla a gagwe a nna a tswa mo go ene.
20  Jaanong a re: “Bafilisitia ba a go wela Samesone!” Foo a thanya mo borokong jwa gagwe mme a re: “Ke tla tswa jaaka ka dinako tse dingwe mme ke ikgophole.” Mme ene a bo a sa itse fa Jehofa e le ene a mo tlogetseng.
21  Ka jalo Bafilisitia ba mo tshwara ba mo gonya matlho mme ba mo isa kwa Gasa ba mmofa ka mehiri e mebedi ya kgotlho; mme a nna yo o silang mo ntlong ya kgolegelo.
22  Fa go ntse go le jalo moriri wa tlhogo ya gagwe wa simolola go gola thata fela fa a sena go beolwa.
23  Mme barena ba kgolagano ba Bafilisitia bone, ba phuthega mmogo go tla go ntshetsa Dagone modimo wa bone setlhabelo se segolo le go ipela, mme ba nna ba re: “Modimo wa rona o tsentse mmaba wa rona Samesone mo seatleng sa rona!”
24  E rile batho ba mmona, ba akofa ba simolola go naya modimo wa bone pako, ba re, “ka gonne, modimo wa rona o tsentse mmaba wa rona mo seatleng sa rona le moswafatsi wa lefatshe la rona le ene yo o neng a bolaya batho ba garona ba le bantsi.”
25  Ga diragala gore e re ka dipelo tsa bone di ne di itumetse, ba simolola go re: “Bitsang Samesone gore a tle go re ntsha bodutu.” Ka jalo ba bitsa Samesone gore a tswe mo ntlong ya kgolegelo gore a ba tshegise; mme ba mo emisa fa gare ga dipilara.
26  Foo Samesone a raya mosimane yo o neng a mo tshwere ka seatla a re: “A ko o ntetle ke apaape dipilara tse ntlo eno e tlhomamisitsweng thata mo go tsone mme o nte ke ikaege ka tsone.”
27  (Mme ga diragala gore ntlo ya bo e tletse banna le basadi le barena botlhe ba kgolagano ba Bafilisitia ba ne ba le teng; mme mo borulelong go ne go na le banna le basadi ba ka nna dikete di le tharo ba ba neng ba lebeletse fa Samesone a ntse a ba ntsha bodutu.)
28  Jaanong Samesone a bitsa Jehofa a re: “Morena Molaodimogolo Jehofa, nkgakologelwa tsweetswee, o bo o nnonotshe tsweetswee, gone jaanong fela, wena Modimo wa boammaaruri, mme o nte ke ipusolosetse mo Bafilisitieng ke busolosetse le le lengwe la matlho a me a mabedi.”
29  Foo Samesone a itshegeletsa ka dipilara tse pedi tse di fa gare tse ntlo e neng e tlhomamisitswe ka thata mo go tsone, mme a di tshwara, e nngwe ka seatla sa moja e nngwe ka seatla sa molema.
30  Mme Samesone a re: “A moya wa me o swe le Bafilisitia.” Foo a inama ka maatla, mme ntlo ya wela mo godimo ga barena ba kgolagano le mo godimo ga batho botlhe ba ba neng ba le mo go yone, mo baswi ba a ba bolaileng fa a ne a swa ba neng ba le bantsi go feta ba a neng a ba bolaya ka nako ya fa a sa ntse a tshela.
31  Moragonyana bomorwarraagwe le botlhe ba ntlo ya ga rraagwe ba fologa mme ba mo tsholetsa ba mo tlhatlosa mme ba mo fitlha fa gare ga Sora le Eshataole mo lefelong la go fitlhela la ga Manoa rraagwe. Mme ene, o ne a atlhotse Iseraele dingwaga di le masome a mabedi.
18  Mo malatsing ao go ne go se na kgosi mo Iseraele. Mme mo malatsing ao lotso lwa Badana lo ne lo ipatlela boswa jo lo ka nnang mo go jone; ka gonne go tla go fitlha mo letsatsing leo ba ne ba ise ba nne le boswa bope mo gare ga ditso tsa Iseraele.
2  Kgabagare bomorwa Dana ba roma banna ba le batlhano ba losika lwa bone, banna ba ba tswang mo gare ga bone, banna ba e neng e le diganka, ba tswa kwa Sora le kwa Eshataole, gore ba ye go tlhola lefatshe le go le tlhotlhomisa. Ka jalo ba ba raya ba re: “Tsamayang, lo tlhotlhomise lefatshe.” Fa nako e ntse e tsamaya ba tsena mo kgaolong e e dithaba ya Eferaime go fitlha fela kwa ntlong ya ga Mika mme ba lala gone bosigo.
3  Fa ba le gaufi le ntlo ya ga Mika, ba lemoga lentswe la lekau, e leng Molefi, mme ba fapogela teng. Mme ba mo raya ba re: “O tlisitswe ke mang fano, mme o dirang mo lefelong leno, le gone o tlisitswe ke eng fano?”
4  Mme ene a ba raya a re: “Mika o ntiretse jaana le jaana gore a tle a nthape, le gore ke direle jaaka moperesiti wa gagwe.”
5  Foo ba mo raya ba re: “Tsweetswee, botsa Modimo gore re itse gore a tsela e re e tsamayang e tla atlega.”
6  Jalo moperesiti a ba raya a re: “Tsamayang ka kagiso. Tsela e lo e tsamayang e fa pele ga ga Jehofa.”
7  Ka jalo banna ba batlhano bano ba tsamaya mme ba goroga kwa Laishe mme ba bona kafa batho ba ba neng ba le mo go yone ba neng ba nna ka boipelego kafa mokgweng wa Basidona ka gone, ba didimetse e bile ba sa belaele, mme ga bo go se na mofenyi ope yo o gatelelang yo o neng a tshwenya sepe mo lefatsheng, fa bone ba ne ba le kgakala le Basidona e bile ba sa amane ka gope le batho.
8  Kgabagare ba tla mo go bomorwarraabone kwa Sora le Eshataole, mme bomorwarraabone ba simolola go ba raya ba re: “Go tsamaile jang ka lona?”
9  Foo ba re: “A ko lo nanogeng mme re ye go ba tlhasela; gonne re bone lefatshe, mme bonang! le molemo thata. Mme lo a okaoka. Lo se ka lwa nna bobodu kaga go tsamaya lo ya go tsena lo gapa lefatshe.
10  Fa lo tsena, lo tla goroga mo bathong ba ba sa belaeleng, mme lefatshe leo le atlhame thata; gonne Modimo o le tsentse mo seatleng sa lona, lefelo le le sa tlhaeleng selo le fa e le sa mofuta ofe se se mo lefatsheng.”
11  Foo banna ba le makgolo a le marataro ba ba ikgatlhileng ka dibetsa tsa ntwa, ba ba tswang mo losikeng lwa Badana, ba tswa gone, ke gore mo Sora le Eshataole.
12  Mme ba tsena mo tseleng ba ya go thibelela kwa Kiriathe-jearime kwa Juda. Ke gone ka moo ba biditseng lefelo leo Mahane-dane go tla go fitlha mo letsatsing leno. Bonang! O kwa bophirima jwa Kiriathe-jearime.
13  Morago ga moo ba fetela kwa pele go tswa foo go ya kwa kgaolong e e dithaba ya Eferaime mme ba fitlha kwa ntlong ya ga Mika.
14  Foo banna ba batlhano ba ba neng ba ile go tlhola lefatshe la Laishe ba araba mme ba raya bomorwarraabone ba re: “A lo ne lo itse gore mo matlong ano go na le khiba le modingwana wa terafime le setshwantsho se se setilweng le sefikantswe se se thetsweng? Mme jaanong lo gopole se lo tshwanetseng go se dira.”
15  Jalo ba fapogela gone ba tla mo ntlong ya lekau, e leng Molefi, kwa ntlong ya ga Mika, mme ba simolola go mmotsa gore o ne a tswelela jang.
16  Mo nakong eo yotlhe banna ba ba makgolo a marataro ba ba ikgatlhileng ka dibetsa tsa bone tsa ntwa, ba e neng e le ba bomorwa Dana, ba ne ba eme fa botsenong jwa kgoro.
17  Jaanong banna ba batlhano ba ba neng ba ile go tlhola lefatshe ba tlhatloga, gore ba tsene teng ba tseye setshwantsho se se setilweng le khiba le modingwana wa terafime le setshwantsho se se thetsweng. (Mme moperesiti o ne a eme fa botsenong jwa kgoro le banna ba ba makgolo a marataro ba ba ikgatlhileng ka dibetsa tsa ntwa.)
18  Mme bano ba tsena mo ntlong ya ga Mika ba tsaya setshwantsho se se setilweng, khiba le modingwana wa terafime le setshwantsho se se thetsweng. Morago ga moo moperesiti a ba raya a re: “Lo dira eng?”
19  Mme ba mo raya ba re: “Didimala. Baya seatla sa gago mo molomong wa gago, mme o tsamaye le rona o nne rre le moperesiti wa rona. Ke eng se se botoka, gore o tswelele o le moperesiti wa ntlo ya monna a le mongwe fela kgotsa gore o nne moperesiti wa lotso le lelapa kwa Iseraele?”
20  Foo pelo ya moperesiti ya itumela, mme jaanong a tsaya khiba le modingwana wa terafime le setshwantsho se se setilweng mme a tla mo gare ga batho.
21  Foo ba retologa ba tsamaya mme ba baya bana ba bannye le diruiwa le dilo tse di tlhwatlhwakgolo kwa pele ga bone.
22  Bone ba ne ba setse ba tsamaile sekgala go tswa kwa ntlong ya ga Mika fa banna ba ba neng ba le mo matlong a a gaufi le ntlo ya ga Mika ba ne ba phuthiwa mmogo ba bo ba leka go tshwara bomorwa Dana mo tseleng.
23  Fa ba ne ba ntse ba goela kwa go bomorwa Dana, foo ba gadima mme ba raya Mika ba re: “Mathata a gago ke eng go bo lo phuthilwe mmogo?”
24  Jalo a re: “Lo tsere medimo ya me e ke e dirileng, le moperesiti, lo bo lo tsamaya, mme ke setse ka eng? Go tla jang gore lo ntheye lo re, ‘Mathata a gago ke eng?’”
25  Foo bomorwa Dana ba mo raya ba re: “A lentswe la gago le se ka la utlwala gaufi le rona, e se re kgotsa banna ba ba moya o bogalaka ba lo tlhasela, mme wa latlhegelwa ke moya wa gago le ke moya wa ba ntlo ya gago.”
26  Mme bomorwa Dana ba nna ba tsamaya mo tseleng; mme Mika a bona gore ba ne ba nonofile go mo feta, jalo a retologa mme a boela kwa ntlong ya gagwe.
27  Mme bone, ba tsaya se Mika a neng a se dirile le moperesiti yo o neng a fetogile wa gagwe, mme ba nna ba ya ntlheng ya Laishe, ba tsogologela batho ba ba didimetseng le ba ba sa belaeleng sepe. Ba ba kgemetha ka bogale jwa tšhaka, mme motse ba o fisa ka molelo.
28  Go ne go se na mogolodi, ka gonne go ne go le kgakala le Sidona, mme ba ne ba sa amane ka gope le batho; mme e ne e le kwa lebaleng le le kwa tlase le e neng e le la ga Bethe-rehobe. Foo ba aga motse mme ba nna mo go one.
29  Mo godimo ga moo, ba bitsa leina la motse oo Dana ka leina la ga rraabone, Dana, yo o neng a tsaletswe Iseraele. Le fa go ntse jalo, Laishe e ne e le leina la motse ono la ntlha.
30  Morago ga moo bomorwa Dana ba ikemisetsa setshwantsho se se setilweng; mme Jonathane morwa Gereshome, morwa Moshe, ene le bomorwawe ba nna baperesiti ba lotso lwa Badana go fitlha letsatsi le lefatshe leo le isitsweng botshwarwa ka lone.
31  Mme ba boloka setshwantsho se se setilweng sa ga Mika, se a neng a se dirile, ba se itlhometse ka malatsi otlhe a ntlo ya Modimo wa boammaaruri e neng ya tswelela e le kwa Shilo ka one.
17  Jaanong ga diragala gore ga bo go na le monna mongwe wa kgaolo e e dithaba ya Eferaime yo leina la gagwe e neng e le Mika.
2  Fa nako e ntse e tsamaya a raya mmaagwe a re: “Dipapetla tsa selefera tse di sekete le lekgolo tse di neng di tserwe mo go wena tse o neng wa bolela phutso ka tsone mme e bile wa bua ke utlwa—bona! selefera eo e mo go nna. Ke nna ke neng ke e tsere.” Foo mmaagwe a re: “E kete morwaake a ka segofadiwa ke Jehofa.”
3  Ka jalo a busetsa dipapetla tsa selefera tse di sekete le lekgolo mo go mmaagwe; mme mmaagwe a re: “Ruri ke tshwanetse ka itshepisetsa Jehofa selefera seno go tswa mo seatleng sa me ke se itshepisetsa morwaake, gore ke dire setshwantsho se se setilweng le sefikantswe se se thetsweng; mme jaanong ke tla e busetsa mo go wena.”
4  Ka jalo a busetsa selefera mo go mmaagwe, mme mmaagwe a tsaya dipapetla tsa selefera di le makgolo a le mabedi a di naya mothudi wa selefera. Mme a dira setshwantsho se se setilweng le sefikantswe se se thetsweng; mme sa nna mo ntlong ya ga Mika.
5  Mme monna yo go tweng Mika ene, o ne a na le ntlo ya medimo, mme a dira khiba le modingwana wa terafime a ba a tsenya maatla mo seatleng sa mongwe wa bomorwawe, gore a tle a mo direle e le moperesiti.
6  Mo malatsing ao go ne go se na kgosi mo Iseraele. Mme mongwe le mongwe o ne a tlwaetse go dira se se neng se siame mo matlhong a gagwe.
7  Jaanong ga bo go na le lekau lengwe la kwa Bethelehema kwa Juda e le wa lelapa la Juda, mme e ne e le Molefi. O ne a agile koo ka nakonyana.
8  Mme monna yo a tswa mo motseng wa Bethelehema kwa Juda go ya go aga nakonyana gongwe le gongwe kwa a neng a ka bona lefelo teng. Kgabagare fa a ntse a tsamaya mo tseleng a tsena mo kgaolong e e dithaba ya Eferaime go fitlha fela kwa ntlong ya ga Mika.
9  Foo Mika a mo raya a re: “O tswa kae?” Ene a mo raya a re: “Ke Molefi yo o tswang kwa Bethelehema kwa Juda, mme ke mo tseleng go ya go aga nakonyana gongwe le gongwe kwa nka bonang lefelo teng.”
10  Ka jalo Mika a mo raya a re: “A ko o nne le nna mme o ntirele jaaka rre le moperesiti, mme nna ke tla go naya dipapetla tsa selefera di le lesome ka ngwaga le diaparo tse di tlwaelegileng tsa kafa ntle le dijo tsa gago.” Ka jalo Molefi a tsena.
11  Foo Molefi a itlhophela go nna le monna yoo, mme lekau la nna jaaka mongwe wa bomorwawe.
12  Mo godimo ga moo, Mika a tsenya maatla mo seatleng sa Molefi, gore lekau le mo direle e le moperesiti mme le tswelele le nna mo ntlong ya ga Mika.
13  Ka gone Mika a re: “Jaanong ruri ke a itse gore Jehofa o tla ntirela molemo, ka gonne Molefi o fetogile moperesiti wa me.”
9  Fa nako e ntse e tsamaya Abimeleke morwa Jerubaale a ya kwa Shekema kwa go bomalomaagwe mme a simolola go bua le bone le lelapa lotlhe la ntlo ya ga rraagwe mmaagwe, a re:
2  “Tsweetswee, buang gore beng botlhe ba naga ya Shekema ba utlwe, ‘Se se botoka mo go lona ke sefe, gore banna ba le masome a supa, bomorwa Jerubaale botlhe ba lo buse kgotsa gore lo busiwe ke motho a le mongwe fela? Mme lo gakologelwe gore nna ke lerapo la lona le nama ya lona.’”
3  Jalo bomalomaagwe ba simolola go bua mafoko ano otlhe kaga gagwe beng botlhe ba naga ya Shekema ba utlwa, mo dipelo tsa bone di neng tsa sekamela kwa go Abimeleke, gonne ba ne ba re: “Ke morwarraarona.”
4  Foo ba mo naya dipapetla tsa selefera di le masome a supa tse di tswang kwa ntlong ya ga Baale-berithe, mme ka tsone Abimeleke a thapa batho ba ba ditshwakga ba ba se nang maitseo, gore ba tsamaye le ene.
5  Morago ga moo a ya kwa ntlong ya ga rraagwe kwa Ofera mme a bolaya bomorwarraagwe, bomorwa Jerubaale, banna ba le masome a supa, mo lejeng le le lengwe fela, mme Jothame morwa yo mmotlana mo go bone botlhe wa ga Jerubaale o ne a sala, ka gonne o ne a iphitlhile.
6  Morago ga moo beng botlhe ba naga ya Shekema le botlhe ba ntlo ya ga Milo ba phuthega mmogo mme ba ya ba dira gore Abimeleke a buse e le kgosi, go bapa le setlhare se segolo, pilara e e neng e le mo Shekema.
7  E rile ba go begela Jothame a akofa a ya go ema mo godimo ga Thaba ya Gerisime mme a tsholetsa lentswe la gagwe a tlhaeletsa a ba raya a re: “Ntheetsang, lona beng ba naga ya Shekema, mme a Modimo a lo reetse:
8  “Nako nngwe ditlhare di kile tsa ya go itloletsa kgosi. Ka jalo tsa raya setlhare sa motlhware tsa re, ‘Nna kgosi ya rona.’
9  Mme setlhare sa motlhware sa di raya sa re, ‘A ke tshwanetse go tlogela monono wa me o ba galaletsang Modimo le batho ka one, mme a ke tshwanetse go ya go foka kwa godimo ga ditlhare tse dingwe?’
10  Mme ditlhare tsa raya setlhare sa mofeige tsa re, ‘Wena tla, nna kgosigadi ya rona.’
11  Mme setlhare sa mofeige sa di raya sa re, ‘A ke tshwanetse go tlogela botshe jwa me le maungo a me a a molemo, mme a ke tshwanetse go ya go foka kwa godimo ga ditlhare tse dingwe?’
12  Go tswa foo ditlhare tsa raya mofine tsa re, ‘Wena tla, nna kgosigadi ya rona.’
13  Mofine le one wa di raya wa re, ‘A ke tshwanetse go tlogela beine ya me e ntšha e e dirang gore Modimo le batho ba ipele, mme a ke tshwanetse go ya go foka kwa godimo ga ditlhare tse dingwe?’
14  Kgabagare ditlhare tse dingwe tsotlhe tsa raya mokaikai tsa re, ‘Wena tla, nna kgosi ya rona.’
15  Foo mokaikai wa raya ditlhare wa re, ‘Fa ka ammaaruri lo ntlotsa gore ke nne kgosi ya lona, tlang, tshabelang kafa tlase ga moriti wa me. Mme fa go sa nne jalo, a molelo o tswe mo mokaikaing mme o laile masedara a Lebanona.’
16  “Mme jaanong fa e le gore lo dirile ka ammaaruri le ka go tlhoka molato lwa ba lwa dira Abimeleke kgosi, mme fa e le gore lo diretse Jerubaale le ba ntlo ya gagwe molemo, mme fa lo mo diretse go ya kafa tiro ya diatla tsa gagwe e neng e tshwanelwa ka gone,
17  fa rre a ne a lo tlhabanela a ba a baya moya wa gagwe mo kotsing gore a lo golole mo seatleng sa Bamidiana;
18  mme lona, lo tsogologetse ba ntlo ya ga rre gompieno gore lo tle lo bolaye bomorwawe, banna ba le masome a supa, mo lejeng le le lengwe fela, le gore lo dire Abimeleke, morwa lelata la gagwe, gore e nne kgosi ya beng ba naga ya Shekema fela ka gonne e le morwarraalona;
19  ee, fa e le gore lo diretse Jerubaale le ba ntlo ya gagwe ka ammaaruri le ka go tlhoka molato mo letsatsing leno, ipeleng kaga Abimeleke mme le ene a a ipele kaga lona.
20  Mme fa go sa nna jalo, a molelo o tswe mo go Abimeleke mme o laile beng ba naga ya Shekema le ba ntlo ya ga Milo, mme a molelo o tswe mo go beng ba naga ya Shekema le mo ntlong ya ga Milo mme o laile Abimeleke.”
21  Foo Jothame a tshaba, a tswa a sia a ya kwa Bere, mme a nna koo ka ntlha ya ga Abimeleke morwarraagwe.
22  Mme Abimeleke a nna e le kgosana mo Iseraele dingwaga di le tharo.
23  Mme Modimo a letla gore go nne le moya o o bosula fa gare ga ga Abimeleke le beng ba naga ya Shekema, mme beng ba naga ya Shekema ba direla Abimeleke ka boferefere,
24  gore thubakanyo e e diretsweng bomorwa Jerubaale ba ba masome a supa e tle le gore a beye madi a bone mo go Abimeleke morwarraabone ka gonne a ba bolaile, le mo go beng ba naga ya Shekema ka gonne ba ne ba nonotsha diatla tsa gagwe gore a bolaye bomorwarraagwe.
25  Ka jalo beng ba naga ya Shekema ba tlhoma banna gore ba mo lalele kwa godimo ga dithaba, mme ba ne ba thukutha mongwe le mongwe yo o neng a feta fa go bone mo tseleng. Fa nako e ntse e tsamaya go ne ga begelwa Abimeleke.
26  Foo Gaale morwa Ebede le bomorwarraagwe ba tla ba bo ba kgabaganyetsa kwa Shekema, mme beng ba naga ya Shekema ba simolola go mo ikanya.
27  Mme ba tswa jaaka tlwaelo ba tsena mo tshimong mme ba fula morara wa masimo a bone a mofine ba o gata mme ba tswelela ka go itumela ga kwa moletlong, morago ga moo ba tsena mo ntlong ya modimo wa bone mme ba ja ba nwa ba bo ba hutsa Abimeleke.
28  Mme Gaale morwa Ebede a re: “Abimeleke ke mang, mme Shekema ke mang gore re mo direle? A ga se morwa Jerubaale, mme a Sebule ga se molaodi wa gagwe? Lona ba bangwe, direlang banna ba Hamore, rraagwe Shekema, mme rona ka borona re tla bo re mo direla ka ntlha yang?
29  Mme fa fela batho bano ba ka bo ba le mo seatleng sa me! Foo ke ne ke tla tlosa Abimeleke.” Mme a tswelela a raya Abimeleke a re: “Ntsifatsa masole a gago mme o tswe.”
30  Mme Sebule kgosana ya motse a utlwa mafoko a ga Gaale morwa Ebede. Foo bogale jwa gagwe jwa tuka.
31  Ka jalo a romela barongwa ka boferefere kwa go Abimeleke a re: “Bona! Gaale morwa Ebede le bomorwarraagwe jaanong ba tlile mo Shekema, mme ke bano ba kokoanya motse gore o go tsogologele.
32  Mme jaanong bosigo o nanoge, wena le batho ba ba nang le wena, mme lo lalele mo tshimong.
33  Mme go diragale gore mo mosong fela fa letsatsi le phatsima o tsoge go sa le phakela, o kgomogele motse; mme fa ene le batho ba ba nang le ene ba go tsogologela, o mo direle go ya fela kafa seatla sa gago se bonang go kgonega ka gone.”
34  Ka jalo bosigo Abimeleke le batho botlhe ba ba neng ba na le ene ba ema, mme ba simolola go lalela Shekema ka mephato e le menè.
35  Moragonyana Gaale morwa Ebede a tswa a ya go ema fa botsenong jwa kgoro ya motse. Foo Abimeleke le batho ba ba neng ba na le ene ba nanoga mo lefelong le ba neng ba laletse mo go lone.
36  E rile Gaale a bona batho bao, a akofa a raya Sebule a re: “Bona! Batho ba tla ba fologa kwa godimo ga dithaba.” Mme Sebule a mo raya a re: “O bona meriti ya dithaba e e keteng ke batho.”
37  Moragonyana Gaale a bua gape a re: “Bona! Batho ba tla ba tswa mo bogareng jwa lefatshe, mme mophato o mongwe o tla ka tsela ya setlhare se segolo sa Meonenime.”
38  Foo Sebule a mo raya a re: “Le kae jaanong lefoko lele la gago le o le buileng, ‘Abimeleke ke mang gore re mo direle?’ A bano ga se bone batho ba o ba ganneng? Tsweetswee, tswa jaanong o ye go tlhabana le bone.”
39  Ka jalo Gaale a tswa a le kwa tlhogong ya beng ba naga ya Shekema mme a tlhabana le Abimeleke.
40  Abimeleke a mo leleka, mme a tshaba fa pele ga gagwe; mme ba ba bolailweng ba nna ba ntse ba wa ba le bantsi go ya go fitlha kwa botsenong jwa kgoro.
41  Abimeleke a tswelela a nna kwa Aruma, mme Sebule a leleka Gaale le bomorwarraagwe gore ba se ka ba nna mo Shekema.
42  Mme ga diragala ka letsatsi le le latelang gore batho ba simolole go tswela kwa tshimong. Ka jalo ba bolelela Abimeleke.
43  Ka gone a tsaya batho a ba kgaoganya go nna mephato e le meraro mme a simolola go lalela kwa tshimong. A leba, mme batho ba bo ba tswa mo motseng. Jaanong a ba tsogologela mme a ba kgemetha.
44  Mme Abimeleke le mephato e e neng e na le ene ya betsega gore e tle e eme fa botsenong jwa kgoro ya motse, fa mephato e mebedi e ne e betsegela kwa go botlhe ba ba neng ba le kwa tshimong, mme ya ba kgemetha.
45  Abimeleke a tlhabana le motse letsatsi leo lotlhe a ba a thopa motse; mme a bolaya batho ba ba neng ba le mo go one, morago ga moo a rutla motse a ba a o gasa ka letswai.
46  E rile beng botlhe ba naga ba tora ya Shekema ba utlwa ka gone, ba akofa ba ya kwa phaposaneng e karolo ya yone e leng kafa tlase ga lefatshe ya ga Ele-berithe.
47  Go tswa foo ga begelwa Abimeleke gore beng botlhe ba naga ba tora ya Shekema ba ne ba phuthegile mmogo.
48  Morago ga moo Abimeleke a tlhatloga Thaba ya Salemone, ene le batho botlhe ba ba neng ba na le ene. Jaanong Abimeleke a tsaya selepe ka seatla, a rema kala ya ditlhare mme a e tsholetsa a e baya mo legetleng la gagwe mme a raya batho ba ba neng ba na le ene a re: “Se lo boneng ke se dira—itlhaganeleng, dirang jaaka nna!”
49  Ka jalo batho botlhe le bone mongwe le mongwe a ithemela kala mme a sala Abimeleke morago. Go tswa foo ba di aega ka phaposana e karolo ya yone e leng kafa tlase ga lefatshe, mme ba tlhosetsa phaposana e karolo ya yone e leng kafa tlase ga lefatshe ka molelo mo godimo ga bone, mo banna botlhe ba tora ya ga Shekema le bone ba neng ba swa, banna le basadi ba ka nna sekete.
50  Mme Abimeleke a ya kwa Thebese mme a thibelela kgatlhanong le Thebese a ba a e thopa.
51  E re ka go ne go na le tora e e nonofileng fa gare ga motse, banna le basadi botlhe le beng botlhe ba naga ba motse ba tshabela kwa go yone, mme ba e tswala ba palamela kwa borulelong jwa tora.
52  Mme Abimeleke a ya kwa toreng mme a simolola go e tlhabantsha, mme a atamela botseno jwa tora gore a e fise ka molelo.
53  Foo mosadi mongwe a latlhela lelwala la fa godimo mo godimo ga tlhogo ya ga Abimeleke mme a thubaganya logata lwa gagwe.
54  Ka jalo a akofa a bitsa motlhokomedi yo o sikereng dibetsa tsa gagwe mme a mo raya a re: “Somola tšhaka ya gago mme o mpolaye, gonne ke boifa gore ba ka tla ba bua ka nna ba re, ‘O bolailwe ke mosadi.’” Ka yone nako eo motlhokomedi wa gagwe a mo phunyeletsa, mme a swa.
55  E rile banna ba Iseraele ba bona gore Abimeleke o ne a sule, mongwe le mongwe a ya kwa lefelong la gagwe.
56  Ka jalo Modimo a dira gore bosula jo Abimeleke a neng a bo diretse rraagwe ka go bolaya bomorwarraagwe ba le masome a supa bo boele mo go ene.
57  Mme Modimo a dira gore bosula jotlhe jwa banna ba Shekema bo boele mo ditlhogong tsa bone, gore phutso ya ga Jothame morwa Jerubaale e tle mo go bone.
7  Foo Jerubaale, ke gore, Gidione, le batho botlhe ba ba neng ba na le ene, ba tsoga go sa le phakela mme ba thibelela fa sedibeng sa ga Harode; mme bothibelelo jwa Bamidiana jwa bo bo le kwa bokone jwa gagwe, kwa thoteng ya More, kwa lebaleng le le kwa tlase.
2  Jaanong Jehofa a raya Gidione a re: “Batho ba ba nang le wena ba bantsi thata gore nka tsenya Bamidiana mo seatleng sa bone. E ka tla ya re gongwe Iseraele a inkgantshetsa a re, ‘Ke bolokilwe ke seatla sa me.’
3  Mme jaanong, tsweetswee, tlhaeletsa, gore batho ba go utlwe, o re, ‘Ke mang yo o boifang le yo o roromang? A a boe.’” Ka jalo Gidione a ba leka. Foo batho ba le dikete di le masome a mabedi le bobedi ba boa, mme ga sala ba le dikete di le lesome.
4  Le fa go ntse jalo Jehofa a raya Gidione a re: “Batho ba santse ba le bantsi thata. Ba folosetse kwa metsing gore ke tle ke ba go lekele teng. Mme go tla diragala gore le fa e le mang fela yo ke go bolelelang ka ene ke re, ‘Yo o tla tsamaya le wena,’ ke ene yo o tla tsamayang le wena, mme mongwe le mongwe yo ke go bolelelang ka ene ke re, ‘Yo ga a ne a tsamaya le wena,’ ke ene yo o se kitlang a tsamaya le wena.”
5  Ka jalo a folosetsa batho kwa metsing. Foo Jehofa a raya Gidione a re: “Mongwe le mongwe yo o tlhapuketsang metsi ka loleme lwa gagwe fela jaaka ntša e tlhapuketsa, o mmeele kwa thoko, le mongwe le mongwe yo o khubamang ka mangole gore a nwe.”
6  Mme palo ya ba ba neng ba tlhapuketsa ka seatla ba isa kwa molomong ya nna banna ba le makgolo a le mararo. Mme batho ba bangwe botlhe ba ne ba khubama ka mangole gore ba nwe metsi.
7  Jaanong Jehofa a raya Gidione a re: “Ke tla lo boloka ka banna ba ba makgolo a le mararo ba ba neng ba tlhapuketsa, mme ke tla tsenya Bamidiana mo seatleng sa gago. Mme batho ba bangwe botlhe a ba tsamaye, mongwe le mongwe a ye kwa lefelong la gagwe.”
8  Jalo ba tsaya mefago ya batho mo seatleng sa bone, le dinaka tsa bone, mme a lesa banna botlhe ba Iseraele ba tsamaya mongwe le mongwe a ya kwa legaeng la gagwe; mme a sala ka banna ba ba makgolo a le mararo. Mme bothibelelo jwa Bamidiana jwa bo bo le kwa tlase ga gagwe kwa lebaleng le le kwa tlase.
9  Mme ga diragala mo bosigong joo gore Jehofa a mo reye a re: “Ema, fologela mo bothibelelong, gonne ke bo tsentse mo seatleng sa gago.
10  Mme fa o boifa go fologa, fologela kwa bothibelelong, wena le Pura motlhokomedi wa gago.
11  O reetse se ba tla se buang, morago ga moo diatla tsa gago ruri di tla nonofa, mme ruri o tla fologela mo bothibelelong.” Foo ene le Pura motlhokomedi wa gagwe ba fologela gaufi le ba ba neng ba tlhomagane kafa thulaganyong ya tlhabano ba ba neng ba le mo bothibelelong.
12  Jaanong Bamidiana le Baamaleke le Babotlhaba botlhe ba ne ba ntse mo lebaleng le le kwa tlase ba le bantsi jaaka tsie; mme dikamela tsa bone di ne di se na palo, di le dintsi jaaka moshawa o o fa losing lwa lewatle.
13  Jaanong Gidione a goroga, mme bonang! ga bo go na le monna mongwe a bolelela molekane wa gagwe toro, mme a tswelela a re: “Toro e ke e lorileng ke e. Mme, bona! ga bo go na le kuku e e kgolokwe ya senkgwe sa barele e pitikela mo bothibelelong jwa Bamidiana. Ya fitlha mo mogopeng mongwe ya o itaya gore o bo o we, ya o pitikolola, mogope wa wa mme wa namalala.”
14  Morago ga moo molekane wa gagwe a mo araba a re: “Seno ga se sepe fa e se tšhaka ya ga Gidione morwa Joashe, monna wa Iseraele. Modimo wa boammaaruri o tsentse Bamidiana le bothibelelo jotlhe mo seatleng sa gagwe.”
15  Ga diragala ya re fela fa Gidione a sena go utlwa go bolelwa ga toro le tlhaloso ya yone, a obama. Morago ga moo a boela kwa bothibelelong jwa Iseraele mme a re: “Nanogang, gonne Jehofa o tsentse bothibelelo jwa Bamidiana mo seatleng sa lona.”
16  Go tswa foo a kgaoganya banna ba ba makgolo a le mararo go nna mephato e le meraro mme a tsenya dinaka mo diatleng tsa bone botlhe le dinkgo tse dikgolo tse di lolea, le dirumola tsa molelo mo teng ga dinkgo tse dikgolo.
17  Mme a tswelela a ba raya a re: “Lo ithute ka go nteba, mme lo dire fela jalo. Mme fa ke fitlha gaufi le bothibelelo, go diragale gore fela kafa ke tla dirang ka gone, lo dire jalo.
18  Fa ke leditse lonaka, nna le botlhe ba ke nang le bone, le lona lo letse dinaka, le lona, go dikologa bothibelelo jotlhe, mme lo re, ‘Ya ga Jehofa le ya ga Gidione!’”
19  Fa nako e ntse e tsamaya Gidione a tla le banna ba ba lekgolo ba ba neng ba na le ene gaufi le bothibelelo kwa tshimologong ya tebelo ya gare ya bosigo. Ba ne ba sa tswa go fetsa go tlhoma masole a a lebeletseng. Mme ba letsa dinaka, ga phatlakanngwa dinkgo tse dikgolo tsa metsi tse di neng di le mo diatleng tsa bone.
20  Morago ga moo mephato e meraro ya letsa dinaka ya bo ya tšhwetlakanya dinkgo tse dikgolo mme ba tshwara dirumola tsa molelo sesha ka seatla sa molema mme ka seatla sa moja ba tshwara dinaka gore ba di letse, mme ba simolola go goa ba re: “Tšhaka ya ga Jehofa le ya ga Gidione!”
21  Mo nakong eo yotlhe ba nna ba ntse ba eme mongwe le mongwe mo lefelong la gagwe go dikologa bothibelelo, mme bothibelelo jotlhe jwa sia, ba simolola go goa mme ba tshaba.
22  Ba ba makgolo a le mararo ba tswelela go letsa dinaka, mme Jehofa a dira gore tšhaka ya mongwe le mongwe e tsogologele ya yo mongwe mo bothibelelong jotlhe; mme bothibelelo jwa tswelela bo tshaba go ya go fitlha kwa Bethe-shita, le go ya kwa Serera, go ya go fitlha kwa molelwaneng wa Abele-mehola gaufi le Tabathe.
23  Fa go sa ntse go ntse jalo banna ba Iseraele ba phuthiwa go tswa kwa Nafetali le Ashera le Manase yotlhe, mme ba lelekisa Bamidiana.
24  Mme Gidione a roma barongwa mo kgaolong yotlhe e e dithaba ya Eferaime, a re: “Fologang lo ye go kgatlhantsha Bamidiana mme lo thope metsi kwa pele ga bone go ya go fitlha kwa Bethe-bara le Joredane.” Ka jalo banna botlhe ba Eferaime ba phuthiwa, mme ba thopa metsi go ya go fitlha kwa Bethe-bara le Joredane.
25  Mme gape ba thopa dikgosana tse pedi tsa Bamidiana, e leng, Orebe le Seebe; mme ba bolaya Orebe mo lefikeng la Orebe, ba bo ba bolaya Seebe mo tshekegeng ya beine ya Seebe. Mme ba tswelela ba latelela Bamidiana, ba bo ba tlisa tlhogo ya ga Orebe le ya ga Seebe kwa go Gidione mo kgaolong ya Joredane.
6  Foo bomorwa Iseraele ba simolola go dira se se bosula mo matlhong a ga Jehofa. Ka jalo Jehofa a ba tsenya mo seatleng sa Bamidiana dingwaga di le supa.
2  Mme seatla sa Bamidiana sa fenya Iseraele. Ka ntlha ya Bamidiana, bomorwa Iseraele ba ne ba itirela mafelo a bobolokelo a a kafa tlase ga lefatshe a a neng a le mo dithabeng, le dikgaga le mafelo a go leng thata go a atamela.
3  Mme go ne go diragala gore, fa Iseraele a ne a jala peo, Bamidiana le Baamaleke le Babotlhaba ba ne ba tla, ee, ba ba tsogologela.
4  Ba ne ba tle ba thibelele ba tla go ba lwantsha mme ba senye kungo ya lefatshe go ya go fitlha fela kwa Gasa, mme ba ne ba sa tlogele dijo dipe kgotsa nku kgotsa poo kgotsa esele mo Iseraele.
5  Gonne ba ne ba tle ba tlhatloge le diruiwa tsa bone le megope ya bone. Ba ne ba tlhola ba tla ba le bantsi jaaka tsie, mme bone le dikamela tsa bone ba ne ba se na palo; mme ba ne ba ba tla mo lefatsheng leo go tla go le senya.
6  Mme Iseraele a humanega thata ka ntlha ya Bamidiana; mme bomorwa Iseraele ba simolola go ikuela kwa go Jehofa gore a ba thuse.
7  Go ne ga diragala gore ka gonne bomorwa Iseraele ba ne ba ikuela kwa go Jehofa gore a ba thuse ka ntlha ya Bamidiana,
8  Jehofa a romela monna, e bong moporofeti, kwa go bomorwa Iseraele go ba raya a re: “Jehofa Modimo wa Iseraele o buile jaana, ‘Ke nna ke lo ntshitseng kwa Egepeto, ka lo ntsha jalo mo ntlong ya makgoba.
9  Ka jalo ke ne ka lo golola mo seatleng sa Baegepeto le mo seatleng sa bagateledi botlhe ba lona mme ka ba leleka fa pele ga lona ka ba ka lo naya lefatshe la bone.
10  Go feta moo, ke ne ka lo raya ka re: “Ke nna Jehofa Modimo wa lona. Lo se ka lwa boifa medimo ya Baamore ba lo nnang mo lefatsheng la bone.” Mme ga lo a ka lwa reetsa lentswe la me.’”
11  Moragonyana moengele wa ga Jehofa a tla mme a nna kafa tlase ga setlhare se segolo se se neng se le kwa Ofera, o e neng e le wa ga Joashe wa Moabiesere, fa Gidione morwawe a ne a photha korong mo segatisetsong sa beine gore a e tlose mo ponong ya Bamidiana ka bonako.
12  Foo moengele wa ga Jehofa a bonala kwa go ene mme a mo raya a re: “Jehofa o na le wena, wena seganka, wena yo o thata.”
13  Foo Gidione a mo raya a re: “Intshwarele morena wa me, mme fa e le gore Jehofa o na le rona, ke ka ntlha yang fa sotlhe seno se re diragaletse, mme di kae ditiro tsa gagwe tse di gakgamatsang tse borraarona ba di re boleletseng ba re, ‘A Jehofa ga a ka a re tlhatlosa kwa Egepeto?’ Mme jaanong Jehofa o re latlhile, e bile o re tsenya mo seatleng sa Bamidiana.”
14  Foo Jehofa a mo leba mme a re: “Tsamaya ka maatla ano a gago, mme ruri o tla boloka Iseraele mo seatleng sa Bamidiana. A ga ke go rome?”
15  Ene a mo raya a re: “Intshwarele Jehofa. Ke tla boloka Iseraele ka eng? Bona! Sekete sa me ke sone se sebotlana thata mo go tsa Manase, mme ke nna yo mmotlana thata mo ntlong ya ga rre.”
16  Mme Jehofa a mo raya a re: “Ka gonne ke tla nna le wena, ruri o tla kgemetha Bamidiana jaaka e ka bo e le motho a le mongwe.”
17  Mme ene a mo raya a re: “Jaanong, fa e le gore ke bone kamogelo mo matlhong a gago, gape o tshwanetse wa ntirela sesupo sa gore ke wena o buang le nna.
18  Tsweetswee o se ka wa tswa fano go fitlha ke tla kwa go wena mme ke go ntshetsa mpho ke e baya fa pele ga gago.” Ka jalo a re: “Mme nna, ke tla nna ke ntse fano go fitlha o boa.”
19  Mme Gidione a tsena a baakanya potsane le ifa ya bupi e le dikuku tse di sa bedisiwang. Nama a e tsenya mo serotong, mme moro a o tsenya mo pitseng e e apeelang, go tswa foo a di ntshetsa kwa go ene kafa tlase ga setlhare se segolo a bo a di tshola.
20  Jaanong moengele wa Modimo wa boammaaruri a mo raya a re: “Tsaya nama le dikuku tse di sa bedisiwang o di beye mo lefikeng le legolo fale, o bo o tshela moro.” Mme a dira jalo.
21  Foo moengele wa ga Jehofa a ntsha ntlha ya lore lo lo neng lo le mo seatleng sa gagwe mme a ama nama le dikuku tse di sa bedisiwang, mme molelo wa simolola go tlhatloga mo lefikeng mme wa laila nama le dikuku tse di sa bedisiwang. Mme moengele wa ga Jehofa ene, a nyelela mo ponong ya gagwe.
22  Ka gone, Gidione a lemoga gore e ne e le moengele wa ga Jehofa. Gidione a akofa a re: “Ijoo, Morena Molaodimogolo Jehofa, gonne ke bone moengele wa ga Jehofa re lebane difatlhego!”
23  Mme Jehofa a mo raya a re: “Kagiso e nne le wena. O se ka wa boifa. Ga o kitla o swa.”
24  Ka jalo Gidione a agela Jehofa sebeso foo, mme se santse se bidiwa Jehofa-shalomo go fitlha mo letsatsing leno. Se santse se le kwa Ofera wa Baabiesere.
25  Mme ga diragala mo bosigong joo gore Jehofa a mo reye a re: “Tsaya powana, poo ya ga rrago, ke gore, powana ya bobedi ya dingwaga di le supa, mme o rutlolole sebeso sa ga Baale se e leng sa ga rrago, mme kota e e boitshepo e e fa go sone o e reme.
26  Mme o agele Jehofa Modimo wa gago sebeso kwa tlhogong ya kago eno e e thata, ka mola wa maje, mme o tseye powana ya bobedi o e ise e le tshupelo e e fisiwang mo diphatseng tsa dikgong tsa kota e e boitshepo e o tla e remang.”
27  Ka jalo Gidione a tsaya banna ba le lesome ba batlhanka ba gagwe mme a dira fela jaaka Jehofa a ne a buile le ene; mme ga diragala gore, e re ka a ne a boifa ba ntlo ya ga rraagwe le banna ba motse thata mo a neng a ka se ka a go dira motshegare, a ya go go dira bosigo.
28  E rile banna ba motse ba tsoga go sa le phakela jaaka tlwaelo, bonang! sebeso sa ga Baale sa bo se rutlilwe le kota e e boitshepo e e neng e le fa thoko ga sone e ne e remilwe, mme powana ya bobedi e ne e isitswe setlhabelo mo sebesong se se neng se agilwe.
29  Mme ba simolola go raana ba re: “Ke mang yo o dirileng selo se?” Mme ba botsa ba bo ba batlisisa. La bofelo ba re: “Gidione morwa Joashe ke ene a dirileng selo se.”
30  Ka jalo banna ba motse ba raya Joashe ba re: “Ntsha morwao, gore a swe, ka gonne o rutlile sebeso sa ga Baale, le ka gonne o remile kota e e boitshepo e e neng e le fa go sone.”
31  Morago ga moo Joashe a raya botlhe ba ba neng ba eme kgatlhanong le ene a re: “A ke lona lo tla femelang Baale kafa molaong go bona gore a lona ka bolona lo ka mmoloka? Le fa e le mang yo o tla mo femelang kafa molaong o tshwanetse go bolawa gone mo mosong ono. Fa e le gore ke Modimo, a a iphemele kafa molaong, ka gonne mongwe o rutlile sebeso sa gagwe.”
32  Mme go simolola ka letsatsi leo a mmitsa Jerubaale, a re: “A Baale a iphemele kafa molaong, ka gonne mongwe o rutlile sebeso sa gagwe.”
33  Mme Bamidiana botlhe le Baamaleke le ba Botlhaba ba phuthega mmogo jaaka motho a le mongwe mme ba kgabaganya ba ya go thibelela mo lebaleng le le kwa tlase la Jesereele.
34  Mme moya wa ga Jehofa wa aparela Gidione gore a bo a letse lonaka, mme Baabiesere ba phuthiwa mmogo kwa morago ga gagwe.
35  Mme a romela barongwa go ralala Manase yotlhe, mme le bone ba phuthiwa mmogo kwa morago ga gagwe. Gape a romela barongwa go ralala Ashera le Sebulone le Nafetali, mme ba tla go mo kgatlhantsha.
36  Foo Gidione a raya Modimo wa boammaaruri a re: “Fa e le gore o boloka Iseraele ka nna, fela jaaka o solofeditse,
37  bona, ke baya boboa mo pontsheng bo le mo seboaneng. Fa monyo o ka nna mo boboeng bo le josi mme mo lefatsheng lotlhe go le komelelo, foo ke tla itse gore o tla boloka Iseraele ka nna, fela jaaka o solofeditse.”
38  Mme ga diragala fela jalo. E rile a tsoga go sa le phakela ka letsatsi le le latelang a bo a gamola boboa, a gamola monyo o o lekaneng mo boboeng go tlatsa mogopo o mogolo wa moletlo ka metsi.
39  Le fa go ntse jalo, Gidione a raya Modimo wa boammaaruri a re: “A bogale jwa gago bo se ntukele, mme mma ke bue gape gangwe felafela. Tsweetswee, mma ke leke gape gangwe felafela ka boboa. Tsweetswee, a komelelo e nne mo boboeng bo le josi, mme a mo lefatsheng lotlhe go nne le monyo.”
40  Ka jalo Modimo a dira jalo mo bosigong joo; mme komelelo ya nna mo boboeng bo le josi, mme mo lefatsheng lotlhe ga nna monyo.
21  Jaanong banna ba Iseraele ba ne ba ikanne kwa Misepa, ba re: “Ga go na monna ope mo go rona yo o tla nayang Benjamine morwadie go nna mosadi.”
2  Ka gone batho ba tla mo Bethele mme ba nna foo fa pele ga Modimo wa boammaaruri go fitlha maitseboa mme ba tsholetsa mantswe a bone ba lela fela thata.
3  Mme ba ne ba re: “Ao tlhe Jehofa Modimo wa Iseraele, ke ka ntlha yang fa seno se diragetse mo Iseraele, gore lotso lo le longwe lo bo lo seyo gompieno jaana mo Iseraele?”
4  Mme ga diragala ya re letsatsi le le latelang batho ba tsoga go sa le phakela ba aga sebeso foo le go isa ditshupelo tse di fisiwang le ditshupelo tsa kabalano.
5  Foo bomorwa Iseraele ba re: “Ke mang mo ditsong tsotlhe tsa Iseraele yo o sa tlang mo phuthegong a tla mo go Jehofa, gonne go na le ikano e kgolo e e diragetseng malebana le motho ope yo o sa tlang kwa go Jehofa kwa Misepa, e e reng, ‘Ruri a a bolawe.’”
6  Mme bomorwa Iseraele ba simolola go ikwatlhaya ka ntlha ya ga Benjamine morwarraabone. Jalo ba re: “Gompieno lotso lo le longwe lo kgaotswe mo Iseraele.
7  Re tla dira eng ka ba ba setseng malebana le basadi, ka e le fa re ikanne ka Jehofa gore re ka se ba neye bape ba bomorwadiarona go nna basadi?”
8  Mme ba tswelela ba re: “Ke lotso lofe mo ditsong tsa Iseraele lo lo sa tlang kwa go Jehofa kwa Misepa?” Mme bonang! ga bo go se na ope yo o tlileng phuthegong mo bothibelelong a tswa kwa Jabeshe-gileade.
9  E rile batho ba balwa, bonang! ga bo go se na motho ope moo yo o tswang kwa banning ba Jabeshe-gileade.
10  Ka gone kopano ya romela banna ba ba diganka thata ba le dikete di le lesome le bobedi teng mme ya ba laela ya re: “Tsamayang mme lo kgemethe banni ba Jabeshe-gileade ka bogale jwa tšhaka, le bone basadi le ba bannye tota.
11  Mme se lo tshwanetseng lwa se dira ke se: Monna mongwe le mongwe le mosadi mongwe le mongwe yo o kileng a lala le monna lo mo senye.”
12  Le fa go ntse jalo, mo banning ba Jabeshe-gileade ba fitlhela basetsana, makgarebane, ba le makgolo a le manè ba ba neng ba ise ba tlhakanele dikobo le monna ka go lala le monna. Jalo ba ba tlisa mo bothibelelong jwa Shilo, e e mo lefatsheng la Kanana.
13  Mme kopano yotlhe jaanong ya romela go ya go bua le bomorwa Benjamine ba ba neng ba le mo lefikeng le legolo la Rimone mme ba ba solofetsa kagiso.
14  Ka jalo Benjamine a boa ka nako eo. Foo ba ba neela basadi ba ba neng ba ba bolokile ba tshela mo basading ba Jabeshe-gileade; mme ba se ka ba fitlhela bao ba ba lekaneng.
15  Mme batho ba ikwatlhaela Benjamine ka gonne Jehofa a ne a lotlhantse ditso tsa Iseraele.
16  Ka gone banna ba bagolwane ba kopano ba re: “Re tla dira eng ka banna ba ba setseng malebana le basadi, ka gonne basadi ba nyeleditswe kwa Benjamine?”
17  Foo ba re: “Ba ba falotseng ba Benjamine ba tshwanetse ba nna le thuo, gore lotso lo se ka lwa phimolwa mo Iseraele.
18  Mme rona, ga re a letlelelwa go ba naya basadi mo go bomorwadiarona, ka gonne bomorwa Iseraele ba ikanne, ba re, ‘A go hutsege ene yo o nayang Benjamine mosadi.’”
19  La bofelo ba re: “Bonang! Go na le moletlo wa ga Jehofa ngwaga le ngwaga kwa Shilo, e e leng ntlheng ya bokone jwa Bethele, go ela kwa botlhaba jwa tsela e kgolo e e tlhatlogang go tswa kwa Bethele e ya kwa Shekema le go ela kwa borwa jwa Lebona.”
20  Ka jalo ba laela bomorwa Benjamine, ba re: “Tsamayang, mme lo lalele mo masimong a mofine.
21  Mme lo lebe, mme e re fa bomorwadia Shilo ba tswa ba tla go bina ba le sediko, lo tswe mo masimong a mofine mme mongwe le mongwe a itseele ka dikgoka mosadi go tswa mo go bomorwadia Shilo, mme lo ye kwa lefatsheng la Benjamine.
22  Mme go tla diragala gore fa borraabone kgotsa bomorwarraabone ba ka tla go sekaseka kgetsi ya molao kgatlhanong le rona, le rona re tla ba raya re re, ‘Re utlweleng botlhoko ka ntlha ya bone, ka gonne mongwe le mongwe wa rona ga a itseela mosadi ka ntwa, gonne ga se lona lo ba ba neileng ka nako e lo neng lo tla nna molato ka yone.’”
23  Ka jalo bomorwa Benjamine ba dira fela jalo, mme ba tsaya basadi ba ba lekaneng palo ya bone mo basading ba ba neng ba ntse ba bina, ba ba neng ba ba phamola; morago ga moo ba tswa ba tsamaya ba boela kwa bosweng jwa bone mme ba aga metse ba bo ba nna mo go yone.
24  Mme bomorwa Iseraele ba simolola go phatlalala go tswa koo ka nako eo, mongwe le mongwe a ya kwa lotsong lwa gagwe le kwa lelapeng la gagwe; mme ba tswa koo, mongwe le mongwe a ya kwa bosweng jwa gagwe.
25  Mo malatsing ao go ne go se na kgosi mo Iseraele. Mongwe le mongwe o ne a tlwaetse go dira se se neng se siame mo matlhong a gagwe.
13  Mme bomorwa Iseraele ba boa gape ba dira se se bosula mo matlhong a ga Jehofa, mo Jehofa a neng a ba tsenya mo seatleng sa Bifilisitia dingwaga di le masome a manè.
2  Fa go ntse go le jalo, ga bo go na le monna mongwe wa Sora wa lelapa la Badana, mme leina la gagwe e ne e le Manoa. Mosadi wa gagwe o ne a le moopa e bile a ise a tshole ngwana ope.
3  Fa nako e ntse e tsamaya moengele wa ga Jehofa a bonala kwa mosading yono mme a mo raya a re: “Bona, jaanong, o moopa e bile ga o ise o tshole ngwana ope. Ruri o tla ima mme o tla belega ngwana wa mosimane.
4  Jaanong o itise tsweetswee, mme o se ka wa nwa beine kgotsa bojalwa jo bo tagang, le gone o se ka wa ja sepe se se seng phepa.
5  Gonne bona! o tla ima, mme ruri o tla belega ngwana wa mosimane, mme go se ka ga tla legare lepe mo tlhogong ya gagwe, ka gonne ngwana o tla nna Monasirite wa Modimo fa a tswa mo sebopelong; mme ke ene yo o tla etelelang pele go boloka Iseraele mo seatleng sa Bafilisitia.”
6  Foo mosadi a tsamaya mme a raya monna wa gagwe a re: “Go na le monna wa Modimo wa boammaaruri yo o neng a tla kwa go nna, mme ponalo ya gagwe e ne e ntse jaaka ponalo ya moengele wa Modimo wa boammaaruri, a boifisa thata. Mme ga ke a ka ka mmotsa gore tota o ne a tswa kae, le gone ga a ka a mpolelela leina la gagwe.
7  Mme o ne a nthaya a re, ‘Bona! O tla ima, mme ruri o tla belega ngwana wa mosimane. Mme jaanong o se ka wa nwa beine kgotsa bojalwa jo bo tagang, le gone o se ka wa ja sepe se se seng phepa, ka gonne ngwana yono o tla nna Monasirite wa Modimo fa a tswa mo sebopelong go fitlha ka letsatsi la go swa ga gagwe.’”
8  Mme Manoa a simolola go rapela Jehofa a re: “Tshwarelo Jehofa. Monna wa Modimo wa boammaaruri yo o sa tswang go mo romela, tsweetswee mma a tle gape kwa go rona mme a re rute se re tshwanetseng go se dira ngwana yo o tla tsholwang.”
9  Ka jalo Modimo wa boammaaruri a reetsa lentswe la ga Manoa, mme moengele wa Modimo wa boammaaruri a tla gape kwa mosading yono fa a ne a ntse mo tshimong, mme Manoa monna wa gagwe o ne a se na le ene.
10  Ka yone nako eo mosadi a itlhaganela mme a siana a ya go bolelela monna wa gagwe mme a mo raya a re: “Bona! Monna yo o neng a tlile kwa go nna letsatsi lele o bonetse mo go nna.”
11  Fooo Manoa a nanoga a tsamaya le mosadi wa gagwe mme a tla kwa monneng yono a mo raya a re: “A ke wena monna yo o neng a bua le mosadi yono?” mme ene a re: “Ke nna.”
12  Foo Manoa a re: “Jaanong a mafoko a gago a diragale. Mokgwa wa botshelo jwa ngwana yo e tla nna ofe le tiro ya gagwe e tla nna eng?”
13  Jalo moengele wa ga Jehofa a raya Manoa a re: “Mosadi o tshwanetse a ithiba mo go tsotlhe tse ke di mo umaketseng.
14  Ga a tshwanela go ja sepe fela se se tswang mo mofineng wa beine, mme a a se ka a nwa beine le fa e le bojalwa jo bo tagang, mme a a se ka a ja selo sa mofuta le fa e le ofe fela se se seng phepa. A a boloke sengwe le sengwe se ke se mo laetseng.”
15  Jaanong Manoa a raya moengele wa ga Jehofa a re: “Tsweetswee, mma re go tshwarelele nakonyana mme re baakanyetse potsane fa pele ga gago.”
16  Mme moengele wa ga Jehofa a raya Manoa a re: “Fa lo ntshwarelela nakonyana, ga ke na go ja senkgwe sa lona; mme fa lo isetsa Jehofa tshupelo e e fisiwang, lo ka e isa.” Gonne Manoa o ne a sa itse gore e ne e le moengele wa ga Jehofa.
17  Foo Manoa a raya moengele wa ga Jehofa a re: “Leina la gago ke mang, gore fa lefoko la gago le diragala re kgone go go tlotla?”
18  Le fa go ntse jalo, moengele wa ga Jehofa a mo raya a re: “Tota ke ka ntlha yang fa o botsa leina la me, e le leo le tlotlegang thata?”
19  Mme Manoa a tsaya potsane le tshupelo ya bupi mme a e isetsa Jehofa mo lefikeng. Mme O ne a dira sengwe ka tsela e e gakgamatsang fa Manoa le mosadi wa gagwe ba ntse ba lebile.
20  Ka jalo ga diragala ya re fa kgabo ya molelo e tlhatloga mo sebesong e ya ntlheng ya legodimo, foo moengele wa ga Jehofa a tlhatloga mo kgabong ya molelo ya sebeso Manoa le mosadi wa gagwe ba ntse ba lebile. Ba akofa ba wela fa fatshe ka difatlhego tsa bone.
21  Mme moengele wa ga Jehofa a se ka a tlhola a bonala mo go Manoa le mosadi wa gagwe gape. Ke gone Manoa a neng a itse gore e ne e le moengele wa ga Jehofa.
22  Ka gone Manoa a raya mosadi wa gagwe a re: “Ruri re tla swa, ka gonne yo re mmoneng ke Modimo.”
23  Mme mosadi wa gagwe a mo raya a re: “Fa e le gore Jehofa o ne a natefelelwa ke go re bolaya fela, o ka bo a sa amogela tshupelo e e fisiwang le tshupelo ya bupi go tswa mo seatleng sa rona, le gone o ka bo a sa re bontsha dilo tseno tsotlhe, le gone o ka bo a sa re letla gore re utlwe sepe se se tshwanang le seno jaaka gone jaanong.”
24  Moragonyana mosadi a belega ngwana wa mosimane mme a mo raya leina a re Samesone; mme mosimane a nna a gola, mme Jehofa a tswelela pele go mo segofatsa.
25  Fa nako e ntse e tsamaya moya wa ga Jehofa wa simolola go mo tlhotlheletsa kwa Mahane-dane fa gare ga Sora le Eshataole.
14  Foo Samesone a fologela kwa Temena mme a bona mosadi kwa Temena wa bomorwadia Bafilisitia.
2  Ka jalo a ya go bolelela rraagwe le mmaagwe a re: “Go na le mosadi yo ke mmoneng kwa Temena wa bomorwadia Bafilisitia, mme jaanong mo mpatleleng gore e nne mosadi wa me.”
3  Mme rraagwe le mmaagwe ba mo raya ba re: “A ga go na mosadi ope mo go bomorwadia bomorwarrago le mo bathong botlhe ba gaetsho, gore o ye go tsaya mosadi kwa Bafilisitieng ba ba sa rupang?” Mme Samesone a nna a ntse a raya rraagwe a re: “Ntlele ene fela, ka gonne ke ene yo o siameng tota mo matlhong a me.”
4  Mme rraagwe le mmaagwe, ba ne ba sa itse gore seo se ne se tswa kwa go Jehofa, gore o ne a batla sebaka sa go tsogologela Bafilisitia, ka gonne ka yone nako eo Bafilisitia ba ne ba busa Iseraele.
5  Ka jalo Samesone a fologela kwa Temena a na le rraagwe le mmaagwe. E rile a fitlha fa masimong a mofine a Temena, bonang! tawana e e seriri ya mo kgatlhantsha e kurutla.
6  Foo moya wa ga Jehofa wa dira mo go ene, mo a neng a e kgaoganya sebedi, fela jaaka motho a kgaoganya potsane e tonanyana sebedi, mme ga bo go se na sepe gotlhelele mo seatleng sa gagwe. Mme a se ka a bolelela rraagwe kgotsa mmaagwe se a neng a se dirile.
7  Mme a tswelela mo tseleng ya gagwe a ba a simolola go bua le mosadi; mme a bo a sa ntse a siame mo matlhong a ga Samesone.
8  Jaanong morago ga lobakanyana a boa a ya go mo isa gae. Ka yone nako eo a fapoga go ya go leba setoto sa tau, foo ga bo go na le motshitshi wa dinotshe mo setotong sa tau, le tswina ya dinotshe.
9  Jalo a e gelolela mo diatleng tsa gagwe mme a tswelela a tsamaya, a tsamaya a ntse a ja. Fa a tla go kopana gape le rraagwe le mmaagwe, a akofa a ba naya, mme ba ja. Mme a se ka a ba bolelela gore o ne a gelotse tswina ya dinotshe mo setotong sa tau.
10  Mme rraagwe a tswelela mo tseleng ya gagwe a ya kwa mosading, mme Samesone a tshwara mokete koo; gonne makawana a ne a tle a dire jalo.
11  Mme ga diragala ya re fa ba mmona, ka yone nako eo ba tsaya bapati ba monyadi ba le masome a mararo, gore ba tle ba nne le ene.
12  Foo Samesone a ba raya a re: “Tsweetswee, mmang ke lo tlhabele thamalakane. Fa ruri lo ka e mpolelela mo malatsing a le supa a mokete lo bo lo e rarabolola, foo ke tla tshwanelwa ke go lo naya diaparo tsa kafa teng di le masome a mararo le diaparo tsa kafa ntle di le masome a mararo.
13  Mme fa lo sa kgone go e mpolelela, le lona ka bolona lo tshwanetse lwa nnaya diaparo tsa kafa teng di le masome a mararo le diaparo tsa kafa ntle di le masome a mararo.” Foo ba mo raya ba re: “Ako o tlhabe thamalakane ya gago re e utlwe.”
14  Ka jalo a ba raya a re:“Ga tswa sengwe sa go jewa mojing,Mme mo go yo o nonofileng ga tswa sengwe se se botshe.” Mme ba bo ba sa kgone go bolela thamalakane malatsi a le mararo.
15  Mme ga diragala ka letsatsi la bonè gore ba simolole go raya mosadi wa ga Samesone ba re: “Tsietsa monna wa gago gore a re bolelele thamalakane. E seng jalo re tla fisa wena le ntlo ya ga rrago ka molelo. A batho ke lona lo ne lo re laletsa kwano go tla go tsaya dithuo tsa rona?”
16  Ka gone mosadi wa ga Samesone a simolola go lelela mo go ene a re: “Wena o ntlhoile tota, o ntlhoile, e bile ga o nthate. Go na le thamalakane e o neng wa e tlhabela bomorwa batho ba gaetsho, mme nna ga o a e mpolelela.” Foo a mo raya a re: “Bona, ga ke a e bolelela rre le mmè, a mme ke tshwanetse go e bolelela wena?”
17  Mme a nna a lelela fa go ene malatsi a le supa a fa mokete o ntse o tsweletse, mme ga diragala ka letsatsi la bosupa gore la bofelo a mmolelele, ka gonne a ne a mo patelela. Morago ga moo mosadi a bolelela bomorwa batho ba gabone thamalakane eo.
18  Ka jalo banna ba motse ba mmolelela ka letsatsi la bosupa le eleng pele a ka tsena mo phaposing e e kwa teng ba re:“Ke eng se se botshe go feta tswina ya dinotshe,Mme ke eng se se nonofileng go feta tau?”Ene a ba raya a re:“Fa lo ka bo lo sa lema ka kgongwana ya me,Lo ka bo lo sa rarabolola thamalakane ya me.”
19  Mme moya wa ga Jehofa wa dira mo go ene, mo a neng a fologela kwa Ashekelona mme a kgemetha banna ba bone ba le masome a mararo mme a tsaya se a neng a se ba apola mme a naya ba ba boletseng thamalakane diaparo tsa kafa ntle. Mme bogale jwa gagwe jwa tswelela go tuka, mme a tlhatlogela kwa ntlong ya ga rraagwe.
20  Mme mosadi wa ga Samesone a nna mosadi wa mopati wa monyadi yo o neng a tlwaelane le Samesone.
19  Jaanong ga diragala gore mo malatsing ao ga bo go se na kgosi mo Iseraele. Mme ga diragala gore Molefi mongwe a bo a agile nakonyana kwa dintlheng tse di kgakala thata tsa kgaolo e e dithaba ya Eferaime. Fa nako e ntse e tsamaya a tsaya mogadingwana yo o tswang kwa Bethelehema kwa Juda go nna mosadi wa gagwe.
2  Mme mogadingwana wa gagwe a simolola go mo direla kgokafalo. La bofelo mosadi a tsamaya a mo tlogela a ya kwa ntlong ya ga rraagwe kwa Bethelehema kwa Juda mme a tswelela a nna koo dikgwedi di le nnè tse di tletseng.
3  Foo monna wa gagwe a nanoga a ya kwa go ene go ya go bua le ene ka tsela e e gomotsang gore a mmuse; mme a bo a na le motlhokomedi wa gagwe le diesele tse ditonanyana di le pedi. Jalo mosadi a dira gore a tsene mo ntlong ya ga rraagwe. E rile rraagwe morweetsana a mmona, a akofa a ipelela go kopana le ene.
4  Ka gone mogogwadiagwe, rraagwe morweetsana, a mo tshwara, mo a neng a tswelela a nna le ene malatsi a le mararo; mme ba ne ba ja e bile ba nwa, mme a lala gone koo bosigo.
5  Mme ga diragala gore ka letsatsi la bonè, fa ba sena go tsoga go sa le phakela jaaka tlwaelo, jaanong a nanoga gore a tsamaye, mme rraagwe morweetsana a raya mogwe wa gagwe a re: “Tshegetsa pelo ya gago ka senkgwenyana mme morago ga moo lo ka tsamaya.”
6  Ka jalo ba nna fa fatshe, mme boobabedi ba simolola go ja le go nwa mmogo; morago ga moo rraagwe morweetsana a raya monna a re: “Tsweetswee, a ko o lale bosigo jono, mme a pelo ya gago e itumele.”
7  E rile monna yono a nanoga gore a tsamaye, mogogwadiagwe a nna a mo rapela, mme a boa gape a lala gone koo bosigo.
8  E rile a tsoga go sa le phakela ka letsatsi la botlhano gore a tsamaye, rraagwe morweetsana a re: “Tsweetswee, tseela pelo ya gago dijo.” Mme ba nnela go diega go fitlha letsatsi le ya bokhutlong. Mme boobabedi ba nna ba ja.
9  Jaanong monna a nanoga gore a tsamaye, ene le mogadingwana wa gagwe le motlhokomedi wa gagwe; mme mogogwadiagwe, rraagwe morweetsana, a mo raya a re: “Bona, jaanong! Letsatsi le khutlile e bile go nna maitseboa. Tsweetswee lalang bosigo jono. Letsatsi ke leno le ya bokhutlong. Lala fano bosigo jono, mme a pelo ya gago e itumele. Mme ka moso lo tla tsoga go sa le phakela lo tsene mo loetong lwa lona, mme o tla ya kwa mogopeng ya gago.”
10  Le fa go ntse jalo, monna a se ka a dumela go lala gone bosigo joo, mme a nanoga a tsena mo tseleng a ba a goroga fa pele ga Jebuse, ke gore Jerusalema; mme a bo a na le diesele tse ditonanyana di le pedi di belesitswe, le mogadingwana wa gagwe le motlhokomedi wa gagwe.
11  Fa ba ne ba le gaufi le Jebuse, e re ka lesedi la motshegare le ne le fokotsegile fela thata, motlhokomedi jaanong a raya mong wa gagwe a re: “A ko re fapogeleng mo motseng ono wa Bajebuse tlhe mme re lale gone bosigo jono.”
12  Mme mong wa gagwe a mo raya a re: “A re se fapogeleng mo motseng wa batswakwa ba ba seng karolo ya bomorwa Iseraele; mme re tshwanetse go feta re ye go fitlha fela kwa Gibea.”
13  Mme a raya motlhokomedi wa gagwe a re: “Tla re atamele lengwe la mafelo ano, kwa Gibea kgotsa kwa Rama, mme re lale gone.”
14  Ka jalo ba fetela kwa pele ba tswelela ba tsamaya, mme letsatsi la simolola go ba phirimela fa ba le gaufi le Gibea, e e leng ya ga Benjamine.
15  Ka gone ba fapogela teng gore ba tsene ba ye go lala kwa Gibea. Mme ba tsena ba nna fa fatshe mo patlelong ya motse, mme ga bo go se na ope yo o ba tseelang mo ntlong gore ba lale gone.
16  Kgabagare, bonang! monnamogolo mongwe a bo a tswa tirong ya gagwe kwa tshimong maitseboa, mme monna yo a bo a tswa kwa kgaolong e e dithaba ya Eferaime, mme o ne a agile nakonyana kwa Gibea; mme batho ba lefelo leo e ne e le Babenjamine.
17  E rile a tsholetsa matlho a gagwe a bona monna wa motsamai, a le mo patlelong ya motse. Jalo monnamogolo a re: “O ya kae, mme o tswa kae?”
18  Mme ene a mo raya a re: “Re a feta re tswa kwa Bethelehema kwa Juda re ya ntlheng e e kgakala thata ya kgaolo e e dithaba ya Eferaime. Ke gone kwa ke tswang teng, ke ne ke ile kwa Bethelehema kwa Juda; mme ke ya kwa ntlong ya me, mme ga go na ope yo o ntseelang mo ntlong.
19  Mme go na le lotlhaka mmogo le furu tsa diesele tsa rona tse ditonanyana, e bile go na le senkgwe mmogo le beine tsa me le lelata la gago le motlhokomedi yo o nang le motlhanka wa gago. Ga go na le fa e le sepe se se tlhaelang.”
20  Le fa go ntse jalo, monnamogolo a re: “A kagiso e nne le wena! Mma sengwe le sengwe fela se o se tlhaelang se nne godimo ga me. Fela o se ka wa lala mo patlelong bosigo jono.”
21  Foo a mo isa kwa ntlong ya gagwe a ba a latlhelela diesele tse di tonanyana dijo tse di sidilweng. Foo ba tlhapa dinao tsa bone ba bo ba simolola go ja le go nwa.
22  Fa ba ntse ba dira gore dipelo tsa bone di itumele, bonang! banna ba motse, banna fela ba ba se nang molemo wa sepe, ba dikanyetsa ntlo, ba kgorometsana fa kgorong; mme ba nna ba raya monnamogolo, mong wa ntlo ba re: “Ntsha monna yo o tlileng mo ntlong ya gago, gore re tlhakanele dikobo le ene.”
23  Foo mong wa ntlo a tswela kwa go bone a ba raya a re: “Nnyaa bomorwarre, lo se ka lwa dira sepe se se phoso tsweetswee, e re ka monna yono a tlile mo ntlong ya me. Lo se ka lwa dira bosula jono jwa matlhabisa ditlhong.
24  Morwadiake wa kgarebane ke yo le mogadingwana wa gagwe. Tsweetswee mmang ke ba ntshe mme lo ba betelele lo bo lo dire se se molemo mo matlhong a lona ka bone. Mme monna yo ene lo se ka lwa mo dira selo seno sa boeleele sa matlhabisa ditlhong.”
25  Mme banna ba bo ba sa batle go mo reetsa. Ka jalo monna yono a tshwara mogadingwana wa gagwe a mo ntshetsa kwa ntle kwa go bone; mme ba simolola go tlhakanela dikobo le ene, mme ba nna ba mo dirisa ka fa go sa tshwanelang bosigo jotlhe go fitlha mo mosong, morago ga moo ba mo naya tsela fa bo sa.
26  Foo mosadi a tla fa go nna moso, a wela fa fatshe fa botsenong jwa ntlo ya monna kwa mong wa gagwe a neng a le teng,—go fitlha lesedi la motshegare le tlhaba.
27  Moragonyana mong wa gagwe a tsoga mo mosong a bo a bula dikgoro tsa ntlo a ba a tswa a re o tsena mo tseleng, mme bonang! mosadi, e bong mogadingwana wa gagwe, a bo a wetse fa botsenong jwa ntlo diatla tsa gagwe di le mo serepoding!
28  Ka jalo a mo raya a re: “Ema re tsamaye.” Mme ga se ka ga araba ope. Foo monna a mo tsaya a mo pega mo godimo ga esele mme a nanoga a ya kwa lefelong la gagwe.
29  Foo a tsena mo ntlong ya gagwe a tsaya thipa e e dirisiwang go tlhaba mme a tshwara mogadingwana wa gagwe a mo kgaoganya go ya ka marapo a gagwe ditokololo di le lesome le bobedi a bo a mo romela mo karolong nngwe le nngwe ya naga ya Iseraele.
30  Ga diragala gore mongwe le mongwe yo o neng a go bona a re: “Selo se se ntseng jaana ga se ise se ko se dirwe kgotsa se bonwe go tloga ka letsatsi la fa bomorwa Iseraele ba ne ba tlhatloga ba tswa mo lefatsheng la Egepeto go tla go fitlha mo letsatsing leno. Tlhomang dipelo tsa lona mo go sone, gakololanang lo bue.”
5  Mme ka letsatsi leo Debora mmogo le Barake morwa Abinoame ba ponyega ka pina, ba re:
2  “Ka ntlha ya go lepeleletsa ntwa moriri mo Iseraele,Ka ntlha ya go ithaopa ga batho,Bakang Jehofa.
3  Reetsang, lona dikgosi; sekegang tsebe, lona badiredi ba bagolo:Nna, ee, nna, ke tla opelela Jehofa.Ke tla leletsa Jehofa pina, Modimo wa Iseraele.
4  Jehofa, fa o ne o tswa kwa Seire,Fa o ne o gwanta o tswa mo nageng ya Edoma,Lefatshe le ne la reketla, magodimo le one a ne a rotha,Maru le one a ne a rotha metsi.
5  Dithaba di ne tsa elelela kgakala le sefatlhego sa ga Jehofa,Sinai yono a ya kgakala le sefatlhego sa ga Jehofa, Modimo wa Iseraele.
6  Mo malatsing a ga Shamegare morwa Anathe,Mo malatsing a ga Jaele, ditselana di ne di se na batsamai,Le batsamai ba ditsela ba ne ba tsamaya ka ditselana tse di potologang.
7  Banni ba naga e e bulegileng ba ne ba kgaotsa, ba ne ba kgaotsa kwa Iseraele,Go fitlha nna, Debora, ke ema,Go fitlha ke ema jaaka mmè mo Iseraele.
8  Ba ne ba tlhopha medimo e mesha.Mme ga nna ntwa mo dikgorong.Thebe e ne e sa bonwe, le fa e le lerumo,Mo gare ga dikete di le masome a manè mo Iseraele.
9  Pelo ya me e na le balaodi ba Iseraele,Ba e neng e le baithaopi mo gare ga batho.Bakang Jehofa.
10  Lona bapalami ba diesele tse di namagadi tse di bohibidu jo bosetlhana,Lona ba lo nnang mo diphateng tsa boleng jo bo kwa godimo,Le lona ba lo tsamayang mo tseleng,Akanyang!
11  Mangwe a mantswe a batho ba ba abang metsi mo mafelong a go gelelwang metsi mo go one,A ne a simolola go anela ditiro tse di siameng tsa ga Jehofa koo,Ditiro tse di siameng tsa banni ba gagwe mo nageng e e bulegileng mo Iseraele.Batho ba ga Jehofa ba ne ba fologela kwa dikgorong.
12  Tsoga, tsoga, tlhe Debora;Tsoga, tsoga, opela pina!Ema, Barake, o goge batshwarwa ba gago, we-na morwa Abinoame!
13  Mme bafalodi ba fologela kwa go ba ba tlotlometseng;Batho ba ga Jehofa ba ne ba fologela kwa go nna ba le kgatlhanong le ba ba thata.
14  Tshimologo ya bone e ne e le kwa go Eferaime kwa lebaleng le le kwa tlase,Ba na le wena mo gare ga ditšhaba tsa gago, wena Benjamine.Balaodi ba ne ba fologa ba tswa mo Makire,Mme mo Sebulone ga tswa ba ba tsholang dilwana tsa mokwadi.
15  Mme dikgosana kwa Isakare di ne di na le Debora,Mme Barake o ne a ntse jaaka Isakare.O ne a romiwa kwa lebaleng le le kwa tlase a tsamaya ka dinao.Mo gare ga makgamu a ga Rubene diphukutso tsa pelo di ne di le dikgolo.
16  O ne o nnelang fa fatshe fa gare ga dikgetsana tse pedi tsa disale,Go reetsa mmino wa lotlhaka o lelediwa matsomane?Gonne mo makgamung a ga Rubene, diphukutso tsa pelo di ne di le dikgolo.
17  Gileade o ne a tswelela a nna mo boagong jwa gagwe kafa ntlheng e nngwe ya Joredane;Dana ene, ke ka ntlha yang fa a ne a tswelela a nna nako eo mo dikepeng?Ashera o ne a nna a sa dire sepe mo losing lwa lewatle,Mme o ne a tswelela a nna mo magorogelong a gagwe a dikepe.
18  Sebulone e ne e le setšhaba se se neng se sotla meya ya sone go ya losong;Nafetali le ene, kwa bogodimong jwa naga.
19  Dikgosi di ne tsa tla, tsa tlhabana;Mme dikgosi tsa Kanana di ne tsa tlhabanaKwa Taanake fa metsing a Megido.Tsa se ka tsa tsaya poelo epe ya selefera.
20  Dinaledi di ne tsa tlhabana di le kwa legodimong,Di ne tsa tlhabana le Sisera di le mo medikologong ya tsone.
21  Molatswana o o phothoselang wa Kishone o ne wa di gogola,Molatswana o o phothoselang wa malatsi a bogologolo tala, molatswana o o phothoselang wa Kishone.Wena moya wa me, o ne wa tsamaya o gataka nonofo.
22  Ke gone ditlhakwana tsa dipitse di neng tsa tibaKa ntlha ya go betsabetsega ga dipheke tsa gagwe.
23  ‘Hutsang Merose,’ ga rialo moengele wa ga Jehofa,‘Hutsang banni ba gone lo sa kgaotse,Gonne ga ba a tla go thusa Jehofa,Go thusa Jehofa ba na le ba ba thata.’
24  Jaele mosadi wa ga Hebere wa Mokene o tla segofadiwa segolo mo basading,Mo basading ba ba mo mogopeng, ke ene a tla segofadiwang segolo.
25  A kopa metsi, ene a mo naya mashi;A mo isetsa mashi a a remisitsweng ka mogopo o mogolo wa meletlo wa ba ba tlotlometseng.
26  Go tswa foo a ntshetsa seatla sa gagwe kwa lomapong lwa mogope,Le seatla sa gagwe sa moja kwa notong ya ba ba dirang ka natla.Mme a kokotela Sisera, a phunyeletsa tlhogo ya gagwe,Mme a thubaganya a ba a kgaoganya ditlhakore tsa tlhogo ya gagwe.
27  A phutlhama fa gare ga dinao tsa gagwe, a wa, a namalala;A phutlhama fa gare ga dinao tsa gagwe, a wa;Fa a phutlhametseng gone, a wela gone a fentswe.
28  Mosadi mongwe a okomela ka fensetere a ba a nna a mo lebeletse,Mmaagwe Sisera a le fa marofaneng,‘Ke ka ntlha yang fa kara ya gagwe ya ntwa e diegile go tla?Ke ka ntlha yang fa go tiba ga ditlhako tsa dikara tsa gagwe go diega jaana?’
29  Ba ba botlhale ba bahumagadi ba gagwe ba ba tlotlegang ba ne ba mo araba,Ee, le ene o ne a ikaraba ka esi ka mafoko a gagwe,
30  ‘A ga ba a tshwanela go bona, a ga ba a tshwanela go aba thopo,Sebopelo—dibopelo tse pedi di ye kwa monneng mongwe le mongwe yo o nonofileng,Sisera a bone thopo ya matsela a a fetotsweng mmala, thopo ya matsela a a fetotsweng mmala,Seaparo se se kgabisitsweng, letsela le le fetotsweng mmala, diaparo tse pedi tse di kgabisitswengA di bonele dithamo tsa banna ba thopo?’
31  A baba botlhe ba gago ba nyelele jalo, Jehofa,A ba ba go ratang ba nne jaaka fa letsatsi le tswa ka thata ya lone.”Mme lefatshe la nna le se na matshwenyego a mangwe dingwaga di le masome a manè.
15  Ga diragala gore morago ga lobakanyana, mo malatsing a thobo ya korong, Samesone a etele mosadi wa gagwe ka potsane. Ka jalo a re: “Ke tla tsena kwa mosading wa me kwa phaposing e e kwa teng.” Mme rraagwe mosadi a se ka a mo letlelela go tsena.
2  Le fa go ntse jalo rraagwe mosadi a re: “Ruri ke ne ka ipolelela ka re, ‘Kwantle ga pelaelo o tshwanetse wa bo o mo tlhoile.’ Ka gone ke ne ka mo naya mopati wa gago. A morwadiarraagwe yo mmotlana ga a botoka go na le ene? Tsweetswee, mma ene a nne wa gago, mo boemong jwa yo mongwe.”
3  Le fa go ntse jalo, Samesone a ba raya a re: “Mo nakong eno ga ke a tshwanela go nna molato mo Bafilisitieng fa ke dirisana le bone ka go ba utlwisa botlhoko.”
4  Mme Samesone a tsamaya a ya go tshwara bophokoje ba le makgolo a le mararo a ba a tsaya dirumola tsa molelo a retolola megatla a e lebaganya mme a tsenya serumola se sengwe sa molelo fa gare ga megatla e mebedi, mo garegare.
5  Fa a sena go dira jalo a tshuba dirumola tsa molelo a bo a di romela mo masimong a mabele a a emeng a Bafilisitia. Ka jalo a tshuba sengwe le sengwe ka molelo go simolola ka ngata go fitlha kwa mabeleng a a emeng le masimo a mofine le dikgwa tsa motlhware.
6  Mme Bafilisitia ba re: “Ke mang yo o dirileng selo se?” Foo ba re: “Ke Samesone mogwe wa Motemena, ka gonne o tsere mosadi wa gagwe a mo naya mopati wa gagwe.” Foo Bafilisitia ba ya mme ba fisa mosadi le rraagwe ka molelo.
7  Samesone le ene a ba raya a re: “Fa lo dira jaana, ga go na sepe se nka se dirang fa e se gore ke ipusolosetse mo go lona, mme morago ga moo ke tla tlogela.”
8  Mme a ba kgemetha, a koaganya maoto le dirope ka polao e e setlhogo, morago ga moo a fologa a ya go nna mo lopharong lwa lefika le legolo la Etame.
9  Moragonyana Bafilisitia ba tla mme ba thibelela mo Juda mme ba tsamayatsamaya mo Lehi.
10  Foo banna ba Juda ba re: “Ke ka ntlha yang fa lo re tsogologetse?” mme ba re: “Re tlile go bofa Samesone, gore re mo dire fela jaaka a re dirile.”
11  Ka jalo banna ba le dikete di le tharo ba Juda ba fologela kwa lopharong lwa lefika le legolo la Etame mme ba raya Samesone ba re: “A ga o itse gore Bafilisitia ba a re busa?” Ka gone, selo seno se o se re dirileng se kayang?” Foo ene a ba raya a re: “Ke ba dirile fela jaaka ba ntirile.”
12  Mme ba mo raya ba re: “Re fologetse kwano go tla go go bofa, go go tsenya mo seatleng sa Bafilisitia.” Foo Samesone a ba raya a re: “Inkaneleng gore ga lo kitla lo ntlhasela.”
13  Mme ba mo raya ba re: “Nnyaa, re tla go bofa fela, re bo re go tsenya mo seatleng sa bone; mme ga re kitla re go bolaya le eseng.” Ka jalo ba mmofa ka megala e mebedi e mesha mme ba mo tlhatlosa ba mo ntsha mo lefikeng le legolo.
14  Mme ene a tsamaya a ba a fitlha kwa Lehi, mme Bafilisitia bone, ba goa ka boitumelo fa ba kopana le ene. Mme moya wa ga Jehofa wa dira mo go ene, mme megala e e neng e le mo mabogong a gagwe ya nna jaaka ditlhale tsa leloba tse di fisitsweng ka molelo, mo mehiri ya gagwe e neng ya nyerologa mo diatleng tsa gagwe.
15  Jaanong a bona lerapo le le bongola la lotlhaa la esele e tonanyana mme a ntsha seatla sa gagwe a le tsaya a itaya banna ba le sekete ka lone.
16  Foo Samesone a re: “Ka lerapo la lotlhaa la esele e tonanyana—mokoa o le mongwe, mekoa e mebedi! Ka lerapo la lotlhaa la esele e tonanyana ke kgemethile banna ba le sekete.”
17  Mme ga diragala ya re fa a fetsa go bua, a akofa a latlha lerapo la lotlhaa le le mo seatleng sa gagwe mme a bitsa lefelo leo a re Ramatha-lehi.
18  Jaanong a tshwarwa ke lenyora thata, mme a simolola go bitsa Jehofa a re: “Ke wena yo o neng wa naya motlhanka wa gago poloko eno e kgolo mo seatleng, a mme jaanong ke tla swa ka ntlha ya lenyora e bile a ke tshwanetse go wela mo seatleng sa ba ba sa rupang?”
19  Ka jalo Modimo a fatola khuti e e bopegileng jaaka kika e e neng e le kwa Lehi, mme metsi a simolola go tswa mo go yone, a nwa, morago ga moo moya wa gagwe wa boa mme a rula. Ke gone ka moo a e biditseng Ene-hakore, e e mo Lehi go fitlha mo letsatsing leno.
20  Mme a tswelela go atlhola Iseraele mo malatsing a Bafilisitia dingwaga di le masome a mabedi.
20  Ka gone bomorwa Iseraele botlhe ba tswa mme phuthego ya phuthega jaaka motho a le mongwe fela, go tswa kwa Dana go ya fela kwa Beere-sheba mmogo le lefatshe la Gileade, ba ya kwa go Jehofa kwa Misepa.
2  Ka jalo bagolwane ba batho botlhe le ditso tsotlhe tsa Iseraele ba ema mo phuthegong ya batho ba Modimo wa boammaaruri, banna ba ba somolang tšhaka ba le dikete di le makgolo a le manè ba tsamaya ka dinao.
3  Mme bomorwa Benjamine ba utlwa gore bomorwa Iseraele ba ne ba tlhatlogetse kwa Misepa. Foo bomorwa Iseraele ba re: “Buang. Selo seno se se bosula se diragetse jang?”
4  Foo monna, e leng Molefi, monna wa mosadi yo o bolailweng, a araba a re: “Ke ne ke tlile mo Gibea, ya ga Benjamine, go tla go lala gone, nna le mogadingwana wa me.
5  Mme beng ba naga ba Gibea ba ntsogologela ba bo ba dikanyetsa ntlo bosigo. Ba ne ba rulagantse go bolaya nna, mme ba betelela mogadingwana wa me, mme kgabagare a swa.
6  Jalo ka tshwara mogadingwana wa me ka mo kgaokgaoganya mme ka mo romela mo nageng nngwe le nngwe ya boswa jwa Iseraele, ka gonne ba ne ba dirile boitshwaro jo bo repileng le bosula jwa matlhabisa ditlhong mo Iseraele.
7  Bonang! Lona lotlhe bomorwa Iseraele, ntshang lefoko la lona le kgakololo fano.”
8  Jalo batho botlhe ba ema jaaka motho a le mongwe fela, ba re: “Ga go ope wa rona yo o tla yang kwa mogopeng wa gagwe, le gone ga go ope wa rona yo o tla fapogelang kwa ntlong ya gagwe.
9  Mme jaanong se re tla se dirang Gibea ke se. [A re mo tsogologeleng] ka taolo ya bola.
10  Mme re tla tsaya banna ba le lesome mo go ba le lekgolo ba ditso tsotlhe tsa Iseraele, le ba le lekgolo mo go ba le sekete, le ba le sekete mo go ba le dikete di le lesome, gore ba batlele batho mefago, gore ba tseye kgato ka go tsogologela Gibea ya ga Benjamine, ka ntlha ya bosula jotlhe jwa matlhabisaditlhong jo ba bo dirileng mo Iseraele.”
11  Jalo banna botlhe ba Iseraele ba ne ba phuthegile gore ba tsogologele motse jaaka motho a le mongwe fela, jaaka ditsala.
12  Ka jalo ditso tsa Iseraele tsa romela banna kwa banneng botlhe ba ditso tsa Benjamine, ba re: “Selo se se bosula seno se se diragetseng mo go lona ke eng?
13  Mme jaanong re neeleng banna ba ba se nang molemo wa sepe, ba ba kwa Gibea, gore re ba bolaye, mme re tlose se se bosula mo Iseraele.” Mme bomorwa Benjamine ba ne ba sa batle go reetsa lentswe la bomorwarraabone, e bong bomorwa Iseraele.
14  Foo bomorwa Benjamine ba phuthega mmogo go tswa metseng ya Gibea ba tswa gore ba ye go tlhabana le bomorwa Iseraele.
15  Ka jalo bomorwa Benjamine ba phuthiwa ka letsatsi leo go tswa kwa metseng, banna ba le dikete di le masome a le mabedi le borataro ba ba somolang tšhaka, kwantle ga banni ba Gibea, ba mo go bone go neng go phuthilwe banna ba le makgolo a le supa ba ba tlhophilweng.
16  Mo bathong bano botlhe go ne go na le banna ba ba tlhophilweng ba le makgolo a le supa ba ba molema. Mongwe le mongwe wa bano e ne e le yo o konopang maje ka motsekedi go ya selekanyong sa boatlhamo jwa moriri e bile a se ke a fosa.
17  Mme banna ba Iseraele, kwantle ga Benjamine, ba phuthiwa, banna ba ba somolang tšhaka ba le dikete di le makgolo a le manè. Mongwe le mongwe wa bano e ne e le monna wa ntwa.
18  Mme ba ema ba tlhatlogela kwa Bethele go ya go botsa Modimo. Foo bomorwa Iseraele ba re: “Ke mang mo go rona yo o tshwanetseng go etelela pele go ya go tlhabana le bomorwa Benjamine?” Foo Jehofa a re: “A Juda a etelele pele.”
19  Morago ga moo bomorwa Iseraele ba tsoga mo mosong mme ba thibelela kgatlhanong le Gibea.
20  Jaanong banna ba Iseraele ba tswa ba ya go tlhabana le Benjamine; mme banna ba Iseraele ba ba tsogologela ba tlhomagane kafa thulaganyong ya tlhabano kwa Gibea.
21  Ka jalo bomorwa Benjamine ba tswa mo Gibea ba senyetsa banna ba le dikete di le masome a mabedi le bobedi ba Iseraele fa fatshe ka letsatsi leo.
22  Le fa go ntse jalo, batho, e bong banna ba Iseraele, ba itshupa ba le pelokgale mme ba tlhomagana gape kafa thulaganyong ya tlhabano mo lefelong le ba neng ba tlhomagane kafa thulaganyong mo go lone ka letsatsi la ntlha.
23  Foo bomorwa Iseraele ba tlhatloga ba ya go lela fa pele ga Jehofa go fitlha maitseboa mme ba botsa Jehofa, ba re: “A ke tla atamela go ya go tlhabana le bomorwa Benjamine morwarre gape?” Jehofa a araba a re: “Tlhatloga o ye go tlhabana le ene.”
24  Ka gone bomorwa Iseraele ba atamela bomorwa Benjamine ka letsatsi la bobedi.
25  Benjamine le ene a tswa kwa Gibea go ba kgatlhantsha ka letsatsi la bobedi mme a senyetsa banna ba bangwe gape ba le dikete di le lesomerobedi fa fatshe mo gare ga bomorwa Iseraele, botlhe bano e le ba ba somolang tšhaka.
26  Foo bomorwa Iseraele botlhe, le batho botlhe, ba tlhatloga ba bo ba goroga kwa Bethele mme ba lela ba bo ba nna foo fa pele ga Jehofa mme ba itima dijo ka letsatsi leo go fitlha maitseboa ba bo ba isa ditshupelo tse di fisiwang le ditshupelo tsa kabalano fa pele ga Jehofa.
27  Morago ga moo bomorwa Iseraele ba botsa Jehofa, e re ka e le gone koo kwa letlole la kgolagano la Modimo wa boammaaruri le neng le le gone mo malatsing ao.
28  Jaanong Finease morwa Eliasare, morwa Arone, o ne a eme fa pele ga lone mo malatsing ao, a re: “A ke tla tswa gape ke ya go tlhabana le bomorwa Benjamine morwarre kgotsa ke kgaotse go dira jalo?” Jehofa a araba a re: “Tlhatloga, ka gonne ka moso ke tla mo tsenya mo seatleng sa gago.”
29  Foo Iseraele a tlhoma banna gore ba lalele Gibea mo tikologong yotlhe.
30  Mme bomorwa Iseraele ba tsogologela bomorwa Benjamine ka letsatsi la boraro, le go tlhomagana kafa thulaganyong kgatlhanong le Gibea fela jaaka ka dinako tse dingwe.
31  E rile bomorwa Benjamine ba tswa ba ya go kgatlhantsha batho, ba ne ba katosediwa kgakala le motse. Ka nako eo, fela jaaka ka dinako tse dingwe, ba simolola go kgemetha bangwe ba batho ba ba gobatsa ga go swa mo ditseleng tse dikgolo, nngwe ya tsone e le e e tlhatlogelang kwa Bethele mme e nngwe kwa Gibea, mo tshimong, banna ba Iseraele ba ka nna masome a le mararo.
32  Ka jalo bomorwa Benjamine ba re: “Ba fenngwa fa pele ga rona fela jaaka la ntlha.” Mme bomorwa Iseraele bone, ba re: “A re tshabeng, mme ruri re tla ba katosetsa kgakala le motse re ba tsenye mo ditseleng tse dikgolo.”
33  Mme banna botlhe ba Iseraele ba nanoga mo mafelong a bone mme ba tlhomagana kafa thulaganyong kwa Baale-tamare, fa ba Iseraele ba ba laletseng ba ne ba tlhasela go tswa mo mafelong a bone gaufi le Gibea.
34  Ka gone banna ba le dikete di le lesome ba ba tlhophilweng go tswa mo Iseraele yotlhe ba tla fa pele ga Gibea, mme tlhabano ya bo e le boima; mme Babenjamine ba bo ba sa itse gore masetlapelo a a ba gomagomela.
35  Mme Jehofa a fenya Benjamine fa pele ga Iseraele, mo bomorwa Iseraele mo letsatsing leo ba neng ba senya banna ba le dikete di le masome a mabedi le botlhano le lekgolo mo Benjamine, botlhe bano e le ba ba somolang tšhaka.
36  Le fa go ntse jalo, bomorwa Benjamine ba ne ba ithaya ba re banna ba Iseraele ba ne ba lebagane le go fenngwa fa ba ntse ba tshaba Benjamine ka gonne ba ne ba ikantse balaledi ba ba neng ba ba tlhomile gaufi le Gibea.
37  Mme balaledi bone, ba ne ba tsaya kgato ka bonako mme ba betsegela kwa Gibea. Foo balaledi ba anama mme ba kgemetha motse otlhe ka bogale jwa tšhaka.
38  Jaanong banna ba Iseraele ba ne ba dirile thulaganyo le balaledi gore ba dire gore sesupo sa mosi se tlhatloge se tswa mo motseng.
39  E rile bomorwa Iseraele ba retologa mo tlhabanong, Benjamine a simolola go kgemetha mo e ka nnang banna ba le masome a mararo ba Iseraele a ba gobatsa ga go swa, gonne ba ne ba re: “Kwantle ga pelaelo ba fenngwa fa pele ga rona fela jaaka mo tlhabanong ya ntlha.”
40  Mme sesupo sa simolola go tlhatloga se tswa mo motseng e le pilara ya mosi. Jalo e rile Benjamine a gadima, bonang! motse otlhe wa tlhatlogela ntlheng ya legodimo.
41  Mme banna ba Iseraele ba retologa, banna ba Benjamine ba fuduega, gonne ba ne ba bona gore masetlapelo a fitlhile mo go bone.
42  Ka gone ba retologa fa pele ga banna ba Iseraele ba ya ntlheng ya naga, mme tlhabano ya ba sala morago e le gaufi thata, fa banna ba ba tswang mo metseng ba ne ba ba senya mo gare ga bone.
43  Ba dikanyetsa Benjamine. Ba mo latelela a ba a tlhoka lefelo la boikhutso. Ba ne ba mo gataka fela fa pele ga Gibea kafa ntlheng ya botlhabatsatsi.
44  La bofelo ga wa banna ba le dikete di le lesomerobedi ba Benjamine, botlhe bano e le banna ba ba diganka.
45  Jalo ba retologa mme ba tshabela kwa nageng kwa lefikeng le legolo la Rimone. Mme ba ronopa banna ba le dikete di le tlhano ba bone mo ditseleng tse dikgolo, mme ba nna ba ba sala morago ba le gaufi thata go ya go fitlha kwa Gidoma mme ka go rialo ba kgemetha banna ba bangwe gape ba bone ba le dikete di le pedi.
46  Mme la bofelo botlhe ba Benjamine ba ba oleng ka letsatsi leo e ne ya nna banna ba le dikete di le masome a mabedi le botlhano ba ba somolang tšhaka, botlhe bano e le banna ba ba diganka.
47  Mme banna ba le makgolo a le marataro ba retologa ba tshabela kwa nageng kwa lefikeng le legolo la Rimone, mme ba tswelela ba nna mo lefikeng le legolo la Rimone dikgwedi di le nnè.
48  Mme banna ba Iseraele ba boela kwa go bomorwa Benjamine mme ba kgemetha ba e leng ba motse ka bogale jwa tšhaka, go simolola ka batho, go ya go diruiwa le tsotlhe tse ba neng ba di fitlhela. Gape, metse yotlhe e ba neng ba e fitlhela ba ne ba e tshuba ka molelo.
1  Mme ga diragala ya re morago ga loso lwa ga Joshua, bomorwa Iseraele ba botsa Jehofa, ba re: “Ke mang mo go rona yo o tla nnang wa ntlha go tlhatloga a ya go tlhabana le Bakanana?”
2  Foo Jehofa a re: “Juda o tla tlhatloga. Bonang! Ruri ke tla tsenya lefatshe leo mo seatleng sa gagwe.”
3  Foo Juda a raya Simeone morwarraagwe a re: “Tlhatlogela le nna kwa nageng e ke e laoletsweng mme re tlhabane le Bakanana, mme le nna ke tla ya le wena kwa nageng e o e laoletsweng.” Ka jalo Simeone a tsamaya le ene.
4  Foo Juda a tlhatloga mme Jehofa a tsenya Bakanana le Baperise mo diatleng tsa bone, mme ba ba fenya kwa Beseke, banna ba le dikete di le lesome.
5  E rile ba fitlhela Adoni-beseke kwa Beseke, foo ba tlhabana le ene mme ba fenya Bakanana le Baperise.
6  E rile Adoni-beseke a tshaba, ba mo lelekisa ba bo ba mo tshwara mme ba kgaola menwana ya kgonotswe ya diatla tsa gagwe le menwana e metona ya dinao tsa gagwe.
7  Morago ga moo Adoni-beseke a re: “Go ntse go na le dikgosi di le masome a supa tse di kgaotsweng menwana ya kgonotswe ya diatla le menwana e metona ya dinao tse di selang dijo kafa tlase ga tafole ya me. Modimo o ntuetse fela jaaka ke dirile.” Morago ga moo ba mo tlisa mo Jerusalema mme a swela gone.
8  Mo godimo ga moo, bomorwa Juda ba tswelela pele ba lwa le Jerusalema ba bo ba e thopa, mme ba e kgemetha ka bogale jwa tšhaka, le motse ba o tshuba ka molelo.
9  Mme morago ga moo bomorwa Juda ba fologa ba ya go tlhabana le Bakanana ba ba nnang mo kgaolong e e dithaba le mo Negebe le mo Shefela.
10  Ka jalo Juda a gwantela Bakanana ba ba neng ba nna mo Heberone (leina la Heberone pele ga moo e ne e le Kiriathe-areba), mme ba kgemetha Sheshai le Ahimane le Talemai.
11  Mme go tloga foo ba tswelela ba gwantela banni ba Debira. (Leina la Debira pele ga moo e ne e le Kiriathe-sefere.)
12  Mme Kalebe a re: “Le fa e le mang yo o tla kgemethang Kiriathe-sefere a ba a e thopa, ke tla mo naya Akesa morwadiake go nna mosadi wa gagwe.”
13  Mme Otheniele morwa Kenase, morwarraagwe Kalebe yo mmotlana, a e thopa. Ka ntlha ya seo a mo naya Akesa morwadie go nna mosadi wa gagwe.
14  Mme ga diragala gore fa Akesa a ya gae, a nna a mo tlhotlheletsa gore a kope tshimo mo go rraagwe. Mme a opa diatla a ntse a le mo godimo ga esele. Foo Kalebe a mo raya a re: “O batla eng?”
15  Jalo a mo raya a re: “A ko o nneye tshegofatso, o nneile sebata sa lefatshe se se kafa borwa, nnaya Gulothe-maime.” Ka jalo Kalebe a mo naya Gulotha o o kwa Godimo le Gulotha o o kwa Tlase.
16  Mme bomorwa Mokene, yo Moshe e neng e le mogwe wa gagwe, ba tlhatloga ba tswa mo motseng wa ditlhare tsa mokolane ba na le bomorwa Juda ba ya kwa nageng ya Juda, e e ntlheng ya borwa jwa Arada. Mme ba ya go nna le batho ba teng.
17  Juda a tswelela go gwanta le Simeone morwarraagwe, mme ba kgemetha Bakanana ba ba neng ba nna kwa Sefathe ba bo ba e senya. Ka gone leina la motse oo la bidiwa Horema.
18  Morago ga moo Juda a thopa Gasa le karolo ya yone ya naga le Ashekelona le karolo ya yone ya naga le Ekerone le karolo ya yone ya naga.
19  Jehofa a tswelela a na le Juda, mo a neng a gapa kgaolo e e dithaba, mme o ne a sa kgone go gapela banni ba kwa lebaleng le le kwa tlase thuo ya bone, ka gonne ba ne ba na le dikara tsa ntwa tse di tlhometsweng disekele tsa tshipi.
20  E rile ba naya Kalebe Heberone, fela jaaka Moshe a ne a solofeditse,  a leleka bomorwa Anake ba bararo go tswa koo.
21  Mme bomorwa Benjamine ba se ka ba leleka Bajebuse ba ba nnang mo Jerusalema; go na le moo Bajebuse ba ntse ba nna le bomorwa Benjamine kwa Jerusalema go tla go fitlha mo letsatsing leno.
22  Go ntse go ntse jalo, ba ntlo ya ga Josefa ka boyone le bone ba bololela Bethele, mme Jehofa a bo a na le bone.
23  Mme ba ntlo ya ga Josefa ba simolola go tlhola Bethele (ga diragala gore, leina la motse oo pele ga moo e bo e le Luse),
24  mme balebeledi ba bona monna mongwe a tswa mo motseng. Jalo ba mo raya ba re: “Tsweetswee, re bontshe tsela ya go tsena mo motseng, mme ruri re tla go direla bopelonomi.”
25  Ka jalo monna yono a ba bontsha tsela ya go tsena mo motseng; mme ba kgemetha motse ka bogale jwa tšhaka, ba bo ba lesa monna yono a tsamaya le lelapa lotlhe la gagwe.
26  Foo monna yono a ya kwa lefatsheng la Bahite mme a aga motse a o raya leina a re Luse. Leo ke leina la one go tla go fitlha mo letsatsing leno.
27  Mme Manase o ne a se ka a gapa Bethe-sheane le metse e e kafa tlase ga gagwe le Taanake le metse e e kafa tlase ga gagwe, le banni ba Dora le metse e e kafa tlase ga gagwe le banni ba Ibeleame le metse e e kafa tlase ga gagwe le banni ba Megido le metse e e kafa tlase ga gagwe, mme Bakanana ba tswelela ba nna mo lefatsheng leno.
28  Mme go ne ga diragala gore Iseraele a nonofe a bo a patelela Bakanana go dira tiro e e boima, mme ba ne ba se ka ba ba leleka gotlhelele.
29  Le fa e le Eferaime ga a ka a leleka Bakanana ba ba neng ba nna mo Gesere, go na le moo Bakanana ba ne ba tswelela ba nna mo gare ga bone mo Gesere.
30  Sebulone ga a ka a leleka banni ba Kiterone le banni ba Nahalole, go na le moo Bakanana ba ne ba tswelela ba nna mo gare ga bone mme ba patelediwa go dira tiro e e boima.
31  Ashera ga a ka a leleka banni ba Ako le banni ba Sidona le Ahelabe le Akesibe le Heleba le Afike le Rehobe.
32  Mme Baashera ba ne ba tswelela ba nna mo gare ga Bakanana ba ba nnang mo lefatsheng leo, ka gonne ba ne ba sa ba leleka.
33  Nafetali ga a ka a leleka banni ba Bethe-shemeshe le banni ba Bethe-anathe, go na le moo ba ne ba tswelela ba nna mo gare ga Bakanana ba ba nnang mo lefatsheng leo; mme banni ba Bethe-shemeshe le ba Bethe-anathe ba nna batho ba bone gore ba ba patelele go dira tiro e e boima.
34  Mme Baamore ba nna ba pitlaganyetsa bomorwa Dana mo kgaolong e e dithaba, gonne ga ba a ka ba ba letla go fologela kwa tlase kwa lebaleng le le kwa tlase.
35  Ka jalo Baamore ba tswelela ba nna mo Thabeng ya Herese le mo Aijalona le mo Shaalabime. Mme seatla sa ba ntlo ya ga Josefa sa nna boima thata mo ba neng ba patelelwa go dira tiro e e boima.
36  Mme karolo ya naga ya Baamore e ne e le go tswa kwa botlhatlogong jwa Akarabime, go tswa kwa Sela go ya kwa godimo.
2  Mme moengele wa ga Jehofa a tlhatloga go tswa Gilegala a ya kwa Bokime mme a re: “Ke ne ka lo ntsha kwa Egepeto ka lo tlisa mo lefatsheng le ke neng ka ikanela borraalonamogologolwane ka lone. Mo godimo ga moo, ke ne ka re, ‘Le ka motlha nka se tlole kgolagano ya me le lona.
2  Mme lona, lo se ka lwa dira kgolagano le banni ba lefatshe leno. Lo rutle dibeso tsa bone.’ Mme ga lo a reetsa lentswe la me. Ke ka ntlha yang fa lo dirile selo seno?
3  Ka jalo le nna ke rile, ‘Ga nkitla ke ba leleka fa pele ga lona, mme ba tla nna diru mo go lona, le medimo ya bone e tla lo hepisa.’”
4  Mme ga diragala ya re fela fa moengele wa ga Jehofa a sena go bolelela bomorwa Iseraele botlhe mafoko ano, batho ba tsholetsa mantswe ba lela.
5  Ka gone ba raya lefelo leo leina ba re Bokime. Mme ba ntshetsa Jehofa setlhabelo mo go lone.
6  E rile Joshua a tsamaisa batho, bomorwa Iseraele ba tsamaya, mongwe le mongwe a ya bosweng jwa gagwe, go ya go rua lefatshe.
7  Mme batho ba tswelela ba direla Jehofa ka malatsi otlhe a ga Joshua le malatsi otlhe a banna ba bagolwane ba ba neng ba nna ba tshela morago ga ga Joshua e le ba ba neng ba bone tiro yotlhe e kgolo ya ga Jehofa e a neng a e diretse Iseraele.
8  Mme Joshua morwa Nune, motlhanka wa ga Jehofa, a swa a na le dingwaga di le lekgolo le lesome.
9  Ka jalo ba mo fitlha mo karolong ya naga ya boswa jwa gagwe mo Timenathe-herese mo kgaolong e e dithaba ya Eferaime, kwa bokone jwa Thaba ya Gaashe.
10  Mme kokomana eo yotlhe le yone ya phuthelwa kwa go borraabo, mme ga simolola ga tsoga kokomana e nngwe morago ga bone e e neng e sa itse Jehofa kgotsa tiro e a neng a e diretse Iseraele.
11  Mme bomorwa Iseraele ba simolola go dira se se neng se le bosula mo matlhong a ga Jehofa le go direla Bobaale.
12  Ka gone ba tlogela Jehofa Modimo wa borraabo yo o neng a ba ntshitse kwa lefatsheng la Egepeto mme ba sala medimo e mengwe morago e e neng e le mo gare ga medimo ya ditšhaba tse di neng di ba dikologile mme ba simolola go e ikobela, ba bo ba kgopisa Jehofa.
13  Ba tlogela Jehofa jalo mme ba simolola go direla Baale le ditshwantsho tsa Ashethorethe.
14  Foo bogale jwa ga Jehofa jwa tukela Iseraele, mo a neng a ba tsenya mo diatleng tsa bathopi, mme ba simolola go ba thopa; a bo a ba rekisetsa mo diatleng tsa baba ba bone ba ba ba dikologileng, mme ba ne ba sa tlhole ba kgona go ema fa pele ga baba ba bone.
15  Gongwe le gongwe kwa ba neng ba tswela teng, seatla sa ga Jehofa se ne se le kgatlhanong le bone gore se ba tlisetse masetlapelo, fela jaaka Jehofa a ne a buile le fela jaaka Jehofa a ne a ba ikanetse; mme ba tsena mo mathateng a magolo.
16  Ka jalo Jehofa o ne a tle a tsose baatlhodi, mme ba ne ba tle ba ba boloke mo seatleng sa bathopi ba bone.
17  Ba ne ba se ka ba reetsa le bone baatlhodi ba bone, mme ba ne ba akafala le medimo e mengwe ba bo ba e ikobela. Ba ne ba fapoga ka bonako mo tseleng e borraabonemogologolwane ba neng ba tsamaya mo go yone ka go utlwa ditaelo tsa ga Jehofa. Ga ba a ka ba dira jalo.
18  E rile Jehofa a ba tsosetsa baatlhodi, Jehofa a nna le moatlhodi yoo, mme a ba boloka mo seatleng sa baba ba bone ka malatsi otlhe a moatlhodi yoo; gonne Jehofa o ne a tle a ikwatlhaye fa ba fegelwa ka ntlha ya bagateledi ba bone le ba ba neng ba ba kgoromeletsa kwa le kwa.
19  Mme go ne go diragala gore fa moatlhodi a sena go swa, ba bo ba retologa ba senya go feta borraabo ka go latela medimo e mengwe gore ba e direle ba bo ba e ikobele. Ga ba a ka ba ithiba mo ditlwaelong tsa bone le mo boitshwarong jwa bone jwa botlhogoethata.
20  La bofelo bogale jwa ga Jehofa jwa tukela Iseraele mme a re: “Ka lebaka la go bo setšhaba seno se tlodile kgolagano ya me e ke neng ka e laolela borraabonemogologolwane mme se sa reetsa lentswe la me,
21  le nna ga nkitla ke boa gore ke leleke fa pele ga bone le fa e le se le sengwe sa ditšhaba tse Joshua a di tlogetseng fa a swa,
22  gore ke leke Iseraele ka tsone, gore a ba tla boloka tsela ya ga Jehofa ka go tsamaya mo go yone fela jaaka borraabo ba ne ba e boloka, kgotsa nnyaa.”
23  Ka jalo Jehofa a letla ditšhaba tseno gore di nne ka go sa di leleke ka bonako, mme a se ka a di tsenya mo seatleng sa ga Joshua.
3  Jaanong tseno ke tsone ditšhaba tse Jehofa a neng a di letla go nna gore a leke Iseraele ka tsone, ke gore, botlhe ba ba neng ba ise ba tlelwe ke dintwa dipe tsa Kanana;
2  e ne e le fela gore dikokomana tsa bomorwa Iseraele di diragalelwe ke seno, go di ruta ntwa, ke gore, e le fela tse di neng di ise di diragalelwe ke dilo tse di ntseng jalo pele ga moo:
3  Barena ba batlhano ba kgolagano ba Bafilisitia, le Bakanana botlhe, tota le Basidona le Bahife ba ba nnang mo Thabeng ya Lebanona go tswa kwa Thabeng ya Baale-heremone go ya go fitlha kwa botsenong jwa Hamathe.
4  Mme ba nna ba direla jaaka didirisiwa tsa go leka Iseraele gore go itsiwe gore a ba ne ba tla utlwa ditaelo tsa ga Jehofa tse a neng a di laetse borraabo ka Moshe.
5  Mme bomorwa Iseraele ba nna mo gare ga Bakanana, Bahite le Baamore le Baperise le Bahife le Bajebuse.
6  Mme ba tsaya bomorwadiabone go nna basadi ba bone, le ba e leng bomorwadiabone ba ba naya bomorwabone, mme ba simolola go direla medimo ya bone.
7  Ka jalo bomorwa Iseraele ba dira se se bosula mo matlhong a ga Jehofa, ba lebala Jehofa Modimo wa bone mme ba direla Bobaale le dikota tse di boitshepo.
8  Foo bogale jwa ga Jehofa jwa tukela Iseraele, mo a neng a ba rekisetsa mo seatleng sa ga Kushane-rishathaime kgosi ya Mesopotamia; mme bomorwa Iseraele ba tswelela ba direla Kushane-rishathaime dingwaga di le robedi.
9  Mme bomorwa Iseraele ba simolola go ikuela kwa go Jehofa gore a ba thuse. Foo Jehofa a tsosetsa bomorwa Iseraele mmoloki gore a ba boloke,  Otheniele morwa Kenase, monnawe Kalebe.
10  Jaanong moya wa ga Jehofa wa tla mo go ene, mme a nna moatlhodi wa Iseraele. E rile a tswa a ya tlhabanong, Jehofa a tsenya Kushane-rishathaime kgosi ya Siria mo seatleng sa gagwe mo seatla sa gagwe se neng sa fekeetsa Kushane-rishathaime.
11  Morago ga moo lefatshe la nna le se na matshwenyego dingwaga di le masome a manè. La bofelo Otheniele morwa Kenase a swa.
12  Mme bomorwa Iseraele ba boa gape ba dira se se bosula mo matlhong a ga Jehofa. Foo Jehofa a letla Egelone kgosi ya Moabe gore a nonofe kgatlhanong le Iseraele, ka gonne ba ne ba dirile se se bosula mo matlhong a ga Jehofa.
13  Mo godimo ga moo, a phutha bomorwa Amona le Amaleke gore ba ba tsogologele. Foo ba ya go kgemetha Iseraele le go thopa motse wa ditlhare tsa mokolane.
14  Mme bomorwa Iseraele ba tswelela ba direla Egelone kgosi ya Moabe dingwaga di le lesome le borobedi.
15  Mme bomorwa Iseraele ba simolola go ikuela kwa go Jehofa gore a ba thuse. Ka jalo Jehofa a ba tsosetsa mmoloki, Ehude morwa Gera, wa Mobenjamine, e le monna yo o molema. Fa nako e ntse e tsamaya bomorwa Iseraele ba romela sehuba ka seatla sa gagwe kwa go Egelone kgosi ya Moabe.
16  Mo nakong eo, Ehude a itirela tšhaka, mme ya bo e le magale mabedi, e le boleele jwa kubita. Mme a e gatlha kafa tlase ga seaparo sa gagwe mo seropeng sa gagwe sa moja.
17  Mme a isetsa Egelone kgosi ya Moabe sehuba. Jaanong Egelone e ne e le monna yo mokima thata.
18  Ga diragala ya re a feditse go isa sehuba, a akofa a tsamaisa batho, batshodi ba sehuba.
19  A boa fa matikiring a a neng a le kwa Gilegala, mme a re: “Kgosi, ke batla go go bolelela sephiri.” Jalo a re: “Didimala!” Mme botlhe ba ba neng ba eme fa go ene ba tswa fa go ene.
20  Ehude a tla kwa go ene fa a ne a ntse a le nosi mo ntlwaneng ya gagwe e e tsiditsana e e kwa borulelong. Mme Ehude a tswelela a re: “Ke na le lefoko la Modimo le le tlang kwa go wena.” Foo a ema mo setulong sa gagwe sa bogosi.
21  Foo Ehude a ntsha seatla sa molema mme a somola tšhaka mo seropeng sa moja a bo a e sotlhometsa mo mpeng ya gagwe.
22  Mme mohinyana wa yone wa nna wa tsena morago ga gore go tsene bogale jwa yone gore mafura a bo a khurumetse bogale jwa yone, gonne ga a ka a somola tšhaka mo mpeng ya gagwe, mme mantle a simolola go tswa.
23  Mme Ehude a tswa ka phatlha e e tsenyang phefo, a ba a tswala dikgoro tsa ntlwana e e kwa borulelong a bo a di lotlela.
24  Mme ene ka esi a tswa. Mme batlhanka ba gagwe ba tla ba simolola go leba, mme ba fitlhela dikgoro tsa ntlwana e e kwa borulelong di lotletswe. Ka jalo ba re: “O a ithoma mo phaposing e e kwa teng e e tsiditsana.”
25  Mme ba nna ba letile go fitlha ba tlhabiwa ke ditlhong, mme bona! go ne go se na ope yo o bulang dikgoro tsa ntlwana e e kwa borulelong. Morago ga moo ba tsaya selotlolo mme ba di bula, mme bona! morena wa bone o ne a wetse fa fatshe a sule!
26  Mme Ehude ene, a falola ba ntse ba diega, mme a feta fa matikiring a falolela kwa Seira.
27  Ga diragala gore fa a tsena koo a letse lonaka mo kgaolong e e dithaba ya Eferaime; mme bomorwa Iseraele ba simolola go fologa le ene mo kgaolong e e dithaba, ene a le kwa tlhogong ya bone.
28  Foo a ba raya a re: “Ntshalang morago, ka gonne Jehofa o tsentse baba ba lona, Bamoabe, mo seatleng sa lona.” Ba mo sala morago ba bo ba thopa matsibogo a Joredane mo Bamoabeng, mme ba se ka ba letla ope go feta.
29  Ka nako eo ba kgemetha Moabe, banna ba ka nna dikete di le lesome, mongwe le mongwe yo o nonofileng le mongwe le mongwe yo e leng seganka; mme ga se ka ga falola le fa e le a le mongwe fela.
30  Moabe a fenngwa ka seatla sa Iseraele mo letsatsing leo; mme lefatshe la nna le se na matshwenyego a mangwe dingwaga di le masome a le robedi.
31  Morago ga gagwe ga tla Shamegare morwa Anathe, a kgemetha Bafilisitia, banna ba le makgolo a le marataro ka setlhabo sa dikgomo; mme le ene a boloka Iseraele.
12  Foo banna ba Eferaime ba phuthiwa mmogo mme ba kgabaganyetsa ntlheng ya bokone mme ba raya Jefetha ba re: “Ke ka ntlha yang fa o ne o kgabaganya go ya go tlhabana le bomorwa Amona, mme rona wa se ka wa re bitsa gore re tsamaye le wena? Re tla fisa ntlo ya gago ka molelo mo godimo ga gago.”
2  Mme Jefetha a ba raya a re: “Ke ne ka nna moganetsi yo o kgethegileng wa bomorwa Amona, nna le batho ba me. Mme ka ikuela kwa go lona gore lo nthuse, mme ga lo a ka lwa mpoloka mo seatleng sa bone.
3  E rile ke bona gore lo ne lo se mmoloki, foo ka ikemisetsa go tsenya moya wa me mo seatleng sa me ke bo ke ya go tlhasela bomorwa Amona. Foo Jehofa o ne a ba tsenya mo seatleng sa me. Jaanong ke ka ntlha yang fa lo tlhatlogetse kwa go nna mo letsatsing leno go tlhabana le nna?”
4  Jefetha a akofa a phutha banna botlhe ba Gileade mmogo mme a tlhabana le Eferaime; mme banna ba Gileade ba kgemetha Eferaime, ka gonne ba ne ba rile: “Lo banna ba ba falotseng mo Eferaime, wena Gileade, mo teng ga Eferaime le mo teng ga Manase.”
5  Gileade a thopa matsibogo a Joredane kwa pele ga Eferaime; mme go ne ga diragala gore fa banna ba ba falolang ba Eferaime ba ne ba re: “Mmang ke kgabaganye,” foo banna ba Gileade ba reye mongwe le mongwe ba re: “A o Moeferaime?” Fa a ne a re: “Nnyaa!”
6  foo ba mo reye ba re: “Tsweetswee e re Shibolethe.” Mme ene a re: “Sibolethe,” ka gonne a ne a sa kgone go bitsa lefoko leno sentle. Mme ba ne ba mo tshwara ba bo ba mmolaya fa matsibogong a Joredane. Ka jalo ka nako eo ga wa ba le dikete di le masome a manè le bobedi ba ba tswang mo Eferaime.
7  Mme Jefetha a tswelela go atlhola Iseraele dingwaga di le thataro, mme morago ga moo Jefetha wa Mogileade a swa mme a fitlhwa mo motseng wa gagwe kwa Gileade.
8  Mme Ibesane yo o tswang kwa Bethelehema a simolola go atlhola Iseraele morago ga gagwe.
9  Mme a nna le bana ba basimane ba le masome a mararo le bana ba basetsana ba le masome a mararo. O ne a romela kwa ntle mme a tlisetsa bomorwawe bana ba basetsana ba le masome a mararo go tswa kwa ntle. Mme a tswelela go atlhola Iseraele dingwaga di le supa.
10  Foo Ibesane a swa mme a fitlhwa kwa Bethelehema.
11  Morago ga gagwe Elone wa Mosebulone a simolola go atlhola Iseraele. Mme a tswelela go atlhola Iseraele dingwaga di le lesome.
12  Mme Elone wa Mosebulone a swa a ba a fitlhwa kwa Aijalona mo lefatsheng la Sebulone.
13  Morago ga gagwe, Abedona morwa Hilele wa Mopirathone a simolola go atlhola Iseraele.
14  A nna le bana ba basimane ba le masome a manè le ditlogolwana tsa basimane di le masome a mararo ba ba neng ba palama diesele tse di godileng sentle di le masome a supa. Mme a tswelela go atlhola Iseraele dingwaga di le robedi.
15  Foo Abedona morwa Hilele wa Mopirathone a swa mme a fitlhwa kwa Pirathone mo lefatsheng la Eferaime mo thabeng ya Moamaleke.
