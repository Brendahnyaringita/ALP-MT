10  Mme ga diragala morago ga moo gore kgosi ya bomorwa Amona e swe, mme Hanune morwaayone a simolola go busa mo boemong jwa yone.
2  Foo Dafide a re: “Ke tla direla Hanune morwa Nahashe bopelonomi jwa lorato, fela jaaka rraagwe a ne a ntirela bopelonomi jwa lorato.” Ka gone Dafide a romela batlhanka ba gagwe gore ba ye go mo gomotsa kaga rraagwe, mme batlhanka ba ga Dafide ba tsena mo lefatsheng la bomorwa Amona.
3  Le fa go ntse jalo, dikgosana tsa bomorwa Amona tsa raya Hanune morena wa tsone tsa re: “A Dafide o tlotla rrago mo matlhong a gago fa a go romeletse bagomotsi? A Dafide ga a romela batlhanka ba gagwe kwa go wena gore a hukutse motse le go o tlhola le go o ribegetsa?”
4  Ka jalo Hanune a tsaya batlhanka ba ga Dafide a beola sephatlo sa ditedu tsa bone, a sega diaparo tsa bone ka bogare go fitlha mo maragong a bo a ba tsamaisa.
5  Moragonyana batho ba go begela Dafide, mme a akofa a roma gore ba kgatlhantshiwe, ka gonne banna bano ba ne ba ikutlwa ba tlhabisitswe ditlhong thata; mme kgosi ya tswelela ya re: “Nnang mo Jeriko go fitlha ditedu tsa lona di gola thata. Ke gone lo tla boang.”
6  Fa nako e ntse e tsamaya bomorwa Amona ba bona gore ba ne ba nkgela Dafide maswe, mme bomorwa Amona ba romela gore go ye go thapiwa Basiria ba kwa Bethe-rehobe le Basiria ba kwa Soba, banna ba ba tsamayang ka dinao ba le dikete di le masome a mabedi, le kgosi ya kwa Maaka, banna ba le sekete, le Ishetoba, banna ba le dikete di le lesome le bobedi.
7  E rile Dafide a utlwa ka gone, foo a roma Joabe le masole otlhe le banna ba ba thata.
8  Mme bomorwa Amona ba simolola go tswa mme ba tlhomagana kafa thulaganyong ya tlhabano kwa botsenong jwa kgoro, le Basiria ba kwa Soba le ba kwa Rehobe, le Ishetoba le Maaka ba le bosi kwa nageng e e bulegileng.
9  E rile Joabe a bona gore ditlhaselo tsa tlhabano di ne di mo tlela go tswa kafa pele le kafa morago, a akofa a tlhopha bangwe ba banna botlhe ba ba tlhophilweng ka kelotlhoko kwa Iseraele mme a ba tlhomaganya kafa thulaganyong gore ba ye go kopana le Basiria.
10  Mme batho ba bangwe botlhe a ba tsenya mo seatleng sa ga Abishai morwarraagwe, gore a ba tlhomaganye kafa thulaganyong gore ba ye go kopana le bomorwa Amona.
11  Mme a tswelela a re: “Fa Basiria ba nna thata go mpheta, foo o mpoloke; mme fa bomorwa Amona ba ka nna thata mo go wena, le nna ke tla tla go go boloka.
12  O nonofe, gore re itshupe re le pelokgale mo boemong jwa batho ba rona le mo boemong jwa metse ya Modimo wa rona; mme Jehofa o tla dira se se molemo mo matlhong a gagwe.”
13  Foo Joabe le batho ba ba neng ba na le ene ba ya go tlhabana le Basiria, mme ba tshaba fa pele ga gagwe.
14  Mme bomorwa Amona, ba ne ba bona gore Basiria ba ne ba tshabile, mme ba tshaba fa pele ga ga Abishai ba bo ba tsena mo motseng. Morago ga moo Joabe a boa kwa go bomorwa Amona a tla mo Jerusalema.
15  E rile Basiria ba bona gore ba ne ba fentswe fa pele ga Iseraele, ba iphutha mmogo.
16  Ka jalo Hadadesere a roma mme a ntsha Basiria ba ba neng ba le mo kgaolong ya Noka; mme go tswa foo ba tla mo Helame, Shobake molaodi wa masole a ga Hadadesere a le fa pele ga bone.
17  Fa go ne go begelwa Dafide, ka yone nako eo a phutha Iseraele yotlhe mme a kgabaganya Joredane a tla mo Helame. Jaanong Basiria ba tlhomagana kafa thulaganyong gore ba ye go kopana le Dafide mme ba simolola go tlhabana le ene.
18  Mme Basiria ba tshaba fa pele ga Iseraele; mme mo Basirieng Dafide a bolaya banna ba ba kgweetsang dikara ba le makgolo a le supa le bapalami ba dipitse ba le dikete di le masome a manè, mme a tlhaba Shobake molaodi wa masole a bone mo o neng a swela gone foo.
19  E rile dikgosi tsotlhe, batlhanka ba ga Hadadesere, ba bona gore ba ne ba fentswe fa pele ga Iseraele, ba akofa ba dira kagiso le Iseraele mme ba simolola go ba direla; mme Basiria ba ne ba boifa go tlhola ba leka go boloka bomorwa Amona gape.
4  E rile morwa Saulo a utlwa gore Abenere o ne a swetse kwa Heberone, foo diatla tsa gagwe tsa nna bokoa le Baiseraele botlhe ba tshwenyega.
2  Mme go ne go na le banna ba le babedi, balaodi ba ditlhopha tsa dirukutlhi, tse e neng e le tsa ga morwa Saulo, leina la yo mongwe e le Baana mme leina la yo mongwe e le Rekabe, bomorwa Rimone wa Mobeerothe, wa bomorwa Benjamine; gonne Beerothe le ene, o kile a bo a balwa e le karolo ya Benjamine.
3  Mme Babeerothe ba tshabela kwa Gitaime, mme ba nna baagi ba baeng teng go fitlha mo letsatsing leno.
4  Jaanong Jonathane, morwa Saulo, o ne a na le morwa yo o golafetseng dinao. O ne a na le dingwaga tse tlhano fa go ne go tla pego go tswa kwa Jesereele kaga Saulo le Jonathane; mme motlhokomedi wa gagwe a mo tsaya a tshaba, mme ga diragala gore fa a ntse a siana ka letshogo a tshaba, foo mosimane a wa mme a golafala. Mme leina la gagwe e ne e le Mefiboshethe.
5  Mme bomorwa Rimone wa Mobeerothe, Rekabe le Baana, ba tsamaya mme ba tla mo ntlong ya ga Ishe-boshethe mo e ka nnang fa letsatsi le ne le setse le gotetse, fa a ne a le mo borokonyaneng jwa gagwe jwa motshegare.
6  Mme bonang, ba tla mo gare ga ntlo jaaka banna ba tsaya korong, mme ba mo tlhaba mo mpeng; mme Rekabe le Baana morwarraagwe ka bobone ba se ka ba lemogwa.
7  Fa ba tsena mo ntlong, o ne a rapame mo sekanamelong sa gagwe mo phaposing ya gagwe e e kwa teng ya borobalo, mme ba mo tlhaba gore ba mmolaye, morago ga moo ba tlosa tlhogo ya gagwe mme ba tsaya tlhogo ya gagwe ba tsamaya mo tseleng e e yang kwa Areba bosigo jotlhe.
8  La bofelo ba ne ba tlisa tlhogo ya ga Ishe-boshethe kwa go Dafide kwa Heberone mme ba raya kgosi ba re: “Tlhogo ya ga Ishe-boshethe morwa Saulo, mmaba wa gago yo o neng a batla moya wa gago ke e; mme le fa go ntse jalo mo letsatsing leno Jehofa o naya morena wa me kgosi ipusolosetso mo go Saulo le bana ba gagwe.”
9  Le fa go ntse jalo, Dafide a araba Rekabe le Baana morwarraagwe, bomorwa Rimone wa Mobeerothe, a ba raya a re: “Jaaka Jehofa yo o neng a golola moya wa me mo matshwenyegong otlhe a tshedile,
10  fa mongwe a ne a mpegela, a re, ‘Bona, Saulo o sule,’ mme ene mo matlhong a gagwe e ne e le yo o tlisang dikgang tse di molemo, le fa go ntse jalo, ke ne ka mo tshwara ka mmolaya kwa Sikelage fa ke ne ke tshwanela go mo naya tuelo ya morongwa;
11  a bo go tshwanetse ga nna jalo bogolo jang fa banna ba ba boikepo ka bobone ba bolaile monna yo o siameng mo ntlong ya gagwe mo bolaong jwa gagwe? A jaanong ga ke a tshwanela go batla madi a gagwe mo diatleng tsa lona, mme a ga ke a tshwanela go lo tlosa mo lefatsheng?”
12  Foo Dafide a laela makau mme a ba bolaya a kgaola diatla tsa bone le dinao tsa bone a bo a ba kaletsa fa mogobeng kwa Heberone; mme tlhogo ya ga Ishe-boshethe a e tsaya a e fitlha mo lefelong la go fitlhela la ga Abenere kwa Heberone.
11  Mme ga diragala gore fa ngwaga o simologa, ka nako ya fa dikgosi di betsega, Dafide a romela Joabe le batlhanka ba gagwe ba na le ene le Iseraele yotlhe, gore ba senye bomorwa Amona le go dikanyetsa Raba, fa Dafide a ne a nna kwa Jerusalema.
2  Mme ga diragala ka nako ya maitseboa gore Dafide a nanoge mo bolaong jwa gagwe a tsamayatsamaye mo godimo ga borulelo jwa ntlo ya kgosi; mme fa a le mo godimo ga borulelo jwa ntlo a bona mosadi a tlhapa, mme mosadi yoo o ne a le montle.
3  Foo Dafide a roma mme a tlhotlhomisa kaga mosadi yoo mme mongwe a re: “A yono ga se Bathe-sheba morwadia Eliame mosadi wa ga Uria wa Mohite?”
4  Morago ga moo Dafide a roma barongwa gore a tle a mo tseye. Ka jalo mosadi a tsena kwa go ene mme Dafide a lala le ene, fa a ne a iitshepisa mo boitshekologong jwa gagwe. Moragonyana a boela kwa ntlong ya gagwe.
5  Mme mosadi a ima. Ka gone a roma mme a bolelela Dafide a re: “Ke imile.”
6  Foo Dafide a roma kwa go Joabe a re: “Romela Uria wa Mohite kwa go nna.” Ka jalo Joabe a romela Uria kwa go Dafide.
7  E rile Uria a tla kwa go ene, Dafide a simolola go botsa gore Joabe o ne a tswelela jang le gore batho ba ne ba tswelela jang le gore ntwa e ne e tswelela jang.
8  La bofelo Dafide a raya Uria a re: “Ya kwa ntlong ya gago mme o tlhape dinao.” Ka jalo Uria a tswa mo ntlong ya kgosi, mme mpho ya kgosi ya bopelontle ya mo sala morago.
9  Le fa go ntse jalo, Uria a lala fa botsenong jwa ntlo ya kgosi le batlhanka ba bangwe botlhe ba morena wa gagwe, mme a se ka a ya kwa ntlong ya gagwe.
10  Ka jalo ba bolelela Dafide, ba re: “Uria o ne a se ka a ya kwa ntlong ya gagwe.” Foo Dafide a raya Uria a re: “O tswa mo loetong gakere? Ke ka ntlha yang fa o sa ya kwa ntlong ya gago?”
11  Foo Uria a raya Dafide a re: “Letlole le Iseraele le Juda ba nna mo diobong, mme Joabe morena wa me le batlhanka ba morena wa me ba thibeletse mo nageng, mme nna—a ke tla tsena mo ntlong ya me ke je ke nwe ke bo ke lale le mosadi wa me? Jaaka o tshedile le jaaka moya wa gago o tshedile, ga nkitla ke dira selo seno!”
12  Foo Dafide a raya Uria a re: “Nna fano le gompieno, mme ka moso ke tla go tsamaisa.” Ka jalo Uria a tswelela a nna kwa Jerusalema mo letsatsing leo le mo letsatsing le le latelang.
13  Mo godimo ga moo, Dafide a mmitsa gore a je fa pele ga gagwe a bo a nwe. Ka jalo a mo tagisa. Le fa go ntse jalo, a tswa maitseboa a ya go robala mo bolaong jwa gagwe le batlhanka ba morena wa gagwe, mme a se ka a ya kwa ntlong ya gagwe.
14  Mme ga diragala mo mosong gore Dafide a kwalele Joabe lekwalo mme a le romela ka seatla sa ga Uria.
15  Ka jalo a kwala mo lekwalong, a re: “Bayang Uria kwa pele ga ditlhaselo tsa tlhabano tse di boima go feta tsotlhe, mme lona lo boe kafa morago ga gagwe, mme a tlhabiwe a swe.”
16  Mme ga diragala gore fa Joabe a ntse a lebeletse motse a baya Uria mo lefelong le a neng a itse gore le na le banna ba ba diganka.
17  E rile banna ba motse ba tswa ba ya go tlhabana le Joabe, foo bangwe ba batho, batlhanka ba ga Dafide, ba wa mme Uria wa Mohite le ene a swa.
18  Jaanong Joabe a roma gore a begele Dafide dikgang tsotlhe tsa ntwa.
19  Mme a laela morongwa, a re: “Fela fa o fetsa go bua le kgosi ka dikgang tsotlhe tsa ntwa,
20  foo go diragale gore fa tšararego ya kgosi e tsoga mme e go raya e re, ‘Ke eng fa lo ne lo atamela motse thata jaana go tlhabana le one? A lo ne lo sa itse gore ba ne ba tla hula ba le kwa godimo ga lobota?
21  Ke mang yo o bolaileng Abimeleke morwa Jerubeshethe? A e ne e se mosadi yo o neng a latlhela lelwala la fa godimo a le kwa godimo ga lobota mo a neng a swela kwa Thebese? Ke ka ntlha yang fa lo ne lo atamela lobota thata jaana?’ gape o re, ‘Motlhanka wa gago Uria wa Mohite le ene o sule.’”
22  Ka jalo morongwa a tsamaya mme a tla go bolelela Dafide sotlhe se Joabe a neng a se mo romile.
23  Mme morongwa a a raya Dafide a re: “Banna bao ba ne ba re feta, mo ba neng ba tla go re tlhasela kwa nageng; mme ra nna ra ba konatelela go fitlha fela kwa botsenong jwa kgoro.
24  Mme ba ba hulang ba nna ba hula batlhanka ba gago ba le kwa godimo ga lobota, mo bangwe ba batlhanka ba kgosi ba neng ba swa; mme motlhanka wa gago Uria wa Mohite le ene o sule.”
25  Foo Dafide a raya morongwa a re: “O tla raya Joabe o re, ‘A kgang eno e se ka ya lebega e le bosula mo matlhong a gago, gonne tšhaka e ja mongwe e bo e je yo mongwe. Gagamatsa tlhabano ya gago mo motseng mme o o digele fa fatshe.’ Mme o mo kgothatse.”
26  Mosadi wa ga Uria a utlwa gore Uria monna wa gagwe o ne a sule, mme a simolola go lelela mong wa gagwe.
27  Fa lobaka lwa nako lwa go hutsafala lo sena go feta, ka yone nako eo Dafide a roma mme a mo isa gae kwa ntlong ya gagwe, mme a nna mosadi wa gagwe. Fa nako e ntse e tsamaya a mo tsholela morwa, mme selo se Dafide a neng a se dirile sa lebega se le bosula mo matlhong a ga Jehofa.
8  Mme ga diragala gore morago ga moo Dafide a kgemethe Bafilisitia a bo a ba fenye, mme Dafide a ntsha Methege-ama mo seatleng sa Bafilisitia.
2  Mme a kgemetha Bamoabe a ba lekanya ka mogala, a dira gore ba rapame fa fatshe, gore a lekanye megala e mebedi gore a ba bolaye, le mogala o o feletseng gore a ba boloke ba tshela; mme Bamoabe ba nna batlhanka ba ga Dafide gore ba tshole sehuba.
3  Mme Dafide a kgemetha Hadadesere morwa Rehobe kgosi ya Soba jaaka a ne a ya go busetsa taolo ya gagwe gape kwa nokeng ya Euferatese.
4  Mme Dafide a mo thopela bapalami ba dipitse ba le sekete le makgolo a supa le banna ba ba tsamayang ka dinao ba le dikete di le masome a mabedi; mme Dafide a kgaola mesifa ya maoto a dipitse tsotlhe tsa dikara mme mo go tsone a sadisa dipitse tsa dikara di le lekgolo.
5  Fa Siria wa Damaseko a ne a tla go thusa Hadadesere kgosi ya Soba, Dafide a kgemetha banna ba le dikete di le masome a mabedi le bobedi mo Basirieng.
6  Go feta moo, Dafide a baya ditlhopha tsa masole a a sireletsang kwa Siria wa Damaseko; mme Basiria ba nna batlhanka ba ga Dafide ba ba tlisang sehuba. Mme Jehofa a tswelela go boloka Dafide gongwe le gongwe kwa a neng a ya teng.
7  Mo godimo ga moo, Dafide a tsaya dithebe tsa gouta tse di kgolokwe tse di neng di le mo batlhankeng ba ga Hadadesere a di tlisa mo Jerusalema.
8  Mme go tswa kwa Beta le Berothai, metse ya ga Hadadesere, Kgosi Dafide a tsaya kgotlho e le ntsi fela thata.
9  Jaanong Toi kgosi ya Hamathe a utlwa gore Dafide o ne a kgemethile mophato otlhe wa sesole wa ga Hadadesere.
10  Ka jalo Toi a roma Jorame morwawe kwa go Kgosi Dafide gore a ye go mmotsa matsogo le go mo akgola ka gonne a ne a lole le Hadadesere mo a neng a mo tlhaba (gonne Hadadesere o ne a thapiseditswe ntwa kgatlhanong le Toi); mme mo seatleng sa gagwe go ne go na le dilwana tsa selefera le dilwana tsa gouta le dilwana tsa kgotlho.
11  Tseno le tsone Kgosi Dafide a di itshepisetsa Jehofa, mmogo le selefera le gouta tse a neng a di itshepisitse go tswa mo ditšhabeng tsotlhe tse a neng a di fentse,
12  go tswa kwa Siria le go tswa kwa Moabe le go tswa kwa go bomorwa Amona le go tswa kwa Bafilisitieng le go tswa kwa Amaleke le go tswa mo thopong ya ga Hadadesere morwa Rehobe kgosi ya Soba.
13  Mme Dafide a itirela leina fa a boa kwa go kgemetheng Baedoma mo Mokgatšheng wa Letswai—ba le dikete di le lesome le borobabobedi.
14  Mme a nna a beile ditlhopha tse di sireletsang tsa masole kwa Edoma. A baya ditlhopha tse di sireletsang tsa masole kwa Edoma yotlhe, mme Baedoma botlhe ba nna batlhanka ba ga Dafide; mme Jehofa a nna a boloka Dafide gongwe le gongwe kwa a neng a ya gone.
15  Mme Dafide a nna a busa mo Iseraele yotlhe; mme Dafide o ne a direla batho ba gagwe botlhe tshwetso ya boatlhodi le tshiamo a sa kgaotse.
16  Mme Joabe morwa Seruia o ne a okametse masole; mme Jehoshafate morwa Ahilude e ne e le mokwadi.
17  Sadoke morwa Ahitube le Ahimeleke morwa Abiathare e ne e le baperesiti, mme Seraia e ne e le mokwaledi.
18  Mme Benaia morwa Jehoiada o ne a okametse Bakeretha le Bapelethe. Mme bomorwa Dafide bone, ba ne ba nna baperesiti.
16  Fa Dafide a sena go kgabaganyetsa ka kwa ga setlhoa go le gonnye, ga bo go na le Siba, motlhokomedi wa ga Mefiboshethe a tlile go mo kgatlhantsha a na le diesele di le mmalwa di belesitswe mme mo godimo ga tsone go na le dinkgwe di le makgolo a le mabedi le dikuku di le lekgolo tsa morara o o swabisitsweng le merwalo e le lekgolo ya maungo a letlhabula le nkgo e kgolo ya beine.
2  Foo kgosi ya raya Siba ya re: “Dilo tseno di kaya eng mo go wena?” Foo Siba a re: “Diesele ke tsa ba ntlo ya kgosi gore ba di palame, mme senkgwe le morwalo wa maungo a letlhabula ke tsa makau gore a je, mme beine ke ya yo o lapileng mo nageng gore a nwe.”
3  Jaanong kgosi ya re: “Mme morwa mong wa gago o kae?” Foo Siba a raya kgosi a re: “Bona, o nna kwa Jerusalema; gonne o rile, ‘Gompieno ntlo ya Iseraele e tla mpusetsa puso ya segosi ya ga rre.’”
4  Foo kgosi ya raya Siba ya re: “Bona! Sengwe le sengwe se e leng sa ga Mefiboshethe ke sa gago.” Foo Siba a re: “Ke a ikoba. Mma ke bone kamogelo mo matlhong a gago, morena wa me kgosi.”
5  Mme Kgosi Dafide a tla go fitlha kwa Bahurime, mme bona! monna mongwe a bo a tswa moo e le wa lelapa la ntlo ya ga Saulo, mme leina la gagwe e ne e le Shimei, morwa Gera, a tswa a mo hutsa fa a ntse a tswa.
6  Mme a simolola go konopa Dafide le batlhanka botlhe ba ga Kgosi Dafide ka maje; mme batho botlhe le banna botlhe ba ba thata ba ne ba le kafa mojeng wa gagwe le kafa molemeng wa gagwe.
7  Mme Shimei a bua jaana fa a ntse a mo hutsa: “Tswa, tswa, wena monna yo o molato wa madi yo o se nang molemo wa sepe!
8  Jehofa o buseditse molato otlhe wa madi wa ntlo ya ga Saulo mo go wena yo o busitseng mo boemong jwa gagwe o le kgosi; mme Jehofa o tsenya bogosi mo seatleng sa ga Abesalome morwao. Mme bona, o mo masetlapelong a gago, ka gonne o monna yo o nang le molato wa madi!”
9  La bofelo Abishai morwa Seruia a raya kgosi a re: “Ke ka ntlha yang fa ntša eno e e suleng e tshwanetse go hutsa morena wa me kgosi? Tsweetswee, mma ke ye, mme ke tlose tlhogo ya gagwe.”
10  Mme kgosi ya re: “Ke dirang ka lona, lona bomorwa Seruia? Mma a mphutse jalo, ka gonne Jehofa ka boene o mo reile a re, ‘Hutsa Dafide!’ Ka jalo ke mang yo o ka reng, ‘Ke ka ntlha yang fa o ne o dira jalo?’”
11  Mme Dafide a tswelela a raya Abishai le batlhanka ba gagwe botlhe a re: “Bonang, morwaake tota, yo o duleng mo teng ga me, o batla moya wa me; go tweng he ka Mobenjamine! Mo lese a mphutse, gonne Jehofa o mo reile jalo!
12  Gongwe Jehofa o tla bona ka leitlho la gagwe, mme Jehofa ruri a mpusetse molemo mo boemong jwa phutso ya gagwe mo letsatsing leno.”
13  Foo Dafide le banna ba gagwe ba tswelela ba tsamaya mo tseleng, fa Shimei a ntse a tsamaya fa thoko ga thaba, a tsamaya go lebagana le ene gore a mo hutse bosula; mme a nna a konopa ka maje a ntse a le lebagane le ene, mme a kuisa lorole lo lontsi.
14  Kgabagare kgosi le batho botlhe ba ba neng ba na le yone ba goroga ba lapile. Ka jalo ba itapolosa koo.
15  Mme Abesalome le batho botlhe, banna ba Iseraele, ba tsena mo Jerusalema; mme Ahitofele a bo a na le ene.
16  Mme ga diragala gore, fela fa Hushai wa Moareka, molekane wa ga Dafide, a tsena kwa go Abesalome, Hushai a raya Abesalome a re: “A kgosi e tshele! A kgosi e tshele!”
17  Foo Abesalome a raya Hushai a re: “Jono ke bopelonomi jwa gago jwa lorato mo molekaneng wa gago, gakere? Ke ka ntlha yang fa o ne o sa tsamaye le molekane wa gago?”
18  Ka jalo Hushai a raya Abesalome a re: “Nnyaa; ene yo Jehofa a mo tlhophileng le batho bano le banna botlhe ba Iseraele, ke tla nna wa gagwe, e bile ke tla nna le ene.
19  Mme ke tla bua la bobedi ke re, Ke tla direla mang? A ga se fa pele ga ga morwawe? Fela jaaka ke ne ke direla fa pele ga ga rrago, ke tla nna jalo fa pele ga gago.”
20  Moragonyana Abesalome a raya Ahitofele a re: “Lona banna, nayang kgakololo ya lona. Re tla dirang?”
21  Foo Ahitofele a raya Abesalome a re: “Robala le bagadingwana ba ga rrago, ba a ba tlogetseng gore ba tlhokomele ntlo. Mme ruri Iseraele yotlhe e tla utlwa gore o inkgisitse maswe mo go rrago, mme diatla tsa botlhe ba ba nang le wena di tla nonofa.”
22  Ka gone ba tlhomela Abesalome mogope mo godimo ga borulelo, mme Abesalome a simolola go robala le bagadingwana ba ga rraagwe mo matlhong a Iseraele yotlhe.
23  Mme kgakololo ya ga Ahitofele, e a neng a gakolola ka yone mo metlheng eo, e ne e ntse fela jaaka fa motho a ne a tle a botse lefoko la Modimo wa boammaaruri. Ke kafa kgakololo yotlhe ya ga Ahitofele e neng e ntse ka teng mo go Dafide le mo go Abesalome boobabedi.
18  Mme Dafide a bala batho ba ba neng ba na le ene mme a baya balaodi ba dikete le balaodi ba makgolo gore ba ba okamele.
2  Mo godimo ga moo, Dafide a romela ntlha ya seraro ya batho e le mo seatleng sa ga Joabe le ntlha ya seraro e le mo seatleng sa ga Abishai morwa Seruia, morwarraagwe Joabe, le ntlha ya seraro e le mo seatleng sa ga Itai wa Mogathe. Foo kgosi ya raya batho ya re: “Le nna ruri ke tla tswa le lona.”
3  Mme batho ba re: “O se ka wa tswa, gonne fa re ka tshaba, ga ba kitla ba tlhoma pelo mo go rona; le fa sephatlo sa rona se ne se ka swa, ba ne ba ka se tlhome pelo mo go rona, ka gonne o lekana le banna ba le dikete di le lesome ba rona; jaanong go ne go ka nna botoka fa o ne o ka re direla ka go re naya thuso e e tswang kwa motseng.”
4  Ka jalo kgosi ya ba raya ya re: “Sengwe le sengwe fela se se bonalang se le molemo mo matlhong a lona ke tla se dira.” Mme kgosi ya nna e eme kafa thoko ga kgoro, mme batho botlhe ba tswa ka makgolo le ka dikete.
5  Mme kgosi ya laola Joabe le Abishai le Itai, ya re: “Dirisanang ka bonolo le lekau Abesalome ka ntlha ya me.” Mme batho botlhe ba utlwa fa kgosi e ne e laela balaodi botlhe ka kgang ya ga Abesalome.
6  Mme batho ba tswelela mo tseleng ba ya kwa nageng go ya go kgatlhantsha Iseraele; mme tlhabano ya nna mo sekgweng sa Eferaime.
7  La bofelo batho ba Iseraele ba fenngwa gone foo fa pele ga batlhanka ba ga Dafide, mme polao foo ya nna kgolo mo letsatsing leo, ya banna ba le dikete di le masome a mabedi.
8  Mme tlhabano ya anamela mo lefatsheng lotlhe le le neng le kgona go bonwa. Mo godimo ga moo, sekgwa se ne sa ja batho go feta kafa tšhaka e neng ya ba ja ka gone mo letsatsing leo.
9  La bofelo Abesalome a iphitlhela a le fa pele ga batlhanka ba ga Dafide. Mme Abesalome o ne a palame mmoulo, mme mmoulo wa tla kafa tlase ga mafaratlhatlha a dikala tse dikgolo tsa setlhare se segolo thata, mo tlhogo ya gagwe e neng ya tshwarwa mo setlhareng seno se segolo, mme a nna fa gare ga magodimo le lefatshe, fa mmoulo o o neng o le kafa tlase ga gagwe one o fetela pele.
10  Foo monna mongwe a go bona mme a bolelela Joabe a re: “Bona! Ke bone Abesalome a akgega mo setlhareng se segolo.”
11  Foo Joabe a raya monna yo o neng a mmolelela a re: “Jaanong ka o go bone, ke ka ntlha yang fa o ne o sa mo tlhabe gone koo? Mme ke ne ke tla tshwanelwa ke go go naya dipapetla tsa selefera di le lesome le moitlamo.”
12  Mme monna yono a raya Joabe a re: “Mme le fa ke ne ke lekanya bokete jwa dipapetla tsa selefera di le sekete mo magofing a me, ga ke a tshwanela go ntshetsa morwa kgosi seatla; gonne re ne re utlwa fa kgosi e ne e laela wena le Abishai le Itai e re, ‘Tlhokomelang lekau Abesalome, go sa kgathalesege gore lo bomang.’
13  Eseng jalo ke ka bo ke diretse moya wa gagwe ka boferefere mme kgang eno yotlhe e ne e ka se fitlhegele kgosi, mme wena ka nosi o ne o tla emela fa thoko.”
14  Foo Joabe a re: “Mma ke se ka ka itiya jaana fa pele ga gago!” Mme a tsaya marumo a a motlhofo a mararo ka seatla sa gagwe a a phololetsa mo pelong ya ga Abesalome a sa ntse a tshela a le mo pelong ya setlhare se segolo.
15  Mme batlhokomedi ba le lesome ba ba tshotseng dibetsa tsa ga Joabe ba tla mme ba tlhaba Abesalome, gore ba mmolaye.
16  Jaanong Joabe a letsa lonaka, gore batho ba boe kwa go lelekiseng Iseraele; gonne Joabe o ne a thibetse batho.
17  La bofelo ba tsaya Abesalome ba mo latlhela mo sekgweng mo khuting e kgolo mme ba koelela mokoa o mogolo thata wa maje mo godimo ga gagwe. Mme Baiseraele botlhe bone, mongwe le mongwe a tshabela kwa legaeng la gagwe.
18  Jaanong Abesalome ka boene, fa a ne a sa ntse a tshela, o ne a itseetse pilara mme a e itlhomela, e e kwa Lebaleng le le Kwa Tlase la Kgosi, gonne o ne a re: “Ga ke na morwa yo o tla dirang gore leina la me le nne le gakologetswe.” Ka jalo a bitsa pilara eo ka leina la gagwe, mme e sa ntse e bidiwa Sefikantswe sa ga Abesalome go fitlha mo letsatsing leno.
19  Jaanong Ahimaase morwa Sadoke, a re: “Tsweetswee, mma ke siane ke ye go bolelela kgosi dikgang, ka gonne Jehofa o mo atlhotse gore a mo golole mo seatleng sa baba ba gagwe.”
20  Mme Joabe a mo raya a re: “Ga o monna wa dikgang gompieno, e bile o tshwanetse wa bolela dikgang ka letsatsi le lengwe; mme gompieno ga o a tshwanela go bolela dikgang, ka lebaka fela la gore morwa kgosi ka boene o tlhokafetse.”
21  Foo Joabe a raya Mokushe a re: “Tsamaya, o ye go bolelela kgosi se o se boneng.” Foo Mokushe a ikobela Joabe mme a simolola go siana.
22  Jaanong Ahimaase morwa Sadoke a bua gape le Joabe a re: “Jaanong a go diragale sengwe le sengwe se se tla diragalang, tsweetswee mma le nna ke siane fa morago ga Mokushe.” Le fa go ntse jalo, Joabe a re: “Ke ka ntlha yang fa wena o tshwanetse go siana, morwaaka, e re ka go se na dikgang dipe tse o ka di newang?”
23  Le fa go ntse jalo a re: “Jaanong mma go diragale sengwe le sengwe se se tla diragalang, mma ke siane.” Ka jalo a mo raya a re: “Siana!” Mme Ahimaase a simolola go siana ka tsela ya Kgaolo, mme kgabagare a feta Mokushe.
24  Jaanong Dafide o ne a ntse fa gare ga dikgoro tse pedi. Fa go sa ntse go ntse jalo, molebeledi a ya kwa borulelong jwa kgoro fa loboteng. La bofelo a tsholetsa matlho a leba mme bona! go ne go na le monna a siana a le nosi.
25  Ka jalo molebeledi a bitsa a bolelela kgosi, mme kgosi ya re: “Fa a le nosi, go na le dikgang mo molomong wa gagwe.” Mme a nna a tla, a ntse a atamela ka iketlo.
26  Jaanong molebeledi a bona monna yo mongwe a siana. Ka jalo molebeledi a bitsa molebedi wa kgoro a re: “Bona! Monna yo mongwe o siana a le nosi!” mme kgosi ya re: “Yono le ene ke mmega dikgang.”
27  Mme molebeledi a tswelela a re: “Ke bona gore mokgwa wa go siana wa wa ntlha o tshwana le mokgwa wa go siana wa ga Ahimaase morwa Sadoke,” mme kgosi ya re: “Yono ke monna yo o molemo, mme o tshwanetse a tla ka dikgang tse di molemo.”
28  La bofelo Ahimaase a bitsa mme a raya kgosi a re: “Go molemo!” Foo a ikobela kgosi sefatlhego sa gagwe se lebile fa fatshe. Mme a tswelela a re: “A go bakwe Jehofa Modimo wa gago, yo o neetseng banna ba ba neng ba tsholeletsa morena wa me kgosi seatla!”
29  Le fa go ntse jalo, kgosi ya re: “A go siame ka lekau Abesalome?” Foo Ahimaase a re: “Ke bone khuduego e kgolo fa Joabe a ne a roma motlhanka wa kgosi le motlhanka wa gago, mme ke ne ke sa itse gore e ne e le eng.”
30  Ka jalo kgosi ya re: “Emela fa thoko, ema fa.” Foo a emela fa thoko mme a nna a eme.
31  Mme bona, Mokushe a tsena, mme Mokushe a simolola go re: “A morena wa me kgosi a amogele dikgang, gonne Jehofa o go atlhotse gompieno gore a go golole mo seatleng sa botlhe ba ba go tsogologelang.”
32  Mme kgosi ya raya Mokushe ya re: “A go siame ka lekau Abesalome?” Foo Mokushe a re: “A baba ba morena wa me kgosi le botlhe ba ba go tsogologetseng ka bosula ba nne jaaka lekau leo.”
33  Foo kgosi ya fuduega mme ya tlhatlogela kwa ntlwaneng e e kwa borulelong kwa godimo ga kgoro mme ya lela; mme seno ke se e neng e ntse e se bua fa e ntse e tsamaya: “Abesalome morwaaka, morwaaka, Abesalome morwaaka! Oo, e kete nkabo ke sule, nna ka bonna, mo boemong jwa gago, Abesalome morwaaka, morwaaka!”
17  Mme Ahitofele a raya Abesalome a re: “Tsweetswee, mma ke tlhophe banna ba le dikete di le lesome le bobedi mme ke nanoge ke lelekise Dafide bosigo jono.
2  Mme ke tla mo wela a lapile e bile a le bokoa mo diatleng tsoopedi, mme ruri ke tla mo roromisa; mme batho botlhe ba ba nang le ene ba tla tshaba, mme ruri ke tla tlhaba kgosi e le yosi.
3  Mma ke busetse batho botlhe kwa go wena. Monna yo o mmatlang o lekana le go boa ga batho botlhe; mme batho botlhe ba tla nna mo kagisong.”
4  Mme lefoko leno la bo le siame tota mo matlhong a ga Abesalome le mo matlhong a banna botlhe ba bagolwane ba Iseraele.
5  Le fa go ntse jalo, Abesalome a re: “Tsweetswee, bitsa le Hushai wa Moareka, mme re utlwe se se mo molomong wa gagwe, wa gagwe tota.”
6  Ka jalo Hushai a tsena kwa go Abesalome. Foo Abesalome a mo raya a re: “Ahitofele o buile jaana. A re dire kafa lefokong la gagwe? Fa go sa nna jalo, wena bua.”
7  Foo Hushai a raya Abesalome a re: “Kgakololo e Ahitofele a gakolotseng ka yone ga e molemo mo lekgetlong leno!”
8  Mme Hushai a tswelela a re: “Wena ka bowena o itse rrago le banna ba gagwe, gore ba thata, mme ba moya o bogalaka, jaaka bera e namagadi e e latlhegetsweng ke bana ba yone mo nageng; mme rrago ke motlhabani, mme ga a kitla a lala bosigo le batho.
9  Bona! Jaanong o iphitlhile mo go nngwe ya dikhuti kgotsa mo go lengwe la mafelo a mangwe; mme ruri go tla diragala gore, fela fa a ba wela kwa tshimologong, yo o utlwang ka gone ruri o tla utlwa a bo a re, ‘Batho ba ba setseng Abesalome morago ba fentswe!’
10  Tota le monna yo o seganka yo pelo ya gagwe e tshwanang le pelo ya tau ruri o tla nolofala ka ntlha ya bokoa; gonne Iseraele yotlhe e a itse gore rrago ke monna yo o thata mme le banna ba ba diganka ba ba nang le ene ba ntse jalo.
11  Nna ka bonna ke gakolola ke re: A Iseraele yotlhe e phuthelwe kwa go wena, go tloga kwa Dana go ya kwa Beere-sheba, ba le kana ka moshawa o o fa lewatleng ka bontsi, le wena ka nosi o ye tlhabanong.
12  Mme re mo tlhasele mo go lengwe la mafelo a ruri a ka fitlhelwang mo go one, mme rona ka borona re tla mo wela fela jaaka monyo o wela mo lefatsheng; mme ruri ga go kitla go sala le fa e le a le mongwe mo go ene le banna botlhe ba ba nang le ene.
13  Mme fa a ka tsena kwa motseng mongwe, Iseraele yotlhe e tla tshola megala go ya kwa motseng oo, mme ruri re tla o gogela kwa mokgatšheng o o phothoselang, go fitlha go sa fitlhelwe le fa e le letlapana le le borethe teng.”
14  Foo Abesalome le banna botlhe ba Iseraele ba re: “Kgakololo ya ga Hushai wa Moareka e botoka go na le kgakololo ya ga Ahitofele!” Mme Jehofa ka boene o ne a laetse gore kgakololo ya ga Ahitofele e kgorelediwe le fa e le molemo, gore Jehofa a tlise masetlapelo mo go Abesalome.
15  Moragonyana Hushai a raya Sadoke le Abiathare baperesiti a re: “Ahitofele o ne a gakolola Abesalome le banna ba bagolwane ba Iseraele jaana le jaana; mme nna ke ne ka gakolola jaana le jaana.
16  Mme jaanong romelang ka bofefo lo bolelele Dafide, lo re, ‘O se ka wa lala mo mabaleng a a sekaka a naga bosigong jono, mme ruri o tshwanetse go kgabaganya, e se re kgotsa kgosi le batho botlhe ba ba nang le yone ba komediwa.’”
17  Fa Jonathane le Ahimaase ba ne ba eme kwa Ene-rogele, lelata lengwe le ne la tswa la ya go ba bolelela. Ka jalo ba ne ba tswa ba tsamaya, e re ka ba ne ba tshwanetse go bolelela Kgosi Dafide; gonne ba ne ba sa kgone go bonala fa ba tsena mo motseng.
18  Le fa go ntse jalo, lekau lengwe le ne la ba bona mme la bolelela Abesalome. Ka jalo boobabedi ba ne ba tswa ka bofefo mme ba tla mo ntlong ya monna mongwe kwa Bahurime, yo o neng a na le sediba mo lolwapeng lwa gagwe; mme ba tsena mo go sone.
19  Morago ga moo mosadi a tsaya sesiro a se tsharolola mo godimo ga sediba mme a koelela ditlhaka tse di tlhobotsweng mo go sone; mme ga se ka ga itsewe sepe ka gone.
20  Jaanong batlhanka ba ga Abesalome ba tla kwa mosading kwa ntlong ya gagwe ba re: “Ahimaase le Jonathane ba kae?” Foo mosadi yoo a ba raya a re: “Ba fetile fano ba ya kwa metsing.” Jalo ba nna ba batla, mme ba se ka ba ba bona, ka jalo ba boela kwa Jerusalema.
21  Mme ga diragala gore fa ba sena go tsamaya foo ba tlhatloga ba tswa mo sedibeng mme ba tsamaya ba ya go bolelela Kgosi Dafide mme ba raya Dafide ba re: “Nanogang mme lo kgabaganye fa metsing ka bofefo; gonne Ahitofele o gakolotse jaana kgatlhanong le lona.”
22  Ka yone nako eo Dafide a nanoga le batho botlhe ba ba neng ba na le ene, mme ba nna ba kgabaganya Joredane go fitlha go nna lesedi mo mosong, go fitlha go se na le fa e le a le mongwe yo o neng a sa kgabaganya Joredane.
23  Mme Ahitofele ene, a bona gore kgakololo ya gagwe e ne e sa dirisiwa, mme a belesa esele a nanoga a ya kwa ntlong ya gagwe kwa motseng wa gagabo. Foo a naya ba ntlo ya gagwe ditaelo a ba a ikgama mme a swa fela jalo. Ka jalo o ne a fitlhwa mo lefelong la go fitlhela la borraagwemogologolwane.
24  Mme Dafide ene, o ne a tla kwa Mahanaime, mme Abesalome ene a kgabaganya Joredane, ene le banna botlhe ba Iseraele ba na le ene.
25  Mme Amasa ya nna ene Abesalome a mmayang mo boemong jwa ga Joabe gore a okamele masole; mme Amasa e ne e le morwa monna mongwe yo leina la gagwe e neng e le Ithera wa Moiseraele, yo o neng a robala le Abigaile morwadia Nahashe, kgaitsadie Seruia, mmaagwe Joabe.
26  Mme Iseraele le Abesalome ba thibelela mo lefatsheng la Gileade.
27  Mme ga diragala gore, fela fa Dafide a sena go tla mo Mahanaime, Shobi morwa Nahashe wa kwa Raba wa bomorwa Amona, le Makire morwa Amiele wa kwa Lo-debare, le Barisilai wa Mogileade wa kwa Rogelime
28  ba tlisa malao le megotšwana, le dijana tsa mmopi wa letsopa, le korong le barele le bupi le dijo tsa ditlhaka tse di gadikilweng le dinawa tse dikima le dilentele le dijo tsa ditlhaka tse di omisitsweng;
29  le tswina ya dinotshe le botoro le dinku le madila a dikgomo ba di tlisa gore Dafide le batho ba ba neng ba na le ene ba je, gonne ba ne ba re: “Batho ba tshwerwe ke tlala e bile ba lapile le go nyorwa kwa nageng.”
9  Mme Dafide a re: “A go sa ntse go na le ope yo o setseng wa ntlo ya ga Saulo, gore ke mo direle bopelonomi jwa lorato ka ntlha ya ga Jonathane?”
2  Jaanong ntlo ya ga Saulo e ne e na le motlhanka yo leina la gagwe e neng e le Siba. Ka jalo ba mmiletsa kwa go Dafide, mme kgosi ya mo raya ya re: “A o Siba?” mme a araba a re: “Ke nna motlhanka wa gago.”
3  Mme kgosi ya tswelela ya re: “A ga go tlhole go na le ope wa ntlo ya ga Saulo, gore ke mo direle bopelonomi jwa lorato jwa Modimo?” Foo Siba a raya kgosi a re: “Go sa ntse go na le morwa Jonathane, yo o golafetseng dinao.”
4  Foo kgosi ya mo raya ya re: “O kae?” Ka jalo Siba a raya kgosi a re: “Bona! O mo ntlong ya ga Makire morwa Amiele kwa Lo-debare.”
5  Ka yone nako eo Kgosi Dafide a romela gore a ye go tsewa kwa ntlong ya ga Makire morwa Amiele kwa Lo-debare.
6  Fa Mefiboshethe morwa Jonathane morwa Saulo a tsena kwa go Dafide, a akofa a wa ka sefatlhego a obama. Foo Dafide a re: “Mefiboshethe!” mme a araba a re: “Motlhanka wa gago ke yo.”
7  Mme Dafide a tswelela a mo raya a re: “O se ka wa boifa, gonne ruri ke tla go direla bopelonomi jwa lorato ka ntlha ya ga Jonathane rrago; mme ke tla go busetsa tshimo yotlhe ya ga Saulo rragomogolo, mme wena o tla ja senkgwe mo tafoleng ya me ka metlha.”
8  Foo a obama mme a re: “Motlhanka wa gago ke eng, gore o bo o retoloseditse sefatlhego sa gago mo ntšeng e e suleng e e tshwanang le nna?”
9  Jaanong kgosi ya bitsa Siba, motlhokomedi wa ga Saulo, mme ya mo raya ya re: “Sengwe le sengwe se e neng e le sa ga Saulo le ntlo ya gagwe yotlhe ke se naya morwa ngwana wa mong wa gago.
10  Mme o mo lemele mmu, wena le bomorwao le batlhanka ba gago, o kgobokanye, mme e nne dijo tsa ba e leng ba ga morwa ngwana wa mong wa gago, mme ba je; mme Mefiboshethe ene, morwa ngwana wa mong wa gago, o tla ja senkgwe mo tafoleng ya me ka metlha.” Jaanong Siba o ne a na le bana ba basimane ba le lesome le botlhano le batlhanka ba le masome a mabedi.
11  Ka jalo Siba a raya kgosi a re: “Tumalanong le sotlhe se morena wa me kgosi a se laelang motlhanka wa gagwe ke kafa motlhanka wa gago a tla dirang ka gone; mme Mefiboshethe o ja mo tafoleng ya me jaaka mongwe wa bomorwa kgosi.”
12  Jaanong Mefiboshethe o ne a na le morwa yo mmotlana yo leina la gagwe e neng e le Miga, mme botlhe ba ba nnang mo ntlong ya ga Siba e ne e le batlhanka ba ga Mefiboshethe.
13  Mme Mefiboshethe ene o ne a nna kwa Jerusalema, gonne o ne a ja mo tafoleng ya kgosi ka metlha; e bile o ne a golafetse dinao ka bobedi.
7  Mme ga diragala gore, fa kgosi e ne e nna mo ntlong ya yone mme Jehofa ka boene a ne a e neile boikhutso mo babeng ba yone botlhe mo tikologong,
2  kgosi ya raya moporofeti Nathane ya re: “Bona, jaanong, ke nna mo ntlong ya masedara fa letlole la Modimo wa boammaaruri lone le nna mo gare ga matsela a megope.”
3  Foo Nathane a raya kgosi a re: “Sengwe le sengwe se se mo pelong ya gago—tsamaya o se dire, ka gonne Jehofa o na le wena.”
4  Mme ga diragala mo bosigong joo gore lefoko la ga Jehofa le tle mo go Nathane, le re:
5  “Tsamaya mme o reye Dafide motlhanka wa me o re, ‘Jehofa o buile jaana: “A o tla nkagela ntlo gore ke nne mo go yone?
6  Gonne ga ke ise ke nne mo ntlong go tloga mo letsatsing la fa ke ne ke ntsha bomorwa Iseraele kwa Egepeto go fitlha mo letsatsing leno, mme ke ne ke tsamayatsamaya mo mogopeng le mo motlaaganeng ke sa kgaotse.
7  Mo nakong yotlhe ya fa ke ntse ke tsamayatsamaya mo gare ga bomorwa Iseraele botlhe, a go na le lefoko le ke le buileng le longwe lwa ditso tsa Iseraele tse ke di laetseng gore di dise batho ba me Iseraele, ke re, ‘Ke ka ntlha yang fa lo ne lo sa nkagele ntlo ya masedara?’”’
8  Mme o tla raya Dafide motlhanka wa me o re, ‘Jehofa wa masomosomo o buile jaana: “Nna ka bonna ke ne ka go tsaya mo mafulong gore o se tlhole o setse letsomane morago gore o nne moeteledipele wa batho ba me Iseraele.
9  Mme ke tla nna le wena gongwe le gongwe kwa o yang gone, mme ke tla fedisa baba ba gago botlhe fa pele ga gago; mme ruri ke tla go direla leina le legolo, jaaka leina la ba bagolo ba ba mo lefatsheng.
10  Mme ruri ke tla tlhomela batho ba me Iseraele lefelo mme ke ba jale, ruri ba tla aga fa ba leng gone, mme ga ba kitla ba tlhola ba tshwenngwa; e bile bomorwa tshiamololo ga ba kitla ba ba bogisa gape jaaka ba ne ba dira la ntlha,
11  le eleng go simolola ka letsatsi le ke neng ke tlhoma baatlhodi ka lone gore ba laele batho ba me Iseraele; mme ke tla go naya boikhutso mo babeng ba gago botlhe. “‘“Mme Jehofa o go boleletse gore Jehofa o tla go direla ntlo.
12  Fa malatsi a gago a wela, mme o robala le borragomogologolwane, foo ke tla tsosa losika lwa gago morago ga gago, lo lo tla tswang mo teng ga gago; mme ruri ke tla tlhomamisa bogosi jwa gagwe ka thata.
13  Ke ene yo o tla agelang leina la me ntlo, mme ruri ke tla tlhomamisa setulo sa bogosi jwa gagwe ka thata ka bosakhutleng.
14  Nna ke tla nna rraagwe, mme ene o tla nna morwaake. Fa a dira phoso, ke tla mo kgalemela ka thobane ya banna le ka dititeo tsa bomorwa Adame.
15  Mme bopelonomi jwa me jwa lorato, ga bo kitla bo tswa mo go ene ka tsela e ke bo tlositseng mo go Saulo ka yone, yo ke mo tlositseng ka ntlha ya gago.
16  Mme ntlo ya gago le bogosi jwa gago ruri bo tla nitama ka bosakhutleng fa pele ga gago; setulo sa gago sa bogosi ka bosone e tla nna se se tlhomamisitsweng ka thata ka bosakhutleng.”’”
17  Nathane o ne a bua le Dafide go ya ka mafoko ano otlhe le go ya ka ponatshegelo eno yotlhe.
18  Foo Kgosi Dafide a tsena mme a nna fa fatshe fa pele ga ga Jehofa a re: “Nna ke mang, Morena Molaodimogolo Jehofa? Le ntlo ya me ke eng go bo o ntlisitse go tla go fitlha fano?
19  Jaaka e kete seno ke sengwe se sennye mo matlhong a gago, wena Morena Molaodimogolo Jehofa, mme gape o bua kaga ntlo ya motlhanka wa gago go fitlha kwa lobakeng lo lo kgakala lo lo tlang; mme ono ke molao o o newang batho, wena Morena Molaodimogolo Jehofa.
20  Mme ke eng se sengwe se Dafide a ka oketsang ka sone mme a se bua le wena, fa wena o itse motlhanka wa gago sentle, wena Morena Molaodimogolo Jehofa?
21  O dirile dilo tseno tsotlhe tse dikgolo gore motlhanka wa gago a di itse ka ntlha ya lefoko la gago le tumalanong le pelo ya gago.
22  Ke gone ka moo o leng mogolo ruri, wena Morena Molaodimogolo Jehofa; gonne ga go na ope o sele yo o tshwanang le wena, e bile ga go na Modimo kwantle ga gago mo go yotlhe e re utlwileng ka yone ka ditsebe tsa rona.
23  Mme ke setšhaba sefe se le sengwe mo lefatsheng se se tshwanang le batho ba gago ba Iseraele, ba Modimo a neng a ba ikgololela jaaka setšhaba mme a ikabela leina le go ba direla dilo tse dikgolo tse di boitshegang—go leleka ditšhaba le medimo ya tsone ka ntlha ya batho ba gago, ba o ba ikgololetseng go tswa kwa Egepeto?
24  Mme o ne wa itlhomamisetsa batho ba gago Iseraele ka thata go nna batho ba gago ka bosakhutleng; mme wena, Jehofa, o fetogile Modimo wa bone.
25  “Mme jaanong, Jehofa Modimo, lefoko le o le buileng ka ga motlhanka wa gago le ka ga ntlo ya gagwe le diragatse ka bosakhutleng mme o dire fela jaaka o buile.
26  A leina la gago le nne legolo ka bosakhutleng, o re, ‘Jehofa wa masomosomo ke Modimo mo Iseraele,’ mme a ntlo ya ga Dafide motlhanka wa gago e tlhomamisiwe ka thata fa pele ga gago.
27  Gonne wena, Jehofa wa masomosomo Modimo wa Iseraele, o senoletse tsebe ya motlhanka wa gago, wa re, ‘Ke tla go agela ntlo.’ Ke gone ka moo motlhanka wa gago a nnileng le bopelokgale jwa go go rapela ka thapelo eno.
28  Mme jaanong Morena Molaodimogolo Jehofa, o Modimo wa boammaaruri; mme mafoko a gago one, a a itshupe a le boammaaruri, e re ka o solofetsa motlhanka wa gago molemo ono.
29  Mme jaanong tsaya boikarabelo mme o segofatse ntlo ya motlhanka wa gago gore e tswelele e le fa pele ga gago ka bosakhutleng; gonne wena Morena Molaodimogolo Jehofa, o solofeditse, mme ka ntlha ya tshegofatso ya gago a ntlo ya motlhanka wa gago e segofadiwe ka bosakhutleng.”
23  Mme ano ke mafoko a bofelo a ga Dafide:“Go bua Dafide morwa Jese,E bile go bua monna yo o nonofileng yo o neng a tsholelediwa kwa godimo,Motlodiwa wa Modimo wa ga Jakobe,Le yo o itumedisang wa dipina tsa Iseraele.
2  Moya wa ga Jehofa ke one o neng wa bua ka nna,Le lefoko la gagwe le ne le le mo lolemeng lwa me.
3  Modimo wa Iseraele o ne a re,Lefika la Iseraele le ne la bua le nna,‘Fa motho yo o busang batho a siame,A busa ka go boifa Modimo,
4  Foo go tshwana le lesedi la moso, fa letsatsi le phatsima,Moso o o se nang maru.Go na le bojang mo lefatsheng ka ntlha ya phatsimo, ka ntlha ya pula.’
5  Gonne a ba ntlo ya me ga ba a nna jalo mo Modimong?Ka gonne ke kgolagano e e nnang ka bosakhutleng e a e nkabetseng,E beilwe sentle ka thulaganyo mo go sengwe le sengwe e bile e tlhomamisitswe.Ka gonne ke yone poloko ya me yotlhe e bile ke boitumelo jwa me jotlhe,A ga se gone ka moo a tla dirang gore e gole?
6  Mme batho ba ba se nang molemo wa sepe ba a lelekwa, jaaka ditlhatshana tse di mitlwa, botlhe fela;Gonne ga ba a tshwanela go tsewa ka seatla.
7  Fa motho a ba amaO tshwanetse a bo a tlhometse mo go feletseng ka tshipi le lore lwa lerumo,Mme ba tla fisiwa gotlhelele ka molelo.”
8  Ano ke maina a banna ba ba thata ba e neng e le ba ga Dafide: Joshebe-bashebethe wa Motakemoni, tlhogo ya ba bararo. O ne a kgatikanya lerumo la gagwe mo go ba ba makgolo a le robedi ba ba bolailweng ka nako e le nngwe.
9  O ne a latelwa ke Eliasare morwa Dodo morwa Ahohi yo e neng e le mongwe wa banna ba ba thata ba bararo ba ba neng ba na le Dafide fa ba ne ba kgoba Bafilisitia. Ba ne ba phuthegetse tlhabano foo, mme ka jalo banna ba Iseraele ba boa.
10  Ke ene yo o neng a nanoga a nna a kgemetha Bafilisitia go fitlha seatla sa gagwe se lapa mme seatla sa gagwe sa nna se ngaparetse tšhaka, mo Jehofa o neng a tlisa poloko e kgolo mo letsatsing leo; mme batho bone, ba ne ba boa kafa morago ga gagwe fela go ya go apola ba ba kgemethilweng.
11  Mme o ne a latelwa ke Shammahe morwa Agee wa Moharara. Mme Bafilisitia ba phuthegela kwa Lehi, kwa ka nako eo go neng go na le sebata sa tshimo se tletse dilentele; mme batho ba ne ba tshaba ka ntlha ya Bafilisitia.
12  Mme a ema fa gare ga sebata sa tshimo a se golola mme a nna a kgemetha Bafilisitia, mo Jehofa o neng a tlisa poloko e kgolo.
13  Mme ba le bararo mo go ba ba masome a mararo ba ba kwa tlhogong ba fologa ba tla ka nako ya thobo, kwa go Dafide kwa logageng lwa Adulama; mme motse wa megope wa Bafilisitia o ne o thibeletse mo lebaleng le le kwa tlase la Barefaime.
14  Mme ka nako eo Dafide o ne a le mo lefelong le go leng thata go le atamela; mme ka nako eo masole a tshireletso a Bafilisitia a ne a le kwa Bethelehema.
15  Morago ga nakonyana Dafide a bolela keletso ya gagwe a re: “Oo, e kete nka nwa metsi a mogobe wa Bethelehema o o fa kgorong!”
16  Foo banna ba bararo ba ba thata ba itshubelela mo bothibelelong jwa Bafilisitia mme ba ga metsi mo mogobeng wa Bethelehema o o kwa kgorong, ba tla ba a tshotse ba a tlisa kwa go Dafide; mme a se ka a dumela go a nwa, mme a a tshololela kwa go Jehofa.
17  Mme a re: “Go ka se direge ka nna, tlhe Jehofa, gore ke dire selo seno! [A ke tla nwa] madi a banna ba ba bayang meya ya bone mo kotsing ka go ya?” Mme a se ka a dumela go a nwa. Tseno ke dilo tse banna ba bararo ba ba thata ba di dirileng.
18  Mme Abishai morwarraagwe Joabe morwa Seruia, e ne e le tlhogo ya ba ba masome a mararo, mme o ne a kgatikanya lerumo la gagwe mo go ba ba makgolo a mararo ba ba bolailweng, mme o ne a itsege jaaka ba bararo.
19  Le fa a ne a tlhomologile le go feta ba bangwe botlhe ba ba ba masome a mararo, mme a nna tlhogo ya bone, ga a ka a fitlha mo maemong a ba ntlha ba bararo.
20  Mme Benaia morwa Jehoiada morwa monna yo o seganka, yo o neng a dira ditiro di le dintsi kwa Kabeseele, o ne a kgemetha bana ba babedi ba basimane ba ga Ariele wa kwa Moabe; mme ene ka boene a fologa mme a bolaya tau mo teng ga petse ya metsi mo letsatsing la go wa ga kapoko.
21  Mme ke ene yo o neng a bolaya monna wa Moegepeto yo o neng a le bogolo jo bo boitshegang. Le fa go ne go na le lerumo mo seatleng sa Moegepeto, le fa go ntse jalo o ne a fologela kwa go ene ka thobane a phamola lerumo mo seatleng sa Moegepeto mme a mmolaya ka lone lerumo la gagwe.
22  Benaia morwa Jehoiada o ne a dira dilo tseno; mme o ne a itsege jaaka banna ba bararo ba ba thata.
23  Le fa a ne a tlhomologile le go feta ba ba masome a mararo, ga a a ka a fitlha mo maemong a ba bararo; mme Dafide o ne a mo tlhoma go okamela bafemedi ba gagwe.
24  Asahele morwarraagwe Joabe e ne e le mongwe wa ba ba masome a mararo; Elehanane morwa Dodo wa kwa Bethelehema,
25  Shammahe wa Moharode, Elika wa Moharode,
26  Helese wa Mopalete, Ira morwa Ikeshe wa Motekoa,
27  Abiesere wa Moanathothe, Mebunai wa Mohusha,
28  Salemone wa Moahohi, Maharai wa Monetofa,
29  Helebe morwa Baana wa Monetofa, Itai morwa Ribai wa Gibea wa bomorwa Benjamine,
30  Benaia wa Mopirathone, Hidai wa kwa mekgatšheng e e phothoselang ya Gaashe,
31  Abi-alebone wa Moarebatha, Asamafetha wa Mobara-hume,
32  Eliaba wa Moshaalabone, bomorwa Jashene, Jonathane,
33  Shammahe wa Moharara, Ahiame morwa Sharare wa Moharara,
34  Elifelete morwa Ahasebai morwa Momaakathe, Eliame morwa Ahitofele wa Mogilo,
35  Hesero wa Mokaremele, Paarai wa Moaraba,
36  Igale morwa Nathane wa Soba, Bani wa Mogada,
37  Seleke wa Moamona, Naharai wa Mobeerothe, batsholadibetsa ba ga Joabe morwa Seruia,
38  Ira wa Moithire, Garebe wa Moithire,
39  Uria wa Mohite—ba le masome a mararo le bosupa fa ba feletse.
22  Mme Dafide a bua le Jehofa mafoko a pina eno mo letsatsing la fa Jehofa a ne a mo golotse mo seatleng sa baba botlhe ba gagwe le mo seatleng sa ga Saulo;
2  mme a tswelela a re:“Jehofa ke lefika la me le legolo le kago ya me e e thata le Mofalotsi wa me.
3  Modimo wa me ke lefika la me. Ke tla tshabela kwa go ene,Thebe ya me le lonaka lwa me lwa poloko, bogodimo jwa me jo bo sireletsegileng,Le lefelo la me la botshabelo, Mmoloki wa me; o mpoloka mo thubakanyong.
4  Ke tla bitsa Yo o tshwanetseng go bakwa, Jehofa,Mme ke tla bolokwa mo babeng ba me.
5  Gonne makhubu a a itaaganang a a bolayang a ne a ntikanyetsa;Go ne go na le merwalela e e elelang ya banna ba ba se nang molemo wa sepe e e neng e ntse e ntshosa.
6  Megala ya Sheole e ne e ntikanyeditse;Diru tsa loso di ne tsa lebana le nna.
7  Mo matshwenyegong a me ke ne ka nna ka bitsa Jehofa,Ke ne ka nna ke bitsa Modimo wa me.Mme o ne wa utlwa lentswe la me go tswa mo tempeleng ya one,Go goa ga me ke kopa thuso go le mo ditsebeng tsa one.
8  Mme lefatshe le ne la simolola go kgotlhokgotshega le go reketla;Metheo ya magodimo e ne ya fuduega,Mme ya nna ya kgotlhokgotshega ka gonne o ne a galefisitswe.
9  Mosi o ne wa tlhatloga mo marobeng a dinko tsa gagwe, le molelo o o tswang mo molomong wa gagwe o ne wa nna wa laila;Magala a ne a tuka go tswa mo go ene.
10  O ne a oba magodimo mme a fologa;Mme letobo le lentshontsho le ne le le kafa tlase ga dinao tsa gagwe.
11  O ne a tla a palame tšheruba a tla a fofa;Mme o ne a bonala mo diphukeng tsa moya.
12  Mme a baya lefifi go mo dikologa jaaka diobo,Metsi a a lefifi, maru a a kwenneng.
13  Magala a a tukang a molelo a ne a tuka go tswa mo phatsimong e e fa pele ga gagwe.
14  Jehofa o ne a simolola go duma jaaka maru a le kwa legodimong,Mme Mogodimodimo o ne a simolola go ntsha lentswe la gagwe.
15  Mme a nna a romela metswi, gore a ba gasamise;Logadima, gore a ba tlhakanye tlhogo.
16  Mme melatswana ya lewatle ya bonala,Metheo ya naga e e ungwang ya bipologa,Fa Jehofa a kgalema, fa mohemo wa maroba a dinko tsa gagwe o tsubutla.
17  O ne a roma a le kwa godimo, o ne a ntsaya,O ne a ntshomola mo metsing a mantsi.
18  O ne a nkgolola mo mmabeng wa me yo o nonofileng,Mo go ba ba ntlhoileng; ka gonne ba ne ba nonofile go mpheta.
19  Ba ne ba nna ba lebana le nna mo letsatsing la matlhotlhapelo a me,Mme Jehofa o ne a nna setshegetso sa me.
20  Mme o ne a nketshetsa mo lefelong le le atlhameng;O ne a nnamola, ka gonne o ne a nkgatlhegela.
21  Jehofa o ntuela kafa tshiamong ya me;O ntuela kafa bophepeng jwa diatla tsa me.
22  Gonne ke bolokile ditsela tsa ga Jehofa,Mme ga ke a tswa mo Modimong wa me ka boikepo.
23  Gonne ditshwetso tsa gagwe tsotlhe tsa boatlhodi di fa pele ga me;Mme melao ya gagwe yone, ga nkitla ke fapoga mo go yone.
24  Ke tla itshupa ke se na molato mo go ene,Mme ke tla ithiba mo tlolong.
25  A Jehofa a ntuele kafa tshiamong ya me,Kafa bophepeng jo bo fa pele ga matlho a gagwe.
26  O tla dira ka boikanyegi le motho yo o ikanyegang;Yo o thata, yo o se nang molato o tla dirisana le ene ka go tlhoka molato;
27  Mo go yo o nnang a le phepa o tla itshupa o le phepa,Mme mo go yo o sokameng o tla dira jaaka sematla.
28  Mme o tla boloka batho ba ba boikokobetso;Mme matlho a gago a kgatlhanong le ba ba mabela, gore o ba kokobetse.
29  Gonne o lobone lwa me, wena Jehofa,Mme Jehofa ke ene a dirang gore lefifi la me le phatsime.
30  Gonne ka wena nka siana kgatlhanong le setlhopha sa dirukutlhi;Ka Modimo wa me nka palama lobota.
31  Mme Modimo wa boammaaruri ene, tsela ya gagwe e itekanetse;Lefoko la ga Jehofa ke le le itshekileng.Ke thebe mo go botlhe ba ba tshabelang mo go ene.
32  Gonne Modimo ke mang kwantle ga ga Jehofa,Mme lefika ke mang kwantle ga Modimo wa rona?
33  Modimo wa boammaaruri ke kago ya me e e nonofileng ya phemelo,Mme o tla dira gore tsela ya me e itekanele,
34  A dira gore dinao tsa me di nne jaaka tsa dikgama tse ditonanyana;Mme o dira gore ke nne ke eme mo mafelong a a kwa godimo mo go nna.
35  O rutela diatla tsa me ntwa;Mme mabogo a me a obile bora jwa kgotlho.
36  O tla nnaya thebe ya gago ya poloko,Mme boikokobetso jwa gago ke jone bo ntirang mogolo.
37  O tla direla dikgato tsa me bonno jo bogolo sentle kafa tlase ga me;Mme magwejana a me ruri ga a kitla a kgwetlha.
38  Ke tla latelela baba ba me, gore ke ba nyeletse,Mme ga nkitla ke boa go fitlha ba fedisitswe.
39  Ke tla ba fedisa ke bo ke ba thubaganya, gore ba se ka ba ema;Mme ba tla wela fa tlase ga dinao tsa me.
40  Mme o tla nkgatlha ka maatla a botlhaga go ya tlhabanong;O tla dira gore ba ba ntsogologelang ba phutlhame kafa tlase ga me.
41  Mme baba ba me, ruri o tla nnaya bokafamorago jwa molala wa bone;Ba ba ntlhoileng thata—le bone ke tla ba didimatsa.
42  Ba goa ba kopa thuso, mme ga go na mmoloki;Ba goela kwa go Jehofa, mme tota ga a ba arabe.
43  Mme ke tla ba thuga boleta jaaka lorole lwa lefatshe;Ke tla ba sila jaaka loraga lwa mebila;Ke tla ba papiela.
44  Mme o tla mphalotsa mo go tshwayeng diphoso ga batho ba gaetsho.O tla ntibela gore ke nne tlhogo ya ditšhaba;Batho ba ke iseng nke ke ba itse—ba tla ntirela.
45  Batswakwa ba tla tla ba ikokobetsa mo go nna;Ditsebe di tla nna kutlo gore di nkutlwe.
46  Batswakwa ka bobone ba tla nyelela,Mme ba tla tswa mo dithakong tsa bone tsa phemelo ba roroma.
47  Jehofa o a tshela; mme a go bakwe Lefika la me;Mme a Modimo wa lefika la poloko ya me a godisiwe.
48  Modimo wa boammaaruri ke Monei wa ditiro tsa pusoloso mo go nnaLe Yo o tlisang ditšhaba kafa tlase ga me,
49  Le Yo o nketshang mo babeng ba me.Mme o tla ntsholeletsa kwa godimo ga ba ba ntsogologelang;O tla nkgolola mo mothong wa ditiro tsa thubakanyo.
50  Ke gone ka moo ke tla go lebogang, wena Jehofa, mo gare ga ditšhaba;Mme ke tla leletsa leina la gago pina:
51  Ene yo o direlang kgosi ya gagwe ditiro tse dikgolo tsa polokoLe go direla motlodiwa wa gagwe bopelonomi jwa lorato,A direla Dafide le losika lwa gagwe ka bosakhutleng.”
6  Mme gape Dafide a phutha banna botlhe ba ba tlhophilweng ka kelotlhoko mo Iseraele, ba le dikete di le masome a mararo.
2  Foo Dafide le batho botlhe ba ba neng ba na le ene ba nanoga ba ya kwa Baale-juda gore ba ye go tlhatlosa letlole la Modimo wa boammaaruri go tswa koo, le leina le bidiwang mo go lone, leina la ga Jehofa wa masomosomo, yo o ntseng mo ditšherubeng.
3  Le fa go ntse jalo, ba ne ba pega letlole la Modimo wa boammaaruri mo koloing e ntšha, gore ba le tlose mo ntlong ya ga Abinadabe, e e neng e le mo thoteng; mme Usa le Ahio, bomorwa Abinadabe, ba ne ba eteletse koloi e ntšha pele.
4  Ka jalo ba le tlosa mo ntlong ya ga Abinadabe, e e neng e le mo thoteng—le letlole la Modimo wa boammaaruri; mme Ahio o ne a tsamaya kwa pele ga Letlole.
5  Mme Dafide le ntlo yotlhe ya Iseraele ba ne ba keteka fa pele ga ga Jehofa ka mefuta yotlhe ya diletswa tsa logong lwa mofira le ka diharepa le ka diletswa tsa megala le ka meropana le ka disiseterame le ka disemebala.
6  Mme kgabagare ba goroga kwa seboaneng sa ga Nakone, mme Usahe jaanong a ntshetsa letlole la Modimo wa boammaaruri seatla a le tshwara, gonne dikgomo di batlile di le menola.
7  Foo bogale jwa ga Jehofa jwa tukela Usahe mme Modimo wa boammaaruri a mmolaya ka ntlha ya tiro eo ya go tlhoka poifo ya bomodimo, mo o neng a swela foo gaufi le letlole la Modimo wa boammaaruri.
8  Mme Dafide a galefela gore Jehofa o ne a kubugetse Usahe ka bogale, mme lefelo leo la bidiwa Perese-usahe go fitlha mo letsatsing leno.
9  Mme Dafide a boifa Jehofa mo letsatsing leo mme a simolola go re: “Letlole la ga Jehofa le tla tla jang mo go nna?”
10  Mme Dafide o ne a sa rate go tlosa letlole la ga Jehofa a le isa kwa go ene kwa Motseng wa ga Dafide. Ka jalo Dafide a dira gore le kukelwe kwa thoko kwa ntlong ya ga Obede-edome wa Mogathe.
11  Mme letlole la ga Jehofa la tswelela le nna kwa ntlong ya ga Obede-edome wa Mogathe dikgwedi di le tharo; mme Jehofa a nna a segofatsa Obede-edome le botlhe ba ntlo ya gagwe.
12  La bofelo go ne ga begelwa Kgosi Dafide, go twe: “Jehofa o segofaditse ntlo ya ga Obede-edome le sotlhe se e leng sa gagwe ka ntlha ya letlole la Modimo wa boammaaruri.” Foo Dafide a ya go tlhatlosa letlole la Modimo wa boammaaruri go tswa kwa ntlong ya ga Obede-edome go ya kwa Motseng wa ga Dafide ka go ipela.
13  Mme ga diragala gore fa batshodi ba letlole la ga Jehofa ba sena go gwanta dikgato tse thataro, ka yone nako eo a ntsha setlhabelo sa poo le phologotswana e e nontshitsweng.
14  Mme Dafide a bo a binabina fa pele ga ga Jehofa ka maatla a gagwe otlhe, mme nako eo yotlhe Dafide a bo a ikgatlhile ka khiba ya leloba.
15  Mme Dafide le botlhe ba ntlo ya Iseraele ba ne ba tlhatlosa letlole la ga Jehofa ka go goa ka boipelo le ka modumo wa lonaka.
16  Mme ga diragala gore fa letlole la ga Jehofa le tsena mo Motseng wa ga Dafide, Mikale, morwadia Saulo, a leba kwa tlase ka fensetere mme a bona Kgosi Dafide a tlola e bile a binabina fa pele ga ga Jehofa; mme a simolola go mo nyatsa mo pelong ya gagwe.
17  Ka jalo ba tlisa letlole la ga Jehofa mo teng ba le baya mo lefelong la lone mo teng ga mogope o Dafide a neng a o le tlhometse; mme morago ga moo Dafide a isa ditlhabelo tse di fisiwang le ditlhabelo tsa kabalano fa pele ga ga Jehofa.
18  Fa Dafide a ne a feditse go isa ditlhabelo tse di fisiwang le ditlhabelo tsa kabalano, a segofatsa batho mo leineng la ga Jehofa wa masomosomo.
19  Go feta moo, a kgaoganyetsa batho botlhe, boidiidi jotlhe jwa Iseraele, monna le mosadi, mongwe le mongwe kuku e e bopegileng jaaka leseka ya senkgwe le kuku ya leungo la mokolane le kuku ya morara o o swabisitsweng, mme morago ga moo mongwe le mongwe a ya kwa ntlong ya gagwe.
20  Jaanong Dafide a boa a ya go segofatsa ba ntlo ya gagwe, mme Mikale, morwadia Saulo, a tswa a tla go kgatlhantsha Dafide mme a re: “A bo kgosi ya Iseraele e ikgalaleditse jang ne gompieno fa e ne e ipipolola gompieno mo matlhong a malata a batlhanka ba yone, fela jaaka mongwe wa banna ba ba ditlhogo di lolea a ipipolola ka tlhamalalo!”
21  Foo Dafide a raya Mikale a re: “E ne e le fa pele ga ga Jehofa, yo o tlhophileng nna go na le rrago le botlhe ba ntlo ya gagwe gore ke laele batho ba ga Jehofa Iseraele jaaka moeteledipele, mme ke tla keteka fa pele ga ga Jehofa.
22  Mme ke tla dira gore ke tseelwe kwa tlase le go feta fa, mme ke tla kokobediwa mo matlhong a me; mme malata a o a umakileng, ke ikemiseditse go ikgalaletsa le one.”
23  Ka jalo, Mikale, morwadia Saulo, a se ka a nna le ngwana go ya go fitlha mo letsatsing la go swa ga gagwe.
21  Jaanong go ne ga nna leuba mo metlheng ya ga Dafide dingwaga di le tharo, ngwaga le ngwaga; mme Dafide a lopa kgakololo mo sefatlhegong sa ga Jehofa. Foo Jehofa a re: “Go na le molato wa madi mo go Saulo le mo ntlong ya gagwe, ka gonne o bolaile Bagibeone.”
2  Ka jalo kgosi ya bitsa Bagibeone mme ya bua le bone. (Mme Bagibeone e ne e se ba bomorwa Iseraele, mme e le ba ba ba setseng ba Baamore; mme bomorwa Iseraele ba ne ba ba ikanetse, mme Saulo a senka go ba kgemetha ka ntlha ya go fufegela ga gagwe bomorwa Iseraele le Juda.)
3  Mme Dafide a raya Bagibeone a re: “Ke tla dirang ka lona, le gone ke tla dira tetlanyo ka eng, gore lo tle lo segofatse boswa jwa ga Jehofa?”
4  Ka jalo Bagibeone ba mo raya ba re: “Ga se kgang ya selefera kgotsa gouta mo go rona malebana le Saulo le ba ntlo ya gagwe, le gone ga se ga rona go bolaya motho mo Iseraele.” Foo a re: “Le fa e le eng se lo se buang ke tla se lo direla.”
5  Foo ba raya kgosi ba re: “Monna yo o re fedisitseng le yo o logileng leano la go re nyeletsa gore re se ka ra tswelela re nna mo karolong epe ya naga ya Iseraele,
6  mma re newe banna ba le supa ba bomorwawe; mme re tla ba beela Jehofa mo pontsheng kwa Gibea wa ga Saulo, yo o tlhophilweng wa ga Jehofa.” Ka jalo kgosi ya re: “Nna ka bonna ke tla ba ntsha.”
7  Le fa go ntse jalo, kgosi ya tlhomogela Mefiboshethe pelo morwa Jonathane morwa Saulo ka ntlha ya ikano ya ga Jehofa e e neng e le fa gare ga bone, fa gare ga ga Dafide le Jonathane morwa Saulo.
8  Ka gone kgosi ya tsaya bana ba babedi ba basimane ba ga Risepa morwadia Aia ba a neng a ba tsholela Saulo, Aremoni le Mefiboshethe, le bana ba batlhano ba basimane ba ga Mikale morwadia Saulo ba a neng a ba tsholela Aderiele morwa Barisilai wa Momehola.
9  Go tswa foo a ba tsenya mo seatleng sa Bagibeone mme ba ba baya mo pontsheng mo thabeng fa pele ga ga Jehofa, mo ba le supa ba neng ba wa mmogo; mme ba ne ba bolawa mo malatsing a ntlha a thobo, kwa tshimologong ya thobo ya barele.
10  Le fa go ntse jalo, Risepa morwadia Aia a tsaya letsela la kgetsi a le ikalela mo godimo ga lefika go tswa kwa tshimologong ya thobo go fitlha metsi a tshologela mo go bone go tswa kwa magodimong; mme a se ka a letlelela dinonyane tsa magodimo go nna mo godimo ga bone motshegare kgotsa diphologolo tsa naga bosigo.
11  La bofelo go ne ga begelwa Dafide se Risepa morwadia Aia, mogadingwana wa ga Saulo a neng a se dirile.
12  Ka jalo Dafide a ya go tsaya marapo a ga Saulo le marapo a ga Jonathane morwawe kwa go beng ba naga ba Jabeshe-gileade, ba ba neng ba ba utswile mo patlelong ya Bethe-shane, kwa Bafilisitia ba neng ba ba kaleditse teng mo letsatsing le Bafilisitia ba neng ba tlhabile Saulo ka lone kwa Gileboa.
13  Mme a tlosa koo marapo a ga Saulo le marapo a ga Jonathane morwawe; mo godimo ga moo, ba ne ba phutha marapo a banna ba ba beilweng mo pontsheng.
14  Go tswa foo ba fitlha marapo a ga Saulo le a ga Jonathane morwawe mo lefatsheng la Benjamine kwa Seela mo lefelong la go fitlhela la ga Kishe rraagwe, gore ba dire sengwe le sengwe se kgosi e neng e se laetse. Ka jalo Modimo a dumela go rapelesega kaga lefatshe morago ga moo.
15  Mme Bafilisitia ba lwa gape le Iseraele. Ka jalo Dafide le batlhanka ba gagwe ba na le ene ba ya mme ba tlhabana le Bafilisitia; mme Dafide a lapa.
16  Mme Ishibi-benobe, yo o neng a le mo gare ga ba ba tsaletsweng Barefaime, yo lerumo la gagwe le neng le le bokete jwa dishekele di le makgolo a le mararo tsa kgotlho yo o neng a gatlhile tšhaka e ntšha, a akanya go tlhaba Dafide.
17  Abishai morwa Seruia a akofa a tla go mo thusa mme a tlhaba Mofilisitia a ba a mmolaya. Ka nako eo banna ba ga Dafide ba mo ikanela ba re: “O se ka wa tlhola o tswa le rona go ya tlhabanong, gore o se ka wa tima lobone lwa Iseraele!”
18  Mme ga diragala gore morago ga seno ntwa e tsoge gape le Bafilisitia kwa Gobe. Ke gone Sibekai wa Mohusha a neng a tlhaba Safe, yo o neng a le mo gare ga ba ba tsetsweng ke Barefaime.
19  Mme ntwa ya tsoga gape le Bafilisitia kwa Gobe, mme Elehanane morwa Jaare-oregime wa Mobethelehema a tlhaba Goliathe wa Mogathe, yo lore lwa lerumo la gagwe lo neng lo ntse jaaka mosipuri wa balogi.
20  Mme ntwa ya tsoga gape kwa Gathe, fa go ne go na le monna wa bogolo jo bo boitshegang, a na le menwana e le merataro mo seatleng sengwe le sengwe le menwana ya dinao e le merataro mo lonaong longwe le longwe, e le masome a mabedi le bonè ka palo; mme le ene o ne a tsholetswe Barefaime.
21  Mme a nna a kgoba Iseraele. La bofelo Jonathane morwa Shimei, morwarraagwe Dafide, a mo tlhaba.
22  Bano ba banè ba ne ba tsholetswe Barefaime kwa Gathe; mme ba wa ka seatla sa ga Dafide le ka seatla sa batlhanka ba gagwe.
13  Mme ga diragala gore morago ga dilo tseo Abesalome morwa Dafide a bo a na le kgaitsadie yo montle yo leina la gagwe e neng e le Tamare, mme Amenone morwa Dafide a mo rata.
2  Mme go ne go tshwenya Amenone thata mo o neng a simolola go bobola ka ntlha ya ga Tamare kgaitsadie, ka gonne o ne a le kgarebane, mme go ne go le thata mo matlhong a ga Amenone go mo dira sepe gotlhelele.
3  Jaanong Amenone o ne a na le tsala e leina la yone e neng e le Jehonadabe, morwa Shimee, morwarraagwe Dafide; mme Jehonadabe e ne e le monna yo o botlhale thata.
4  Ka jalo a mo raya a re: “Ke ka ntlha yang fa wena, morwa kgosi, o hutsafetse jaana, moso le moso? A ga o kitla o mpolelela?” Foo Amenone a mo raya a re: “Ke rata Tamare kgaitsadie Abesalome morwarre.”
5  Foo Jehonadabe a mo raya a re: “Rapama mo bolaong jwa gago mme o itire yo o bobolang. Mme ruri rrago o tla tla go go bona, mme o mo reye o re, ‘Tsweetswee, a Tamare kgaitsadiake a tsene mme a nneye senkgwe jaaka molwetse, mme a ntirele senkgwe sa kgomotso fa pele ga matlho a me gore ke se bone, mme ke tla jela mo seatleng sa gagwe.’”
6  Ka gone Amenone a rapama a itira yo o bobolang, ka jalo kgosi ya tsena e tlile go mmona. Foo Amenone a raya kgosi a re: “Tsweetswee, a Tamare kgaitsadiake a tsene mme a bese dikuku di le pedi tse di bopegileng jaaka pelo fa pele ga matlho a me, gore ke tle ke jele senkgwe jaaka molwetse mo seatleng sa gagwe.”
7  Foo Dafide a roma kwa go Tamare kwa ntlong, a re: “Tsweetswee, ya kwa ntlong ya ga Amenone kgaitsadio o mo direle senkgwe sa kgomotso.”
8  Ka jalo Tamare a ya kwa ntlong ya ga Amenone kgaitsadie a ntse a rapame. Foo a tsaya tlhama ya bupi a e duba mme a dira dikuku fa pele ga matlho a gagwe mme a apaya dikuku tse di bopegileng jaaka pelo.
9  La bofelo a tsaya pane e e boteng mme a e tshololela fa pele ga gagwe, mme Amenone a gana go ja a re: “Ntshang mongwe le mongwe fa go nna!” Foo mongwe le mongwe a tswa fa go ene.
10  Jaanong Amenone a raya Tamare a re: “Tlisa senkgwe sa kgomotso mo phaposing e e kwa teng, gore ke tle ke se jele mo seatleng sa gago jaaka molwetse.” Ka jalo Tamare a tsaya dikuku tse di bopegileng jaaka pelo tse a neng a di dirile mme a di tlisa kwa go Amenone kgaitsadie kwa phaposing e e kwa teng.
11  E rile a atamela fa go ene gore a tle a je, a akofa a mo tshwara mme a mo raya a re: “Tla, lala le nna, kgaitsadiaka.”
12  Le fa go ntse jalo, a mo raya a re: “Nnyaa, kgaitsadiaka! O se ka wa ntlhabisa ditlhong; gonne ga go a tlwaelega go dira jalo mo Iseraele. O se ka wa dira bosula jono jwa matlhabisaditlhong.
13  Mme nna—ke tla dira gore kgobo ya me e ye kae? Mme wena—o tla nna jaaka mongwe wa banna ba ba se nang tlhaloganyo mo Iseraele. Mme jaanong, tsweetswee, bua le kgosi; gonne ga a kitla a go ganela ka nna.”
14  Mme a se ka a dumela go reetsa lentswe la gagwe, mme a dirisa nonofo e e fetang ya gagwe a mo tlontlolola a lala le ene.
15  Mme Amenone a simolola go mo tlhoa ka letlhoo le legolo thata, ka gonne letlhoo le a neng a mo tlhoa ka lone le ne le le legolo go feta lorato lo a neng a mo ratile ka lone, mo Amenone o neng a mo raya a re: “Emelela, o tsamaye!”
16  Foo a mo raya a re: “Nnyaa, kgaitsadiaka; gonne bosula jono jwa go ntsamaisa bo bogolo go feta jo bongwe jo o bo ntirileng!” Mme a se ka a dumela go mo reetsa.
17  Foo a bitsa motlhokomedi wa gagwe yo o neng a mo direla mme a re: “Ntsha motho yono a tswe fa go nna, tsweetswee, a ye kwa ntle, o bo o lotlele setswalo fa a sena go tswa.”
18  (Jaanong o ne a apere seaparo se se telele se se methalo; gonne ke yone tsela e bomorwadia kgosi, makgarebane, ba neng ba apara ka yone ka diaparo tse di se nang mabogo.) Ka jalo modiredi wa gagwe a mo isa fela kwa ntle, mme a lotlela setswalo fa morago ga gagwe.
19  Foo Tamare a itshela melora mo tlhogong, mme a gagoganya seaparo se se telele se se methalo se a neng a se apere; mme a baya diatla mo tlhogong a tsamaya, a tsamaya a ntse a lela.
20  Foo Abesalome kgaitsadie a mo raya a re: “A Amenone kgaitsadio ke ene a neng a na le wena? Mme jaanong kgaitsadiaka, didimala. Ke kgaitsadio. O se ka wa baya pelo ya gago thata mo kgannyeng eno.” Mme Tamare a simolola go nna kwa ntlong ya ga Abesalome kgaitsadie, a sa letlwe go kopana le ba bangwe.
21  Mme Kgosi Dafide ka boene a utlwa kaga dilo tseno tsotlhe, mme a nna bogale thata.
22  Mme Abesalome a se ka a bua sepe se se bosula kgotsa se se molemo le Amenone; gonne Abesalome o ne a tlhoile Amenone ka gonne a ne a tlontlolotse Tamare kgaitsadie.
23  Mme ga diragala gore morago ga dingwaga di le pedi tse di tletseng Abesalome a nna le babeodi ba dinku kwa Baale-hasore, o o gaufi le Eferaime; mme Abesalome a laletsa bomorwa kgosi botlhe.
24  Ka jalo Abesalome a tsena kwa kgosing mme a re: “Bona jaanong, motlhanka wa gago o na le babeodi ba dinku! A kgosi e tsamaye tsweetswee, le batlhanka ba yone, le motlhanka wa gago.”
25  Mme kgosi ya raya Abesalome ya re: “Nnyaa morwaaka! Tsweetswee a re se tsamaye rotlhe, gore re se ka ra nna mokgweleo mo go wena.” Le fa a ne a nna a mo emelela, o ne a se ka a dumela go tsamaya mme a mo segofatsa.
26  La bofelo Abesalome a re: “Fa go sa tsamaye wena, a Amenone morwarre a tsamaye le rona, tsweetswee.” Foo kgosi ya mo raya ya re: “Ke ka ntlha yang fa a tshwanetse go tsamaya le wena?”
27  Mme Abesalome a simolola go mo emelela, mo o neng a romela Amenone le bomorwa kgosi botlhe le ene.
28  Foo Abesalome a laela batlhokomedi ba gagwe, a re: “Tsweetswee, bonang gore fela fa pelo ya ga Amenone e itumetse ka ntlha ya beine, mme ruri ke lo raya ke re, ‘Tlhabang Amenone!’ Foo lo bo lo mmolaya. Lo se ka lwa boifa. A ga se nna ke lo laetseng? Nonofang lo bo lo itshupe lo le banna ba ba diganka.”
29  Mme batlhokomedi ba ga Abesalome ba direla Amenone fela jaaka Abesalome a ne a laotse; mme bomorwa kgosi ba bangwe botlhe ba simolola go nanoga mongwe le mongwe a palama mmoulo wa gagwe a tshaba.
30  Mme ga diragala gore, fa ba ntse ba le mo tseleng, ga tla pego kwa go Dafide, e re: “Abesalome o kgemethile bomorwa kgosi botlhe, ga go a sala le fa a le mongwe fela wa bone.”
31  Foo kgosi ya nanoga ya gagoganya diaparo tsa yone ya lala fa fatshe, mme batlhanka ba yone botlhe ba ne ba eme fa gaufi diaparo tsa bone di gagogantswe.
32  Le fa go ntse jalo, Jehonadabe morwa Shimee, morwarraagwe Dafide, a araba a re: “A morena wa me a se ka a akanya gore ba bolaile makawana otlhe a kgosi, gonne ke Amenone a le esi yo o suleng, ka gonne go diragetse kafa taelong ya ga Abesalome e le sengwe se se saleng se tlhomilwe go tloga ka letsatsi la fa a ne a tlontlolola Tamare kgaitsadie.
33  Jaanong a morena wa me kgosi a se ka a isa pelong lefoko le le reng, ‘Bomorwa kgosi botlhe ba sule’; mme ke Amenone a le esi yo o suleng.”
34  Fa go sa ntse go ntse jalo, Abesalome a tswa a tshaba. Moragonyana lekau, molebeledi, a tsholetsa matlho a leba, mme bona! go ne go na le batho ba le bantsi ba tla ka tsela kafa morago ga gagwe e e kafa ntlheng ya thaba.
35  Foo Jehonadabe a raya kgosi a re: “Bona! Bomorwa kgosi ba tsene. Go diragetse kafa lefokong la motlhanka wa gago.”
36  Mme ga diragala gore, fela fa a fetsa go bua, bomorwa kgosi ba tsena, mme ba simolola go tsholetsa lentswe ba lela; tota le kgosi le batlhanka ba yone botlhe ba lela ka selelo se segolo thata.
37  Mme Abesalome ene, o ne a tshaba gore a ye kwa go Talemai morwa Amihude kgosi ya Geshure. Mme Dafide a tswelela go hutsafalela morwawe malatsi otlhe.
38  Mme Abesalome ene, a tshaba mme a ya kwa Geshure; mme a nna teng dingwaga di le tharo.
39  La bofelo moya wa ga kgosi Dafide wa tlhologelelwa go tswela kwa go Abesalome; gonne o ne a ikgomoditse ka ga Amenone, ka gonne o ne a sule.
14  Jaanong Joabe morwa Seruia a simolola go itse gore pelo ya kgosi e ne e le kwa go Abesalome.
2  Ka gone Joabe a romela kwa Tekoa mme a tsaya mosadi yo o botlhale koo a mo raya a re: “Tsweetswee, hutsafala, mme o apare diaparo tsa go hutsafala, mme o se ka wa itshasa leokwane; mme o nne jaaka mosadi fano yo o ntseng a hutsafetse malatsi a le mantsi ka ntlha ya mongwe yo o suleng.
3  Mme o tsene kwa kgosing o bue le yone lefoko le le tshwanang le leno.” Foo Joabe a mo tsenya mafoko mo molomong.
4  Mme mosadi wa Motekoa a tsena kwa kgosing mme a wela fa fatshe ka sefatlhego mme a ikoba a re: “Boloka, tlhe kgosi!”
5  Foo kgosi ya mo raya ya re: “Mathata ke eng ka wena?” Foo a re: “Eleruri ke mosadi wa motlholagadi, e re ka jaanong monna wa me a sule.
6  Mme lelata la gago le ne le na le bana ba le babedi ba basimane, mme boobabedi ba simolola go lwa kwa nageng go se na mogolodi ope go ba kgaoganya. La bofelo yo mongwe a itaya yo mongwe a mo latlhela fa fatshe mme a mmolaya.
7  Mme bona, lelapa lotlhe le emeletse lelata la gago le ntse le re, ‘Lere moitei wa ga morwarraagwe, gore re tle re mmolaele moya wa ga morwarraagwe yo a mmolaileng, mme re nyeletse moruaboswa!’ Mme ruri ba tla tima bohibidu jwa magala a me a a setseng, gore ba se ka ba abela monna wa me leina le fa e le lesalela mo godimo ga lefatshe.”
8  Foo kgosi ya raya mosadi ya re: “Ya kwa ntlong ya gago, mme nna ke tla ntsha taelo ka ga gago.”
9  Foo mosadi wa Motekoa a raya kgosi a re: “Ao morena wa me kgosi, a molato o nne mo go nna, le mo ntlong ya ga rre, fa kgosi le setulo sa yone sa bogosi ba se na molato.”
10  Mme kgosi ya tswelela ya re: “Fa go na le mongwe yo o buang le wena, o mo tlise kwa go nna, mme ga a kitla a go utlwisa botlhoko gape.”
11  Mme a re: “Tsweetswee, a kgosi e gakologelwe Jehofa Modimo wa gago, gore mmusolosi wa madi a se ka a tswelela a senya gore ba se ka ba nyeletsa morwaake.” Foo a re: “Jaaka Jehofa a tshedile, le fa e le moriri o le mongwe fela wa ga morwao ga o kitla o wela fa fatshe.”
12  Jaanong mosadi a re: “Tsweetswee a lelata la gago le bue lefoko le morena wa me kgosi.” Ka jalo a re: “Bua!”
13  Mme mosadi a tswelela a re: “Ke ka ntlha yang he fa o akantse jaana kgatlhanong le batho ba Modimo? Jaaka kgosi e bua lefoko leno e tshwana le mongwe yo o molato, ka gonne kgosi ga e buse wa yone yo o lelekilweng.
14  Gonne ruri re tla swa mme re nne jaaka metsi a a tshololelwang mo lefatsheng, a a ka se kang a phuthiwa. Mme Modimo ga a ne a tlosa moya ope, e bile o akantse mabaka a go bo yo o lelekilweng a sa tshwanela go lelekiwa mo go ene.
15  Mme jaanong ka ke tsene go tla go bua lefoko leno le morena wa me kgosi, ke ka gonne batho ba ne ba dira gore ke boife. Ka jalo lelata la gago le ne la re, ‘Tsweetswee, mma ke bue le kgosi. Gongwe kgosi e tla tsaya kgato ka lefoko la lelata la yone.
16  Ka gonne kgosi e ne ya reetsa gore e golole lelata la yone mo seatleng sa monna yo o senkang go nnyeletsa le morwaake yo o esi go tswa mo bosweng jo bo neilweng ke Modimo,’
17  foo lelata la gago le ne la re, ‘Tsweetswee, a lefoko la morena wa me kgosi le direle go lere boikhutso.’ Gonne fela jaaka moengele wa Modimo wa boammaaruri a ntse morena wa me kgosi o ntse fela jalo, go farologanya se se molemo le se se bosula, mme a Jehofa Modimo wa gago a itshupe a na le wena.”
18  Jaanong kgosi ya araba mme ya raya mosadi ya re: “Tsweetswee, o se ka wa mphitlhela sepe se ke se go botsang.” Foo mosadi a re: “A morena wa me kgosi a bue, tsweetswee.”
19  Mme kgosi ya tswelela ya re: “A seatla sa ga Joabe se na le wena mo go sotlhe se?” Foo mosadi a araba a re: “Fela jaaka moya wa gago o tshedile, morena wa me kgosi, ga go na ope yo o ka yang kafa mojeng kgotsa kafa molemeng mo go sotlhe se morena wa me kgosi a se buileng; gonne motlhanka wa gago Joabe ke ene a neng a ntaela, e bile ke ene yo o neng a tsenya mafoko ano otlhe mo molomong wa lelata la gago.
20  Joabe motlhanka wa gago o dirile selo seno gore a fetole kgang, mme morena wa me o botlhale jaaka botlhale jwa moengele wa Modimo wa boammaaruri gore a itse sengwe le sengwe se se mo lefatsheng.”
21  Morago ga moo kgosi ya raya Joabe ya re: “Bona jaanong, ruri ke tla dira selo seno. Ka jalo tsamaya, o buse lekau Abesalome.”
22  Foo Joabe a wela fa fatshe ka sefatlhego a obama a baka kgosi;  mme Joabe a tswelela a re: “Gompieno motlhanka wa gago o a itse gore ke bone kamogelo mo matlhong a gago, wena morena wa me kgosi, ka gonne kgosi e tsere kgato ka lefoko la motlhanka wa yone.”
23  Foo Joabe a nanoga a ya kwa Geshure mme a tlisa Abesalome mo Jerusalema.
24  Le fa go ntse jalo, kgosi ya re: “A a fapogele kwa ntlong ya gagwe, mme ga a na go bona sefatlhego sa me.” Ka jalo Abesalome a fapogela kwa ntlong ya gagwe, mme a se ka a bona sefatlhego sa kgosi.
25  Jaanong fa go bapisiwa le Abesalome go ne go se na monna ope yo montle jalo mo Iseraele yotlhe gore a ka bakwa thata jaana. Go tloga kwa patong ya lonao lwa gagwe go ya kwa phogong ya tlhogo ya gagwe o ne a se na bogole bope.
26  Mme fa a ne a beola tlhogo ya gagwe—go ne go diragala gore a e beole kwa bofelong jwa ngwaga mongwe le mongwe; ka gonne e ne e mo imela thata, o ne a e beola—o ne a lekanya bokete jwa moriri wa tlhogo ya gagwe, dishekele di le makgolo a mabedi ka selekanyabokete sa segosi sa leje.
27  Mme Abesalome a tsholelwa bana ba basimane ba le bararo le ngwana wa mosetsana a le mongwe yo leina la gagwe e neng e le Tamare. O ne a itshupa e le mosadi yo montle thata ka ponalo.
28  Mme Abesalome a tswelela a nna kwa Jerusalema dingwaga di le pedi tse di tletseng, mme a se ka a bona sefatlhego sa kgosi.
29  Ka jalo Abesalome a roma gore Joabe a mo romele kwa kgosing, mme a se ka a dumela go tla kwa go ene. Foo a roma gape, la bobedi, mme a se ka a dumela go tla.
30  La bofelo a raya batlhanka ba gagwe a re: “Bonang sebata sa naga sa ga Joabe se se fa thoko ga sa me, mme bonang, o na le barele. Tsamayang lo ye go se tshuba ka molelo.” Ka jalo batlhanka ba ga Abesalome ba tshuba sebata sa naga ka molelo.
31  Foo Joabe a nanoga a tla kwa go Abesalome kwa ntlong mme a mo raya a re: “Ke ka ntlha yang fa batlhanka ba gago ba ne ba tshuba sebata sa me sa naga ka molelo?”
32  Ka jalo Abesalome a raya Joabe a re: “Bona! Ke ne ka roma kwa go wena, ka re, ‘Tla kwano o mme ke go rome kwa kgosing, ke re: “Ke tswetse eng kwa Geshure? Go ka bo go le botoka gore ke bo ke sa ntse ke le koo. Jaanong mma ke bone sefatlhego sa kgosi mme, fa go na le phoso epe mo go nna, ruri e mpolaye.”’”
33  Morago ga moo Joabe a tsena kwa kgosing a e bolelela. Foo ya bitsa Abesalome, yo jaanong a neng a tsena kwa kgosing a bo a obama fa go yone, a wela fa fatshe ka sefatlhego fa pele ga kgosi; mme morago ga moo kgosi ya atla Abesalome.
19  go ne ga begelwa Joabe go twe: “Bona! Kgosi e a lela, e hutsafaletse Abesalome.”
2  Ka jalo poloko mo letsatsing leo ya nna motlha wa go hutsafala ga batho botlhe, ka gonne batho ba ne ba utlwa mo letsatsing leo go twe: “Kgosi e utlwile botlhoko ka ntlha ya morwa wa yone.”
3  Mme batho ba simolola go ngongwaela ka letsatsi leo ba tsena mo motseng, fela jaaka batho ba ne ba tle ba ngongwaele fa ba tlhabilwe ke ditlhong ka gonne ba tshabile kwa tlhabanong.
4  Mme kgosi ya ipipa sefatlhego, mme kgosi ya tswelela e lela ka lentswe le le kwa godimo e re: “Abesalome morwaaka! Abesalome morwaaka, morwaaka!”
5  La bofelo Joabe a tsena kwa kgosing kwa ntlong mme a re: “Gompieno o tlhabisitse sefatlhego sa batlhanka ba gago botlhe ditlhong, bone ba ba falotsang moya wa gago gompieno le moya wa bomorwao le bomorwadio le moya wa basadi ba gago le moya wa bagadingwana ba gago,
6  ka go rata ba ba go tlhoileng le ka go tlhoa ba ba go ratang; gonne gompieno o begile gore balaodi le batlhanka ga ba sepe mo go wena, ka gonne ke itse sentle gore fa Abesalome a ne a tshela mme rona ba bangwe rotlhe re sule gompieno, ruri go ne go tla bo go siame mo matlhong a gago.
7  Mme jaanong nanoga, tswa o ye go bua ka tlhamalalo le pelo ya batlhanka ba gago, ka gonne, ke ikana ka Jehofa, gore fa o sa tswe, ga go na ope yo o tla lalang le wena bosigong jono; mme seno se tla nna bosula mo go wena go feta sotlhe se se go utlwisitseng botlhoko go tloga kwa bosheng jwa gago go fitlha jaanong.”
8  Ka gone kgosi ya nanoga ya nna mo kgorong, mme ba begela batho botlhe, ba re: “Kgosi ke ele e ntse kwa kgorong.” Mme batho botlhe ba simolola go tla fa pele ga kgosi. Mme Baiseraele bone, mongwe le mongwe o ne a tshabetse kwa legaeng la gagwe.
9  Mme batho botlhe ba ganetsana mo ditsong tsotlhe tsa Iseraele, ba re: “Kgosi ke yone e neng ya re golola mo seatleng sa baba ba rona, e bile ke yone e neng ya re falotsa mo seatleng sa Bafilisitia; mme jaanong e tshabile mo lefatsheng la ga Abesalome.
10  Mme Abesalome ene, yo re mo tloditseng gore a re okamele, o sule mo tlhabanong. Jaanong ke ka ntlha yang fa lo sa dire sepe gore lo buse kgosi?”
11  Mme Kgosi Dafide ene, o ne a romela kwa go Sadoke le Abiathare baperesiti, a re: “Buang le banna ba bagolwane ba Juda, lo re, ‘Ke ka ntlha yang fa lo tshwanetse go nna ba bofelo go busetsa kgosi kwa ntlong ya yone, fa lefoko la Iseraele yotlhe le tlile mo kgosing kwa ntlong ya yone?
12  Lo bomorwarre; lo lerapo la me le nama ya me. Ka jalo ke ka ntlha yang fa lo tshwanetse go nna ba bofelo go busa kgosi?’
13  Mme lo reye Amasa lo re, ‘A ga o lerapo la me le nama ya me? E kete Modimo a ka ntirela jalo a ba a oketsa fa o ka se nne molaodi wa masole fa pele ga me ka metlha mo boemong jwa ga Joabe.’”
14  Mme a oba pelo ya banna botlhe ba Juda jaaka monna a le mongwe fela, mo e leng gore ba ne ba romela lefoko kwa kgosing ba re: “Boa, wena le batlhanka botlhe ba gago.”
15  Mme kgosi ya simolola go boa mme ya fitlha kwa Joredane. Mme Juda, ba ne ba tla kwa Gilegala ba tla go kgatlhantsha kgosi, go kgabagantsha kgosi Joredane.
16  Foo Shimei morwa Gera wa Mobenjamine, yo o neng a tswa kwa Bahurime, a itlhaganela a ya le banna ba Juda go ya go kgatlhantsha Kgosi Dafide.
17  Mme o ne a na le banna ba le sekete ba ba tswang kwa Benjamine. (Le Siba motlhokomedi wa ntlo ya ga Saulo le bomorwawe ba ba lesome le botlhano le batlhanka ba gagwe ba ba masome a mabedi ba ne ba na le ene, mme ba fitlha ka katlego kwa Joredane kwa pele ga kgosi.
18  Mme a kgabaganya letsibogo a kgabagantsha ba ntlo ya kgosi le go dira se se molemo mo matlhong a yone.) Mme Shimei morwa Gera ene, o ne a wela fa fatshe fa pele ga kgosi fa e ne e tloga e kgabaganya Joredane.
19  Jaanong a raya kgosi a re: “A morena wa me a se ka a go mpalela e le tlolo, le gone o se ka wa gakologelwa phoso e motlhanka wa gago a neng a e dira mo letsatsing le morena wa me kgosi a neng a tswa kwa Jerusalema ka lone, gore kgosi e e beye mo pelong ya yone.
20  Gonne motlhanka wa gago o itse sentle gore ke nna ke leofileng; mme bona ke tlile gompieno ke le wa ntlha mo go botlhe ba ntlo ya ga Josefa gore ke tle go kgatlhantsha morena wa me kgosi.”
21  Abishai morwa Seruia a akofa a araba a re: “A Shimei ga a tshwanela go bolaelwa seno, ka gonne o hutsitse motlodiwa wa ga Jehofa?”
22  Mme Dafide a re: “Ke dirang ka lona, lona bomorwa Seruia, gore gompieno lo nne baganetsi ba me? A gompieno motho mongwe o tla bolawa mo Iseraele? Gonne a ga ke itse sentle gore gompieno ke nna kgosi ya Iseraele?”
23  Foo kgosi ya raya Shimei ya re: “Ga o kitla o swa.” Mme kgosi ya mo ikanela.
24  Mme Mefiboshethe morwa ngwana wa ga Saulo ene, o ne a tla go kgatlhantsha kgosi; mme o ne a sa ipaakanya dinao le fa e le go ipaakanya ditedu tsa dipounama le gone o ne a sa tlhatswa diaparo tsa gagwe go tloga ka letsatsi le kgosi e neng e tsamaya ka lone go fitlha ka letsatsi le e neng e boa ka kagiso ka lone.
25  Mme ga diragala gore, fa a tla mo Jerusalema a tla go kgatlhantsha kgosi, foo kgosi ya mo raya ya re: “Ke ka ntlha yang fa o ne o sa tsamaye le nna Mefiboshethe?”
26  Foo a re: “Morena wa me kgosi, motlhanka wa me ke ene a neng a ntsietsa. Gonne motlhanka wa gago o ne a rile, ‘Mma ke ipelesetse esele e namagadi gore ke tle ke e palame mme ke tsamaye le kgosi’, gonne motlhanka wa gago o golafetse.
27  Ka jalo a senya leina la motlhanka wa gago mo go morena wa me kgosi. Mme morena wa me kgosi o tshwana le moengele wa Modimo wa boammaaruri, ka jalo dira se se molemo mo matlhong a gago.
28  Gonne botlhe ba ntlo ya ga rre ba ka bo ba sa nna sepe fa e se go atlholelwa loso mo go morena wa me kgosi, mme le fa go ntse jalo o ne wa baya motlhanka wa gago mo gare ga ba ba jang mo tafoleng ya gago. Ka jalo ke eng se e sa ntseng e ka nna maiphako a a siameng a gore ke nne ke goele kwa kgosing?”
29  Le fa go ntse jalo, kgosi ya mo raya ya re: “O sa ntse o buelang mafoko a gago? Nna ka re, Wena le Siba lo tlhakanele tshimo.”
30  Foo Mefiboshethe a raya kgosi a re: “A a e tseye yotlhe, e re ka jaanong morena wa me kgosi a tlile mo ntlong ya gagwe ka kagiso.”
31  Mme Barisilai wa Mogileade a fologa go tswa kwa Rogelime gore a tle a fetele kwa Joredane le kgosi gore a e buledise go ya kwa Joredane.
32  Mme Barisilai o ne a tsofetse thata, a le dingwaga di le masome a robedi; mme ene o ne a tlamela kgosi ka dijo fa a ne a nna kwa Mahanaime, gonne e ne e le monna yo mogolo thata.
33  Ka jalo kgosi ya raya Barisilai ya re: “Wena kgabaganya le nna, mme ruri ke tla go tlamela ka dijo o na le nna kwa Jerusalema.”
34  Mme Barisilai a raya kgosi a re: “Malatsi a dingwaga tsa botshelo jwa me a ntse jang, gore ke bo nka tlhatlogela kwa Jerusalema le kgosi?
35  Ke na le dingwaga di le masome a robedi gompieno. A nka lemoga molemo le bosula, kgotsa a motlhanka wa gago a ka utlwa se ke neng ka se ja le se ke neng ka se nwa, kgotsa a ke sa ntse ke ka reetsa lentswe la baopedi ba banna le ba basadi?  Ka jalo ke ka ntlha yang fa motlhanka wa gago a ka tlhola a nna mokgweleo mo go morena wa me kgosi?
36  Gonne motlhanka wa gago o kgonne go tsamaisa kgosi sekgalanyana fela go fitlha mo Joredane, mme kgosi e tla bo e ntuelelang ka maduo ano?
37  Mma motlhanka wa gago a boe tsweetswee, mme mma ke swele mo motseng wa me o o gaufi le lefelo la go fitlhela la ga rre le mmè. Mme Kimahame motlhanka wa gago ke yo. A a kgabaganye le morena wa me kgosi; mme o dire ka ene se se molemo mo matlhong a gago.”
38  Ka jalo kgosi ya re: “Kimahame o tla kgabaganya le nna, mme ke tla dira ka ene se se molemo mo matlhong a gago; mme sotlhe se o ka tlhophang go se lopa mo go nna ke tla se go direla.”
39  Jaanong batho botlhe ba simolola go kgabaganya Joredane, le kgosi ka boyone ya kgabaganya; mme kgosi ya atla Barisilai ya mo segofatsa, mme morago ga moo a boela kwa lefelong la gagabo.
40  Fa kgosi e kgabaganyetsa kwa Gilegala, Kimahame ka boene a kgabaganya le yone, le batho botlhe ba Juda, le sephatlo sa batho ba Iseraele, gore ba kgabagantshe kgosi.
41  Mme bonang! banna botlhe ba Iseraele ba ne ba tla kwa kgosing, mme ba raya kgosi ba re: “Ke ka ntlha yang fa banna ba Juda bomorwarraarona ba ne ba go utswa gore ba tlise kgosi le ba ntlo ya yone le banna botlhe ba ga Dafide ba na le ene go kgabaganya Joredane?”
42  Foo banna botlhe ba Juda ba araba banna ba Iseraele ba re: “Ka gonne kgosi e amana thata le rona; mme ke ka ntlha yang fa lo galefetse selo se? A re jele ka ditshenyegelo tsa kgosi ka tsela epe, kgotsa a go na le mpho e re e tliseditsweng?”
43  Le fa go ntse jalo, banna ba Iseraele ba araba banna ba Juda ba re: “Re na le dikabelo di le lesome mo kgosing, mo e leng gore tota le mo go Dafide re a lo feta. Mme he, ke ka ntlha yang fa lo ne lo re tshwara ka lenyatso, mme ke ka ntlha yang fa kgang ya rona e ne e sa nne yone ya ntlha gore re buse kgosi ya rona?” Mme lefoko la banna ba Juda le ne le le botlhoko thata go feta lefoko la banna ba Iseraele.
24  Mme bogale jwa ga Jehofa jwa tukela Iseraele gape, fa mongwe a ne a tlhotlheletsa Dafide kgatlhanong le bone, a re: “Tsamaya o ye go bala Iseraele le Juda.”
2  Ka jalo kgosi ya raya Joabe molaodi wa mephato ya sesole yo o neng a na le yone ya re: “Tsweetswee, tsamayatsamayang mo ditsong tsotlhe tsa Iseraele, go tswa kwa Dana go ya kwa Beere-sheba, mme lo kwadiseng batho, mme ruri ke tla itse palo ya batho.”
3  Mme Joabe a raya kgosi a re: “E kete  Jehofa Modimo wa gago a ka oketsa batho ka palo ya bone e menagane ga lekgolo matlho a morena wa me kgosi a go bona. Mme morena wa me kgosi ene, ke ka ntlha yang fa a kgatlhilwe ke selo seno?”
4  La bofelo lefoko la kgosi la fenya Joabe le balaodi ba mephato ya sesole. Ka jalo Joabe le balaodi ba mephato ya sesole ba tswa fa pele ga kgosi ba ya go kwadisa batho ba Iseraele.
5  Mme ba kgabaganya Joredane ba thibelela kwa Aroere go ya kafa mojeng wa motse o o fa gare ga mokgatšha o o phothoselang, go ya kwa Bagadeng, le go ya kwa Jasere.
6  Morago ga moo ba tla mo Gileade le mo lefatsheng la Tahatime-hodishe mme ba tswelela ba ya kwa Dana-jaane mme ba potologa go ya kwa Sidona.
7  Foo ba tla mo kagong ya phemelo ya Ture le metse yotlhe ya Bahife le ya Bakanana mme ba tla mo bofelelong kwa Negebe wa Juda kwa Beere-sheba.
8  Ka jalo ba tsamayatsamaya go ralala lefatshe lotlhe mme ba tla mo Jerusalema kwa bokhutlong jwa dikgwedi di robabongwe le malatsi a le masome a mabedi.
9  Jaanong Joabe a naya kgosi palo ya kwadiso ya batho; mme Iseraele ya bo e fitlha go banna ba le dikete di le makgolo a le robedi ba ba diganka ba ba somolang tšhaka, mme banna ba Juda e ne e le banna ba le dikete di le makgolo a matlhano.
10  Mme pelo ya ga Dafide ya simolola go mo sekisa fa a sena go bala batho jalo. Ka gone Dafide a raya Jehofa a re: “Ke leofile thata ka se ke se dirileng. Mme jaanong Jehofa, a tlolo ya motlhanka wa gago e fete, tsweetswee; gonne ke dirile ka boeleele fela thata.”
11  E rile Dafide a nanoga mo mosong, lefoko la ga Jehofa ka bolone la tla kwa go Gada moporofeti, mmoni wa diponatshegelo wa ga Dafide, le re:
12  “Tsamaya, mme o reye Dafide o re, ‘Jehofa o buile jaana: “Ke go beela dilo di le tharo. Itlhophele sengwe sa tsone gore ke se go dire.”’”
13  Ka jalo Gada a tsena kwa go Dafide mme a mmolelela a mo raya a re: “A go tle mo go wena dingwaga di le supa tsa leuba mo lefatsheng la gago, kgotsa dikgwedi di le tharo o tshaba fa pele ga baba ba gago, ba go latelela, kgotsa go nne le malatsi a le mararo a bolwetse jwa leroborobo mo lefatsheng la gago? Jaanong itse mme o bone gore ke tla fetola Yo o nthomileng ke reng.”
14  Ka jalo Dafide a raya Gada a re: “Go ntshwenya thata. Tsweetswee, mma re wele mo seatleng sa ga Jehofa, gonne o mautlwelobotlhoko a mantsi; mme mma ke se ka ka wela mo seatleng sa motho.”
15  Mme Jehofa a tlisa bolwetse jwa leroborobo mo Iseraele go tloga mo mosong go fitlha ka nako e e tlhomilweng, mo go neng ga swa batho ba le dikete di le masome a supa mo bathong go tloga kwa Dana go ya kwa Beere-sheba.
16  Mme moengele a nna a ntsheditse seatla kwa Jerusalema gore a e senye; mme Jehofa a simolola go ikwatlhaela masetlapelo ao, ka jalo a raya moengele yo o neng a senya batho a re: “Go lekane! Diga seatla sa gago jaanong.” Mme moengele wa ga Jehofa a bo a le gaufi le seboana sa ga Arauna wa Mojebuse.
17  Mme Dafide a raya Jehofa, fa a bona moengele yo o neng a kgemetha batho, ee, a re: “Bona ke nna ke leofileng e bile ke nna ke dirileng phoso; mme dinku tseno—di dirileng? Tsweetswee, a seatla sa gago se tle mo go nna le mo ntlong ya ga rre.”
18  Moragonyana Gada a tsena kwa go Dafide mo letsatsing leo mme a mo raya a re: “Tlhatloga o ye go tlhomela Jehofa sebeso kwa seboaneng sa ga Arauna wa Mojebuse.”
19  Mme Dafide a simolola go tlhatloga tumalanong le lefoko la ga Gada, go ya ka se Jehofa a neng a se laetse.
20  E rile Arauna a leba kwa tlase mme a bona kgosi le batlhanka ba yone ba fetela kwa go ene, Arauna a akofa a tswa mme a ikobela kgosi sefatlhego sa gagwe se lebile fa fatshe.
21  Foo Arauna a re: “Ke ka ntlha yang fa morena wa me kgosi a tlile mo motlhankeng wa gagwe?” Foo Dafide a re: “Go reka seboana mo go wena gore ke agele Jehofa sebeso, gore petso e emisiwe mo bathong.”
22  Mme Arauna a raya Dafide a re: “A morena wa me kgosi a se tseye mme a ise se se molemo mo matlhong a gagwe tshupelo. Bona dikgomo tsa tshupelo e e fisiwang le selei sa go photha le didirisiwa tsa dikgomo e tla nna dikgong.
23  Arauna o naya kgosi sengwe le sengwe, wena kgosi.” Mme Arauna a tswelela a raya kgosi a re: “E kete Jehofa Modimo wa gago a ka bontsha fa a ipela mo go wena.”
24  Le fa go ntse jalo, kgosi ya raya Arauna ya re: “Nnyaa, mme ruri ke tla e reka mo go wena ka tlhwatlhwa; mme ga nkitla ke isetsa Jehofa Modimo wa me ditlhabelo tse di fisiwang kwantle ga tuelo.” Ka jalo Dafide a reka seboana le dikgomo ka dishekele tsa selefera di le masome a matlhano.
25  Mme Dafide a agela Jehofa sebeso foo le go isa ditlhabelo tse di fisiwang le ditlhabelo tsa kabalano, mme Jehofa a dumela go rapelesega ka ntlha ya lefatshe leo, mo petso e neng ya emisiwa mo Iseraele.
5  Fa nako e ntse e tsamaya ditso tsotlhe tsa Iseraele tsa tla kwa go Dafide kwa Heberone tsa re: “Bona! Rona ka borona re lerapo la gago le nama ya gago.
2  Maabane le mo nakong e e fetileng fa Saulo a ne a le kgosi ya rona, ke wena yo o neng o etelela Iseraele pele go tswa le go e tsenya. Mme Jehofa a go raya a re, ‘Wena ka bowena o tla disa batho ba me Iseraele, e bile wena ka bowena o tla nna moeteledipele wa Iseraele.’”
3  Ka jalo banna botlhe ba bagolwane ba Iseraele ba tla kwa kgosing kwa Heberone, mme Kgosi Dafide a dira kgolagano le bone kwa Heberone fa pele ga ga Jehofa; mme morago ga moo ba tlotsa Dafide go nna kgosi ya Iseraele.
4  Dafide o ne a na le dingwaga di le masome a mararo fa a nna kgosi. O ne a busa e le kgosi dingwaga di le masome a manè.
5  O ne a busa e le kgosi ya Juda kwa Heberone dingwaga di le supa le dikgwedi di le thataro; mme a busa e le kgosi kwa Jerusalema dingwaga di le masome a mararo le boraro a busa Iseraele yotlhe le Juda.
6  Ka gone kgosi le banna ba yone ba ya kwa Jerusalema go ya go tlhasela Bajebuse ba ba nnang mo lefatsheng leo, mme ba simolola go raya Dafide ba re: “Ga o kitla o tsena fano, mme difofu le digole ruri di tla go faposa,” bone ba akanya gore: “Dafide ga a kitla a tsena fano.”
7  Le fa go ntse jalo, Dafide a thopa kago e e thata ya Siona, ke gore, Motse wa ga Dafide.
8  Ka jalo Dafide a bua mo letsatsing leo a re: “Ope fela yo o kgemethang Bajebuse, a a tsene ka mogogoro wa metsi, a kopane le digole le difofu, tse di tlhoilweng ke moya wa ga Dafide!” Ke gone ka moo ba reng: “Sefofu le segole ga di kitla di tsena mo ntlong.”
9  Mme Dafide a nna mo kagong e e thata, mme ya bidiwa Motse wa ga Dafide; mme Dafide a simolola go aga gotlhe fela go tswa kwa Thoteng le mo teng.
10  Ka gone Dafide a tswelela a gola thata, mme Jehofa Modimo wa masomosomo o ne a na le ene.
11  Mme Hirame kgosi ya Ture a romela barongwa kwa go Dafide, le ditlhare tsa mosedara le badira ka dikgong le badira ka maje a dipota, mme ba simolola go agela Dafide ntlo.
12  Mme Dafide a simolola go itse gore Jehofa o ne a mo tlhomamisitse ka thata go nna kgosi ya Iseraele le gore o ne a godisitse bogosi jwa gagwe ka ntlha ya batho ba gagwe Iseraele.
13  Fa go sa ntse go ntse jalo, Dafide a nna a tsaya bagadingwana ba ba oketsegileng le basadi ba ba tswang kwa Jerusalema fa a sena go tswa kwa Heberone; mme Dafide a tswelela a tsholelwa bana ba bantsi ba basimane le ba basetsana.
14  Mme ano ke maina a ba a ba tsholetsweng kwa Jerusalema: Shammua le Shobabe le Nathane le Solomone,
15  le Ibehare le Elishua le Nefege le Jafia,
16  le Elishama le Eliada le Elifelete.
17  Mme Bafilisitia ba utlwa gore ba ne ba tloditse Dafide go nna kgosi ya Iseraele. Foo Bafilisitia botlhe ba tlhatloga ba tla go batla Dafide. E rile Dafide a utlwa ka gone, a fologela kwa lefelong le go leng thata go le atamela.
18  Mme Bafilisitia bone, ba tsena mme ba nna ba tsamayatsamaya mo lebaleng le le kwa tlase la Refaime.
19  Mme Dafide a simolola go botsa Jehofa, a re: “A ke tlhasele Bafilisitia? A o tla ba tsenya mo seatleng sa me?” Foo Jehofa a raya Dafide a re: “Tlhatloga, gonne ruri ke tla tsenya Bafilisitia mo diatleng tsa gago.”
20  Ka jalo Dafide a tla kwa Baale-perasime, mme Dafide a ba kgemetha gone koo. Foo a re: “Jehofa o thubagantse baba ba me kwa pele gape, jaaka phatlha e e dirilweng ke metsi.” Ke gone ka moo a neng a bitsa leina la lefelo leo a re Baale-perasime.
21  Ka gone ba tlogela medingwana ya bone foo, ka jalo Dafide le banna ba gagwe ba e tsaya.
22  Moragonyana Bafilisitia ba tlhatloga gape mme ba tsamayatsamaya mo lebaleng le le kwa tlase la Refaime.
23  Foo Dafide a botsa Jehofa, mme a re: “O se ka wa tlhatloga. Potologela ka kwa morago ga bone, mme o ba tlhasele ka kwa pele ga ditlhatshana tsa bakha.
24  Mme a go diragale gore, fa o utlwa modumo wa go gwanta kwa godimo ga ditlhatshana tsa bakha, ka nako eo o dire ka bofefo, ka gonne ka nako eo Jehofa o tla bo a dule kwa pele ga gago go kgemetha bothibelelo jwa Bafilisitia.”
25  Ka jalo Dafide a dira ka tsela eo, fela jaaka Jehofa a ne a mo laetse, mme a kgemetha Bafilisitia go tswa kwa Geba go ya fela kwa Gesere.
15  Mme ga diragala morago ga dilo tseo gore Abesalome a dire gore a direlwe kara, e na le dipitse le banna ba le masome a matlhano ba ba sianang fa pele ga gagwe.
2  Mme Abesalome a tsoga go sa le phakela a ema fa thoko ga tsela e e yang kwa kgorong. Mme go ne go diragala gore, fa monna ope fela a ne a na le kgetsi ya molao e e yang kwa kgosing gore e atlholwe, foo Abesalome o ne a mmitsa a bo a re: “O tswa kwa motseng ofe?” mme o ne a re: “Motlhanka wa gago o tswa mo go longwe lwa ditso tsa Iseraele.”
3  Mme Abesalome a mo reye a re: “Bona, dikgang tsa gago di molemo e bile di tlhamaletse; mme ga go na ope go tswa kwa kgosing yo o go utlwang.”
4  Mme Abesalome o ne a tle a tswelele a re: “Oo, fa nka bo ke tlhomilwe moatlhodi mo lefatsheng leno, gore motho mongwe le mongwe yo o nang le kgetsi ya molao kgotsa katlholo a tle kwa go nna! Foo ruri ke tla mo direla tshiamiso.”
5  Gape go ne go diragala gore, fa monna a ne a atamela gore a mo ikobele, o ne a ntsha seatla sa gagwe a mo tshwara a bo a mo atla.
6  Mme Abesalome a nna a dira selo se se ntseng jaana mo Baiseraeleng botlhe ba ba neng ba tsena kwa kgosing gore ba atlholelwe; mme Abesalome a nna a utswa dipelo tsa batho ba Iseraele.
7  Mme ga diragala gore kwa bokhutlong jwa dingwaga di le masome a manè Abesalome a reye kgosi a re: “Tsweetswee mma ke tsamaye ke ye go duela kwa Heberone maikano a me a ke a diretseng Jehofa ka masisi.
8  Gonne motlhanka wa gago o ne a dira maikano ka masisi fa ke ne ke nna kwa Geshure kwa Siria, a re, ‘Fa ruri Jehofa a ka mpusetsa kwa Jerusalema, le nna ke tla direla Jehofa tirelo.’”
9  Ka jalo kgosi ya mo raya ya re: “Tsamaya ka kagiso.” Foo a nanoga mme a ya kwa Heberone.
10  Jaanong Abesalome a romela ditlhola mo ditsong tsotlhe tsa Iseraele, a re: “Fela fa lo utlwa modumo wa lonaka, lo bo lo re, ‘Abesalome jaanong ke kgosi kwa Heberone!’”
11  Jaanong banna ba le makgolo a mabedi go tswa kwa Jerusalema ba ne ba tsamaile le Abesalome, ba biditswe e bile ba tsamaya ba sa belaele, le gone ba ne ba sa itse le fa e le sepe.
12  Gape, e rile a isa ditlhabelo, Abesalome o ne a roma gore go bidiwe Ahitofele wa Mogilo, mogakolodi wa ga Dafide, go tswa kwa motseng wa gagwe e leng Gilo. Mme togamaano ya boferefere ya nna ya nonofela pele, mme batho ba ne ba ntse ba gola ka palo kafa go Abesalome.
13  Fa nako e ntse e tsamaya mmegi a tla kwa go Dafide, a re: “Pelo ya banna ba Iseraele e setse e le kafa morago ga ga Abesalome.”
14  Dafide a akofa a raya batlhanka ba gagwe botlhe ba ba neng ba na le ene kwa Jerusalema a re: “Nanogang re tshabeng; gonne ga re kitla re falola ka ntlha ya ga Abesalome! Itlhaganeleng, e se re kgotsa a itlhaganela a re tshwara mme a re tlisetsa se se bosula a ba a itaya motse ka bogale jwa tšhaka!”
15  Foo batlhanka ba kgosi ba raya kgosi ba re: “Go ya kafa go sotlhe se morena wa me kgosi a ka se tlhophang, batlhanka ba gago ke ba.”
16  Ka jalo kgosi ya tswa le botlhe ba ntlo ya yone ba le fa dinaong tsa yone, mme kgosi ya tlogela basadi ba le lesome, bagadingwana, gore ba tlhokomele ntlo.
17  Mme kgosi ya tswelela mo tseleng ya yone le batho botlhe ba le fa dinaong tsa yone; mme ba ema kwa Bethe-merehake.
18  Mme batlhanka ba yone botlhe ba ne ba kgabaganya fa thoko ga yone; mme Bakeretha botlhe le Bapelethe botlhe le Bagathe botlhe, banna ba le makgolo a le marataro ba ba neng ba mo setse morago go tswa kwa Gathe, ba ne ba kgabaganya fa pele ga sefatlhego sa kgosi.
19  Foo kgosi ya raya Itai wa Mogathe ya re: “Ke ka ntlha yang fa le wena o tsamaya le rona? Boa o ye go nna le kgosi; gonne o motswakwa, mme kwantle ga moo, o motshwarwa go tswa kwa lefelong la gaeno.
20  O tlile maabane fela, a mme gompieno ke tla dira gore o kgarakgatshege le rona, gore o tsamaye fa ke tsamaya o ya gongwe le gongwe kwa ke yang teng? Boa o buse bomorwarrago le wena, [mme e kete Jehofa a ka go direla] bopelonomi jwa lorato le boikanyegi!”
21  Mme Itai a araba kgosi a re: “Jaaka Jehofa a tshedile le jaaka morena wa me kgosi a tshedile, mo lefelong le morena wa me kgosi a tla nnang mo go lone, e ka tswa e le gore a swe kgotsa a tshele gone, ke gone kwa motlhanka wa gago a tla nnang teng!”
22  Foo Dafide a raya Itai a re: “Tsamaya o ye go kgabaganya.” Ka jalo Itai wa Mogathe a kgabaganya, le banna ba gagwe botlhe le ba bannye botlhe ba ba neng ba na le ene.
23  Mme batho botlhe ba lefatshe leo ba ne ba lela ka lentswe le le kwa godimo, e bile batho botlhe ba ne ba kgabaganya, mme kgosi e ne e eme fa mokgatšheng o o phothoselang wa Kiderona, mme batho botlhe ba ne ba kgabaganya mo tseleng e e bulegileng ba ya kwa nageng.
24  Mme fano gape go ne go na le Sadoke a na le Balefi botlhe ba tshotse letlole la kgolagano la Modimo wa boammaaruri; mme ba tlhoma letlole la Modimo wa boammaaruri fa fatshe fa go Abiathare go fitlha batho botlhe ba weditse go kgabaganya go tswa mo motseng.
25  Mme kgosi ya raya Sadoke ya re: “Busetsa letlole la Modimo wa boammaaruri kwa motseng. Fa nka bona kamogelo mo matlhong a ga Jehofa, ruri o tla mpusa mme a dire gore ke le bone le lefelo la lone la bonno.
26  Mme fa a ka re, ‘Ga o a intumedisa,’ ke fano, a a ntire kafa go leng molemo ka gone mo matlhong a gagwe.”
27  Mme kgosi ya tswelela ya raya Sadoke moperesiti ya re: “O mmoni, gakere? A ko o boele kwa motseng ka kagiso, le Ahimaase morwao le Jonathane morwa Abiathare, bomorwaalona ba babedi, le lona.
28  Bonang, ke tla nnela go diega fa matsibogong a naga go fitlha lefoko le tswa kwa go lona go nkitsise.”
29  Ka gone Sadoke le Abiathare ba busetsa letlole la Modimo wa boammaaruri kwa Jerusalema, mme ba tswelela ba nna koo.
30  Mme Dafide a bo a tlhatloga fa botlhatlogong jwa Metlhware, a tlhatloga a ntse a lela, tlhogo e bipilwe; mme o ne a tsamaya ka dinao di sa rwala, le mongwe le mongwe wa batho botlhe ba ba neng ba na le ene a bipa tlhogo ya gagwe, mme ba tlhatloga ba ntse ba lela.
31  Mme go ne ga begelwa Dafide ga twe: “Ahitofele ke mongwe wa ba ba logang leano la boferefere le Abesalome.” Foo Dafide a re: “Tsweetswee fetola boikaelelo jwa ga Ahitofele e nne boeleele tlhe, Jehofa!”
32  Mme ga diragala gore fa Dafide a tla fa setlhoeng fa batho ba neng ba tle ba ikobele Modimo gone, bona, Hushai wa Moareka a bo a tla go mo kgatlhantsha, seaparo sa gagwe se se telele se gagogantswe e bile a le dithole mo tlhogong.
33  Le fa go ntse jalo, Dafide a mo raya a re: “Fa o ne o ka kgabaganya le nna, ruri o ne o tla nna morwalo mo go nna.
34  Mme fa o boela kwa motseng o bo o raya Abesalome o re, ‘Ke motlhanka wa gago, Kgosi. Ke kile ka bo ke le motlhanka wa ga rrago, nna tota ka nako eo, mme jaanong ke motlhanka wa gago,’ foo o kgoreletse boikaelelo jwa ga Ahitofele mo boemong jwa me.
35  A Sadoke le Abiathare baperesiti ga ba na le wena koo? Mme go diragale gore sengwe le sengwe se o ka se utlwang mo ntlong ya kgosi o se bolelele Sadoke le Abiathare baperesiti.
36  Bona! Fa go bone go na le bana ba bone ba babedi ba basimane, Ahimaase wa ga Sadoke le Jonathane wa ga Abiathare; mme lo romele kwa go nna ka bone sengwe le sengwe se lo ka se utlwang.”
37  Ka jalo Hushai, molekane wa ga Dafide, a tsena mo motseng. Mme Abesalome ene, o ne a tsena mo Jerusalema.
20  Jaanong go ne go na le monna foo yo o se nang molemo wa sepe, yo leina la gagwe e neng e le Sheba, morwa Bikeri wa Mobenjamine; mme a letsa lonaka a re: “Ga re na seabe sepe mo go Dafide, e bile ga re na boswa bope mo go morwa Jese. Mongwe le mongwe a ye medimong ya gagwe, wena Iseraele!”
2  Foo banna botlhe ba Iseraele ba simolola go tlhatloga ba se tlhole ba sala Dafide morago mme ba sala Sheba morwa Bikeri morago; mme banna ba Juda bone, ba ne ba ngaparela kgosi ya bone go tswa kwa Joredane go ya kwa Jerusalema.
3  La bofelo Dafide a tla kwa ntlong ya gagwe kwa Jerusalema. Mme kgosi ya tsaya basadi ba ba lesome, bagadingwana ba e neng e ba tlogetse gore ba tlhokomele ntlo, mme ya ba tsenya mo ntlong ya botswalelo, mme ya nna ya ba tlamela ka dijo. Mme ya se ka ya robala le bone, mme ba tswelela ba tswaletswe thata go fitlha ka letsatsi la go swa ga bone, ba le mo botlholagading mme monna a tshela.
4  Jaanong kgosi ya raya Amasa ya re: “Phuthela banna ba Juda kwa go nna mo malatsing a le mararo, mme wena o eme fano.”
5  Ka jalo Amasa a ya go phutha Juda; mme a tla morago ga nako e e beilweng e a neng a e mo tlhometse.
6  Foo Dafide a raya Abishai a re: “Jaanong Sheba morwa Bikeri o tla nna bosula mo go rona go feta Abesalome. Wena tsaya batlhanka ba morena wa gago o mo lelekise, gore a se ka a iponela metse e e sireletsegileng mme a falola fa pele ga matlho a rona.”
7  Ka jalo banna ba ga Joabe le Bakeretha le Bapelethe le banna botlhe ba ba thata ba tswa ba mo sala morago; mme ba tswa mo Jerusalema go lelekisa Sheba morwa Bikeri.
8  Ba ne ba le gaufi le leje le legolo le le kwa Gibeone, mme Amasa ka boene a tla go ba kgatlhantsha. Jaanong Joabe o ne a ikgatlhile, a apere seaparo; mme o ne a gatlhile tšhaka e golegetswe mo nōkeng ya gagwe, e le mo kgatleng ya yone. Ene ka boene o ne a tswa, mme ya wa.
9  Mme Joabe a raya Amasa a re: “A dilo di go tsamaela sentle, morwarre?” Foo seatla sa ga Joabe sa moja sa tshwara ditedu tsa ga Amasa gore a mo atle.
10  Mme Amasa, o ne a sa tlhokomela tšhaka e e neng e le mo seatleng sa ga Joabe; mo o neng a mo tlhaba ka yone mo mpeng, mme mala a gagwe a tshologela fa fatshe, mme a se ka a tshwanelwa ke go mo dira jalo gape. Ka jalo a swa. Mme Joabe le Abishai morwarraagwe, ba lelekisa Sheba morwa Bikeri.
11  Mme lengwe la makau a ga Joabe la ema fa go ene mme la nna la re: “Mongwe le mongwe yo o kgatlhilweng ke Joabe le mongwe le mongwe yo e leng wa ga Dafide, a a sale Joabe morago!”
12  Mo nakong eno yotlhe Amasa o ne a bidikama mo mading mo gare ga tsela e kgolo. Fa monna yono a bona gore batho botlhe ba ne ba ema, foo a fudusa Amasa mo tseleng e kgolo a mo isa kwa nageng. La bofelo a latlhela seaparo mo go ene, ka a bona gore mongwe le mongwe yo o tlang fa go ene o ne a ema.
13  Fela fa a sena go mo tlosa mo tsela e kgolo, monna mongwe le mongwe o ne a feta a setse Joabe morago a lelekisa Sheba morwa Bikeri.
14  Mme Sheba a feta mo ditsong tsotlhe tsa Iseraele a ya kwa Abele wa Bethe-maaka. Mme Babikeri botlhe, ba ne ba phuthega mme le bone ba mo sala morago.
15  Mme ba tla ba mo dikanyetsa kwa Abele wa Bethe-maaka mme ba tlhoma lorako lwa phemelo kgatlhanong le motse, e re ka o ne o eme mo teng ga lorako lwa phemelo. Mme batho botlhe ba ba neng ba na le Joabe ba ne ba epolola lobota, gore ba lo digele fa fatshe.
16  Mme mosadi mongwe yo o botlhale a simolola go bitsa a le kwa motseng: “Reetsang, banna, reetsang! Tsweetswee, rayang Joabe lo re, ‘Atamela o tle go fitlha fano, o mme ke bue le wena.’”
17  Ka jalo a atamela fa go ene, mme mosadi a re: “A o Joabe?” mme ene a re: “Ee ke nna.” Foo a mo raya a re: “Reetsa mafoko a lelata la gago.” Mme ene a re: “Ke reeditse.”
18  Mme a tswelela a re: “Ruri ba ne ba tle ba bue jaana mo metlheng ya pele, ba re, ‘A ba botse kwa Abele, mme foo ruri ba tla khutlisa kgang.’
19  Ke emetse ba ba ratang kagiso le ba ba ikanyegang ba Iseraele. O batla go bolaya motse le mmè mo Iseraele. O komeletsang boswa jwa ga Jehofa?”
20  Foo Joabe a araba a re: “Ruri go ka se direge ka nna gore ke kometse le gore ke senye.
21  Kgang ga e a nna jalo, mme monna mongwe go tswa kwa kgaolong e e dithaba ya Eferaime, yo leina la gagwe e leng Sheba morwa Bikeri, o tsholeleditse Kgosi Dafide seatla. Lona, mo re neeleng a le nosi, mme ke tla tloga mo motseng.” Mme mosadi a raya Joabe a re: “Bona! O tla latlhelelwa tlhogo ya gagwe kwa godimo ga lobota!”
22  Mosadi a akofa a ya kwa bathong botlhe ka botlhale jwa gagwe, mme ba kgaola tlhogo ya ga Sheba morwa Bikeri ba e latlhelela Joabe. Go tswa foo a letsa lonaka, mme ba gasama ba tswa mo motseng, mongwe le mongwe a ya kwa legaeng la gagwe; mme Joabe ka boene a boela kwa Jerusalema kwa kgosing.
23  Mme Joabe o ne a okametse masole otlhe a Iseraele; mme Benaia morwa Jehoiada o ne a okametse Bakeretha le Bapelethe.
24  Adorame o ne a okametse ba ba patelediwang go tsenela tiro e e boima; mme Jehoshafate morwa Ahilude e ne e le mokwadi.
25  Shefa e ne e le mokwaledi, mme Sadoke le Abiathare e le baperesiti.
26  Mme Ira wa Mojaire le ene a nna moperesiti wa ga Dafide.
1  Mme ga diragala gore morago ga loso lwa ga Saulo, le fa Dafide ka boene a sena go boa kwa go kgemetheng Baamaleke, Dafide a tswelela go nna kwa Sikelage malatsi a le mabedi.
2  Mme ga diragala mo letsatsing la boraro gore, bonang! monna a bo a tla a tswa kwa bothibelelong, kwa go Saulo, diaparo tsa gagwe di gagogantswe a le lerole mo tlhogong; mme ga diragala gore fa a tla fa go Dafide, a akofa a wela fa fatshe a obama.
3  Mme Dafide a mo raya a re: “O tswa kae?” foo a mo raya a re: “Ke falotse kwa bothibelelong jwa Iseraele.”
4  Mme Dafide a tswelela a mo raya a re: “Kgang e feletse jang? Mpolelela tsweetswee.” Foo a re: “Batho ba tshabile mo tlhabanong gape batho ba le bantsi ba ole mo e leng gore ba ne ba swa, tota le Saulo le Jonathane morwawe ba sule.”
5  Foo Dafide a raya lekau le le neng le mmolelela a re: “O itse jang gore tota Saulo o sule le Jonathane morwawe?”
6  Foo lekau le le neng le mmolelela la re: “Ke ne ka iphitlhela ka tshoganyetso ke le mo Thabeng ya Gileboa, mme Saulo o ne a le foo a itshegeditse ka lerumo la gagwe; mme bona! banna ba ba kgweetsang dikara le banna ba ba palameng ba dipitse ba ne ba mo tshwere.
7  E rile a retologa a mpona, foo a mpitsa, mme ka re, ‘Ke fano!’
8  Mme a nthaya a re, ‘O mang?’ mme ka mo raya ka re, ‘Ke Moamaleke.’
9  Foo a re, ‘Tsweetswee, ema fa go nna mme o mpolaye ruri, gonne ke tshwerwe ke go gonega mosifa, ka gonne moya wa me otlhe o sa ntse o le mo go nna.’
10  Ka jalo ka ema fa go ene mme ruri ka mmolaya, gonne ke ne ke itse gore o ne a ka se tshele fa a sena go wa. Foo ka tsaya serwalo sa segosi se se neng se le mo tlhogong ya gagwe le leseka le le neng le le mo lebogong la gagwe, gore ke di tlise fano mo go morena wa me.”
11  Foo Dafide a tshwara diaparo tsa gagwe a di gagoganya, le banna botlhe ba ba neng ba na le ene ba dira jalo.
12  Mme ba simolola go kuruetsa le go lela le go itima dijo go fitlha maitseboa ka ntlha ya ga Saulo le ka ntlha ya ga Jonathane morwawe le ka ntlha ya batho ba ga Jehofa le ka ntlha ya ntlo ya Iseraele, ka gonne ba ne ba ole ka tšhaka.
13  Jaanong Dafide a raya lekawana le le neng le mmolelela a re: “O tswa kae?” mme a re: “Ke morwa moagi wa moeng, Moamaleke.”
14  Foo Dafide a mo raya a re: “Go tlile jang gore o bo o sa boifa go ntsha seatla sa gago go senya motlodiwa wa ga Jehofa?”
15  Foo Dafide a bitsa lengwe la makau mme a re: “Atamela. Mo iteye.” Ka jalo a mo tlhaba a ba a swa.
16  Foo Dafide a mo raya a re: “A molato wa gago wa madi o nne mo tlhogong ya gago, ka gonne molomo wa gago o supile kgatlhanong le wena, o re, ‘Nna ka bonna ruri ke bolaile motlodiwa wa ga Jehofa.’”
17  Mme Dafide a simolola go opela pina eno ya khutsafalo ka ntlha ya ga Saulo le Jonathane morwawe
18  le go bolela gore bomorwa Juda ba tshwanetse go rutiwa “Bora.” Bona! E kwadilwe mo bukeng ya ga Jashare:
19  “Wena Iseraele, bontle bo bolailwe setlhogo mo mafelong a gago a a kwa godimo.A bo banna ba ba thata ba ole!
20  Lo se ka lwa go bolela kwa Gathe;Lo se ka lwa go itsise mo mebileng ya Ashekelona,E se re kgotsa bomorwadia Bafilisitia ba ipela,E se re kgotsa bomorwadia banna ba ba sa rupang ba itumela.
21  Lona dithaba tsa Gileboa, a go se nne monyo ope, a go se nne pula epe mo go lona, le gone go se ka ga nna le masimo a meneelo e e boitshepo;Ka gonne thebe ya ba ba thata e ne ya leswafadiwa koo,Thebe ya ga Saulo, mo go neng ga se ka ga nna le ope yo o tloditsweng ka leokwane.
22  Go tswa mo mading a ba ba bolailweng setlhogo, mo mafureng a ba ba thata,Bora jwa ga Jonathane ga bo a ka jwa boa,Mme tšhaka ya ga Saulo e ne e ka se boe e sa atlega.
23  Saulo le Jonathane, ba ba rategang le ba ba itumedisang mo botshelong jwa bone,Mme mo losong lwa bone ba ne ba sa kgaogana.Ba ne ba le bofefo go feta bontsu,Ba ne ba le thata go feta ditau.
24  Lona bomorwadia Iseraele, lelelang Saulo,Yo o neng a lo apesa bohibidu jo bo letlhololo le mekgabo,Yo o neng a baya mekgabo ya gouta mo diaparong tsa lona.
25  A bo ba ba thata ba ole jang ne mo gare ga tlhabano!Jonathane o bolailwe setlhogo mo mafelong a gago a a kwa godimo!
26  Ke tshwenyegile thata ka ntlha ya gago Jonathane morwarre,O ne o itumedisa thata mo go nna.Lorato lwa gago mo go nna lo ne lo le logolo thata go feta lorato lo lo tswang mo basading.
27  A bo ba ba thata ba oleLe dibetsa tsa ntwa di nyeletse!”
2  Mme ga diragala morago ga moo gore Dafide a botse Jehofa, a re: “A ke tlhatlogele kwa go mongwe wa metse ya Juda?” Foo Jehofa a mo raya a re: “Tlhatloga.” Mme Dafide a tswelela a re: “Ke tla tlhatlogela kae?” Mme a re: “Kwa Heberone.”
2  Ka jalo Dafide a tlhatlogela gone le basadi ba gagwe ba babedi, Ahinoame wa Mojesereele le Abigaile mosadi wa ga Nabale wa Mokaremele.
3  Mme Dafide a tlhatloga le banna ba ba neng ba na le ene, mongwe le mongwe a na le ba ntlo ya gagwe; mme ba nna mo metseng ya karolo ya naga ya Heberone.
4  Go tswa foo banna ba Juda ba tla go tlotsa Dafide koo jaaka kgosi ya ntlo ya Juda. Mme ba tla go bolelela Dafide, ba re: “Banna ba Jabeshe-gileade ke bone ba ba neng ba fitlha Saulo.”
5  Ka gone Dafide a romela barongwa kwa banneng ba Jabeshe-gileade mme a ba raya a re: “A Jehofa a lo segofatse, ka gonne lo diretse Saulo morena wa lona bopelonomi jono jwa lorato, ka gonne lo mo fitlhile.
6  Mme jaanong e kete Jehofa a ka lo direla bopelonomi jwa lorato le boikanyegi, mme le nna ke tla lo direla molemo ono ka gonne lo dirile selo se.
7  Mme jaanong a diatla tsa lona di inonotshe mme lo itshupe lo le banna ba ba diganka, ka gonne morena wa lona Saulo o sule, mme ke nna yo ke tloditsweng ke ba ntlo ya Juda gore ke nne kgosi ya bone.”
8  Mme Abenere morwa Nere molaodi wa masole a e neng e le a ga Saulo, o ne a tsaya Ishe-boshethe, morwa Saulo, mme a mo kgabagantshetsa kwa Mahanaime,
9  mme a mo dira kgosi ya Gileade le Baashura le Jesereele le ya Eferaime le Benjamine le ya Iseraele, yotlhe fela.
10  Ishe-boshethe, morwa Saulo, o ne a na le dingwaga di le masome a manè fa a nna kgosi ya Iseraele, mme a busa e le kgosi dingwaga di le pedi. Ba ntlo ya Juda ke bone fela ba neng ba itshupa e le balatedi ba ga Dafide.
11  Mme palo ya malatsi a Dafide a neng a nna kgosi ya ntlo ya Juda kwa Heberone ka one e ne ya nna dingwaga di le supa le dikgwedi di le thataro.
12  Fa nako e ntse e tsamaya Abenere morwa Nere le batlhanka ba ga Ishe-boshethe, morwa Saulo, ba tswa mo Mahanaime ba ya kwa Gibeone.
13  Mme Joabe morwa Seruia le batlhanka ba ga Dafide, ba ne ba tswa mme moragonyana ba kopana fa mogobeng wa Gibeone; mme ba tswelela ba ntse, bano kafa letlhakoreng leno la mogobe mme bale kafa letlhakoreng lele la mogobe.
14  La bofelo Abenere a raya Joabe a re: “Tsweetswee a makau a eme, mme a a lwantshane fa pele ga rona.” Foo Joabe a re: “A a eme.”
15  Ka jalo a ema mme a kgabaganya ka palo, a le lesome le bobedi e le a ga Benjamine le Ishe-boshethe, morwa Saulo, mme a le lesome le bobedi a tswa mo batlhankeng ba ga Dafide.
16  Mme a simolola go tshwarana ka ditlhogo, tšhaka ya mongwe le mongwe e le mo letlhakoreng la yo mongwe, mo ba neng ba wa mmogo. Mme lefelo leo la bidiwa Helekathe-hasurime, o o kwa Gibeone.
17  Mme tlhabano ya nna thata mo go feteletseng mo letsatsing leo, mme la bofelo Abenere le banna ba Iseraele ba ne ba fenngwa fa pele ga batlhanka ba ga Dafide.
18  Jaanong bomorwa Seruia ba bararo ba bo ba le foo, Joabe le Abishai le Asahele; mme Asahele o ne a le dinao di bofefo, jaaka nngwe ya ditshephe tse di mo nageng e e bulegileng.
19  Mme Asahele a lelekisa Abenere, mme a se ka a sekamela go ya kafa mojeng kgotsa kafa molemeng mo go saleng Abenere morago.
20  Fa nako e ntse e tsamaya Abenere a leba kwa morago ga gagwe mme a re: “A ke wena, Asahele?” ene a re: “Ke nna.”
21  Foo Abenere a mo raya a re: “Fapogela kafa mojeng kgotsa kafa molemeng o tshware lengwe la makau go nna la gago mme o tseye se o se le apolang go nna sa gago.” Mme Asahele o ne a sa batle go fapoga mo go mo saleng morago.
22  Ka jalo Abenere a raya Asahele gape a re: “Fapoga mo go ntshaleng morago. Ke ka ntlha yang fa ke tshwanetse go go itaya ka go latlhela fa fatshe? Foo ke tla tsholeletsa Joabe morwarrago sefatlhego jang?
23  Mme a nna a gana go fapoga; mme Abenere a mo itaya mo mpeng ka matshwaro a lerumo, mo lerumo le neng la phunyeletsa mokwatla wa gagwe; a ba a wela gone foo a swela fa a neng a le teng. Mme ga diragala gore botlhe ba ba neng ba tla mo lefelong le Asahele a neng a wetse mo go lone a ba a swela mo go lone ba fitlhe ba eme.
24  Mme Joabe le Abishai ba lelekisa Abenere. Fa letsatsi le phirima ba ne ba tla mo thoteng ya Ama, e e fa pele ga Gia mo tseleng e e yang kwa nageng ya Gibeone.
25  Mme bomorwa Benjamine ba phuthega mmogo kafa morago ga ga Abenere, mme ba nna setlhopha se le sengwe fela ba bo ba nna ba eme mo godimo ga thota nngwe.
26  Mme Abenere a simolola go biletsa kwa go Joabe a re: “A tšhaka e tla ja ka bosakhutleng? A tota ga o itse gore la bofelo go tla nna botlhoko? E tla nna lobaka lo lo kae, he, pele o bolelela batho gore ba boele morago mo go saleng bomorwarraabone morago?”
27  Foo Joabe a re: “Jaaka Modimo wa boammaaruri a tshedile, fa o ka bo o sa bua, batho ba ne ba tla busiwa fela mo mosong, mongwe le mongwe mo go saleng morwarraagwe morago.”
28  Jaanong Joabe a letsa lonaka, mme batho botlhe ba ema mme ba se ka ba tlhola ba tswelela go lelekisa Iseraele, e bile ga ba a ka ba tlhola ba simolola tlhabano sesha.
29  Mme Abenere le banna ba gagwe, ba ne ba gwanta go ralala Areba bosigo joo jotlhe mme ba kgabaganya Joredane ba gwanta go ralala lengope lotlhe mme la bofelo ba goroga kwa Mahanaime.
30  Mme Joabe ene, o ne a boa mo go saleng Abenere morago mme a simolola go phutha batho botlhe mmogo. Mme go ne go tlhaela banna ba le lesomerobongwe le Asahele mo batlhankeng ba ga Dafide.
31  Mme batlhanka ba ga Dafide bone, ba ne ba kgemethile ba ga Benjamine le ba banna ba ga Abenere—go ne go sule banna ba le makgolo a le mararo le masome a le marataro.
32  Mme ba tsaya Asahele ba mo fitlha mo lefelong la go fitlhela la ga rraagwe, le le kwa Bethelehema. Foo Joabe le banna ba gagwe ba tswelela ba gwanta bosigo jotlhe, mme ba tlhabelwa ke letsatsi ba le kwa Heberone.
3  Mme ntwa fa gare ga ntlo ya ga Saulo le ntlo ya ga Dafide ya tswelela lobaka lo loleele; Dafide a nna a nonofela pele, mme ntlo ya ga Saulo ya nna ya tswelela pele go koafala.
2  Fa go sa ntse go ntse jalo, Dafide a tsholelwa bana ba basimane kwa Heberone, mme leitibolo la gagwe e ne ya nna Amenone ka Ahinoame mosadi wa Mojesereele.
3  Mme wa bobedi e ne e le Kileabe ka Abigaile mosadi wa ga Nabale wa Mokaremele, mme wa boraro e ne e le Abesalome morwa Maaka morwadia Talemai kgosi ya Geshure.
4  Mme wa bonè e ne e le Adonija morwa Hagithe, wa botlhano e le Shefatia morwa Abitale.
5  Mme wa borataro e ne e le Ithereame ka Egela, mosadi wa ga Dafide. Bano ke bone ba ba neng ba tsholelwa Dafide kwa Heberone.
6  Mme ga diragala gore fa ntwa e e fa gare ga ntlo ya ga Saulo le ntlo ya ga Dafide e ntse e tswelela, Abenere ene a bo a ntse a nonotsha boemo jwa gagwe mo ntlong ya ga Saulo a sa kgaotse.
7  Jaanong Saulo o ne a nnile le mogadingwana yo leina la gagwe e neng e le Risepa, morwadia Aia. Moragonyana Ishe-boshethe a raya Abenere a re: “Ke ka ntlha yang fa o ne o robala le mogadingwana wa ga rre?”
8  Mme Abenere a galefela mafoko a ga Ishe-boshethe thata a ba a tswelela a re: “A ke tlhogo ya ntša ya Juda nna? Gompieno ke ntse ke direla ntlo ya ga Saulo rrago bopelonomi jwa lorato, le bomorwarraagwe le ditsala tsa gagwe ka esi, mme ga ke a letla gore o iphitlhele o le mo seatleng sa ga Dafide; mme le fa go ntse jalo gompieno o ntshekisetsa tlolo malebana le mosadi.
9  A Modimo a direle Abenere jalo a bo a oketse, fa e le gore fela jaaka Jehofa a ikanetse Dafide, ga ke na go mo direla ka tsela e e ntseng jalo,
10  gore ke fuduse bogosi mo ntlong ya ga Saulo mme ke tlhomamise setulo sa bogosi sa ga Dafide mo Iseraele le mo Juda go tswa kwa Dana go ya kwa Beere-sheba.”
11  Mme a se ka a kgona go fetola Abenere ka lefoko le le lengwe gape ka ntlha ya go mmoifa.
12  Ka jalo Abenere a romela barongwa kwa go Dafide gone fela foo, a re: “Lefatshe ke la ga mang?” a ba a oketsa a re: “A ko o dire kgolagano ya gago le nna, mme bona! seatla sa me se tla bo se na le wena go retolosetsa Iseraele yotlhe kwa go wena.”
13  Foo a re: “Go siame! Nna ka bonna ke tla dira kgolagano le wena. Mme go na le selo se le sengwe fela se ke se kopang mo go wena, ka re, ‘O ka se ka wa bona sefatlhego sa me fa sa ntlha o sa tlise Mikale, morwadia Saulo, fa o tla go bona sefatlhego sa me.’”
14  Mo godimo ga moo, Dafide a romela barongwa kwa go Ishe-boshethe, morwa Saulo, a re: “A ko o nneele Mikale mosadi wa me, yo ke neng ka mmeelela ka matlalo a bonna a le lekgolo a Bafilisitia.”
15  Ka jalo Ishe-boshethe a roma mme a mo tsaya mo monneng wa gagwe, Palatiele morwa Laishe.
16  Mme monna wa gagwe a nna a tsamaya le ene, a lela fa a ntse a tsamaya fa morago ga gagwe go ya go fitlha kwa Bahurime. Foo Abenere a mo raya a re: “Tsamaya, boa!” Foo a boa.
17  Fa go sa ntse go ntse jalo Abenere o ne a nnile le puisano le banna ba bagolwane ba Iseraele, a re: “Maabane le mo nakong e e fetileng lo ne lwa itshupa lo batla Dafide a nna kgosi ya lona.
18  Mme jaanong tsayang kgato, gonne Jehofa ka boene o ne a raya Dafide a re, ‘Ka seatla sa ga Dafide motlhanka wa me ke tla boloka batho ba me Iseraele mo seatleng sa Bafilisitia le mo seatleng sa baba ba bone botlhe.’”
19  Mme Abenere a bua le mo ditsebeng tsa ga Benjamine, morago ga foo Abenere a ya go bua le mo ditsebeng tsa ga Dafide kwa Heberone sotlhe se se neng se le molemo mo matlhong a Iseraele le mo matlhong a ntlo yotlhe ya ga Benjamine.
20  E rile Abenere a tla mo go Dafide kwa Heberone, a na le banna ba le masome a mabedi, Dafide a direla Abenere le banna ba ba neng ba na le ene modiro.
21  Foo Abenere a raya Dafide a re: “Mma ke nanoge ke ye go phuthela Iseraele yotlhe kwa moreneng wa me kgosi, gore ba dire kgolagano le wena, mme ruri o tla nna kgosi ya sotlhe se moya wa gago o se eletsang.” Ka jalo Dafide a naya Abenere tsela, mme a tsena mo tseleng ka kagiso.
22  Mme bonang, batlhanka ba ga Dafide le Joabe ba bo ba tswa tlhaselong nngwe, mme thopo e ba neng ba tla le yone e ne e le ntsi. Mme Abenere ene, o ne a se na le Dafide kwa Heberone, gonne o ne a mo neile tsela, e bile o ne a le mo tseleng ka kagiso.
23  Mme Joabe le masole otlhe a a neng a na le ene ba tsena, mme jaanong ba begela Joabe, ba re: “Abenere morwa Nere o ne a tla kwa kgosing, mme ya mo naya tsela, mme o mo tseleng ka kagiso.”
24  Ka jalo Joabe a tsena kwa kgosing mme a re: “O dirileng? Bona! Abenere o tlile mo go wena. Ke ka ntlha yang fa o ne o mo naya tsela gore a tsamaye ka katlego?
25  O itse Abenere morwa Nere sentle, gore o ne a tlile go go tsietsa le gore a itse go tswa ga gago le go tsena ga gago le gore a itse sengwe le sengwe se o se dirang.”
26  Foo Joabe a tswa fa go Dafide mme a romela barongwa gore ba sale Abenere morago, mme ba dira gore a boe fa mogobeng wa Sira; mme Dafide ka boene o ne a sa itse ka gone.
27  E rile Abenere a boela kwa Heberone, Joabe jaanong a mo gogela fa thoko mo teng ga kgoro gore a buele le ene kwa tlase. Le fa go ntse jalo, a mo tlhaba mo mpeng teng koo, mo o neng a swa ka ntlha ya madi a ga Asahele morwarraagwe.
28  E rile Dafide a utlwa ka gone morago ga moo, a akofa a re: “Nna le bogosi jwa me, kafa ponong ya ga Jehofa, ga re na molato ka bosakhutleng ka molato wa madi a ga Abenere morwa Nere.
29  A o boele mo tlhogong ya ga Joabe le mo ntlong yotlhe ya ga rraagwe, mme a go se ka ga fedisiwa mo ntlong ya ga Joabe monna yo o nang le keleketlo kgotsa molepero kgotsa monna yo o tshwarang thobane ya selogi e e dikologang ka bofefo kgotsa yo o wang ka tšhaka kgotsa yo o tlhokang senkgwe!”
30  Mme Joabe le Abishai morwarraagwe, ba ne ba bolaya Abenere ka ntlha ya go bo a ne a bolaile Asahele morwarraabone kwa Gibeone mo tlhabanong.
31  Mme Dafide a raya Joabe le batho botlhe ba ba neng ba na le ene a re: “Gagoganyang diaparo tsa lona lo bo lo ipofe ka letsela la kgetsi mme lo lele fa pele ga ga Abenere.” Le Kgosi Dafide tota o ne a tsamaya fa morago ga sekanamelo.
32  Mme ba fitlha Abenere kwa Heberone; mme kgosi ya simolola go tsholetsa lentswe la yone ya lela kwa lefelong la ga Abenere la go fitlhela, le batho botlhe ba simolola go lela.
33  Mme kgosi ya opelela Abenere e re:“A Abenere o tshwanetse go swa loso lwa motho yo o se nang tlhaloganyo?
34  Diatla tsa gago e ne e se tse di bofilweng,Le dinao tsa gago di ne di sa tsenngwa mo mehiring ya kgotlho.O ole jaaka mongwe yo o wang fa pele ga bomorwa tshiamololo.”Foo batho botlhe ba mo lelela gape.
35  Moragonyana batho botlhe ba ne ba tla go naya Dafide senkgwe sa kgomotso e sa ntse e le ka lone letsatsi leo, mme Dafide a ikana, a re: “A Modimo a ntirele jalo a bo a oketse, fa e ka re letsatsi le ise le phirime ka utlwa senkgwe kgotsa le fa e le eng fela!”
36  Mme batlho botlhe ba ela tlhoko, mme ga bo go le molemo mo matlhong a bone. Jaaka sengwe le sengwe se kgosi e neng e se dira, se ne se le molemo mo matlhong a batho botlhe.
37  Mme batho botlhe le Iseraele yotlhe ba itse mo letsatsing leo gore go ne go sa tswa mo kgosing gore Abenere morwa Nere a bolawe.
38  Mme kgosi ya tswelela ya raya batlhanka ba yone ya re: “A ga lo itse gore mo letsatsing leno go ole kgosana le monna yo mogolo mo Iseraele?
39  Mme nna gompieno ke bokoa le fa ke tloditswe go nna kgosi, mme banna bano, bomorwa Seruia, ba maatla thata mo go nna. E kete Jehofa a ka duela modiri wa se se bosula go ya ka bosula jwa gagwe.”
12  Mme Jehofa a romela Nathane kwa go Dafide. Ka jalo a tsena kwa go ene mme a mo raya a re: “Go ne go na le banna ba le babedi ba ba neng ba le mo motseng o le mongwe fela, yo mongwe a humile mme yo mongwe a humanegile.
2  Monna yo o humileng o ne a na le dinku di le dintsi thata le dikgomo;
3  mme monna yo o humanegileng o ne a se na sepe fa e se kwanyana e le nngwe e namagadi, e potlana, e a neng a e rekile. Mme o ne a e boloka e tshela, mme e ne e gola le ene le bomorwawe, botlhe mmogo. E ne e tle e je mo thathaneng ya gagwe, e nwe mo senwelong sa gagwe, e lale mo sehubeng sa gagwe, mme e ne ya nna jaaka morwadie.
4  Moragonyana ga tla moeng kwa monneng wa mohumi, mme a rekegela go tsaya dingwe tsa dinku tsa gagwe le dikgomo tsa gagwe gore a di baakanyetse motsamai yo o neng a tsene kwa go ene. Ka jalo a tsaya kwanyana e namagadi ya monna yo o humanegileng a e baakanyetsa monna yo o neng a tsene kwa go ene.”
5  Foo bogale jwa ga Dafide jwa tukela monna yoo fela thata, mo o neng a raya Nathane a re: “Jaaka Jehofa a tshedile, monna yo o dirang seno o tshwanelwa ke go swa!
6  Mme o tshwanetse a duelela kwanyana e namagadi ka di le nnè, ka ntlha ya go bo a dirile selo seno le ka gonne o ne a se na bopelotlhomogi.”
7  Foo Nathane a raya Dafide a re: “Ke wena monna yoo! Jehofa Modimo wa Iseraele o buile jaana, ‘Nna ka bonna ke ne ka go tlotsa go nna kgosi ya Iseraele, e bile nna ka bonna ke ne ka go golola mo seatleng sa ga Saulo.
8  Mme ke ne ke rata go go naya ntlo ya morena wa gago le basadi ba morena wa gago mo sehubeng sa gago, le go go naya ntlo ya Iseraele le ya Juda. Mme fa go ne go sa lekana, ke ne ke rata go go okeletsa dilo tse di tshwanang le tseno le dilo tse dingwe.
9  Ke ka ntlha yang fa o ne wa nyatsa lefoko la ga Jehofa ka go dira se se bosula mo matlhong a gagwe? O kgemethile Uria wa Mohite ka tšhaka, mme o tsere mosadi wa gagwe go nna mosadi wa gago, mme ene o mmolaile ka tšhaka ya bomorwa Amona.
10  Mme jaanong tšhaka ga e kitla e tswa mo ntlong ya gago ka bosakhutleng, ka ntlha ya gonne o nnyaditse mo o neng wa tsaya mosadi wa ga Uria wa Mohite go nna mosadi wa gago.’
11  Jehofa o buile jaana, ‘Bona, ke go tsosetsa masetlapelo mo ntlong ya gago; mme ke tla tsaya basadi ba gago mo matlhong a gago ke ba neye mongwe ka wena, mme o tla lala le basadi ba gago fa pele ga matlho a letsatsi leno.
12  Le fa wena o dirile mo sephiring, mme nna, ke tla dira selo seno fa pele ga Iseraele yotlhe le fa pele ga letsatsi.’”
13  Jaanong Dafide a raya Nathane a re: “Ke leofetse Jehofa.” Foo Nathane a raya Dafide a re: “Jehofa le ene o tlogela boleo jwa gago bo feta. Ga o kitla o swa.
14  Le fa go ntse jalo, ka gonne ruri o tlhokile tlotlo mo go Jehofa ka selo seno, le morwa ka boene, yo o sa tswang go mo tsholelwa, ruri o tla swa.”
15  Foo Nathane a ya kwa ntlong ya gagwe. Mme Jehofa a itaya ngwana yo mosadi wa ga Uria a neng a mo tsholetse Dafide mo o neng a lwala.
16  Mme Dafide a simolola go batla Modimo wa boammaaruri ka ntlha ya mosimane, mme Dafide a itima dijo gotlhelele mme a tsena a lala a rapame fa fatshe bosigo.
17  Ka jalo banna ba bagolwane ba ntlo ya gagwe ba ema fa go ene gore ba mo kakatlolole fa fatshe, mme ga a ka a dumela le gone a se ka a ja senkgwe le bone.
18  Mme ga diragala mo letsatsing la bosupa gore la bofelo ngwana a swe. Mme batlhanka ba ga Dafide ba ne ba boifa go mmolelela gore ngwana o ne a sule; gonne ba ne ba re: “Bona! Fa ngwana a ne a sa ntse a tshela re ne ra bua le ene, mme a se ka a reetsa lentswe la rona; mme re ka bua le ene jang ra re, ‘Ngwana o sule’? Foo ruri o tla dira sengwe se se bosula.”
19  E rile Dafide a bona gore batlhanka ba gagwe ba ne ba sebaseba mmogo, Dafide a simolola go lemoga gore ngwana o ne a sule. Ka jalo Dafide a raya batlhanka ba gagwe a re: “A ngwana o sule?” Foo ba re: “O sule.”
20  Foo Dafide a nanoga fa fatshe a tlhapa a ba a itshasa leokwane a apara diaparo di sele mme a tla mo ntlong ya ga Jehofa a obama; mme morago ga moo a tsena mo ntlong ya gagwe a kopa, mme ba akofa ba baya senkgwe fa pele ga gagwe mme a simolola go ja.
21  Ka gone batlhanka ba gagwe ba mo raya ba re: “Selo seno se o se dirileng se kaya eng? Fa ngwana a ne a sa ntse a tshela o ne o itima dijo e bile o lela ka ntlha ya gagwe; mme fela fa ngwana a sena go swa o ne wa nanoga wa simolola go ja senkgwe.”
22  Mme a re: “Fa ngwana a ne a sa ntse a tshela ke ne ka itima dijo ka ba ka nna ke lela, ka gonne ke ne ka ipolelela ka re, ‘Ke mang yo o itseng gore a Jehofa a ka nna a nkutlwela botlhoko, mme ngwana ruri a tshele?’
23  Jaanong ka o sule, ke itimelang dijo? A nka kgona go mmusa gape? Ke ya kwa go ene, mme ene, ga a kitla a boela kwa go nna.”
24  Mme Dafide a simolola go gomotsa Bathe-sheba mosadi wa gagwe. Gape, a tsena kwa go ene a lala le ene. Fa nako e ntse e tsamaya a tshola morwa, mme a newa leina go twe Solomone. Mme Jehofa ka boene a mo rata.
25  Ka jalo a romela ka moporofeti Nathane mme a mo naya leina la Jedidia, ka ntlha ya ga Jehofa.
26  Mme Joabe a tswelela a tlhabana le Raba wa bomorwa Amona mme a thopa motse wa bogosi.
27  Ka jalo Joabe a romela barongwa kwa go Dafide a re: “Ke tlhabane le Raba. Gape ke thopile motse wa metsi.
28  Jaanong phutha batho ba bangwe botlhe mme o thibelele kgatlhanong le motse, o o thope; gore e se ka ya nna nna yo o thopang motse, le gore leina la me le se ka la tshwanelwa ke go bidiwa mo go one.”
29  Ka gone Dafide a phutha batho botlhe a ya kwa Raba mme a tlhabana le yone a ba a e thopa.
30  Mme a tlosa serwalo sa ga Malekame mo tlhogong ya gagwe, selekanyo sa bokete jwa sone e le talenta ya gouta, mmogo le maje a a tlhokegang; mme sa nna mo tlhogong ya ga Dafide. Mme thopo ya motse e a e ntshitseng e ne e le ntsi thata.
31  Mme a ntsha batho ba ba neng ba le mo go one, gore a ba beye fa majeng a a shagang le fa didirisiweng tse di bogale tsa tshipi le fa dilepeng tsa tshipi, mme a dira gore ba direle mo go direng ditena. Mme o ne a dira jalo ka metse yotlhe ya bomorwa Amona. La bofelo Dafide le batho botlhe ba boela kwa Jerusalema.
