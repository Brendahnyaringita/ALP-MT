10  Mme ga diragala gore fela fa Adoni-sedeke kgosi ya Jerusalema a utlwa gore Joshua o ne a thopile Ai a ba a e senya, gore fela jaaka a dirile Jeriko le kgosi ya teng, o ne a dirile Ai le kgosi ya teng jalo, le gore banni ba Gibeone ba ne ba dirile kagiso le Iseraele le gore ba ne ba nna mo gare ga bone,
2  a boifa thata, ka gonne Gibeone e ne e le motse o mogolo, jaaka mongwe wa metse ya segosi, le ka gonne o ne o le mogolo go feta Ai, le banna botlhe ba yone e ne e le ba ba thata.
3  Ka gone Adoni-sedeke kgosi ya Jerusalema a roma kwa go Hohame kgosi ya Heberone le kwa go Pirame kgosi ya Jaremuthe le kwa go Jafia kgosi ya Lakishe le kwa go Debire kgosi ya Egelone, a re,
4  “Tlang kwa go nna lo nthuse re kgemethe Gibeone, ka gonne e dirile kagiso le Joshua le bomorwa Iseraele.”
5  Foo ba phuthega mmogo mme ba tlhatloga, dikgosi di le tlhano tsa Baamore, kgosi ya Jerusalema, kgosi ya Heberone, kgosi ya Jaremuthe, kgosi ya Lakishe, kgosi ya Egelone, tsone le mathibelelo otlhe a tsone, mme ba thibelela kgatlhanong le Gibeone ba bo ba lwa le yone.
6  Foo banna ba Gibeone ba roma kwa go Joshua kwa bothibelelong jwa Gilegala, ba re: “O se ka wa repisetsa batlhanka ba gago seatla. Tla kwa go rona ka bonako o re boloke o re thuse, gonne dikgosi tsotlhe tsa Baamore tse di nnang mo kgaolong e e dithaba di re phuthegetse mmogo.”
7  Ka jalo Joshua a tlhatlogela kwa Gilegala, ene mmogo le batho botlhe ba ntwa le banna botlhe ba ba thata ba ba diganka.
8  Foo Jehofa a raya Joshua a re: “O se ka wa ba boifa, gonne ke ba tsentse mo seatleng sa gago. Ga go na monna ope wa bone yo o tla emang kgatlhanong le wena.”
9  Mme Joshua a ba tsogologela ka tshoganyetso. O ne a tlhatlogile bosigo jotlhe go tswa kwa Gilegala.
10  Mme Jehofa a ba tlhakanya tlhogo fa pele ga Iseraele, ba simolola go ba bolaya setlhogo ka polao e kgolo kwa Gibeone mme ba ba latelela ka tsela ya botlhatlogo jwa Bethe-horona ba ba bolaya go ya go fitlha kwa Aseka le Makeda.
11  Mme ga diragala gore fa ba ne ba ntse ba tshaba fa pele ga Iseraele mme ba le mo mokgokoloseng wa Bethe-horona, Jehofa a latlhela mo go bone maje a magolo go tswa kwa magodimong go ya go fitlha kwa Aseka, gore ba bo ba swe. Ba ba neng ba bolailwe ke sefako ba ne ba le bantsi go feta ba bomorwa Iseraele ba neng ba ba bolaya ka tšhaka.
12  E ne e le ka nako eo Joshua a neng a bua le Jehofa mo letsatsing le Jehofa a neng a tlogelela bomorwa Iseraele Baamore, mme a bua jaana fa pele ga matlho a Iseraele: “Letsatsi, ema o sa tshikhinyege mo godimo ga Gibeone,Le ngwedi, mo godimo ga lebala le le kwa tlase la Aijalona.”
13  Ka jalo letsatsi la ema le sa tshikhinyege, le ngwedi ya ema e sa tshikhinyege, go fitlha setšhaba se ipusolosetsa mo babeng ba sone. A ga go a kwalwa mo bukeng ya Jashara? Mme letsatsi la nna le eme le sa tshikhinyege mo gare ga magodimo mme la se ka la itlhaganelela go phirima mo e ka nnang letsatsi lotlhe.
14  Mme ga go na letsatsi lepe le le neng la itshupa le tshwana le leo, pele ga lone le fa e le morago ga lone, ka gonne Jehofa o ne a reetsa lentswe la motho, gonne Jehofa ka boene o ne a tlhabanela Iseraele.
15  Morago ga moo Joshua mmogo le Iseraele yotlhe ba boela kwa bothibelelong kwa Gilegala.
16  Fa go sa ntse go ntse jalo dikgosi tse tlhano tseno tsa tshaba tsa iphitlha mo logageng kwa Makeda.
17  Foo ga begelwa Joshua go twe: “Dikgosi tse tlhano di fitlhetswe di iphitlhile mo logageng kwa Makeda.”
18  Foo Joshua a re: “Pitikololelang maje a magolo mo molomong wa logaga mme lo abele banna gore ba lo okamele ba di dise.
19  Mme lona, lo se ka lwa ema fela. Lelekisang baba ba lona, mme lo ba kgemethe kafa morago. Lo se ka lwa ba letlelela go tsena mo metseng ya bone, gonne Jehofa Modimo wa lona o ba tsentse mo diatleng tsa lona.”
20  Mme ga diragala gore fela fa Joshua le bomorwa Iseraele ba feditse go ba bolaya ka polao e kgolo, go fitlha bano ba fela, mme ba ba neng ba setse ba bone ba falotse mme ba tsene mo metseng e e sireletsegileng,
21  batho botlhe ba simolola go boela kwa bothibelelong, kwa go Joshua, kwa Makeda ka kagiso. Ga go na motho ope yo o neng a lelenyetsa bomorwa Iseraele loleme lwa gagwe.
22  Foo Joshua a re: “Bulang molomo wa logaga mme lo ntshetse dikgosi tse tlhano tseno kwa go nna go tswa mo logageng.”
23  Foo ba dira jalo mme ba ntshetsa kwa go ene dikgosi tse tlhano tseno go tswa mo logageng, kgosi ya Jerusalema, kgosi ya Heberone, kgosi ya Jaremuthe, kgosi ya Lakishe, kgosi ya Egelone.
24  Mme ga diragala gore fela fa ba sena go ntshetsa dikgosi tseno kwa go Joshua, Joshua a bitsa banna botlhe ba Iseraele mme a raya balaodi ba banna ba ntwa ba ba neng ba tsamaile le ene a re: “Tlang kwano. Gatang dikgosi tseno ka dinao kafa morago ga melala ya tsone.” Ka jalo ba tla mme ba di gata ka dinao kafa morago ga melala ya tsone.
25  Mme Joshua a ba raya a re: “Lo se ka lwa boifa le fa e le go tshoga. Lo nne pelokgale lo bo lo nonofe, gonne Jehofa o tla dira baba botlhe ba lona jaana ba lo lwang le bone.”
26  Morago ga moo Joshua a ba kgemetha a ba bolaya mme a ba pega mo dikoteng tse tlhano, mme ba tswelela ba pegilwe mo dikoteng go fitlha maitseboa.
27  Mme ga diragala gore ka nako ya fa letsatsi le phirima Joshua a ntsha taelo, mme ba ba folosa mo dikoteng ba ba latlhela mo logageng mo ba neng ba iphitlhile gone. Morago ga moo ba baya maje a magolo mo molomong wa logaga—a nna foo go fitlha mo go lone letsatsi leno.
28  Joshua a thopa Makeda mo letsatsing leo a e kgemetha ka bogale jwa tšhaka. Mme kgosi ya yone, a e senya yone le moya mongwe le mongwe o o neng o le mo go yone. A se ka a letla gore go sale mofalodi ope. Ka jalo a dira kgosi ya Makeda fela jaaka a ne a dirile kgosi ya Jeriko.
29  Foo Joshua mmogo le Iseraele yotlhe ba fetela pele go tswa Makeda go ya Libena mme ba lwa le Libena.
30  Ka jalo le yone Jehofa a e tsenya mo seatleng sa Iseraele mmogo le kgosi ya teng, ba e kgemetha ka bogale jwa tšhaka mmogo le moya mongwe le mongwe o o neng o le mo go yone. Ba se ka ba letla gore go sale mofalodi ope mo go yone. Ka jalo ba dira kgosi ya teng fela jaaka ba ne ba dirile kgosi ya Jeriko.
31  Morago ga moo Joshua le Iseraele yotlhe ba fetela pele go tswa Libena go ya Lakishe mme ba thibelela kgatlhanong le yone le go lwa le yone.
32  Ka jalo Jehofa a tsenya Lakishe mo seatleng sa Iseraele mo e leng gore ba ne ba e thopa mo letsatsing la bobedi, ba e kgemetha ka bogale jwa tšhaka mmogo le moya mongwe le mongwe o o neng o le mo go yone, go ya kafa go sotlhe se ba neng ba se dirile Libena.
33  Foo Horame kgosi ya Gesere a tlhatloga a ya go thusa Lakishe. Ka jalo Joshua a mo kgemetha le batho ba gagwe go fitlha a sa letla gore go sale mofalodi ope wa gagwe.
34  Morago ga moo Joshua le Iseraele yotlhe ba fetela pele go tswa Lakishe go ya Egelone mme ba thibelela kgatlhanong le yone le go lwa le yone.
35  Mme ba e thopa mo letsatsing leo ba bo ba e itaya ka bogale jwa tšhaka, ba senya moya mongwe le mongwe o o neng o le mo go yone mo letsatsing leo, go ya kafa go sotlhe se ba neng ba se dirile Lakishe.
36  Foo Joshua le Iseraele yotlhe ba tlhatloga go tswa Egelone go ya Heberone mme ba simolola go lwa le yone.
37  Ba e thopa ba e kgemetha le kgosi ya yone le metse yotlhe ya yone le moya mongwe le mongwe o o neng o le mo go yone ka bogale jwa tšhaka. A se ka a letla gore go sale mofalodi ope, go ya kafa go sotlhe se a neng a se dirile Egelone. Ka jalo a e senya le moya mongwe le mongwe o o neng o le mo go yone.
38  Labofelo Joshua le Iseraele yotlhe ba boela mo Debira mme ba simolola go lwa le yone.
39  A e thopa le kgosi ya teng le metse ya teng yotlhe, mme ba ba kgemetha ka bogale jwa tšhaka le go senya moya mongwe le mongwe o o mo go yone. A se ka a letla gore go sale mofalodi ope. Fela jaaka a ne a dirile Heberone, a dira Debira le kgosi ya teng jalo, le jaaka a ne a dirile Libena le kgosi ya teng.
40  Mme Joshua a kgemetha lefatshe lotlhe la kgaolo e e dithaba le Negebe le Shefela le mekgokolosa le dikgosi tsotlhe tsa teng. A se ka a letla gore go sale mofalodi ope, mme a senya sengwe le sengwe se se hemang, fela jaaka Jehofa Modimo wa Iseraele a ne a laetse.
41  Mme Joshua a ba kgemetha go tswa Kadeshe-barenea go ya Gasa le lefatshe lotlhe la Goshene le go fitlha kwa Gibeone.
42  Mme Joshua a thopa dikgosi tseno tsotlhe le lefatshe la tsone ka nako e le nngwe fela, ka gonne e ne e le Jehofa Modimo wa Iseraele yo o neng a tlhabanela Iseraele.
43  Morago ga moo Joshua mmogo le Iseraele yotlhe ba boela kwa bothibelelong kwa Gilegala.
4  Mme ga diragala gore fela fa setšhaba sotlhe se feditse go kgabaganya Joredane, Jehofa a raya Joshua a re:
2  “Itseele banna ba le lesome le bobedi mo bathong, monna a le mongwe go tswa mo lotsong longwe le longwe,
3  o ba laele, o re, ‘Itseeleng maje a le lesome le bobedi mo garegare ga Joredane, mo lefelong le dinao tsa baperesiti di neng di eme mo go lone di sa tshikhinyege, mme lo a tseye lo kgabaganye ka one mme lo a beye kwa lefelong la bonno le lo tla nnang kwa go lone bosigong jono.’”
4  Ka jalo Joshua a bitsa banna ba le lesome le bobedi ba a neng a ba tlhomile mo go bomorwa Iseraele, monna a le mongwe go tswa mo lotsong longwe le longwe;
5  mme Joshua a ba raya a re: “Fetelang kwa pele ga letlole la ga Jehofa Modimo wa lona lo ye kwa gare ga Joredane, mme mongwe le mongwe wa lona a tsholetse leje a le beye mo legetleng la gagwe, kafa palong ya ditso tsa bomorwa Iseraele,
6  gore seno e tle e nne sesupo mo gare ga lona. Fa go direga gore bomorwaalona ba botse mo nakong e e tlang ba re, ‘Ke ka ntlha yang fa lo na le maje ano?’
7  Lo ba reye lo re, ‘Ka gonne metsi a Joredane a ne a emisiwa fa pele ga letlole la kgolagano ya ga Jehofa. Fa le ne le kgabaganya Joredane metsi a Joredane a ne a emisiwa, mme maje ano a tshwanetse go nna segopotso mo go bomorwa Iseraele ka bosakhutleng.’”
8  Ka jalo bomorwa Iseraele ba dira jalo, fela jaaka Joshua a ne a laetse, ba tsaya maje a le lesome le bobedi mo gare ga Joredane, fela jaaka Jehofa a ne a boleletse Joshua, gore a tsamaisane le palo ya ditso tsa bomorwa Iseraele; mme ba kgabaganyetsa ka one kwa lefelong la bonno mme ba a baya koo.
9  Gape go ne go na le maje a le lesome le bobedi a Joshua a neng a a tlhoma mo gare ga Joredane mo lefelong le dinao tsa baperesiti ba ba sikereng letlole la kgolagano di neng di eme mo go lone, mme a ntse foo go fitlha mo letsatsing leno.
10  Mme baperesiti ba ba sikereng Letlole ba ne ba eme mo gare ga Joredane go fitlha kgang yotlhe e wediwa e Jehofa a neng a laetse Joshua gore a e bue le batho, kafa go sotlhe se Moshe a neng a se laetse Joshua. Mo nakong eno yotlhe batho ba ne ba itlhaganela ba kgabaganya.
11  Mme ga diragala gore fela fa batho botlhe ba weditse go kgabaganya, foo letlole la ga Jehofa la kgabaganya, le baperesiti, fa pele ga batho.
12  Mme bomorwa Rubene le bomorwa Gada le sephatlo sa lotso lwa ga Manase ba kgabaganya ba tlhomagane kafa thulaganyong ya tlhabano mo ponong ya bomorwa Iseraele, fela jaaka Moshe a ne a ba boleletse.
13  Go ne ga kgabaganya mo e ka nnang dikete di le masome a manè fa pele ga ga Jehofa di tlhomeletse bosole di ya ntweng kwa mabaleng a a sekaka a Jeriko.
14  Mo letsatsing leo Jehofa a dira Joshua mogolo mo matlhong a Iseraele yotlhe, mme ba simolola go mmoifa fela jaaka ba ne ba boifa Moshe malatsi otlhe a botshelo jwa gagwe.
15  Foo Jehofa a raya Joshua a re:
16  “Laela baperesiti ba ba sikereng letlole la tshupo gore ba tlhatloge ba tswe mo Joredane.”
17  Ka jalo Joshua a laela baperesiti, a re: “Tlhatlogang lo tswe mo Joredane.”
18  Mme ga diragala gore fa baperesiti ba ba sikereng letlole la kgolagano ya ga Jehofa ba tlhatloga ba tswa mo gare ga Joredane mme dipato tsa dinao tsa baperesiti di ntshediwa mo mmung o o omileng, foo metsi a Joredane a simolola go boela kwa lefelong la one mme a penologela dintshi tsotlhe tsa one jaaka pele.
19  Mme batho ba tlhatloga ba tswa mo Joredane mo letsatsing la bolesome la kgwedi ya ntlha mme ba thibelela kwa Gilegala mo molelwaneng o o kafa botlhaba wa Jeriko.
20  Mme maje a a lesome le bobedi a ba neng ba a ntshitse mo Joredane, Joshua a a tlhoma kwa Gilegala.
21  Mme a raya bomorwa Iseraele a re: “Fa bomorwaalona ba botsa borraabone mo nakong e e tlang, ba re: ‘Maje ano a kayang?’
22  Foo lo itsise bomorwaalona, lo re, ‘Iseraele e ne ya kgabaganya Joredane eno mo lefatsheng le le omileng,
23  fa Jehofa Modimo wa lona a ne a kgadisa metsi a Joredane fa pele ga bone go fitlha ba kgabagantse, fela jaaka Jehofa Modimo wa lona a ne a dirile ka Lewatle le Lehibidu fa a ne a le kgadisa fa pele ga rona go fitlha re kgabagantse;
24  gore ditšhaba tsotlhe tsa lefatshe di tle di itse seatla sa ga Jehofa, gore se nonofile; gore ruri lo boife Jehofa Modimo wa lona ka metlha.’”
11  Mme ga diragala gore fela fa Jabine kgosi ya Hasore a utlwa ka gone, a roma kwa go Jobabe kgosi ya Madona le kwa kgosing ya Shimerone le kwa kgosing ya Akeshafe,
2  le kwa dikgosing tse di neng di le kwa bokone mo kgaolong e e dithaba le kwa mabaleng a a sekaka kwa borwa jwa Kinerethe le kwa Shefela le mo mekolokong ya dithaba tsa Dora go ya kwa bophirima,
3  Bakanana kwa botlhaba le kwa bophirima, le Baamore le Bahite le Baperise le Bajebuse mo kgaolong e e dithaba le Bahife fa mohapheng wa Heremone mo lefatsheng la Misepa.
4  Ka jalo ba tswa, bone mmogo le mathibelelo otlhe a bone, setšhaba se se ntseng jaaka moshawa o o fa losing lwa lewatle ka bontsi, le dipitse di le dintsi thata le dikara tsa ntwa.
5  Foo dikgosi tseno tsotlhe tsa kopana mmogo ka nako e di e beelaneng mme tsa tla tsa thibelela mmogo fa metsing a Merome gore di tlhabane le Iseraele.
6  Foo Jehofa a raya Joshua a re: “O se ka wa boifa ka ntlha ya bone, gonne ka moso mo e ka nnang ka nako eno ke tla bo ke ba tlogelela Iseraele botlhe ba bolailwe. O tla kgaola mesifa ya maoto a dipitse tsa bone, mme o tla fisa dikara tsa bone mo molelong.”
7  Mme Joshua mmogo le batho botlhe ba ntwa ba ba tsogologela ka tshoganyetso fa metsing a Merome mme ba ba wela godimo.
8  Foo Jehofa a ba tsenya mo seatleng sa Iseraele, mme ba ba kgemetha le go ba latelela go ya go fitlha kwa Sidona o o nang le batho ba bantsi le kwa Miserefothe-maime le lebala la mokgatšha wa Misepa go ya kwa botlhaba; ba nna ba ba kgemetha go fitlha ba sa letla gore go sale mofalodi ope wa bone.
9  Morago ga moo Joshua a ba dira fela jaaka Jehofa a ne a mmoleletse: a kgaola dipitse tsa bone mesifa ya maoto, mme a fisa dikara tsa bone mo molelong.
10  Go feta moo, Joshua a retologa ka nako eo a thopa Hasore; mme a kgemetha kgosi ya teng ka tšhaka, ka gonne pele ga moo Hasore e ne e le tlhogo ya magosi ano otlhe.
11  Mme ba kgemetha moya mongwe le mongwe o o neng o le mo go yone ka bogale jwa tšhaka, ba e senya. Go ne go sa tlogelwa selo sepe gotlhelele se se hemang, mme a fisa Hasore mo molelong.
12  Mme Joshua a thopa metse yotlhe ya dikgosi tseno le dikgosi tsotlhe tsa yone mme a di kgemetha ka bogale jwa tšhaka. A di senya, fela jaaka Moshe motlhanka wa ga Jehofa a ne a laetse.
13  Ke metse e e neng e eme mo dithotaneng tsa yone fela e Iseraele e neng ya se ka ya e fisa, kwantle ga gore Joshua o ne a fisa Hasore e le nosi.
14  Mme bomorwa Iseraele ba ikgapela thopo yotlhe ya metse eno le diruiwa . E ne e le batho botlhe fela ba ba neng ba ba kgemetha ka bogale jwa tšhaka go fitlha ba ba nyeleditse. Ba ne ba se ka ba letla ope yo o hemang go sala.
15  Fela jaaka Jehofa a ne a laetse Moshe motlhanka wa gagwe, Moshe o ne a laela Joshua jalo, mme Joshua a dira jalo. O ne a se ka a tlosa le fa e le lefoko mo go otlhe a Jehofa a neng a a laetse Moshe.
16  Mme Joshua a tsaya lefatshe leno lotlhe, kgaolo e e dithaba le Negebe yotlhe le lefatshe lotlhe la Goshene le Shefela le Areba le kgaolo e e dithaba ya Iseraele le Shefela wa yone,
17  go tswa kwa Thabeng ya Halake, e e tlhatlogelang kwa Seire, le go ya go fitlha kwa Baale-gade mo lebaleng la mokgatšha wa Lebanona fa mohapheng wa Thaba ya Heremone, mme a thopa dikgosi tsotlhe tsa yone a di kgemetha a di bolaya.
18  Joshua o ne a lwa le dikgosi tseno tsotlhe malatsi a le mantsi.
19  Go ne go se na motse ope o o neng wa dira kagiso le bomorwa Iseraele fa e se Bahife ba ba nnang kwa Gibeone. E mengwe yotlhe ba ne ba e tsaya ka ntwa.
20  Gonne go ne ga itshupa e le tsela ya ga Jehofa go letla dipelo tsa bone gore di nne logwadi gore ba bolotse ntwa kgatlhanong le Iseraele, gore a tle a ba neelele tshenyego, gore ba se ka ba akanyediwa ka tsela e e molemo, mme gore a ba nyeletse, fela jaaka Jehofa a ne a laetse Moshe.
21  Go feta moo, ka yone nako eo Joshua a tswa a ya go fedisa Baanake mo kgaolong e e dithaba, mo Heberone, mo Debira, mo Anabe le mo kgaolong yotlhe e e dithaba ya Juda le mo kgaolong yotlhe e e dithaba ya Iseraele. Joshua a ba senya mmogo le metse ya bone.
22  Ga go na Baanake bape ba ba neng ba tlogelwa mo lefatsheng la bomorwa Iseraele. Ba ne ba sala fela kwa Gasa, kwa Gathe le kwa Ashedoda.
23  Ka jalo Joshua a tsaya lefatshe lotlhe, kafa go sotlhe se Jehofa a neng a se solofeditse Moshe, foo Joshua a le neela Iseraele go nna boswa ka dikabelo tsa bone, kafa ditsong tsa bone. Mme lefatshe le ne la se ka la nna le matshwenyego a ntwa.
8  Foo Jehofa a raya Joshua a re: “O se ka wa boifa le fa e le go tshoga. Tsaya batho botlhe ba ntwa o nanoge, o ye kwa Ai. Bona, ke tsentse kgosi ya Ai mo seatleng sa gago le batho ba yone le motse wa yone le lefatshe la yone.
2  Mme o dire Ai le kgosi ya teng fela jaaka o dirile Jeriko le kgosi ya teng. Fela lo ka nna lwa ikgapela thopo ya one le diruiwa tsa one. Beelang motse balaledi ba lona kwa morago ga one.”
3  Ka jalo Joshua le batho botlhe ba ntwa ba nanoga gore ba ye kwa Ai, mme Joshua a tlhopha banna ba le dikete di le masome a mararo ba ba thata ba ba diganka, mme a ba tsamaisa go le bosigo.
4  Mme a ba laela a re: “Bonang, lo lalela motse kafa morago ga motse. Lo se ka lwa tsamaela kgakala thata le motse, mme lo bo lo iketleeditse lotlhe.
5  Mme nna le batho botlhe ba ba nang le nna, re tla atamela motse. Mme go tla diragala gore, fa ba tswa ba tla go re kgatlhantsha fela jaaka la ntlha, re tla tshaba fa pele ga bone.
6  Mme ba tla tswa ba re latelela go fitlha re ba katositse motse, gonne ba tla re, ‘Ba tshaba fa pele ga rona jaaka la ntlha.’ Mme re tla tshaba fa pele ga bone.
7  Mme lona—lo tla nanoga mo lo laletseng gone, mme lo thope motse; mme Jehofa Modimo wa lona ruri o tla o tsenya mo diatleng tsa lona.
8  Mme go tla diragala gore fela fa lo sena go thopa motse, lo tlhosetse motse ka molelo. Lo dire kafa lefokong la ga Jehofa. Bonang, ke lo laetse.”
9  Morago ga moo Joshua a ba romela mme ba gwantela kwa lefelong la go lalela mme ba nna fa gare ga Bethele le Ai go ela kwa bophirima jwa Ai, fa Joshua ene a ne a nna mo gare ga batho mo bosigong joo.
10  Foo Joshua a tsoga go sa le phakela a tlhatlhoba batho mme a tlhatloga, ene le banna ba bagolwane ba Iseraele, fa pele ga batho go ya Ai.
11  Mme batho botlhe ba ntwa ba ba neng ba na le ene ba tlhatloga, gore ba atamele ba tsene fa pele ga motse, mme ba thibelela kafa bokone jwa Ai, mokgatšha o le fa gare ga bone le Ai.
12  Fa go sa ntse go ntse jalo a tsaya banna ba ka nna dikete di le tlhano a ba baya jaaka balaledi fa gare ga Bethele le Ai, go ela kwa bophirima jwa motse.
13  Ka jalo batho ba tlhoma bothibelelo jo bogolo jo bo neng bo le kafa bokone jwa motse le karolo e e kwa morago fela thata ya jone e e neng e le kwa bophirima jwa motse, mme Joshua a tsena mo gare ga lebala le le kwa tlase mo bosigong joo.
14  Mme ga diragala gore, fela fa kgosi ya Ai e bona seno, foo banna ba motse ba nanoga ka bonako mme ba tsoga go sa le phakela ba ya go kgatlhantsha Iseraele kwa tlhabanong, yone le batho botlhe ba yone, mo nakong e e tlhomilweng, fa pele ga lebala le le sekaka. Mme yone, e ne e sa itse gore go ne go na le ba ba e laletseng ka kwa morago ga motse.
15  E rile Joshua le Iseraele yotlhe ba fenngwa fa pele ga bone, foo ba tshaba ka tsela ya naga.
16  Foo batho botlhe ba ba neng ba le mo motseng ba bidiwa gore ba ba lelekise, mme ba lelekisa Joshua mme ba katosiwa motse.
17  Go ne go sa sala motho ope kwa Ai le Bethele yo o neng a se ka a tswa a sala Iseraele morago, mo ba neng ba tlogela motse o bulegile thata mme ba leleka Iseraele.
18  Jaanong Jehofa a raya Joshua a re: “Otlololela lerumo le le konopiwang le le mo seatleng sa gago kwa Ai, gonne ke tla e tsenya mo seatleng sa gago.” Ka jalo Joshua a otlololela lerumo le le konopiwang le le neng le le mo seatleng sa gagwe kwa motseng.
19  Mme balaledi ba nanoga ka bonako mo lefelong la bone, ba simolola go siana ka nako ya fa a otlolola seatla, mme ba tsena mo motseng ba o thopa. Foo ba itlhaganela ba tlhosetsa motse ka molelo.
20  Mme banna ba Ai ba retologa ba leba, mme bona, mosi wa motse o ne o tlhatlogela kwa magodimong, mme ba bo ba sa kgone go tshaba ka tsela eno kgotsa ele. Mme batho ba ba neng ba tshabela kwa nageng ba ne ba retologela mo go bao ba ba latelelang.
21  Mme Joshua le Iseraele yotlhe ba bona gore balaledi ba ne ba thopile motse, le gore mosi wa motse o ne o tlhatloga, ka jalo ba retologa ba kgemetha banna ba Ai.
22  Mme ba bangwe bano ba tswa mo motseng go tla go ba kgatlhantsha, mo e leng gore ba ne ba le fa gare ga Iseraele, bano kafa letlhakoreng leno mme bale kafa go lele, mme ba ba kgemetha go fitlha go se na yo o setseng kgotsa mofalodi.
23  Mme ba tshwara kgosi ya Ai e tshela ba e tlisa gaufi le Joshua.
24  Mme ga diragala gore fa Iseraele e ntse e feleletsa go bolaya banni botlhe ba Ai kwa nageng, mo nageng e ba neng ba ba lateletse mo go yone, ba nna ba wa, botlhe fela, ka bogale jwa tšhaka go fitlha ba fela. Morago ga moo Iseraele yotlhe ya boela kwa Ai mme ba e kgemetha ka bogale jwa tšhaka.
25  Mme botlhe ba ba neng ba wa mo letsatsing leo, go simolola ka monna go fitlha ka mosadi, ba fitlha go dikete di le lesome le bobedi, batho botlhe ba Ai.
26  Mme Joshua a se ka a busa seatla sa gagwe se a neng a otlolola lerumo le le konopiwang ka sone go fitlha a neeletse banni botlhe ba Ai tshenyego.
27  Ke diruiwa tsa motse oo le thopo ya one fela tse Iseraele e neng ya di ikgapela, go ya ka lefoko la ga Jehofa le a neng a le laoletse Joshua.
28  Foo Joshua a fisa Ai gore e sale e le thotana e e nnang ka bosakhutleng, jaaka kgakgabalo go fitlha mo letsatsing leno.
29  Mme a pega kgosi ya Ai mo koteng go fitlha maitseboa; mme fa letsatsi le ne le tloga le phirima Joshua a ntsha taelo, mme ba folosa setopo sa yone mo koteng ba se latlhela fa botsenong jwa kgoro ya motse mme ba koelela mokoa o mogolo wa maje mo godimo ga yone, go fitlha mo letsatsing leno.
30  Ke gone Joshua a neng a agela Jehofa Modimo wa Iseraele sebeso, mo Thabeng ya Ebale,
31  fela jaaka Moshe motlhanka wa ga Jehofa a ne a laetse bomorwa Iseraele, jaaka go kwadile mo bukeng ya molao wa ga Moshe: “Sebeso sa maje a a feletseng, se go sa dirisiwang sedirisiwa sepe sa tshipi mo go sone”; mme ba isetsa Jehofa ditshupelo tse di fisiwang mo go sone le go ntsha ditlhabelo tsa kabalano.
32  Mme gone moo mo majeng, a kwala sekaelo sa molao wa ga Moshe o a neng a o kwadile fa pele ga bomorwa Iseraele.
33  Mme Iseraele yotlhe le banna ba bone ba bagolwane le badiredi le baatlhodi ba bone ba ne ba eme kafa letlhakoreng leno le kafa letlhakoreng lele la Letlole fa pele ga baperesiti, e bong Balefi, ba sikere letlole la kgolagano ya ga Jehofa, moagi wa moeng mmogo le motho wa mo lefelong la bone, sephatlo se le sengwe sa bone fa pele ga Thaba ya Gerisime mme sephatlo se sengwe sa bone fa pele ga Thaba ya Ebale, (fela jaaka Moshe motlhanka wa ga Jehofa a ne a laetse,) gore go segofadiwe batho ba Iseraele pele.
34  Morago ga seno a balela mafoko otlhe a molao kwa godimo, tshegofatso le phutso, kafa go sotlhe se se kwadilweng mo bukeng ya molao.
35  Go ne go se na lefoko lepe mo go otlhe a Moshe a neng a a laetse le Joshua a neng a se ka a le balela kwa godimo fa pele ga phuthego yotlhe ya Iseraele, mmogo le basadi le bana ba bannye le baagi ba baeng ba ba neng ba tsamaya mo gare ga bone.
16  Mme ga tswa karolo e e abilweng ka bola ya bomorwa Josefa go simolola kwa Joredane kwa Jeriko go ya kwa metsing a Jeriko kwa botlhaba, naga e e tlhatlogang go tswa Jeriko e tsena mo kgaolong e e dithaba ya Bethele.
2  Ya tswa mo Bethele wa Luse mme ya kgabaganyetsa kwa molelwaneng wa Baareka kwa Atarothe,
3  mme ya fologela kwa bophirima e ya molelwaneng wa Bajafelete go fitlha kwa molelwaneng wa Bethe-horona o o Kwa Tlase le Gesere, mme ya felela kwa lewatleng.
4  Mme bomorwa Josefa, Manase le Eferaime, ba rua lefatshe.
5  Mme molelwane wa bomorwa Eferaime ka malapa a bone ya nna, ee, molelwane wa boswa jwa bone go ela kwa botlhaba ya nna Atarothe-adare, go fitlha kwa Bethe-horona o o Kwa Godimo;
6  mme molelwane wa tswela kwa lewatleng. Mikemethathe o ne a le kwa bokone, mme molelwane wa dikologela kwa botlhaba o ya Taanathe-shilo, o bo o kgabaganyetsa kwa botlhaba go ya Janoa.
7  Mme wa fologa go tswa Janoa go ya Atarothe le Naara o bo o fitlha kwa Jeriko o bo o tswela kwa Joredane.
8  Go tswa Tapua molelwane wa tswela pele go ya ntlheng ya bophirima kwa mokgatšheng o o phothoselang wa Kana, mme wa felela kwa lewatleng. Jono ke boswa jwa lotso lwa bomorwa Eferaime ka malapa a bone.
9  Mme bomorwa Eferaime ba ne ba na le metse e e mo gare ga boswa jwa bomorwa Manase, metse yotlhe le metsana ya teng.
10  Mme ba ne ba se ka ba leleka Bakanana ba ba neng ba nna kwa Gesere, mme Bakanana ba tswelela ba nna mo gare ga Eferaime go fitlha mo letsatsing leno mme ba patelediwa go dira tiro e e boima ya botlhanka.
18  Foo phuthego yotlhe ya bomorwa Iseraele e ne e phuthegile kwa Shilo, mme ba tlhoma mogope wa bokopanelo koo, e re ka jaanong lefatshe le ne le fentswe fa pele ga bone.
2  Mme mo go bomorwa Iseraele go ne go sa ntse go setse ba ba neng ba ise ba kgaoganye boswa jwa bone, e leng, ditso tse supa.
3  Ka jalo Joshua a raya bomorwa Iseraele a re: “Lo tlile go gana go utlwa ka lobaka lo lo kae kaga go tsena lo ya go rua lefatshe le Jehofa Modimo wa borraalonamogologolwane a le lo neileng?
4  Ipatleleng banna ba le bararo ba lotso longwe le longwe mme mma ke ba rome, gore ba nanoge ba tsamayetsamaye mo lefatsheng ba le thale mmapa tumalanong le boswa jwa bone, lo bo lo dire gore ba tle kwa go nna.
5  Mme ba le ikgaoganyetse ka dikabelo di le supa. Juda o tla nna a eme mo karolong ya gagwe ya naga kafa borwa, mme ntlo ya ga Josefa e tla nna e eme mo karolong ya yone ya naga kafa bokone.
6  Mme lona, lo thale lefatshe mmapa ka dikabelo di le supa, mme lo di tlise fano kwa go nna, mme ke tla latlha bola fano ka ga lona fa pele ga ga Jehofa Modimo wa rona.
7  Gonne Balefi ga ba na kabelo epe mo gare ga lona, ka gonne boperesiti jwa ga Jehofa ke boswa jwa bone; mme Gada le Rubene le sephatlo sa lotso lwa ga Manase ba tsere boswa jwa bone kafa letlhakoreng le lengwe la Joredane go ela kwa botlhaba, jo Moshe motlhanka wa ga Jehofa a bo ba neileng.”
8  Ka jalo banna ba nanoga gore ba tsamaye, mme Joshua a laela ba ba neng ba ya go thala lefatshe mmapa a re: “Yang lo tsamayetsamaye mo lefatsheng lo le thale mmapa mme lo boele kwano go nna, mme fano ke fa ke tla tshelang bola gone ka ga lona fa pele ga ga Jehofa mo Shilo.”
9  Foo banna ba tsamaya mme ba ralala lefatshe ba le thala mmapa ka metse ba le dira dikabelo di le supa, mo bukeng. Morago ga moo ba tla kwa go Joshua kwa bothibelelong kwa Shilo,
10  mme Joshua a tshela bola ka ga bone kwa Shilo fa pele ga ga Jehofa. Ka jalo Joshua a kgaoganyetsa bomorwa Iseraele lefatshe koo ka dikabelo tsa bone.
11  Foo ga tswa karolo e e abilweng ka bola ya lotso lwa bomorwa Benjamine ka malapa a bone, mme karolo ya naga ya kabelo ya bone ya tswa fa gare ga bomorwa Juda le bomorwa Josefa.
12  Molelwane wa bone wa nna kwa sekhutlong se se kwa bokone go tswa Joredane, mme molelwane ono wa tlhatlogela kwa mokgokoloseng wa Jeriko kwa bokone mme wa tlhatloga thaba go ya ntlheng ya bophirima, wa felela kwa nageng ya Bathe-afene.
13  Molelwane wa kgabaganya go tswa koo go ya Luse, kwa mokgokoloseng o o kwa borwa wa Luse, ke go re, Bethele; mme molelwane wa fologela kwa Atarothe-adare mo thabeng e e mo borwa jwa Bethe-horone o o Kwa tlase.
14  Mme molelwane wa tshwaiwa mme wa dikologa kwa letlhakoreng le le kwa bophirima o ya borwa go tswa mo thabeng e e lebileng Bethe-horona go ya kwa borwa; mme wa felela kwa Kiriathe-baale, ke go re, Kiriathe-jearime, motse wa bomorwa Juda. Leno ke letlhakore la bophirima.
15  Mme letlhakore le le kafa borwa le ne le simolola kwa ntlheng ya Kiriathe-jearime, mme molelwane wa tswela kwa bophirima mme wa tswela kwa motsweding wa metsi a Nefetoa.
16  Molelwane wa fologela kwa ntlheng ya thaba e e lebileng mokgatšha wa ga morwa Hinoma, o o mo lebaleng le le kwa tlase la Refaime go ela kwa bokone, wa fologela kwa mokgatšheng wa Hinoma, kwa mokgokoloseng wa Bajebuse kwa borwa, o bo o fologela kwa Ene-rogele.
17  O ne wa tshwaiwa go ela kwa bokone mme wa tswela kwa Ene-shemeshe o bo o tswela kwa Gelilothe, o o fa pele ga botlhatlogo jwa Adumime; mme wa fologela kwa lejeng la ga Bohane morwa Rubene.
18  Wa kgabaganyetsa kwa mokgokoloseng wa bokone fa pele ga Areba o bo o fologela kwa Areba.
19  Mme molelwane wa kgabaganyetsa kwa mokgokoloseng wa bokone wa Bethe-hogola, mme (molelwane) wa felela kwa kgogometsong ya bokone ya Lewatle la Letswai kwa ntlheng e e kwa borwa ya Joredane. Ono e ne e le molelwane wa borwa.
20  Mme Joredane ya nna molelwane wa one kafa letlhakoreng la botlhaba. Jono e ne e le boswa jwa bomorwa Benjamine ka malapa a bone, ka melelwane ya jone mo tikologong yotlhe.
21  Mme metse ya lotso lwa bomorwa Benjamine ka malapa a bone ya nna Jeriko le Bethe-hogola le Emeke-kesise,
22  le Bethe-araba le Semaraime le Bethele,
23  le Afime le Para le Ofera,
24  le Kefera-moni le Ofeni le Geba; metse e le lesome le bobedi le metsana ya teng.
25  Gibeone le Rama le Beerothe,
26  le Misepa le Kefira le Mosaha,
27  le Rekeme le Irepeele le Tarala,
28  le Sela, Ha-elefe le Jebuse, ke go re, Jerusalema, Gibea le Kiriathe; metse e le lesome le bonè le metsana ya teng. Jono e ne e le boswa jwa bomorwa Benjamine ka malapa a bone.
17  Mme ga nna le karolo e e abilweng ka bola ya lotso lwa ga Manase, ka gonne e ne e le leitibolo la ga Josefa, ya ga Makire leitibolo la ga Manase, rraagwe Gileade, ka gonne ke ene yo o neng a itshupa e le monna wa ntwa; mme Gileade le Bashana ya nna tsa gagwe.
2  Mme ga nna le kabelo ya bomorwa Manase ba ba neng ba tlogetswe go ya ka malapa a bone, ya bomorwa Abiesere le bomorwa Heleke le bomorwa Aseriele le bomorwa Shekema le bomorwa Hefere le bomorwa Shemida. Bano e ne e le bomorwa Manase morwa Josefa, batho ba banna kafa malapeng a bone.
3  Mme Selofehade morwa Hefere ene, morwa Gileade, morwa Makire, morwa Manase, o ne a na le bana ba basetsana, e seng bana ba basimane, mme ano e ne e le maina a bomorwadie: Mahela le Noa, Hogola, Mileka le Tiresa.
4  Ka jalo ba itlhagisa fa pele ga ga moperesiti Eliasare le Joshua morwa Nune le dikgosana, ba re: “Jehofa o ne a laela Moshe gore a re neye boswa mo gare ga bomorwarraarona.” Ka jalo, ka taelo ya ga Jehofa, a ba naya boswa mo gare ga bomorwarraagwe rraabone.
5  Mme go ne go na le dikabelo di le lesome tse di welang mo go Manase kwantle ga lefatshe la Gileade le Bashana, a a neng a le ka kwa ntlheng e nngwe ya Joredane;
6  gonne bomorwadia Manase ba ne ba tsena mo bosweng mo gare ga bomorwawe; mme lefatshe la Gileade la nna thoto ya bomorwa Manase ba ba neng ba setse.
7  Mme molelwane wa ga Manase wa simolola kwa Ashera go ya Mikemethathe, o o fa pele ga Shekema, mme molelwane ono wa ela kwa mojeng kwa banning ba Ena-Tapua.
8  Lefatshe la Tapua ya nna la ga Manase, mme Tapua kwa molelwaneng wa ga Manase a nna wa bomorwa Eferaime.
9  Mme molelwane wa fologela kwa mokgatšheng o o phothoselang wa Kana, go ela kwa borwa kwa mokgatšheng o o phothoselang wa metse eno ya Eferaime mo gare ga metse ya ga Manase, mme molelwane wa ga Manase o ne o le kwa bokone jwa mokgatšha o o phothoselang, mme wa felela kwa lewatleng.
10  Go ela kwa borwa e ne e le wa ga Eferaime mme go ela kwa bokone, e le wa ga Manase, mme lewatle ya nna molelwane wa gagwe; mme kwa bokone e fitlha kwa Ashera mme kwa botlhaba, e fitlha kwa Isakare.
11  Mme Bethe-sheane le metse e e kafa tlase ga gagwe le Ibeleame le metse e e kafa tlase ga gagwe le banni ba Dora le metse e e kafa tlase ga gagwe le banni ba Ene-dore le metse e e kafa tlase ga gagwe le banni ba Taanake le metse e e kafa tlase ga gagwe le banni ba Megido le metse e e kafa tlase ga gagwe ya nna ya ga Manase kwa Isakare le kwa Ashera, mafelo a mararo mo go a a goletsegileng.
12  Mme bomorwa Manase ga ba a ka ba kgona go thopa metse eno, mme Bakanana ba ne ba tatalalela go nna mo lefatsheng leno.
13  Ga diragala gore fa bomorwa Iseraele ba se na go nonofa, ba pateletsa Bakanana go dira tiro e e boima, mme ba se ka ba ba gapela thuo ya bone yotlhe.
14  Mme bomorwa Josefa ba bua le Joshua, ba re: “Ke ka ntlha yang fa o nneile karolo e le nngwe e e abilweng ka bola le karolo e le nngwe e e lekantsweng go nna boswa, le mororo ke le setšhaba se se nang le batho ba bantsi ka lebaka la go bo Jehofa a ntshegofaditse go fitlha jaanong?”
15  Foo Joshua a ba raya a re: “Fa e le gore o setšhaba se se nang le batho ba bantsi, ya kwa sekgweng, mme o se ithemele koo mo lefatsheng la Baperise le Barefaime, ka gonne kgaolo e e dithaba ya Eferaime e setse e go pitlaganetse thata.”
16  Foo bomorwa Josefa ba re: “Kgaolo e e dithaba ga e a re lekana, e bile go na le dikara tsa ntwa tse di tlhometsweng disekele tsa tshipi mo Bakananeng botlhe ba ba nnang mo lefatsheng la lebala le le kwa tlase, ba ba kwa Bethe-sheane le metse e e kafa tlase ga gagwe mmogo le ba ba kwa lebaleng le le kwa tlase la Jesereele.”
17  Ka jalo Joshua a raya ntlo ya ga Josefa, Eferaime le Manase a re: “Lo setšhaba se se nang le batho ba bantsi, e bile lo na le maatla a magolo. Ga lo a tshwanela go bona karolo e le nngwe e e abilweng ka bola,
18  mme kgaolo e e dithaba e tla nna ya lona. Ka gonne e le sekgwa, lo se reme, mme e nne lefelo le lo felelang mo go lone. Gonne lo tla leleka Bakanana, le mororo ba na le dikara tsa ntwa tse di tlhometsweng disekele tsa tshipi e bile ba nonofile.”
9  Mme ga diragala gore fela fa dikgosi tsotlhe tse di neng di le ka kwano ga Joredane mo kgaolong e e dithaba le kwa Shefela le fa losing lotlhe lwa Lewatle le Legolo le fa pele ga Lebanona, Bahite le Baamore, Bakanana, Baperise, Bahife le Bajebuse, ba utlwa ka gone,
2  ba simolola go phuthega botlhe mmogo gore ba lwe le Joshua le Iseraele ka tumalano.
3  Mme banni ba Gibeone ba utlwa se Joshua a neng a se dirile Jeriko le Ai.
4  Ka jalo, kafa go rateng ga bone, ba dira ka botlhale mme ba itseela mefago ba bo ba tseela diesele tsa bone dikgetsi tse di onetseng, le medutwana e e onetseng e e phanyegileng e bile e bofilwe,
5  le bompaatšhane ba ba onetseng ba ba bitiilweng mo dinaong, le diaparo tse di onetseng mo go bone, mme senkgwe sotlhe sa mefago ya bone se ne se omeletse e bile se foforega.
6  Foo ba ya kwa go Joshua kwa bothibelelong kwa Gilegala mme ba mo raya ene le banna ba Iseraele ba re: “Re tswa kwa lefatsheng le le kgakala. Mme jaanong dirang kgolagano le rona.”
7  Foo banna ba Iseraele ba raya Bahife ba re: “Gongwe lo nna gaufi le rona. Ka jalo re ka dira jang kgolagano le lona?”
8  Mme bone ba raya Joshua ba re: “Re batlhanka ba gago.” Foo Joshua a ba raya a re: “Lo bomang, mme lo tswa kae?”
9  Foo ba mo raya ba re: “Batlhanka ba gago ba tswa kwa lefatsheng le le kgakala thata ka ntlha ya leina la ga Jehofa Modimo wa gago, ka gonne re utlwile ka go tuma ga gagwe le ka sotlhe se a se dirileng kwa Egepeto,
10  le ka sotlhe se a se dirileng dikgosi tse pedi tsa Baamore tse di neng di le ka kwa letlhakoreng le lengwe la Joredane, e leng, Sihone kgosi ya Heshebone le Oge kgosi ya Bashana, yo o neng a le kwa Ashetarothe.
11  Ka gone banna ba rona ba bagolwane le banni botlhe ba lefatshe la rona ba ne ba re raya ba re, ‘Tseelang loeto mefago mo diatleng tsa lona lo ye go ba kgatlhantsha, mme lo ba reye lo re: “Re batlhanka ba lona. Mme jaanong dira kgolagano le rona.”’
12  Senkgwe seno sa rona, se ne se le molelo fa re ne re se tsaya mo matlong a rona go nna mefago ya rona mo letsatsing la fa re ne re tswa re tla fano kwa go lona, mme jaanong, bonang! se omeletse e bile se a foforega.
13  Mme eno ke medutwana ya beine e re neng ra e tlatsa e le mesha, mme bonang! e phanyegile, mme diaparo le bompaatšhane bano ba rona, di onetse ka ntlha ya loeto lo loleele thata.”
14  Foo banna ba tsaya mengwe ya mefago ya bone, mme ba se ka ba botsa mo molomong wa ga Jehofa.
15  Mme Joshua a dira kagiso le bone a ba a dira kgolagano le bone gore a ba tlogele ba tshela, ka jalo dikgosana tsa phuthego tsa ba ikanela.
16  Mme ga diragala gore kwa bokhutlong jwa malatsi a le mararo, morago ga ba sena go dira kgolagano le bone, ba utlwa gore ba ne ba le gaufi le bone le gore ba ne ba nna gaufi le bone.
17  Foo bomorwa Iseraele ba bolola ba tla mo metseng ya bone mo letsatsing la boraro, mme metse ya bone e ne e le Gibeone le Kefira le Beererothe le Kiriathe-jearime.
18  Mme bomorwa Iseraele ba se ka ba ba bolaya, ka gonne dikgosana tsa phuthego di ne di ba ikanetse ka Jehofa Modimo wa Iseraele. Mme phuthego yotlhe ya simolola go ngongoregela dikgosana.
19  Foo dikgosana tsotlhe tsa raya phuthego yotlhe tsa re: “Mme rona, re ba ikanetse ka Jehofa Modimo wa Iseraele, mme jaanong ga re a letlelelwa go ba utlwisa botlhoko.
20  Seno ke se re tla se ba dirang mme re ba tlogela ba tshela, gore go se ka ga tla bogale bope mo go rona ka ntlha ya ikano e re ba e ikanetseng.”
21  Ka jalo dikgosana tsa ba raya tsa re: “A ba tshele mme ba nne ba ba rwalelang dikgong le ba ba gelelang phuthego yotlhe metsi, fela jaaka dikgosana di ba solofeditse.”
22  Jaanong Joshua a ba bitsa mme a bua le bone, a re: “Ke ka ntlha yang fa lo ne lo re tsietsa, lo re, ‘Re kgakala thata le lona,’ ntswa lo agile mo gare ga rona?
23  Mme jaanong lo batho ba ba hutsegileng, mme boemo jwa botlhanka le go nna barwaledi ba dikgong le bagi ba metsi a ntlo ya Modimo wa me ga go kitla go fedisiwa mo go lona.”
24  Foo ba araba Joshua ba re: “E ne e le ka gonne batlhanka ba gago ba ne ba boleletswe ka phepafalo gore Jehofa Modimo wa gago o ne a laetse Moshe motlhanka wa gagwe go lo naya lefatshe lotlhe le go nyeletsa banni botlhe ba lefatshe leno fa pele ga lona, mme re ne ra boifela meya ya rona thata ka ntlha ya lona. Ka jalo re ne ra dira selo seno.
25  Mme jaanong ke rona bano, mo seatleng sa gago. Dira ka rona kafa go leng molemo le kafa go siameng ka gone mo matlhong a gago.”
26  Mme a ba direla jalo le go ba golola mo seatleng sa bomorwa Iseraele, mme ba se ka ba ba bolaya.
27  Ka jalo mo letsatsing leo, Joshua a ba dira ba ba rwalelang dikgong le ba ba gelelang phuthego le sebeso sa ga Jehofa metsi, go fitlha mo letsatsing leno, kwa lefelong le a tla le tlhophang.
7  Mme bomorwa Iseraele ba dira tiro ya go sa ikanyege ka ga selo se se neeletsweng tshenyego ka ntlha ya gore Akane morwa Karami, morwa Sabedi, morwa Sera, wa lotso lwa Juda, o ne a tsaya sengwe sa selo se se neeletsweng tshenyego. Foo bogale jwa ga Jehofa jwa tukela bomorwa Iseraele.
2  Foo Joshua a romela banna go tswa Jeriko go ya Ai, o o gaufi le Bethe-afene, kwa botlhaba jwa Bethele, a ba raya a re: “Tlhatlogang lo ye go tlhola lefatshe.” Ka jalo banna bano ba tlhatloga ba ya go tlhola Ai.
3  Morago ga moo ba boela kwa go Joshua mme ba mo raya ba re: “A go se ka ga tlhatloga batho botlhe. A go tlhatloge banna ba ka nna dikete di le pedi kgotsa ba ka nna dikete di le tharo go ya go kgemetha Ai. O se ka wa lapisa batho botlhe ka go ya koo, gonne ba mmalwanyana.”
4  Ka jalo banna ba batho ba ka nna dikete di le tharo ba tlhatlogela gone, mme ba tshaba fa pele ga banna ba Ai.
5  Mme banna ba Ai ba kgemetha banna ba ka nna masome a mararo le borataro ba bone, ba ba latelela go tswa fa pele ga kgoro go ya go fitlha kwa Shebarime mme ba tswelela ba ba kgemetha mo mokgokoloseng. Ka gone dipelo tsa batho tsa simolola go nyera mme tsa nna jaaka metsi.
6  Foo Joshua a gagoganya diaparo tsa gagwe a wela fa fatshe ka sefatlhego fa pele ga letlole la ga Jehofa go fitlha maitseboa, ene le banna ba bagolwane ba Iseraele, mme ba nna ba itshela lorole mo ditlhogong.
7  Mme Joshua a re: “Ijoo, Morena Molaodimogolo Jehofa, ke ka ntlha yang fa o ne o tlisa batho bano tsela yotlhe o ba kgabagantsha Joredane, fela gore o re tsenye mo seatleng sa Baamore gore ba re senye? Bogolo re ka bo re ile ra tswelela re nna ka kwa letlhakoreng le lengwe la Joredane!
8  Intshwarele, tlhe Jehofa, mme ke tla reng morago ga Iseraele a sena go naya baba ba gagwe mokwatla?
9  Bakanana le banni botlhe ba lefatshe leno ba tla utlwa ka gone, mme ruri ba tla re dikanyetsa ba bo ba fedisa leina la rona mo lefatsheng; mme ke eng se o tla se direlang leina la gago le legolo?”
10  Foo Jehofa a raya Joshua a re: “Nanoga wena! Ke ka ntlha yang fa o ole ka sefatlhego?
11  Iseraele o leofile, ba tlodile le kgolagano ya me e ke ba e laoletseng; gape ba tsere sengwe sa selo se se neeletsweng tshenyego e bile ba utswile mme gape ba go boloka e le sephiri le gone ba go tsentse mo dilwaneng tsa bone.
12  Mme bomorwa Iseraele ga ba kitla ba kgona go tsogologela baba ba bone. Ba tla naya baba ba bone mokwatla fa pele ga bone, ka gonne ba fetogile selo se se neeletsweng tshenyego. Ga nkitla ke nna le lona gape fa lo sa nyeletse selo se se neeletsweng tshenyego lwa se ntsha mo gare ga lona.
13  Nanoga! Itshepise batho, mme o re, ‘Lo iitshepiseng ka moso, gonne Jehofa Modimo wa Iseraele o buile jaana: “Go na le selo se se neeletsweng tshenyego mo gare ga gago, wena Iseraele. Ga o kitla o kgona go tsogologela baba ba gago go fitlha lo ntshitse selo se se neeletsweng tshenyego mo gare ga lona.
14  Mme lo itlhagise mo mosong, lotso ka lotso, mme go tla diragala gore lotso lo Jehofa a lo tlhophang lo atamele, lelapa ka lelapa, mme lelapa le Jehofa a le tlhophang le atamele, ntlo ka ntlo, mme ntlo e Jehofa a e tlhophang e atamele, banna ba ba nonofileng ka go latelana ga bone.
15  Mme go tla diragala gore yo o tlhophiwang a na le selo se se neeletsweng tshenyego o tla fisiwa ka molelo, ene le tsotlhe tsa gagwe, ka gonne a tlodile kgolagano ya ga Jehofa le ka gonne a dirile bosula jwa matlhabisa ditlhong mo Iseraele.”’”
16  Foo Joshua a tsoga go sa le phakela mme a dira gore Iseraele e atamele, lotso ka lotso, mme ga tlhophiwa lotso lwa Juda.
17  Morago ga moo a dira gore go atamediwe malapa a Juda mme a tlhopha lelapa la Basera, morago ga moo a dira gore go atamediwe lelapa la Basera, banna ba ba nonofileng ka go latelana ga bone, mme ga tlhophiwa Sabedi.
18  La bofelo a dira gore go atamediwa lelapa la gagwe, banna ba ba nonofileng ka go latelana ga bone, le Akane morwa Karami, morwa Sabedi, morwa Sera, wa lotso lwa Juda, a tlhophiwa.
19  Foo Joshua a raya Akane a re: “Morwaaka, tsweetswee, naya Jehofa Modimo wa Iseraele kgalalelo o bo o ipolele mo go ene, mme o mpolelele tsweetswee, O dirileng? O se ka wa se mphitlhela.”
20  Foo Akane a araba Joshua a re: “Ruri ke leofetse Jehofa Modimo wa Iseraele, mme ke dirile jaana le jaana.
21  E rile ke bona seaparo se se kgethegileng se sentle mo thopong sa kwa Shinare, le dishekele di le makgolo a mabedi tsa selefera le setena se le sengwe sa gouta, bokete jwa sone e le dishekele di le masome a matlhano, foo ka di eletsa, mme ka di tsaya; bonang! di fitlhilwe fa fatshe fa gare ga mogope wa me le madi kafa tlase ga yone.”
22  Joshua a akofa a roma barongwa, mme ba sianela kwa mogopeng, mme bona! e ne e fitlhilwe mo mogopeng wa gagwe le madi kafa tlase ga yone.
23  Ka jalo ba di ntsha fa gare ga mogope ba di tlisa kwa go Joshua le bomorwa Iseraele botlhe mme ba di tshololela fa pele ga ga Jehofa.
24  Joshua, mmogo le Iseraele, jaanong ba tsaya Akane morwa Sera le selefera le seaparo se se kgethegileng le setena sa gouta le bomorwawe le bomorwadie le poo ya gagwe le esele ya gagwe le letsomane la gagwe le mogope wa gagwe le sengwe le sengwe se e neng e le sa gagwe mme ba ba tlisa kwa lebaleng le le kwa tlase la Akore.
25  Foo Joshua a re: “Ke ka ntlha yang fa o re tliseditse matlhabisa ditlhong? Jehofa o tla go tlisetsa matlhabisa ditlhong mo letsatsing leno.” Foo Iseraele yotlhe ya mo kgobotletsa ka maje, morago ga moo ba ba fisa ka molelo. Ba ba kgobotletsa jalo ka maje.
26  Mme ba koelela mokoa o mogolo wa maje mo godimo ga gagwe, go fitlha mo letsatsing leno. Foo Jehofa a boa mo bogaleng jwa gagwe jo bo tukang. Ke gone ka moo leina la lefelo leo le bidiwang Lebala le le Kwa Tlase la Akore, go fitlha mo letsatsing leno.
23  Mme ga diragala malatsi a le mantsi morago ga Jehofa a sena go naya Iseraele boikhutso mo babeng botlhe ba bone mo tikologong yotlhe, fa Joshua a ne a tsofetse e bile a na le malatsi a le mantsi thata,
2  gore Joshua a bitse Iseraele yotlhe, banna ba yone ba bagolwane le ditlhogo tsa yone le baatlhodi ba yone le badiredi ba yone, mme a ba raya a re: “Mme nna, ke tsofetse, ke na le malatsi a le mantsi thata.
3  Mme lona, lo bone sotlhe se Jehofa Modimo wa lona a se dirileng ditšhaba tseno tsotlhe ka ntlha ya lona, ka gonne Jehofa Modimo wa lona ke ene yo o neng a lo tlhabanela.
4  Bonang, ke lo abetse ditšhaba tseno ka bola tse di setseng go nna boswa jwa ditso tsa lona, le ditšhaba tsotlhe tse ke di fedisitseng, go simolola kwa Joredane go ya Lewatleng le Legolo kwa bophirimatsatsi.
5  Mme Jehofa Modimo wa lona ke ene yo o neng a nna a ba kgorometsa a ba ntsha fa pele ga lona, mme a ba gapela thuo ka ntlha ya lona, mme lo ne lwa rua lefatshe la bone, fela jaaka Jehofa Modimo wa lona a ne a lo solofeditse.
6  “Mme lo nne pelokgale thata go boloka le go dira sotlhe se se kwadilweng mo bukeng ya molao wa ga Moshe ka go se o fapogele kafa mojeng kgotsa kafa molemeng le ka motlha,
7  ka go se tsene mo gare ga ditšhaba tseno le ka motlha, tseno tse di setseng le lona. Mme lo se ka lwa umaka maina a medimo ya tsone le fa e le go ikana ka yone, le gone lo se ka lwa e direla le fa e le go e ikobela.
8  Mme ke Jehofa Modimo wa lona yo lo tshwanetseng go mo ngaparela, fela jaaka lo dirile go fitlha mo letsatsing leno.
9  Mme Jehofa o tla leleka ditšhaba tse dikgolo tse di thata fa pele ga lona. (Mme lona, ga go na monna ope yo o neng a ema fa pele ga lona go fitlha mo letsatsing leno.)
10  Monna a le mongwe fela wa lona o tla lelekisa sekete, ka gonne Jehofa Modimo wa lona ke ene yo o lo tlhabanelang, fela jaaka a lo solofeditse.
11  Mme lo dise meya ya lona ka metlha ka go rata Jehofa Modimo wa lona.
12  “Mme fa ka tsela epe fela lo ka boela morago lo bo lo ngaparela se se setseng sa ditšhaba tseno, tseno tse di setseng le lona, lo dira dikgolagano tsa lenyalo le tsone lo bo lo tsena mo gare ga tsone, le tsone mo gare ga lona,
13  ruri lo itse gore Jehofa Modimo wa lona ga a kitla a tswelela go gapela ditšhaba tseno thuo ka ntlha ya lona; mme e tla nna jaaka serai mo go lona le jaaka seru le jaaka seme se se nang le mafuto mo ditlhakoreng tsa lona le jaaka mitlwa mo matlhong a lona go fitlha lo nyelela mo lefatsheng le le molemo leno le Jehofa Modimo wa lona a le lo neileng.
14  “Jaanong bonang! gompieno ke tsamaya ka tsela ya lefatshe lotlhe, mme lo itse sentle ka dipelo tsa lona tsotlhe le ka meya ya lona yotlhe gore ga go na lefoko le le lengwe le le sa diragadiwang mo mafokong otlhe a a molemo a Jehofa Modimo wa lona a a buileng le lona. A lo diragaletse otlhe fela. Ga go na le fa le le lengwe la one le le sa diragalang.
15  Mme go tla diragala gore, fela jaaka lefoko lotlhe le le molemo le Jehofa Modimo wa lona a le buileng le lona le lo diragaletse, fela jalo Jehofa o tla lo tlisetsa lefoko lotlhe le le bosula go fitlha a lo nyeletsa mo lefatsheng le le molemo leno le Jehofa Modimo wa lona a le lo neileng,
16  ka ntlha ya go tlola ga lona kgolagano ya ga Jehofa Modimo wa lona e a e lo laoletseng, le ka gonne lo ne lwa ya go direla medimo e mengwe le go e ikobela. Mme ruri bogale jwa ga Jehofa bo tla lo tukela, mme lo tla nyelela ka bonako mo lefatsheng le le molemo le a le lo neileng.”
22  Ka nako eo Joshua a bitsa Barubene le Bagada le sephatlo sa lotso lwa ga Manase
2  mme a ba raya a re: “Mme lona, lo bolokile sotlhe se Moshe motlhanka wa ga Jehofa a neng a se lo laolela, mme lo ne lwa utlwa lentswe la me mo go sotlhe se ke se lo laoletseng.
3  Ga lo a tlogela bomorwarraalona malatsi a le mantsi ano go fitlha mo letsatsing leno, e bile lo bolokile boikarabelo jwa taelo ya ga Jehofa Modimo wa lona.
4  Mme jaanong Jehofa Modimo wa lona o neile bomorwarraalona boikhutso, fela jaaka a ne a ba solofetsa. Mme jaanong retologang lo yeng kwa megopeng ya lona kwa lefatsheng le lo le ruileng, le Moshe motlhanka wa ga Jehofa a neng a le lo naya ka kwa letlhakoreng le lengwe la Joredane.
5  Fela lo nne kelotlhoko go diragatsa taelo le molao o Moshe motlhanka wa ga Jehofa a lo o laoletseng ka go rata Jehofa Modimo wa lona le ka go tsamaya mo ditseleng tsotlhe tsa gagwe le ka go boloka ditaelo tsa gagwe le ka go mo ngaparela le ka go mo direla ka pelo yotlhe ya lona le ka moya otlhe wa lona.”
6  Foo Joshua a ba segofatsa a bo a ba tsamaisa gore ba ye kwa megopeng ya bone.
7  Mme Moshe o ne a neile sephatlo sa lotso lwa ga Manase mpho kwa Bashana, mme Joshua a naya sephatlo se sengwe sa bomorwarraabone mpho kafa letlhakoreng le lengwe la Joredane go ya kwa bophirima. Ka jalo gape e rile Joshua a ba tsamaisa gore ba ye kwa megopeng ya bone, a ba segofatsa.
8  Mme a ba raya a re: “Boelang kwa megopeng ya lona ka dikhumo di le dintsi le ka diruiwa di le dintsi thata, ka selefera le gouta le kgotlho le tshipi le diaparo tse dintsi thata. Tsayang kabelo ya lona ya thopo ya baba ba lona mmogo le bomorwarraalona.”
9  Morago ga moo bomorwa Rubene le bomorwa Gada le sephatlo sa lotso lwa ga Manase ba boa mme ba tswa mo go bomorwa Iseraele ba bangwe, go tswa kwa Shilo, o o kwa lefatsheng la Kanana, gore ba ye kwa lefatsheng la Gileade, kwa lefatsheng la thuo ya bone le ba neng ba nnisitswe mo go lone ka taelo ya ga Jehofa ka Moshe.
10  E rile ba goroga mo dikgaolong tsa Joredane tse di neng di le mo lefatsheng la Kanana, foo bomorwa Rubene le bomorwa Gada le sephatlo sa lotso lwa ga Manase ba aga sebeso gone fa Joredane, sebeso se se tlhomologileng thata.
11  Moragonyana bomorwa Iseraele ba bangwe ba utlwa go twe: “Bonang! Bomorwa Rubene le bomorwa Gada le sephatlo sa lotso lwa ga Manase ba agile sebeso fa kgaolong e e leng molelwane wa lefatshe la Kanana mo dikgaolong tsa Joredane kafa letlhakoreng la bomorwa Iseraele.”
12  E rile bomorwa Iseraele ba utlwa ka gone, phuthego yotlhe ya bomorwa Iseraele ya phuthelwa kwa Shilo gore e ye go ba tlhabantsha.
13  Foo bomorwa Iseraele ba roma Finease morwa moperesiti Eliasare kwa go bomorwa Rubene le bomorwa Gada le sephatlo sa lotso lwa ga Manase kwa lefatsheng la Gileade,
14  mmogo le dikgosana di le lesome, kgosana e le nngwe ya ba ntlo nngwe le nngwe ya ga rre ya ditso tsotlhe tsa Iseraele, mme mongwe le mongwe wa bone e ne e le tlhogo ya ntlo ya borraabone ba dikete tsa Iseraele.
15  Fa nako e ntse e tsamaya ba goroga mo go bomorwa Rubene le bomorwa Gada le sephatlo sa lotso lwa ga Manase kwa lefatsheng la Gileade mme ba simolola go bua le bone, ba re:
16  “Phuthego yotlhe ya ga Jehofa e buile jaana, ‘Ke tiro efe eno ya go sa ikanyege e lo e diretseng Modimo wa Iseraele ka go boa gompieno mo go saleng Jehofa morago ka go ikagela ga lona sebeso, gore lo tle lo tsuologele Jehofa gompieno?
17  A tlolo ya ga Peore e ne e le potlana thata mo go rona, e re iseng re intlafatse mo go yone go fitlha mo letsatsing leno, le mororo sebetso se ne sa tlela phuthego ya ga Jehofa?
18  Mme lona—gompieno lo ne lo tla boa mo go saleng Jehofa morago; mme go tla diragala gore fa lo ka tsuologela Jehofa gompieno, foo o tla bo a galefetse phuthego yotlhe ya Iseraele ka moso
19  Jaanong fa e le gore ruri lefatshe la thuo ya lona ga le phepa, kgabaganyetsang kwa lefatsheng la thuo ya ga Jehofa kwa motlaagana wa ga Jehofa o agileng gone, mme lo nne mo gare ga rona; lo se ka lwa tsuologela Jehofa gape lo se ka lwa dira gore rona re nne ba ba tsuologang ka go ikagela ga lona sebeso go ntse go na le sebeso sa ga Jehofa Modimo wa rona.
20  A Akane morwa Sera ga se ene a neng a dira tiro ya go sa ikanyege mo selong se se neng se neeletswe tshenyego, mme a kgalefo ga e a ka ya tlela phuthego yotlhe ya Iseraele? E ne e se ene fela motho yo o neng a swela mo tlolong ya gagwe.’”
21  Foo bomorwa Rubene le bomorwa Gada le sephatlo sa lotso lwa ga Manase ba araba mme ba bua le ditlhogo tsa dikete tsa Iseraele ba re:
22  “Yo e Leng Modimo, Modimo Jehofa, Yo e Leng Modimo, Modimo Jehofa, o a itse, mme Iseraele, le ene o tla itse. Lo se ka lwa re boloka mo letsatsing leno fa e le gore ke ka go tsuologa le fa e le gore ke ka go tlhoka boikanyegi mo go Jehofa.
23  Jehofa ka boene o tla hukutsa gore a re ne re ikagela sebeso gore re boe mo go saleng Jehofa morago, le gore a e ne e le gore re ise ditshupelo tse di fisiwang le ditshupelo tsa dijo tsa ditlhaka mo go sone, le gore a e ne e le gore re ise ditlhabelo tsa kabalano mo go sone;
24  kgotsa gore a bogolo e ne e se ka go tshwenyegela sengwe se sele ka tlhobaelo go bo re ne ra dira seno, re re, ‘Mo isagweng bomorwaalona ba tla raya bomorwaarona ba re: “Lo amana jang le Jehofa Modimo wa Iseraele?
25  Mme go na le molelwane o Jehofa a o beileng fa gare ga rona le lona, bomorwa Rubene le bomorwa Gada, e leng, Joredane. Ga lo na kabelo epe mo go Jehofa.” Mme bomorwaalona ba tla dira gore bomorwaarona ba tlogele go boifa Jehofa.’
26  “Ka gone re ne ra re, ‘A re itseeleng kgato, tsweetswee, ka go aga sebeso, re sa se agele tshupelo e e fisiwang le fa e le setlhabelo,
27  mme gore e nne bosupi fa gare ga rona le lona le dikokomana tsa rona morago ga rona gore re tla dira tirelo ya ga Jehofa fa pele ga gagwe ka ditshupelo tsa rona tse di fisiwang le ditlhabelo tsa rona le ditlhabelo tsa rona tsa kabalano, gore mo isagweng bomorwaalona ba se ka ba raya bomorwaarona ba re: “Ga lo na kabelo epe mo go Jehofa.”’
28  Ka jalo re ne ra re, ‘Mme go tla diragala gore fa ba ka bua jalo mo go rona le mo dikokomaneng tsa rona mo isagweng, re tla re: “Bonang setshwano sa sebeso sa ga Jehofa se borraarona ba neng ba se dira, ba sa se direle tshupelo e e fisiwang le fa e le setlhabelo, mme ke bosupi fa gare ga rona le lona.”’
29  Go ka se direge gore ka bogarona re tsuologele Jehofa le go boa gompieno mo go saleng Jehofa morago ka go aga sebeso re se agela tshupelo e e fisiwang, tshupelo ya dijo tsa ditlhaka le setlhabelo go ntse go na le sebeso sa ga Jehofa Modimo wa rona se se fa pele ga motlaagana!”
30  Jaanong e rile moperesiti Finease le dikgosana tsa phuthego le ditlhogo tsa dikete tsa Iseraele tse di neng di na le ene ba utlwa mafoko a bomorwa Rubene le bomorwa Gada le bomorwa Manase ba a buileng, ga nna molemo mo matlhong a bone.
31  Ka jalo Finease morwa moperesiti Eliasare a raya bomorwa Rubene le bomorwa Gada le bomorwa Manase a re: “Gompieno re a itse gore Jehofa o mo gare ga rona, ka gonne ga lo a direla Jehofa tiro eno ya go sa ikanyege. Jaanong lo golotse bomorwa Iseraele mo seatleng sa ga Jehofa.”
32  Foo Finease morwa moperesiti Eliasare le dikgosana ba boa kwa go bomorwa Rubene le bomorwa Gada kwa lefatsheng la Gileade ba ya kwa lefatsheng la Kanana kwa go bomorwa Iseraele ba bangwe mme ba busetsa lefoko kwa go bone.
33  Mme lefoko leno la nna molemo mo matlhong a bomorwa Iseraele; mme bomorwa Iseraele ba baka Modimo, mme ba se ka ba bua kaga go tlhatloga ba ya go ba tlhabantsha ba ya go senya lefatshe le bomorwa Rubene le bomorwa Gada ba neng ba nna mo go lone.
34  Mme bomorwa Rubene le bomorwa Gada ba simolola go naya sebeso seno leina, ka gonne “ke bosupi fa gare ga rona gore Jehofa ke Modimo wa boammaaruri.”
6  Jaanong Jeriko e ne e tswetswe thata ka ntlha ya bomorwa Iseraele, go se na ope yo o tswang e bile go se na ope yo o tsenang.
2  Mme Jehofa a raya Joshua a re: “Bona, ke tsentse Jeriko le kgosi ya yone, banna ba ba thata ba ba diganka, mo seatleng sa gago.
3  Mme lona lotlhe banna ba ntwa lo gwante go dikologa motse, lo dikologe motse gangwe. Lo dire jalo malatsi a le marataro.
4  Mme baperesiti ba le supa ba tshole dinaka di le supa tsa diphelefu, fa pele ga Letlole, mme mo letsatsing la bosupa lo gwante go dikologa motse ga supa mme baperesiti ba letse dinaka.
5  Mme go tla diragala gore fa ba letsa lonaka lwa phelefu, fa lo utlwa modumo wa lonaka, batho botlhe ba tlhabe mokgosi o mogolo wa ntwa; mme lobota lwa motse lo tla salalagana, mme batho ba tlhatlogele, mongwe le mongwe fa go lebaganeng le ene.”
6  Ka jalo Joshua morwa Nune a bitsa baperesiti a ba raya a re: “Tsayang letlole la kgolagano, mme baperesiti ba le supa ba tseye dinaka di le supa tsa diphelefu fa pele ga letlole la ga Jehofa.”
7  Mme a tswelela a raya batho a re: “Fetang mme lo gwante go dikologa motse, mme mophato o o tlhomeletseng ntwa o fetele kwa pele ga letlole la ga Jehofa.”
8  Ka jalo ga diragala fela jaaka Joshua a ne a boleletse batho; mme baperesiti ba le supa ba ba tshotseng dinaka di le supa tsa diphelefu fa pele ga ga Jehofa ba feta mme ba letsa dinaka, mme letlole la ga Jehofa la kgolagano le ne le ba setse morago.
9  Mme mophato o o tlhomeletseng ntwa o ne o tsamaya kwa pele ga baperesiti o letsa dinaka, fa masole a a sireletsang kafa morago a ne a setse Letlole morago a letsa dinaka a sa kgaotse.
10  Jaanong Joshua o ne a laetse batho, a re: “Lo se ka lwa goa le fa e le go utlwatsa mantswe a lona, go se ka ga tswa lefoko lepe mo melomong ya lona go fitlha letsatsi la fa ke lo raya ke re, ‘Goang!’ Foo lo goe.”
11  Mme a dira gore letlole la ga Jehofa le gwante go dikologa motse, le dikologe gangwe, morago ga moo ba bo ba ya kwa bothibelelong ba bo ba lala bosigo joo kwa bothibelelong.
12  Foo Joshua a tsoga go sa le phakela, mme baperesiti ba tsamaya ba tshotse letlole la ga Jehofa,
13  gape go ne go tsamaya baperesiti ba le supa ba ba tshotseng dinaka di le supa tsa diphelefu fa pele ga letlole la ga Jehofa, ba letsa dinaka ba sa kgaotse, mme mophato o o tlhomeletseng ntwa o ne o tsamaya kwa pele ga bone, fa masole a a sireletsang kafa morago one a ne a setse letlole la ga Jehofa morago a letsa dinaka a sa kgaotse.
14  Mme ba gwanta go dikologa motse gangwe mo letsatsing la bobedi, morago ga moo ba boela kwa bothibelelong. Ba ne ba dira jalo malatsi a le marataro.
15  Mme ga diragala mo letsatsing la bosupa gore ba tsoge go sa le phakela, fela fa bo sa, mme ba gwanta go dikologa motse ka mokgwa ono ga supa. Ke mo letsatsing leo fela ba neng ba gwanta go dikologa motse ga supa.
16  Mme ga diragala mo lekgetlong la bosupa gore baperesiti ba letse dinaka, mme Joshua a raya batho a re: “Goang;  gonne Jehofa o lo neile motse.
17  Mme motse o tshwanetse go nna selo se se neeletsweng tshenyego; one le sengwe le sengwe se se mo go one ke sa ga Jehofa. Ke Rahabe fela wa seaka yo o tla tswelelang a tshela, ene le botlhe ba ba nang le ene mo ntlong, ka gonne o ne a fitlha barongwa ba re neng re ba rometse.
18  Mme lona, lo ithibe mo selong se se neeletsweng tshenyego, e se re kgotsa lwa nna le keletso mme lwa tsaya sengwe sa selo se se neeletsweng tshenyego mme lwa dira gore bothibelelo jwa Iseraele e nne selo se se neeletsweng tshenyego mme lwa bo tlisetsa matlhabisa ditlhong.
19  Mme selefera yotlhe le gouta le dilwana tsa kgotlho le tshipi ke selo se se boitshepo mo go Jehofa. Di tshwanetse go tsena mo letlotlong la ga Jehofa.”
20  Foo batho ba goa, fa ba ne ba letsa dinaka. Mme ga diragala gore fela fa batho ba utlwa modumo wa lonaka e bile batho ba simolola go tlhaba mokgosi o mogolo wa ntwa, foo lobota lwa simolola go salalagana. Morago ga moo batho ba tlhatlogela mo motseng, mongwe le mongwe fa go lebaganeng le ene, mme ba thopa motse.
21  Ba senya sotlhe se se neng se le mo motseng, go simolola ka monna go fitlha ka mosadi, go simolola ka lekau go fitlha ka monnamogolo le go fitlha ka poo le nku le esele, ka bogale jwa tšhaka.
22  Mme banna ba babedi ba ba neng ba tlhola lefatshe, Joshua a ba raya a re: “Tsenang mo ntlong ya mosadi, yo e leng seaka, mme lo ntshe mosadi yoo koo le botlhe ba gagwe, fela jaaka lo mo ikanetse.”
23  Ka jalo makau a a neng a ile go le tlhola a tsena mme a ntsha Rahabe le rraagwe le mmaagwe le bomorwarraagwe le botlhe ba gagwe, ee, ba ntsha botlhe ba lelapa la gagabo ba a amanang le bone ka losika; mme ba ba baya ka kwantle ga bothibelelo jwa Iseraele.
24  Mme ba fisa motse ka molelo le sengwe le sengwe se se neng se le mo go one. Ke selefera fela le gouta le dilwana tsa kgotlho le tshipi tse ba neng ba di tsenya mo letlotlong la ntlo ya ga Jehofa.
25  Mme Rahabe wa seaka le ba ntlo ya ga rraagwe le botlhe ba e neng e le ba gagwe, Joshua a ba boloka ba tshela; mme o nna mo gare ga Iseraele go fitlha mo letsatsing leno, ka gonne o ne a fitlha barongwa ba Joshua a neng a ba romela gore ba ye go tlhola Jeriko.
26  Foo Joshua a dira gore go bolelwe ikano ka yone nako eo, go twe: “Monna yo o tla emang a ba a aga motse ono, e leng Jeriko, a a hutsege fa pele ga ga Jehofa. A a latlhegelwe ke leitibolo la gagwe ka ntlha ya go thaya motheo wa one, e bile a a latlhegelwe ke yo mmotlana thata wa gagwe ka ntlha ya go tsenya ditswalo tsa one.”
27  Ka jalo Jehofa a nna le Joshua, mme tumo ya gagwe ya nna mo lefatsheng lotlhe.
21  Ditlhogo tsa borra Balefi jaanong tsa atamela moperesiti Eliasare le Joshua morwa Nune le ditlhogo tsa borra ditso tsa bomorwa Iseraele,
2  mme tsa bua le bone kwa Shilo mo lefatsheng la Kanana, tsa re: “Jehofa o laetse ka Moshe gore re newe metse e re tla nnang mo go yone, mmogo le mafulo a yone a diruiwa tsa rona.”
3  Ka jalo bomorwa Iseraele ba naya Balefi metse eno le mafulo a yone go tswa mo bosweng jwa bone ka taelo ya ga Jehofa.
4  Foo ga tswa karolo e e abilweng ka bola ya malapa a Bakohathe, mme metse e le lesome le boraro ya nna ya bomorwa moperesiti Arone, ya Balefi, e e abilweng ka bola, go tswa mo lotsong lwa Juda le go tswa mo lotsong lwa Basimeone le go tswa mo lotsong lwa ga Benjamine.
5  Mme go ne go na le metse e le lesome ya bomorwa Kohathe ba ba neng ba setse e e neng e abilwe ka bola go tswa mo malapeng a lotso lwa ga Eferaime le go tswa mo lotsong lwa ga Dana le go tswa mo sephatlong sa lotso lwa ga Manase.
6  Gape go ne go na le metse e le lesome le boraro ya bomorwa Gereshone e e neng e abilwe ka bola go tswa mo malapeng a lotso lwa ga Isakare le go tswa mo lotsong lwa ga Ashera le go tswa mo lotsong lwa ga Nafetali le go tswa mo sephatlong sa lotso lwa ga Manase kwa Bashana.
7  Bomorwa Merari ba ne ba na le metse e le lesome le bobedi ka malapa a bone go tswa mo lotsong lwa ga Rubene le go tswa mo lotsong lwa ga Gada le go tswa mo lotsong lwa ga Sebulone.
8  Ka jalo bomorwa Iseraele ba naya Balefi metse eno le mafulo a yone ka bola, fela jaaka Jehofa a ne a laetse ka Moshe.
9  Ba naya metse eno jalo e e neng e bidiwa ka leina go tswa mo lotsong lwa bomorwa Juda le go tswa mo lotsong lwa bomorwa Simeone,
10  mme ya nna ya bomorwa Arone go tswa mo malapeng a Bakohathe ba bomorwa Lefi, ka gonne karolo ya ntlha e e abilweng ka bola e ne ya nna ya bone.
11  Ka gone ba ba naya Kiriathe-areba (Areba yo o bolelwang yono e le rraagwe Anake), ke go re, Heberone, mo kgaolong e e dithaba ya Juda, le mafulo a yone go e dikologa yotlhe;
12  mme ba naya Kalebe morwa Jefune tshimo ya motse le metsana ya one go nna thuo ya gagwe.
13  Mme ba naya bomorwa moperesiti Arone motse wa botshabelo wa mmolai, e leng, Heberone, le mafulo a yone, le Libena le mafulo a yone,
14  le Jatire le mafulo a yone, le Eshetemoa le mafulo a yone,
15  le Holone le mafulo a yone, le Debira le mafulo a yone,
16  le Aine le mafulo a yone, le Juta le mafulo a yone, Bethe-shemeshe le mafulo a yone; metse e le robongwe go tswa mo ditsong tseno tse pedi.
17  Mme go tswa mo lotsong lwa ga Benjamine, Gibeone le mafulo a yone, Geba le mafulo a yone,
18  Anathothe le mafulo a yone, le Alemone le mafulo a yone; metse e le menè.
19  Metse yotlhe ya bomorwa Arone, e bong baperesiti, e ne e le metse e le lesome le boraro le mafulo a yone.
20  Mme malapa a bomorwa Kohathe, Balefi ba ba neng ba setse ba bomorwa Kohathe, ba nna le metse e e neng e abilwe ka bola jwa bone go tswa mo lotsong lwa ga Eferaime.
21  Ka jalo ba ba naya motse wa botshabelo wa mmolai, e leng, Shekema, le mafulo a yone mo kgaolong e e dithaba ya Eferaime, le Gesere le mafulo a yone,
22  le Kibesaime le mafulo a yone, le Bethe-horona le mafulo a yone; metse e le menè.
23  Mme go tswa mo lotsong lwa ga Dana, Eleteke le mafulo a yone, Gibethone le mafulo a yone,
24  Aijalona le mafulo a yone, Gathe-rimone le mafulo a yone; metse e le menè.
25  Mme go tswa mo sephatlong sa lotso lwa ga Manase, Taanake le mafulo a yone, le Gathe-rimone le mafulo a yone; metse e le mebedi.
26  Metse yotlhe mmogo le mafulo a yone e malapa a bomorwa Kohathe ba ba neng ba setse ba neng ba na le yone e ne e le lesome.
27  Mme bomorwa Gereshone, ba malapa a Balefi, ba ne ba na le motse wa botshabelo wa mmolai go tswa mo sephatlong sa lotso lwa ga Manase, e leng, Golane, kwa Bashana, le mafulo a yone, le Beeshetera le mafulo a yone; metse e le mebedi.
28  Mme go tswa mo lotsong lwa ga Isakare, Kishione le mafulo a yone, Daberathe le mafulo a yone,
29  Jaremuthe le mafulo a yone, Ene-ganime le mafulo a yone; metse e le menè.
30  Mme go tswa mo lotsong lwa ga Ashera, Mishale le mafulo a yone, Abedona le mafulo a yone,
31  Helekathe le mafulo a yone, le Rehobe le mafulo a yone; metse e le menè.
32  Mme go tswa mo lotsong lwa ga Nafetali, motse wa botshabelo wa mmolai, e leng, Kedeshe kwa Galalea, le mafulo a yone, le Hamothe-dore le mafulo a yone, le Karatane le mafulo a yone; metse e le meraro.
33  Metse yotlhe ya Bagereshone ka malapa a bone e ne e le metse e le lesome le boraro le mafulo a yone.
34  Mme malapa a bomorwa Merari, Balefi ba ba neng ba setse, ba ne ba na le Jokeneame le mafulo a yone go tswa mo lotsong lwa ga Sebulone, Kareta le mafulo a yone,
35  Dimena le mafulo a yone, Nahalale le mafulo a yone; metse e le menè.
36  Mme go tswa mo lotsong lwa ga Rubene, Besere le mafulo a yone, le Jahase le mafulo a yone,
37  Kedemothe le mafulo a yone, le Mefaathe le mafulo a yone; metse e le menè.
38  Mme go tswa mo lotsong lwa ga Gada, motse wa botshabelo wa mmolai, e leng, Ramothe kwa Gileade, le mafulo a yone, le Mahanaime le mafulo a yone,
39  Heshebone le mafulo a yone, Jasere le mafulo a yone; metse yotlhe e le menè.
40  Metse yotlhe e e neng ya nna ya bomorwa Merari ka malapa a bone, ba ba neng ba setse go tswa mo malapeng a Balefi, e ne e le metse e le lesome le bobedi e le kabelo ya bone.
41  Metse yotlhe ya Balefi mo gare ga thuo ya bomorwa Iseraele e ne e le metse e le masome a manè le borobedi mmogo le mafulo a yone.
42  Mongwe le mongwe wa metse eno o ne wa nna motse le mafulo a one go o dikologa otlhe—ga nna jalo ka metse eno yotlhe.
43  Ka jalo Jehofa a naya Iseraele lefatshe lotlhe le a neng a ikanetse gore o tla le naya borraabonemogologolwane, ba le rua ba bo ba nna mo go lone.
44  Mo godimo ga moo, Jehofa a ba naya boikhutso mo tikologong yotlhe, kafa go sotlhe se a neng a se ikanela borraabonemogololwane, mme ga se ka ga ema le fa a le mongwe wa baba ba bone fa pele ga bone. Jehofa o ne a tsenya baba botlhe ba bone mo seatleng sa bone.
45  Ga go na tsholofetso epe e e neng ya se ka ya diragadiwa mo tsholofetsong yotlhe e e molemo e Jehofa a neng a e solofeditse ntlo ya Iseraele; e ne ya diragadiwa yotlhe fela.
13  Jaanong Joshua o ne a tsofetse, a na le dingwaga di le dintsi thata. Ka jalo Jehofa a mo raya a re: “O tsofetse e bile o na le dingwaga di le dintsi thata, mme go sa ntse go setse lefatshe le legolo thata gore le ruiwe.
2  Leno ke lefatshe le le sa ntseng le setse: dikgaolo tsotlhe tsa Bafilisitia le la Bageshure botlhe
3  (go simolola kwa Nile e kgaoganang teng fa pele ga Egepeto go fitlha kwa molelwaneng wa Ekerone go ya bokone, le ne le tle le tsewe e le la Bakanana); barena ba kgolagano ba le batlhano ba Bafilisitia, Bagasa le Baashedoda, Baashekelona, Bagathe le Baekerone; le Baafime.
4  Lefatshe lotlhe la Bakanana go ya kwa borwa; le Meara, ya Basidona, go fitlha kwa Afeka, go fitlha kwa molelwaneng wa Baamore;
5  le lefatshe la Bagebale le Lebanona yotlhe go ela kwa botlhabatsatsi, go tswa Baale-gade fa mohapheng wa Thaba ya Heremone go fitlha kwa botsenong jwa Hamathe;
6  banni botlhe ba kgaolo e e dithaba, go tswa Lebanona go ya Miserefothe-maime, Basidona botlhe; nna ka bonna ke tla ba gapela thuo fa pele ga bomorwa Iseraele. Fela o dire gore e wele mo go Iseraele go nna boswa, fela jaaka ke go laetse.
7  Mme jaanong kgaoganyetsa ditso di le robongwe, le sephatlo sa lotso lwa ga Manase lefatshe leno go nna boswa.”
8  Barubene le Bagada mmogo le sephatlo se sengwe sa lotso ba tsaya boswa jwa bone jo Moshe a neng a bo ba naya ka kwa letlhakoreng le lengwe la Joredane go ela kwa botlhaba, fela jaaka Moshe motlhanka wa ga Jehofa a ne a ba neile,
9  go tswa Aroere, o o fa lotshitshing lwa mokgatšha o o phothoselang wa Arenone, le motse o o fa gare ga mokgatšha o o phothoselang, le naga yotlhe e e kwa godimo e e sebatla ya Medeba go ya go fitlha kwa Dibone;
10  le metse yotlhe ya ga Sihone kgosi ya Baamore, yo o neng a busa kwa Heshebone, go fitlha kwa molelwaneng wa bomorwa Amona;
11  le Gileade le karolo ya naga ya Bageshure le Bamaakathe le Thaba yotlhe ya Heremone le Bashana yotlhe go ya go fitlha kwa Saleka;
12  puso yotlhe ya segosi ya ga Oge kwa Bashana, yo o neng a busa kwa Ashetarothe le kwa Ederei—ke ene yo o neng a sala mo go se e neng e le mo go setseng ga Barefaime—mme Moshe a ba kgemetha a ba a ba gapela thuo.
13  Mme bomorwa Iseraele ba ne ba se ka ba gapela Bageshure thuo le Bamaakathe, mme Geshure le Maakathe ba ntse ba nna mo gare ga Iseraele go fitlha mo letsatsing leno.
14  E ne e le lotso lwa ga Lefi fela lo a neng a se ka a lo naya boswa. Ditshupelo tse di dirwang ka molelo tse di yang kwa go Jehofa Modimo wa Iseraele ke tsone boswa jwa bone, fela jaaka a ba solofeditse.
15  Foo Moshe a naya lotso lwa bomorwa Rubene mpho ka malapa a bone,
16  mme karolo ya naga ya nna ya bone go simolola kwa Aroere, o o fa lotshitshing lwa mokgatšha o o phothoselang wa Arenone, le motse o o fa gare wa mokgatšha o o phothoselang, le naga yotlhe e e kwa godimo e e sebatla fa Medeba;
17  Heshebone le metse yotlhe ya yone e e mo nageng e e kwa godimo e e sebatla, Dibone le Bamothe-baale le Bethe-baale-meone,
18  le Jahase le Kedemothe le Mefaathe,
19  le Kiriathaime le Sibema le Serethe-shahare mo thabeng ya lebala le le kwa tlase,
20  le Bethe-peore le mekgokolosa ya Pisega le Bethe-jeshimothe,
21  le metse yotlhe ya naga e e kwa godimo e e sebatla le puso yotlhe ya segosi ya ga Sihone kgosi ya Baamore, yo o neng a busa kwa Heshebone, yo Moshe a neng a mmolaya, mmogo le dikgosana tsa Midiana, Efi le Rekeme le Sure le Hure le Reba, dikgosana tsa ga Sihone, tse di neng di nna mo lefatsheng leo.
22  Mme Balaame morwa Beore, yo o dirang tiro ya boitseanape, ke ene yo bomorwa Iseraele ba neng ba mmolaya ka tšhaka mmogo le ba ba bolailweng setlhogo ba bone.
23  Mme molelwane wa bomorwa Rubene ya nna Joredane; mme seno jaaka karolo ya naga, ya bo e le boswa jwa bomorwa Rubene ka malapa a bone, le metse le metsana ya teng.
24  Go feta moo, Moshe a naya lotso lwa Gada mpho, bomorwa Gada ka malapa a bone,
25  mme karolo ya bone ya naga ya nna Jasere le metse yotlhe ya Gileade le sephatlo sa lefatshe la bomorwa Amona go fitlha kwa Aroere, o o fa pele ga Raba;
26  mme go tswa kwa Heshebone go fitlha kwa Ramatha-misepa le Betonime le go tswa kwa Mahanaime go ya kwa molelwaneng wa Debira;
27  le mo lebaleng le le kwa tlase la Bethe-harama le Bethe-nimera le Sukothe le Safone, puso yotlhe ya segosi ya ga Sihone kgosi ya Heshebone, Joredane e le molelwane go fitlha kwa ntlheng ya lewatle la Kinerethe kafa letlhakoreng la Joredane go ela kwa botlhaba.
28  Jono e ne e le boswa jwa bomorwa Gada ka malapa a bone, le metse le metsana ya teng.
29  Go feta moo, Moshe a naya sephatlo sa lotso lwa ga Manase mpho, mme ya nna ya sephatlo sa lotso lwa bomorwa Manase ka malapa a bone.
30  Mme karolo ya bone ya naga ya simolola kwa Mahanaime, Bashana yotlhe, puso yotlhe ya segosi ya ga Oge kgosi ya Bashana, le metsana yotlhe ya megope ya ga Jaire e e kwa Bashana, metse e le masome a le marataro.
31  Mme sephatlo sa Gileade, le Ashetarothe le Ederei, metse ya puso ya segosi ya ga Oge kwa Bashana, ya ya mo go bomorwa Makire morwa Manase, sephatlo sa bomorwa Makire ka malapa a bone.
32  Eno ke e Moshe a neng a dira gore ba e rue, mo mabaleng a a sekaka a Moabe kafa letlhakoreng la Joredane, kwa Jeriko, go ela kwa botlhaba.
33  Mme Moshe o ne a se ka a naya lotso lwa Balefi boswa. Jehofa Modimo wa Iseraele ke ene boswa jwa bone, fela jaaka a ba solofeditse.
14  Jaanong seno ke se bomorwa Iseraele ba neng ba se tsaya go nna thuo e ba e ruileng boswa mo lefatsheng la Kanana, se moperesiti Eliasare le Joshua morwa Nune le ditlhogo tsa borre ba ditso tsa bomorwa Iseraele ba neng ba dira gore ba se rue.
2  Boswa jwa bone bo ne jwa abiwa ka bola, fela jaaka Jehofa a ne a bo laolela ditso di le robongwe, le sephatlo sa lotso ka Moshe.
3  Gonne Moshe o ne a neile boswa jwa ditso tse dingwe tse pedi le sephatlo se sengwe sa lotso ka kwa ntlheng e nngwe ya Joredane; mme a se ka a naya Balefi boswa mo gare ga bone.
4  Gonne bomorwa Josefa ba ne ba fetogile ditso tse pedi, Manase le Eferaime; mme ba ne ba sa naya Balefi kabelo mo lefatsheng, fa e se metse gore ba nne mo go yone le mafulo a yone a diruiwa tsa bone le thoto ya bone.
5  Bomorwa Iseraele ba ne ba dira fela jaaka Jehofa a ne a laetse Moshe; mme ba kgaoganya lefatshe.
6  Foo bomorwa Juda ba atamela Joshua kwa Gilegala, mme Kalebe morwa Jefune wa Mokenise a mo raya a re: “Wena ka bowena o itse sentle lefoko le Jehofa a neng a le bua le Moshe monna wa Modimo wa boammaaruri ka ga me le ka ga gago kwa Kadeshe-barenea.
7  Ke ne ke na le dingwaga di le masome a manè fa Moshe motlhanka wa ga Jehofa a ne a nthoma go tswa kwa Kadeshe-barenea go ya go tlhola lefatshe, mme ke ne ka mmusetsa lefoko fela kafa le neng le ntse ka gone mo pelong ya me.
8  Mme bomorwarre ba ba neng ba tlhatloga le nna ba ne ba dira gore pelo ya batho e nyere; mme nna, ke ne ka sala Jehofa Modimo wa me morago ka botlalo.
9  Ka gone Moshe a ikana mo letsatsing leo, a re, ‘Lefatshe le lonao lwa gago lo gatileng mo go lone e tla nna la gago le la bomorwao go nna boswa ka bosakhutleng, ka gonne o setse Jehofa Modimo wa me morago ka botlalo.’
10  Mme jaanong bona, fela jaaka a ne a solofetsa, Jehofa o mpolokile ke ntse ke tshela dingwaga tseno tse di masome a manè le botlhano fa e sale Jehofa a ne a dira tsholofetso eno mo go Moshe fa Iseraele e ne e tsamaya mo nageng, mme jaanong bona, gompieno ke na le dingwaga di le masome a le robedi le botlhano.
11  Mme gompieno ke sa ntse ke nonofile fela jaaka mo letsatsing le Moshe a neng a nthoma ka lone. Jaaka maatla a me a ne a ntse ka nako eo, maatla a me a ntse jalo gone jaanong gore nka ya ntweng, go tswa le go tsena.
12  Mme jaanong a ko o nneye kgaolo eno e e dithaba e Jehofa a neng a e solofetsa mo letsatsing leo, gonne wena ka bowena o ne wa utlwa mo letsatsing leo gore go ne go na le Baanake koo le metse e megolo e e sireletsegileng. Gongwe Jehofa o tla nna le nna, mme ruri ke tla ba gapela thuo, fela jaaka Jehofa a solofeditse.”
13  Foo Joshua a mo segofatsa mme a naya Kalebe morwa Jefune Heberone go nna boswa.
14  Ke gone ka moo Heberone e leng ya ga Kalebe morwa Jefune wa Mokenise jaaka boswa go fitlha mo letsatsing leno, ka lebaka la gore o ne a sala Jehofa Modimo wa Iseraele morago ka botlalo.
15  Leina la Heberone pele ga moo e ne e le Kiriathe-areba (Areba yo o bolelwang yono e ne e le monna yo mogolo mo gare ga Baanake). Mme lefatshe la se ka la nna le matshwenyego a ntwa.
19  Foo ga tswa karolo e e abilweng ka bola ya bobedi ya ga Simeone, ya lotso lwa bomorwa Simeone ka malapa a bone. Mme boswa jwa bone jwa bo bo le mo gare ga boswa jwa bomorwa Juda.
2  Mme mo bosweng jwa bone ba nna le Beere-sheba mmogo le Sheba, le Molada,
3  le Hasare-shuale le Bala le Eseme,
4  le Eletolade le Bethule le Horema,
5  le Sikelage le Bethe-marekabothe le Hasare-susa,
6  le Bethe-lebaothe le Sharuhene; metse e le lesome le boraro le metsana ya teng.
7  Aine, Rimone le Ethere le Ashane; metse e le menè le metsana ya teng,
8  le metsana yotlhe e e neng e le mo tikologong ya metse eno yotlhe go fitlha kwa Baalathe-beere, Rama wa borwa. Jono e ne e le boswa jwa lotso lwa bomorwa Simeone ka malapa a bone.
9  Boswa jwa bomorwa Simeone bo ne bo tswa mo karolong e e abilweng ka bola ya bomorwa Juda, ka gonne kabelo ya bomorwa Juda e ne e le kgolo thata mo go bone. Ka jalo bomorwa Simeone ba bona thuo mo gare ga boswa jwa bone.
10  Morago ga moo ga tswa karolo ya boraro e e abilweng ka bola ya bomorwa Sebulone ka malapa a bone, mme molelwane wa boswa jwa bone wa ya go fitlha kwa Saride.
11  Mme molelwane wa bone wa tlhatlogela kwa bophirima le kwa Mareale mme wa fitlha kwa Dabeshethe o bo o fitlha kwa mokgatšheng o o phothoselang o o fa pele ga Jokeneame.
12  Mme wa boa go tswa Saride kwa botlhaba o ela kwa botlhabatsatsi kwa molelwaneng wa Kiselotha-tabora mme wa tswela kwa Daberathe o bo o tlhatlogela kwa Jafia.
13  Go tswa koo wa kgabaganyetsa kwa ntlheng ya botlhaba kwa botlhabatsatsi o ya Gathe-hefere, kwa Etha-kasine, o bo o tswela kwa Rimone mme wa tshwaiwa go ya Nea.
14  Mme molelwane wa e dikologa kwa bokone o ya Hanathone, mme wa felela kwa mokgatšheng wa Ifeta-hele,
15  le Katathe le Nahalale le Shimerone le Idala le Bethelehema; metse e le lesome le bobedi le metsana ya teng.
16  Jono e ne e le boswa jwa bomorwa Sebulone ka malapa a bone. Eno e ne e le metse le metsana ya teng.
17  Mme karolo ya bonè e e abilweng ka bola e e neng ya tswa e ne e le ya ga Isakare, ya bomorwa Isakare ka malapa a bone.
18  Mme molelwane wa bone wa ya go fitlha kwa Jesereele le Kesulothe le Shunema,
19  le Hafaraime le Shione le Anaharathe,
20  le Rabithe le Kishione le Ebese,
21  le Remethe le Ene-ganime le Ene-hada le Bethe-pasese.
22  Mme molelwane wa ya go fitlha kwa Tabore le Shahasuma le Bethe-shemeshe, mme molelwane wa bone wa felela kwa Joredane; metse e le lesome le borataro le metsana ya teng.
23  Jono e ne e le boswa jwa lotso lwa bomorwa Isakare ka malapa a bone, metse le metsana ya teng.
24  Mme ga tswa karolo ya botlhano e e abilweng ka bola ya lotso lwa bomorwa Ashera ka malapa a bone.
25  Molelwane wa bone ya nna Helekathe le Hali le Betene le Akeshafe,
26  le Alameleke le Amada le Mishale. Mme wa fitlha kwa bophirima kwa Karemele le kwa Shihore-libenathe,
27  mme wa boela ntlheng ya botlhabatsatsi o ya Bethe-dagone o bo o fitlha kwa Sebulone le mokgatšha wa Ifeta-hele kwa bokone, kwa Bethe-emeke le Neiele, mme wa tswela kwa Kabule kafa molemeng,
28  le kwa Eberone le Rehobe le Hamone le Kana go ya go fitlha kwa Sidona e e nang le batho ba bantsi.
29  Mme molelwane wa boela kwa Rama le go ya go fitlha kwa motseng o o sireletsegileng wa Ture. Mme molelwane wa boela kwa Hosa, mme wa felela kwa lewatleng mo kgaolong ya Akesibe,
30  le Uma le Afeke le Rehobe; metse e le masome a mabedi le bobedi le metsana ya teng.
31  Jono e ne e le boswa jwa lotso lwa bomorwa Ashera ka malapa a bone. Eno e ne e le metse le metsana ya teng.
32  Mme ga tswa karolo ya borataro e e abilweng ka bola ya bomorwa Nafetali, ya bomorwa Nafetali ka malapa a bone.
33  Mme molelwane wa bone wa simolola kwa Helefe, kwa setlhareng se segolo sa Saananime, le Adami-nekebe le Jabeneele go ya go fitlha kwa Lakume; mme wa felela kwa Joredane.
34  Mme molelwane wa boela morago ntlheng ya bophirima o ya Asanotha-tabore mme wa tswa koo o ya Hukoke mme wa fitlha kwa Sebulone kwa borwa, mme wa fitlha kwa Ashera kwa bophirima le kwa Juda kwa Joredane go ela kwa botlhabatsatsi.
35  Mme metse e e sireletsegileng e ne e le Sidime, Sere le Hamatha, Rakathe le Kinerethe,
36  le Adama le Rama le Hasore,
37  le Kedeshe le Ederei le Ene-hasore,
38  le Irone le Migedale-ele, Horeme le Bethe-anathe le Bethe-shemeshe; metse e le lesome le borobongwe le metsana ya teng.
39  Jono e ne e le boswa jwa lotso lwa bomorwa Nafetali ka malapa a bone, metse le metsana ya teng.
40  Mme ga tswa karolo ya bosupa e e abilweng ka bola e le ya lotso lwa bomorwa Dana ka malapa a bone.
41  Mme molelwane wa boswa jwa bone ya nna Sora le Eshataole le Ire-shemeshe,
42  le Shaalabine le Aijalona le Ithela,
43  le Elone le Temena le Ekerone,
44  le Eleteke le Gibethone le Baalathe,
45  le Jehude le Bene-beraka le Gathe-rimone,
46  le Me-jarekone le Rakone, molelwane o le fa pele ga Jopa.
47  Mme karolo ya naga ya bomorwa Dana e ne e ba pitlaganetse thata. Mme bomorwa Dana ba tlhatloga mme ba lwa le Lesheme ba e thopa mme ba e kgemetha ka bogale jwa tšhaka. Foo ba e rua mme ba nna mo go yone, mme ba simolola go bitsa Lesheme Dana, go ya ka leina la ga Dana rraabonemogologolwane.
48  Jono e ne e le boswa jwa lotso lwa bomorwa Dana ka malapa a bone. Eno e ne e le metse le metsana ya teng.
49  Ka jalo ba wetsa go kgaoganya lefatshe gore e nne thuo ka dikarolo tsa lone tsa naga. Foo bomorwa Iseraele ba naya Joshua morwa Nune boswa mo gare ga bone.
50  Ka taelo ya ga Jehofa ba mo naya motse o a neng a o kopa, e leng, Timenathe-sera, mo kgaolong e e dithaba ya Eferaime; mme a simolola go aga motse a ba a nna mo go one.
51  Jono e ne e le boswa jo moperesiti Eliasare le Joshua morwa Nune le ditlhogo tsa borra ditso tsa bomorwa Iseraele ba neng ba bo aba ka bola gore e nne thuo kwa Shilo fa pele ga ga Jehofa, kwa kgorong ya mogope wa bokopanelo. Ka jalo ba tlogela go kgaoganya lefatshe.
24  Mme Joshua a simolola go phutha ditso tsotlhe tsa Iseraele mmogo kwa Shekema a bo a bitsa banna ba bagolwane ba Iseraele le ditlhogo tsa yone le baatlhodi ba yone le badiredi ba yone, mme ba ema fa pele ga Modimo wa boammaaruri.
2  Mme Joshua a raya batho botlhe a re: “Jehofa Modimo wa Iseraele o buile jaana, ‘Borraalonamogologolwane ba ne ba nna ka kwa letlhakoreng le lengwe la Noka bogologolo, Tera rraagwe Aborahame le rraagwe Nahore, mme ba ne ba tle ba direle medimo e mengwe.
3  “‘Fa nako e ntse e tsamaya ke ne ka tsaya Aborahame rraalonamogologolwane go tswa ka kwa letlhakoreng le lengwe la Noka mme ka dira gore a ralale lefatshe lotlhe la Kanana mme ka ntsifatsa losika lwa gagwe. Ka jalo ke ne ka mo naya Isake.
4  Morago ga moo ka naya Isake Jakobe le Esau. Moragonyana ka naya Esau Thaba ya Seire gore a e rue; mme Jakobe le bomorwawe ba fologela kwa Egepeto.
5  Moragonyana ka roma Moshe le Arone, mme ka leretse Egepeto sebetso ka se ke neng ka se dira mo gare ga yone; morago ga moo ka lo ntsha.
6  Fa ke ne ke ntsha borraalona kwa Egepeto mme lo tla kwa lewatleng, foo Baegepeto ba ne ba lelekisa borraalona ka dikara tsa ntwa le bapalami ba dipitse go ya kwa Lewatleng le Lehibidu.
7  Mme ba simolola go lelela kwa go Jehofa. Ka jalo o ne a baya lefifi fa gare ga lona le Baegepeto a ba a tlisa lewatle mo godimo ga bone mme a ba bipa, mme matlho a lona a ne a bona se ke neng ka se dira kwa Egepeto; mme lo ne lwa nna mo nageng malatsi a le mantsi.
8  “‘Moragonyana ke ne ka lo tlisa mo lefatsheng la Baamore ba ba neng ba nna ka kwa letlhakoreng le lengwe la Joredane, mme ba ne ba tlhabana le lona. Foo ka ba tsenya mo seatleng sa lona gore lo rue lefatshe la bone, mme ka ba nyeletsa ke ba tlosa fa pele ga lona.
9  Foo Balake morwa Sipore, kgosi ya Moabe, a nanoga a tlhabana le Iseraele. Ka jalo a roma a bitsa Balaame morwa Beore gore a lo hutse.
10  Mme ke ne ke sa batle go reetsa Balaame. Ka gone a lo segofatsa kgapetsakgapetsa. Ka jalo ka lo golola mo seatleng sa gagwe.
11  “‘Morago ga moo lwa kgabaganya Joredane lwa tla mo Jeriko. Mme beng ba naga ya Jeriko, Baamore le Baperise le Bakanana le Bahite le Bagiregashe, Bahife le Bajebuse ba simolola go tlhabana le lona; mme ka ba tsenya mo seatleng sa lona.
12  Ka jalo ke ne ka romela boikutlo jwa go kotlomana pelo kwa pele ga lona, mme jwa feletsa bo ba lelekile fa pele ga lona—dikgosi tse pedi tsa Baamore—e seng ka tšhaka ya gago gape e seng ka bora jwa gago.
13  Ka jalo ka lo naya lefatshe le lo neng lo sa le direla ka natla le metse e lo neng lo sa e aga, mme lwa nna mo go yone. Lo ja masimo a mofine le dikgwa tsa motlhware tse lo sa di jalang.’
14  “Mme jaanong boifang Jehofa lo mo direle ka go tlhoka molato le ka boammaaruri, mme lo ntshe medimo e borraalonamogologolwane ba neng ba e direla ka kwa letlhakoreng le lengwe la Noka le kwa Egepeto, mme lo direle Jehofa.
15  Jaanong fa go le bosula mo matlhong a lona go direla Jehofa, itlhopheleng gompieno yo lo tla mo direlang, e ka ne e le medimo e borraalonamogologolwane ba ba neng ba le ka kwa letlhakoreng le lengwe la Noka ba neng ba e direla kgotsa medimo ya Baamore ba lo nnang mo lefatsheng la bone. Mme nna le ba ntlo ya me, re tla direla Jehofa.”
16  Foo batho ba araba ba re: “Go ka se direge gore re tlogele Jehofa re direle medimo e mengwe.
17  Gonne ke Jehofa Modimo wa rona yo o ntshitseng rona le borraarona kwa lefatsheng la Egepeto, mo ntlong ya batlhanka, le yo o neng a dira ditshupo tse dikgolo tseno fa pele ga matlho a rona le yo o neng a nna a re disa mo tseleng yotlhe e re tsamaileng mo go yone le mo gare ga ditšhaba tsotlhe tse re fetileng mo gare ga tsone.
18  Mme Jehofa a leleka ditšhaba tsotlhe fa pele ga rona, le Baamore ba ba nnang mo lefatsheng. Mme rona, le rona re tla direla Jehofa, ka gonne ke Modimo wa rona.”
19  Foo Joshua a raya batho a re: “Ga lo ka ke lwa direla Jehofa, ka gonne ke Modimo yo o boitshepo; ke Modimo yo o batlang boineelo jo bo feletseng. Ga a kitla a itshwarela botlhanogi jwa lona le maleo a lona.
20  Fa go direga gore lo tlogele Jehofa mme lo direle medimo e sele, le ene o tla boa a bo a lo utlwisa botlhoko a ba a lo fedisa morago ga a sena go lo direla molemo.”
21  Foo batho ba raya Joshua ba re: “Nnyaa, Jehofa ke ene yo re tla mo direlang!”
22  Foo Joshua a raya batho a re: “Lo basupi ba lona ka bolona gore kafa go rateng ga lona ka namana lo itlhophetse Jehofa, gore lo mo direle.” Foo ba re: “Re basupi.”
23  “Mme jaanong tlosang medimo e sele e e mo gare ga lona, mme lo retolosetse dipelo tsa lona kwa go Jehofa Modimo wa Iseraele.”
24  Foo batho ba raya Joshua ba re: “Re tla direla Jehofa Modimo wa rona, e bile re tla reetsa lentswe la gagwe!”
25  Mme Joshua a dira kgolagano le batho mo letsatsing leo a ba a ba direla molao le tshwetso ya boatlhodi kwa Shekema.
26  Foo Joshua a kwala mafoko ano mo bukeng ya molao wa Modimo mme a tsaya leje le legolo a ba a le tlhoma foo fa tlase ga setlhare se segolo thata se se fa lefelong le le boitshepo la ga Jehofa.
27  Mme Joshua a tswelela a raya batho botlhe a re: “Bonang! Leje leno ke lone le le tla direlang jaaka mosupi kgatlhanong le rona, ka gonne lone ka bolone le utlwile mafoko otlhe a ga Jehofa a a a buileng le rona, mme le tla direla jaaka mosupi kgatlhanong le lona, gore lo se ka lwa itatola Modimo wa lona.”
28  Foo Joshua a lesa batho ba tsamaya, mongwe le mongwe go ya kwa bosweng jwa gagwe.
29  Mme ga diragala gore morago ga dilo tseno Joshua morwa Nune, motlhanka wa ga Jehofa, kgabagare a swe a le dingwaga di le lekgolo le lesome.
30  Ka jalo ba mo fitlha mo karolong ya naga ya boswa jwa gagwe kwa Timenathe-sera, o o mo kgaolong e e dithaba ya Eferaime, kwa bokone jwa Thaba ya Gaashe.
31  Mme Iseraele ya tswelela go direla Jehofa malatsi otlhe a ga Joshua le malatsi otlhe a banna ba bagolwane ba ba neng ba tswelela ba tshela morago ga ga Joshua le ba ba neng ba itse tiro yotlhe ya ga Jehofa e a neng a e direla Iseraele.
32  Mme marapo a ga Josefa, a bomorwa Iseraele ba neng ba a ntshitse kwa Egepeto, ba a fitlha kwa Shekema mo sebateng sa naga se Jakobe a neng a se bapetse mo go bomorwa Hamore, rraagwe Shekema, ka dipapetla tsa madi di le lekgolo; mme ya nna sa bomorwa Josefa e le boswa.
33  Gape, Eliasare morwa Arone a swa. Ka jalo ba mo fitlha mo Thoteng ya ga Finease morwawe, e a neng a e mo neile mo kgaolong e e dithaba ya Eferaime.
5  Mme ga diragala gore fela fa dikgosi tsotlhe tsa Baamore, tse di neng di le ka fa letlhakoreng le lengwe la Joredane go ela kwa bophirima, le dikgosi tsotlhe tsa Bakanana, tse di neng di le fa lewatleng, di utlwa gore Jehofa o ne a kgadisitse metsi a Joredane fa pele ga bomorwa Iseraele go fitlha ba kgabagantse, foo dipelo tsa bone tsa simolola go nyera, ga bo go sa tlhole go na le bopelokgale bope mo go bone ka ntlha ya bomorwa Iseraele.
2  Ka yone nako eo Jehofa a raya Joshua a re: “Itirele dithipa tsa legweka mme o rupise bomorwa Iseraele gape, lekgetlo la bobedi.”
3  Ka jalo Joshua a itirela dithipa tsa legweka mme a rupisa bomorwa Iseraele kwa Gibeathe-haralothe.
4  Lebaka la go bo Joshua a ne a rupisa ke le: batho botlhe ba ba neng ba dule kwa Egepeto, batho ba banna, banna botlhe ba ntwa, ba ne ba swetse mo nageng mo tseleng fa ba ne ba tswa kwa Egepeto.
5  Gonne batho botlhe ba ba neng ba tswa ba ne ba rupisitswe, mme batho botlhe ba ba tsholetsweng mo nageng mo tseleng fa ba ne ba tswa kwa Egepeto ba ne ba sa ba rupisa.
6  Gonne bomorwa Iseraele ba ne ba tsamaile dingwaga di le masome a manè mo nageng, go fitlha setšhaba sotlhe sa banna ba ntwa se se duleng kwa Egepeto seo se se kileng sa reetsa lentswe la ga Jehofa se fela, ba Jehofa a neng a ba ikanela gore ga a kitla le ka motlha a dira gore ba bone lefatshe le Jehofa a neng a le ikanetse borraabonemogologolwane gore o tla le re naya, lefatshe le le elang mashi le tswina ya dinotshe.
7  Mme a emisa bomorwaabone mo boemong jwa bone. Joshua a rupisa bano, ka gonne ba ne ba sa rupisiwa, gonne ba ne ba sa ba rupisa mo tseleng.
8  Mme ga diragala gore fa ba feditse go rupisa setšhaba sotlhe, ba nna ba ntse mo lefelong la bone mo bothibelelong go fitlha ba fola.
9  Foo Jehofa a raya Joshua a re: “Gompieno ke pitikolotse kgobo ya Egepeto ke e ntshitse mo go lona.” Ka jalo leina la lefelo leo le ne la bidiwa Gilegala go fitlha mo letsatsing leno.
10  Mme bomorwa Iseraele ba tswelela ba thibelela mo Gilegala, mme ba tshwara tlolaganyo mo letsatsing la bolesome le bonè la kgwedi, go le maitseboa, mo mabaleng a a sekaka a Jeriko.
11  Ba simolola go ja nngwe ya kungo ya lefatshe letsatsi morago ga tlolaganyo, dikuku tse di sa bedisiwang le dijo tse di besitsweng tsa ditlhaka, mo go lone letsatsi leno.
12  Foo mana a nyelela mo letsatsing le le latelang fa ba ne ba jele mangwe a maungo a lefatshe, mme mana a se ka a tlhola a tlela bomorwa Iseraele, mme ba simolola go ja mangwe a maugo a lefatshe la Kanana mo ngwageng oo.
13  Mme ga diragala ya re Joshua a le fa Jeriko a tsholetsa matlho a leba, mme bona, ga bo go le monna foo a eme fa pele ga gagwe tšhaka ya gagwe e somotswe e le mo seatleng sa gagwe. Ka jalo Joshua a tsamaela kwa go ene mme a mo raya a re: “A o wa rona kgotsa wa baba ba rona?”
14  Foo a re: “Nnyaa, mme nna—jaanong ke tlile ke le kgosana ya lesomo la ga Jehofa.” Foo Joshua a wela fa fatshe ka sefatlhego a obama mme a mo raya a re: “Morena wa me o raya motlhanka wa gagwe a reng?”
15  Foo kgosana ya lesomo la ga Jehofa ya raya Joshua ya re: “Somola bompaatšhane ba gago mo dinaong tsa gago, ka gonne lefelo le o emeng mo go lone le boitshepo.” Joshua a akofa a dira jalo.
15  Karolo e e abilweng ka bola ya lotso lwa bomorwa Juda ka malapa a bone ya fitlha kwa molelwaneng wa Edoma, naga ya Tsine, go ya Negebe kwa ntlheng ya yone e e kwa borwa.
2  Mme molelwane wa bone o o kwa borwa wa simolola kwa ntlheng ya Lewatle la Letswai, go simolola kwa kgogometsong e e lebileng ntlheng ya borwa.
3  Mme wa tswela kwa borwa kwa botlhatlogong jwa Akarabime mme wa fetela kwa Tsine o bo o tlhatloga go tswa kwa borwa go ya Kadeshe-barenea mme wa kgabaganyetsa kwa Heserone o bo o tlhatlogela kwa Adara o bo o dikologa go ya Kareka.
4  Mme wa fetela kwa Asemone o bo o tswela kwa mokgatšheng o o phothoselang wa Egepeto; mme molelwane wa felela kwa lewatleng. Ono e ne ya nna molelwane wa bone o o kwa borwa.
5  Mme molelwane o o kwa botlhaba e ne e le Lewatle la Letswai go fitlha kwa Joredane e felelang gone, mme molelwane o o kwa sekhutlong se se kwa bokone o ne o le kwa kgogometsong ya lewatle, kwa Joredane e felelang gone.
6  Mme molelwane wa tlhatlogela kwa Bethe-hogola wa kgabaganya kwa bokone jwa Bethe-araba, mme molelwane wa tlhatlogela kwa lejeng la ga Bohane morwa Rubene.
7  Mme molelwane wa tlhatlogela kwa Debira kwa lebaleng le le kwa tlase la Akore o bo o retologela kwa bokone kwa Gilegala, o o fa pele ga botlhatlogo jwa Adumime, o o kwa borwa jwa mokgatšha o o phothoselang; mme molelwane wa kgabaganyetsa kwa metsing a Ene-shemeshe, mme wa felela mo Ene-rogele.
8  Mme molelwane wa tlhatlogela kwa mokgatšheng wa morwa Hinoma go ya kwa mokgokoloseng wa Mojebuse kwa borwa, ke go re, Jerusalema; mme molelwane wa tlhatlogela kwa godimo ga thaba e e lebileng mokgatšha wa Hinoma go ya kwa bophirima, o o kwa ntlheng ya lebala le le kwa tlase la Refaime go ela kwa bokone.
9  Mme molelwane wa tshwaiwa go simolola kwa godimo ga thaba go fitlha kwa motsweding wa metsi a Nefetoa, mme wa tswela kwa metseng ya Thaba ya Eferone; mme molelwane o ne o tshwailwe go ya Baala, ke go re, Kiriathe-jearime.
10  Mme molelwane wa dikologa go tswa Baala kwa bophirima go ya kwa Thabeng ya Seire o bo o kgabaganyetsa kwa mokgokoloseng wa Thaba ya Jearime kwa bokone, ke go re, Kesalone; mme wa fologela kwa Bethe-shemeshe o bo o kgabaganyetsa kwa Temena.
11  Mme molelwane wa tswela kwa mokgokoloseng wa Ekerone o ya kwa bokone, mme molelwane wa tshwaiwa go ya Shikerone o bo o kgabaganyetsa kwa Thabeng ya Baala o bo o tswela kwa Jabeneele; mme molelwane wa felela kwa lewatleng.
12  Mme molelwane wa bophirima o ne o le kwa Lewatleng le Legolo le losi lwa lone. Ono e ne e le molelwane mo tikologong yotlhe fela, wa bomorwa Juda ka malapa a bone.
13  Mme a naya Kalebe morwa Jefune kabelo mo gare ga bomorwa Juda ka taelo ya ga Jehofa mo go Joshua, e leng, Kiriathe-areba (Areba yo o bolelwang yono e le rraagwe Anake), ke go re, Heberone.
14  Ka jalo Kalebe a leleka bomorwa Anake ba bararo koo, e bong, Sheshai le Ahimane le Talemai, ba ba tsetsweng ke Anake.
15  Foo a tlhatloga go tswa koo a ya kwa banning ba Debire. (Jaanong leina la ga Debire pele ga moo e ne e le Kiriathe-sefere.)
16  Mme Kalebe a re: “Le fa e le mang yo o kgemethang Kiriathe-sefere a ba a e thopa, ke tla mo naya Akesa morwadiake go nna mosadi.”
17  Foo Otheniele morwa Kenase, morwarraagwe Kalebe, a e thopha. Ka jalo a mo naya Akesa morwadie go nna mosadi.
18  Mme ga diragala gore fa mosadi a ne a ya gae, a nna a mo tlhotlheletsa gore a kope tshimo mo go rraagwe. Foo a opa diatla a le mo godimo ga esele. Foo Kalebe a mo raya re: “O batlang?”
19  Ka jalo mosadi a re: “A ko o nneye tshegofatso, gonne o nneile sebata sa lefatshe se se kwa borwa, mme o tshwanetse go nnaya Gulothe-maime.” Ka jalo a mo naya Gulothe Yo o Kwa Godimo le Gulothe Yo o Kwa Tlase.
20  Jono e ne e le boswa jwa lotso lwa bomorwa Juda ka malapa a bone.
21  Mme metse e e neng e le kwa ntlheng ya lotso lwa bomorwa Juda go ela kwa molelwaneng wa Edoma kwa borwa e ne e le Kabeseele le Edere le Jagure,
22  le Kina le Dimona le Adada,
23  le Kedeshe le Hasore le Ithenane,
24  Siife le Teleme le Bealothe,
25  le Hasore-hadata le Keriothe-heserone, ke go re, Hasore,
26  Amame le Shema le Molada,
27  le Hasare-gada le Heshemone le Bethe-pelete,
28  le Hasare-shuale le Beere-sheba le Bisiothia,
29  Baala le Ime le Eseme,
30  le Eletolade le Kesila le Horema,
31  le Sikelage le Mademana le Sanesana,
32  le Lebaothe le Shilehime le Aine le Rimone; metse yotlhe e le masome a mabedi le borobongwe, mmogo le metsana ya teng.
33  Kwa Shefela go ne go na le Eshataole le Sora le Ashena,
34  le Sanoa le Ene-ganime, Tapua le Ename,
35  Jaremuthe le Adulama, Sokho le Aseka,
36  le Shaaraime le Adithaime le Gedera le Gederothaime; metse e le lesome le bonè le metsana ya teng.
37  Senane le Hadasha le Migedale-gade,
38  le Dileane le Misepa le Joketheele,
39  Lakishe le Bosekathe le Egelone,
40  le Kabone le Lahemame le Kitilisha,
41  le Gederothe, Bethe-dagone le Naama le Makeda; metse e le lesome le borataro le metsana ya teng.
42  Libena le Ethere le Ashane,
43  le Ifeta le Ashena le Nesibe,
44  le Keila le Akesibe le Mareshahe; metse e le robongwe le metsana ya teng.
45  Ekerone le metse e e kafa tlase ga gagwe le metsana ya teng.
46  Go tswa Ekerone go ya bophirima gotlhe mo go leng fa thoko ga Ashedoda le metsana ya teng.
47  Ashedoda, metse e e kafa tlase ga gagwe le metsana ya teng; Gasa, metse e e kafa tlase ga gagwe le metsana ya teng, go fitlha kwa mokgatšheng o o phothoselang wa Egepeto, le Lewatle le Legolo le kgaolo e e gaufi le lone.
48  Mme mo kgaolong e e dithaba Shamire le Jatire le Sokho,
49  le Danna le Kiriathe-sanna, ke go re, Debira,
50  le Anabe le Eshetemo le Anime,
51  le Goshene le Holone le Gilo; metse e le lesome le bongwe le metsana ya teng.
52  Areba le Duma le Eshane,
53  le Janime le Bethe-tapua le Afekha,
54  le Humeta le Kiriathe-areba, ke go re, Heberone, le Siore; metse e le robongwe le metsana ya teng.
55  Maone, Karemele le Siife le Juta,
56  le Jesereele le Jokedeame le Sanoa,
57  Kaine, Gibea le Temena; metse e le lesome le metsana ya teng.
58  Halehule, Bethe-sure le Gedore,
59  le Maarathe le Bethe-anothe le Eletekone; metse e le merataro le metsana ya teng.
60  Kiriathe-baale, ke go re, Kiriathe-jearime, le Raba; metse e le mebedi le metsana ya teng.
61  Mo nageng ya Bethe-araba, Midine le Sekaka,
62  le Nibeshane le Motse wa Letswai le Ene-gedi; metse e le merataro le metsana ya teng.
63  Mme Bajebuse ba ba neng ba nna kwa Jerusalema, bomorwa Juda ba ne ba sa kgone go ba leleka; mme Bajebuse ba tswelela ba nna le bomorwa Juda kwa Jerusalema go tla go fitlha mo letsatsing leno.
20  Foo Jehofa a bua le Joshua, a re:
2  “Bua le bomorwa Iseraele, o re, ‘Itireleng metse ya botshabelo e ke neng ka bua le lona ka yone ka Moshe,
3  gore mmolai yo o itayang moya gore o bo o swe e se ka boomo a sa itse a tshabele gone; mme e nne e lo tshabelang mmusolosi wa madi kwa go yone.
4  Mme a tshabele kwa go mongwe wa metse eno mme a eme kwa botsenong jwa kgoro ya motse mme a bue mafoko a gagwe banna ba bagolwane ba motse oo ba utlwa; mme ba mo amogelele kwa go bone mo motseng ba mo neye lefelo mme a nne le bone.
5  Mme fa go direga gore mmusolosi wa madi a mo lelekise, foo ba se ka ba tsenya mmolai yono mo seatleng sa gagwe; gonne o ne a itaya mongwe ka ene a sa itse gore a bo a swe, e bile o ne a ntse a sa mo tlhoa.
6  Mme a nne mo motseng oo go fitlha a ema fa pele ga phuthego go atlholwa, go fitlha moperesiti yo mogolo a swa yo o gone mo malatsing ao. Ke gone mmolai a ka boang, mme a tsene mo motseng wa gagabo le mo ntlong ya gagwe, mo motseng o a neng a tshabile mo go one.’”
7  Ka jalo ba naya Kedeshe maemo a a boitshepo kwa Galalea mo kgaolong e e dithaba ya ga Nafetali, le Shekeme mo kgaolong e e dithaba ya Eferaime, le Kiriathe-areba, ke go re, Heberone mo kgaolong e e dithaba ya Juda.
8  Mme mo kgaolong ya Joredane, kwa Jeriko, go ela kwa botlhaba ba a naya Besere mo nageng e e kwa godimo e e sebatla go tswa mo lotsong lwa ga Rubene, le Ramothe kwa Gileade go tswa mo lotsong lwa ga Gada, le Golane kwa Bashana go tswa mo lotsong lwa ga Manase.
9  Eno ya nna metse e e tlhometsweng bomorwa Iseraele botlhe le moagi wa moeng yo o agileng e le moeng mo gare ga bone, gore ope fela yo o itayang moya e se ka boomo a tshabele kwa go yone, gore a se ka a bolawa ka seatla sa mmusolosi wa madi go fitlha a ema fa pele ga phuthego.
1  Mme ga diragala morago ga loso lwa ga Moshe motlhanka wa ga Jehofa gore Jehofa a reye Joshua morwa Nune, modiredi wa ga Moshe a re:
2  “Moshe motlhanka wa me o sule; mme jaanong nanoga, kgabaganya Joredane eno, wena le setšhaba seno sotlhe, o tsene mo lefatsheng le ke le ba nayang, e bong bomorwa Iseraele.
3  Lefelo lengwe le lengwe le pato ya lonao lwa lona e tla le gatang, ke tla le lo naya, fela jaaka ke solofeditse Moshe.
4  Karolo ya lona ya naga e tla nna go simolola kwa nageng le Lebanona eno go fitlha kwa nokeng e kgolo, noka ya Euferatese, ke gore, lefatshe lotlhe la Bahite, le go fitlha kwa Lewatleng le Legolo go ela kwa bophirimatsatsi.
5  Ga go na ope yo o tla emang a nonofile fa pele ga gago malatsi otlhe a botshelo jwa gago. Ke tla nna le wena fela jaaka ke ne ke na le Moshe. Ga nkitla ke go latlha le fa e le go go tlogela gotlhelele.
6  O nne pelokgale o bo o nonofe, gonne ke wena yo o tla dirang gore batho bano ba rue lefatshe le ke neng ka le ikanela borraabonemogologolwane gore ke tla le ba naya.
7  “Fela o nne pelokgale o bo o nonofe thata go tlhokomela go dira kafa molaong otlhe o Moshe motlhanka wa me a o go laoletseng. O se ka wa o fapoga wa ya kafa mojeng kgotsa kafa molemeng, gore o dire ka botlhale gongwe le gongwe kwa o yang gone.
8  Buka eno ya molao e se ka ya tloga mo molomong wa gago, o e balele kwa tlase motshegare le bosigo, gore o tlhokomele go dira kafa go sotlhe se se kwadilweng mo go yone; gonne o tla dira gore tsela ya gago e atlege e bile o tla dira ka botlhale.
9  A ga ke a go laela? O nne pelokgale o bo o nonofe. O se ka wa garoga pelo kgotsa wa tshoga, gonne Jehofa Modimo wa gago o na le wena gongwe le gongwe kwa o yang gone.”
10  Mme Joshua a laela badiredi ba batho, a re:
11  “Kgabaganyang fa gare ga bothibelelo lo laele batho lo re, ‘Ipaakanyetseng mefago, ka gonne malatsi a le mararo go tloga jaanong lo tla bo lo kgabaganya Joredane eno gore lo tsene lo rue lefatshe le Jehofa Modimo wa lona a le lo nayang gore lo le rue.’”
12  Mme Joshua a raya Barubene le Bagada le sephatlo sa lotso lwa ga Manase a re:
13  “A go gakologelweng lefoko le Moshe motlhanka wa ga Jehofa a le lo laetseng, a re, ‘Jehofa Modimo wa lona o lo naya boikhutso e bile o lo neile lefatshe leno.
14  Basadi ba lona, bana ba lona ba bannye le diruiwa tsa lona di tla nna mo lefatsheng le Moshe a le lo neileng kafa letlhakoreng leno la Joredane; mme lona banna lo tla kgabaganya lo tlhomagane kafa thulaganyong ya tlhabano fa pele ga bomorwarraalona, banna botlhe ba ba diganka ba ba thata, mme lo ba thuse.
15  Santlha fa Jehofa a naya bomorwarraalona boikhutso fela jaaka a naya lona mme le bone ba ruile lefatshe le Jehofa Modimo wa lona a le ba nayang, lo boele kwa lefatsheng la thuo ya lona mme lo le rue, le Moshe motlhanka wa ga Jehofa a le lo neileng kafa letlhakoreng la Joredane go ela kwa botlhabatsatsi.’”
16  Ka jalo ba araba Joshua, ba re: “Sotlhe se o se re laetseng re tla se dira, e bile re tla ya gongwe le gongwe kwa o tla re romang gone.
17  Jaaka re ne ra reetsa Moshe mo go sengwe le sengwe, re tla go reetsa jalo. Fela e kete Jehofa Modimo wa gago a ka nna le wena fela jaaka a ne a na le Moshe.
18  Motho ope yo o itshwarang ka go tsuologela taelo ya gago mme a sa reetse mafoko a gago mo go sotlhe se o tla se mo laolelang o tla bolawa. Fela o nne pelokgale o bo o nonofe.”
2  Foo Joshua morwa Nune a romela banna ba babedi mo sephiring go tswa kwa Shitime e le ditlhola, a re: “Tsamayang lo ye go leba lefatshe la Jeriko.” Ka jalo ba tsamaya mme ba tla mo ntlong ya mosadi wa seaka yo leina la gagwe e neng e le Rahabe, mme ba nna gone.
2  Fa nako e ntse e tsamaya kgosi ya Jeriko ya bolelelwa go twe: “Bona! Banna ba ba tswang kwa go bomorwa Iseraele ba tsene fano mo bosigong jono gore ba hukutse lefatshe.”
3  Foo kgosi ya Jeriko ya roma kwa go Rahabe, e re: “Ntsha banna ba ba tlileng kwa go wena, ba ba tseneng mo ntlong ya gago, gonne ba tletse go hukutsa lefatshe lotlhe.”
4  Fa go sa ntse go ntse jalo mosadi a tsaya banna ba babedi bao a ba fitlha. Mme a re: “Ee, banna bao ba ne ba tla kwa go nna, mme ke ne ke sa itse kwa ba neng ba tswa gone.
5  Mme go ne ga diragala gore fa go ne go tswalwa kgoro fa go nna lefifi, banna bao ba tswe. Ruri ga ke itse gore banna bao ba ile kae. Ba lelekiseng ka bonako, gonne lo tla ba tshwara.”
6  (Le fa go ntse jalo, o ne a ba isitse kwa godimo kwa borulelong, a ba fitlhile mo gare ga lotlhaka lwa leloba le a neng a le tlhomaganyeditswe mo borulelong gore ba se ka ba bonwa.)
7  Mme banna ba ba lelekisa go ya ntlheng ya Joredane kwa matsibogong, mme ba tswala kgoro ka bonako fa bao ba ba lelekisang ba sena go tswa.
8  Mme bano bone, pele ga ba robala, mosadi a tla kwa go bone kwa borulelong.
9  Mme a ba raya a re: “Ruri ke a itse gore Jehofa o tla lo naya lefatshe leno, le gore re wetswe ke poifo ka ntlha ya lona, le gore banni botlhe ba lefatshe leno ba nyemile mooko ka ntlha ya lona.
10  Gonne re utlwile kafa Jehofa a neng a kgadisa metsi a Lewatle le Lehibidu ka gone fa pele ga lona fa lo ne lo tswa kwa Egepeto, le se lo neng lwa se dira dikgosi tse pedi tsa Baamore tse di neng di le ka kwa letlhakoreng le lengwe la Joredane, e leng, Sihone le Oge, ba lo neng lwa ba neelela tshenyego.
11  E rile re utlwa ka gone, foo dipelo tsa rona tsa simolola go nyera, mme ga go ise go tsoge moya ope mo go ope ka ntlha ya lona, gonne Jehofa Modimo wa lona ke Modimo kwa magodimong kwa godimo le mo lefatsheng fa tlase.
12  Mme jaanong, tsweetswee, inkaneleng ka Jehofa gore, ka gonne ke lo diretse ka bopelonomi jwa lorato, le lona ruri lo tla direla ba ntlo ya ga rre ka bopelonomi jwa lorato, mme lo nneye sesupo se se ikanyegang.
13  Mme lo boloke rre a ntse a tshela le mmè le bomorwarre le bomorwadiarre le botlhe ba e leng ba bone, mme lo golole meya ya rona mo losong.”
14  Foo banna bano ba mo raya ba re: “Meya ya rona e tla swa mo boemong jwa lona! Fa lo se kitla lo bolela ka kgang eno ya rona, go tla diragala gore fa Jehofa a re naya lefatshe, le rona re tla go direla ka bopelonomi jwa lorato le ka boikanyegi.”
15  Morago ga moo a ba folosa ka mogala ka fensetere, ka gonne ntlo ya gagwe e ne e le kafa ntlheng ya lobota, mme o ne a nna fa loboteng.
16  Mme a ba raya a re: “Yang kwa kgaolong e e dithaba, gore ba ba lo lateletseng ba se ka ba kopana le lona; mme lo iphitlhe gone malatsi a le mararo, go fitlha ba ba lo lateletseng ba boa, mme morago ga moo lo ka tsamaya ka tsela ya lona.”
17  Banna bao le bone ba mo raya ba re: “Re gololesegile mo molatong ka ikano eno ya gago e o dirileng gore re ikane ka yone.
18  Bona! Re tla mo lefatsheng leno. O bofelele mogala ono wa tlhale e e bohibidu jo bo letlhololo mo fensetereng e o re folositseng ka yone, mme o phuthele rrago le mmago le bomorwarrago le botlhe ba ntlo ya ga rrago kwa go wena mo ntlong.
19  Mme go tla diragala gore ope fela yo o tswang ka dikgoro tsa ntlo ya gago a ya kwa ntle, madi a gagwe a tla nna mo tlhogong ya gagwe, mme re tla bo re gololesegile mo molatong; mme mongwe le mongwe yo o nnang le wena mo ntlong, madi a gagwe a tla nna mo ditlhogong tsa rona fa seatla se ka tla mo go ene.
20  Mme fa o ka bega kgang eno ya rona, re tla bo re gololesegile mo molatong o o ka ga ikano eno ya gago e o dirileng gore re ikane ka yone.”
21  Foo mosadi a re: “A go nne kafa mafokong a lona.” Foo a ba naya tsela, mme ba tsena mo tseleng. Morago ga moo a bofelela mogala o o bohibidu jo bo letlhololo mo fensetereng.
22  Ka jalo ba tsamaya mme ba goroga mo kgaolong e e dithaba mme ba nna gone malatsi a le mararo, go fitlha bao ba ba lateletseng ba boa. Jaanong bao ba ba lateletseng ba ne ba ba batla mo tseleng nngwe le nngwe, mme ba se ka ba ba bona.
23  Mme banna ba babedi ba fologa gape mo kgaolong e e dithaba ba kgabaganya ba tla kwa go Joshua morwa Nune, mme ba simolola go mmolelela dilo tsotlhe tse di neng di ba diragaletse.
24  Mme ba raya Joshua ba re: “Jehofa o tsentse lefatshe leo lotlhe mo seatleng sa rona. Ka gone banni botlhe ba lefatshe leo ba nyemile mooko ka ntlha ya rona.”
3  Foo Joshua a tsoga go sa le phakela, mme ene le bomorwa Iseraele botlhe ba bolola go tswa Shitime mme ba tla go fitlha kwa Joredane; ba lala gone bosigo joo pele ba kgabaganya.
2  Ka jalo ga diragala kwa bokhutlong jwa malatsi a le mararo gore badiredi ba ralale bothibelelo
3  le go laela batho ba re: “Fela fa lo bona letlole la kgolagano ya ga Jehofa Modimo wa lona, le baperesiti, e bong Balefi, ba le sikere, foo lo bolole mo lefelong la lona, lo le sale morago,
4  —fela go nne le sekgala fa gare ga lona le lone sa mo e ka nnang selekanyo sa dikubita di le dikete tse pedi; lo se ka lwa le atamela—gore lo itse tsela e lo tshwanetseng go tsamaya ka yone, gonne ga lo ise lo ko lo fete ka tsela eo pele.”
5  Jaanong Joshua a raya batho a re: “Iitshepiseng, gonne ka moso Jehofa o tla dira dilo tse di gakgamatsang mo gare ga lona.”
6  Foo Joshua a raya baperesiti a re: “Tsayang letlole la kgolagano mme lo fete fa pele ga batho.” Ka jalo ba tsaya letlole la kgolagano mme ba tsamaya fa pele ga batho.
7  Mme Jehofa a raya Joshua a re: “Mo letsatsing leno ke tla simolola go go dira mogolo mo matlhong a Iseraele yotlhe, gore ba tle ba itse gore ke tla nna le wena fela jaaka ke ne ke na le Moshe.
8  Mme wena—o laele baperesiti ba ba sikereng letlole la kgolagano o re, ‘Fela fa lo sena go fitlha fa losing lwa metsi a Joredane, lo eme fela lo sa tshikhinyege mo Joredane.’”
9  Mme Joshua a raya bomorwa Iseraele a re: “Atamelang fano lo reetse mafoko a ga Jehofa Modimo wa lona.”
10  Morago ga moo Joshua a re: “Lo tla itse ka seno gore Modimo yo o tshelang o mo gare ga lona, le gore ruri o tla leleka Bakanana le Bahite le Bahife le Baperise le Bagerigashe le Baamore le Bajebuse fa pele ga lona.
11  Bonang! Letlole la kgolagano la Morena wa lefatshe lotlhe le feta fa pele ga lona le tsena mo Joredane.
12  Mme jaanong itseeleng banna ba le lesome le bobedi mo ditsong tsa Iseraele, monna a le mongwe go tswa mo lotsong longwe le longwe.
13  Mme go tla diragala gore fela fa dipato tsa dinao tsa baperesiti ba ba sikereng letlole la ga Jehofa, Morena wa lefatshe lotlhe, di ema mo metsing a Joredane, metsi a Joredane a tla emisiwa, metsi a a fologang kwa godimo, mme a tla ema a sa tshikhinyege jaaka letamo le le lengwe.”
14  Mme ga diragala gore fa batho ba ne ba bolola ba tswa mo megopeng ya bone pele fela ga ba kgabaganya Joredane, baperesiti ba sikere letlole la kgolagano ba le fa pele ga batho,
15  le ka nako ya fa basikari ba Letlole ba ne ba fitlha fa Joredane mme dinao tsa baperesiti ba ba sikereng Letlole di ne di inwa fa losing lwa metsi (jaanong Joredane e penolosa dintshi tsotlhe tsa yone malatsi otlhe a thobo),
16  foo metsi a a fologang kwa godimo a simolola go ema fela a sa tshikhinyege. A ne a tlhatloga jaaka letamo le le lengwe kgakala thata kwa Adame, motse o o kafa letlhakoreng la Sarethane, fa a a fologelang kwa lewatleng la Areba, Lewatle la Letswai, a ne a fela. A ne a emisiwa, mme batho ba kgabaganya fa pele ga Jeriko.
17  Fa go sa ntse go ntse jalo baperesiti ba ba sikereng letlole la kgolagano ya ga Jehofa ba nna ba eme fela ba sa sute mo mmung o o omileng mo gare ga Joredane fa Iseraele yotlhe e ne e kgabaganya mo mmung o o omileng, go fitlha setšhaba sotlhe se feditse go kgabaganya Joredane.
12  Jaanong tseno ke dikgosi tsa lefatshe tse bomorwa Iseraele ba neng ba di fenya le tse ba neng ba rua lefatshe la tsone kafa ntlheng e nngwe ya Joredane go ela kwa botlhabatsatsi, go tswa kwa mokgatšheng o o phothoselang wa Arenone go ya go fitlha kwa Thabeng ya Heremone le Areba yotlhe go ela kwa botlhabatsatsi:
2  Sihone kgosi ya Baamore, yo o neng a nna kwa Heshebone, a busa go tswa Aroere, o o neng a le fa lotshitshing lwa mokgatšha o o phothoselang wa Arenone, le fa gare ga mokgatšha o o phothoselang, le sephatlo sa Gileade go ya go fitlha kwa Jaboke mokgatšha o o phothoselang, molelwane wa bomorwa Amone,
3  le Areba go ya go fitlha kwa lewatleng la Kinerethe go ela kwa botlhaba le go ya go fitlha kwa lewatleng la Areba, Lewatle la Letswai, go ya kwa botlhaba go ela kwa Bethe-jeshimothe, le go ela kwa borwa fa mehapheng ya mekgokolosa ya Pisega.
4  Le karolo ya naga ya ga Oge kgosi ya Bashana, ya mo go neng go setse ga Barefaime, yo o neng a nna mo Ashetarothe le Ederei,
5  le yo o neng a busa mo Thabeng ya Heremone le mo Saleka le mo Bashana yotlhe, go fitlha kwa molelwaneng wa Bageshure le Bamaakathe, le sephatlo sa Gileade, go fitlha kwa karolong ya naga ya ga Sihone kgosi ya Heshebone.
6  E ne e le Moshe motlhanka wa ga Jehofa le bomorwa Iseraele ba ba neng ba ba fenya, mme morago ga moo Moshe motlhanka wa ga Jehofa a le naya Barubene le Bagada le sephatlo sa lotso lwa ga Manase go nna thuo.
7  Mme tseno ke dikgosi tsa lefatshe leo tse Joshua le bomorwa Iseraele ba neng ba di fenya kafa ntlheng e nngwe ya Joredane go ela kwa bophirima, go tswa kwa Baale-gade mo lebaleng la mokgatšha wa Lebanona le go fitlha kwa Thabeng ya Halake, e e tlhatlogelang kwa Seire, le morago ga moo Joshua a neng a le naya ditso tsa Iseraele go nna thuo ka dikabelo tsa bone,
8  mo kgaolong e e dithaba le mo Shefela le mo Areba le mo mekgokoloseng le mo nageng le mo Negebe—Bahite, Baamore le Bakanana, Baperise, Bahife le Bajebuse:
9  Kgosi ya Jeriko, e le nngwe; kgosi ya Ai, e e neng e le fa thoko ga Bethele, e le nngwe;
10  kgosi ya Jerusalema, e le nngwe; kgosi ya Heberone, e le nngwe;
11  kgosi ya Jaremuthe, e le nngwe; kgosi ya Lakishe, e le nngwe;
12  kgosi ya Egelone, e le nngwe; kgosi ya Gesere, e le nngwe;
13  kgosi ya Debira, e le nngwe; kgosi ya Gedere, e le nngwe;
14  kgosi ya Horema, e le nngwe; kgosi ya Arada, e le nngwe;
15  kgosi ya Libena, e le nngwe; kgosi ya Adulama, e le nngwe;
16  kgosi ya Makeda, e le nngwe; kgosi ya Bethele, e le nngwe;
17  kgosi ya Tapua, e le nngwe; kgosi ya Hefere, e le nngwe;
18  kgosi ya Afeka, e le nngwe; kgosi ya Lasharone, e le nngwe;
19  kgosi ya Madona, e le nngwe; kgosi ya Hasore, e le nngwe;
20  kgosi ya Shimerone-merone, e le nngwe; kgosi ya Akeshafe, e le nngwe;
21  kgosi ya Taanake, e le nngwe; kgosi ya Megido, e le nngwe;
22  kgosi ya Kedeshe, e le nngwe; kgosi ya Jokeneame kwa Karemele, e le nngwe;
23  kgosi ya Dora mo mokolokong wa thaba ya Dora, e le nngwe; kgosi ya Goime kwa Gilegala, e le nngwe;
24  kgosi ya Tiresa, e le nngwe; dikgosi tsotlhe di le masome a mararo le bongwe.
