10  Jaanong Ahabe o ne a na le barwa ba le masome a supa mo Samarea. Ka jalo Jehu a kwala makwalo mme a a romela kwa Samarea kwa dikgosaneng tsa Jesereele, banna ba bagolwane le batlhokomedi ba ga Ahabe a re:
2  “Jaanong ka nako e lekwalo leno le fitlhang kwa go lona ka yone lo na le bomorwa morena wa lona, gape lo na le dikara tsa ntwa le dipitse le motse o o sireletsegileng le dibetsa.
3  Mme lo bone gore ke ofe yo o ba gaisang botlhe le yo o thokgameng go ba gaisa botlhe mo go bomorwa morena wa lona mme lo mmeye mo setulong sa bogosi sa ga rraagwe. Go tswa foo lo lwele ntlo ya morena wa lona.”
4  Mme ba boifa thata ba bo ba simolola go re: “Bonang! Dikgosi tse pedi ga di a ema fa pele ga gagwe, mme rona re tla ema jang?”
5  Ka gone yo o neng a okametse ntlo le yo o neng a okametse motse le banna ba bagolwane le batlhokomedi ba roma kwa go Jehu, ba re: “Re batlhanka ba gago, mme re tla dira sengwe le sengwe se o se re bolelelang. Ga re na go dira ope kgosi. Dira se se molemo mo matlhong a gago.”
6  Foo a ba kwalela lekwalo la bobedi a re: “Fa lo le ba me, mme lo utlwa lentswe la me, tsayang ditlhogo tsa banna ba e leng bomorwa morena wa lona mme lo tle kwa go nna ka moso ka nako eno mo Jesereele.” Jaanong bomorwa kgosi, banna ba le masome a supa, ba ne ba na le banna ba ba tlhomologileng ba motse ba ba neng ba ba godisa.
7  Mme ga diragala gore fela fa lekwalo le sena go tla kwa go bone, ba tsaya bomorwa kgosi ba ba bolaya setlhogo, banna ba le masome a supa, mme morago ga moo ba tsenya ditlhogo tsa bone mo dirotong mme ba di romela kwa go ene kwa Jesereele.
8  Go tswa foo morongwa a tsena a mmolelela, a re: “Ba tlisitse ditlhogo tsa bomorwa kgosi.” Ka jalo a re: “Di beyeng ka mekoa e mebedi kwa botsenong jwa kgoro go fitlha mo mosong.”
9  Mme ga diragala gore mo mosong a tswe. Mme a ema fela a raya batho botlhe a re: “Lona lo siame. Bonang, nna ke logetse morena wa me leano la boferefere, mme ka mmolaya; mme ke mang yo o kgemethileng bano botlhe?
10  Itseng, he, gore ga go na lefoko lepe la ga Jehofa le le tla welang fa fatshe le sa diragadiwa le Jehofa a le buileng kgatlhanong le ntlo ya ga Ahabe; mme Jehofa ka boene o dirile se a se buileng ka motlhanka wa gagwe Elija.”
11  Mo godimo ga moo, Jehu a kgemetha botlhe ba ba neng ba setse ba ntlo ya ga Ahabe mo Jesereele le banna botlhe ba gagwe ba ba tlhomologileng le batho ba a tlwaelaneng le bone le baperesiti ba gagwe, go fitlha a sa tlogela mofalodi ope wa gagwe.
12  Mme a nanoga a tsena, go tswa foo a tsena mo tseleng go ya Samarea. Ntlo e badisa ba bofelang mo go yone e ne e le mo tseleng.
13  Mme Jehu a kopana le bomorwarraagwe Ahasia kgosi ya Juda. E rile a ba raya a re, “Lo bomang?” ba re: “Re bomorwarraagwe Ahasia, mme re mo tseleng go ya go botsa gore a gotlhe go siame ka bomorwa kgosi le bomorwa mohumagadi.”
14  Ka yone nako eo a re: “Ba tshwareng ba tshela, lona banna!” Ka jalo ba ba tshwara ba tshela mme ba ba bolaya setlhogo kwa mogobeng wa ntlo e go bofelwang kwa go yone, banna ba le masome a manè le bobedi, mme a se ka a tlogela le fa e le a le mongwe wa bone.
15  Fa a ne a tswa koo a kopana le Jehonadabe morwa Rekabe a tla go mo kgatlhantsha. E rile a mo segofatsa, a mo raya a re: “A pelo ya gago e thokgame le nna, fela jaaka pelo ya me e thokgame le pelo ya gago?” Foo Jehonadabe a re: “Ee.” “Fa e ntse jalo, nneye seatla sa gago.” Ka jalo a mo naya seatla sa gagwe. Foo a dira gore a palame mo kareng le ene.
16  Go tswa foo a re: “Tsamaya le nna mme o bone kafa ke sa letleng ka gone gore Jehofa a pataganngwe le ope.” Mme ba dira gore a tswelele a palame le ene mo kareng ya gagwe ya ntwa.
17  La bofelo a tla mo Samarea. Jaanong a kgemetha botlhe ba ba neng ba setse ba ga Ahabe mo Samarea, go fitlha a ba nyeleditse, go ya ka lefoko la ga Jehofa le a neng a le buile le Elija.
18  Mo godimo ga moo, Jehu a phutha batho botlhe mme a ba raya a re: “Ahabe, mo letlhakoreng le lengwe, o ne a obamela Baale go le gonnye. Jehu, mo letlhakoreng le lengwe, o tla mo obamela go le gogolo fela thata.
19  Ka jalo biletsang baporofeti botlhe ba ga Baale, baobamedi botlhe ba gagwe le baperesiti botlhe ba gagwe kwa go nna. Lo se ka lwa letla gore go tlhokege ope, ka gonne ke na le setlhabelo se segolo se ke se direlang Baale. Mongwe le mongwe yo o tla tlhokegang ga a na go tswelela a tshela.” Fa e le Jehu ene, a dira ka bonweenwee, ka boikaelelo jwa go senya baobamedi ba ga Baale.
20  Mme Jehu a tswelela a re: “Itshepisetseng Baale kopano e e masisi.” Ka jalo ba e bolela.
21  Morago ga moo Jehu a roma mo Iseraele yotlhe, mme baobamedi botlhe ba ga Baale ba tla. Mme go ne go se na le fa e le a le mongwe wa bone yo o setseng yo o neng a se ka a tsena. Mme ba nna ba tsena mo ntlong ya ga Baale, mme ntlo ya ga Baale ya tlala go tswa letlhakoreng le lengwe go ya go le lengwe.
22  Jaanong a raya yo o neng a okametse raka ya diaparo a re: “Ntshetsa baobamedi botlhe ba ga Baale diaparo.” Ka jalo a ba ntshetsa diaparo.
23  Go tswa foo Jehu a tsena le Jehonadabe morwa Rekabe mo ntlong ya ga Baale. Jaanong a raya baobamedi ba ga Baale a re: “Batlang ka kelotlhoko mme lo boneng gore ga go na baobamedi bape ba ga Jehofa ba ba nang le lona fano, mme e nne baobamedi ba ga Baale fela.”
24  La bofelo ba tsena ba tla go isa ditlhabelo le ditshupelo tse di fisiwang, mme Jehu ene a tlhoma banna ba le masome a robabobedi kwa ntle mo taolong ya gagwe mme a re: “Fa e le monna yo o falolang mo banneng ba ke ba tsenyang mo diatleng tsa lona, moya wa yo mongwe o tla tswela moya wa yo mongwe.”
25  Mme ga diragala gore fe la fa a fetsa go isa tshupelo e e fisiwang, Jehu ka yone nako eo a raya batabogi a re: “Tsenang, ba kgemetheng! Lo se ka lwa letla le fa e le a le mongwe go tswa.” Mme batabogi le bathusi ba modiredimogolo ba simolola go ba kgemetha ka bogale jwa tšhaka mme ba ba latlhela kwa ntle, mme ba nna ba ya ba bo ba fitlha kwa motseng wa ntlo ya ga Baale.
26  Go tswa foo ba ntsha dipilara tse di boitshepo tsa ntlo ya ga Baale mme ba fisa nngwe le nngwe ya tsone.
27  Mo godimo ga moo, ba rutla pilara e e boitshepo ya ga Baale ba bo ba rutla ntlo ya ga Baale, mme ba e beela kwa thoko jaaka ntlo ya boithomelo go tla go fitlha mo letsatsing leno.
28  Ka jalo Jehu a nyeletsa Baale mo Iseraele.
29  E ne e le fela maleo a ga Jeroboame morwa Nebate, a a neng a leofisa Iseraele ka one, a Jehu a neng a se ka a fapoga mo go a saleng morago, ke gore, dinamane tsa gouta tse nngwe ya tsone e neng e le kwa Bethele mme e nngwe e le kwa Dana.
30  Ka gone Jehofa a raya Jehu a re: “Ka lebaka la gore o dirile sentle ka go dira se se siameng mo matlhong a me, gape o diretse ntlo ya ga Ahabe go ya ka sotlhe se se neng se le mo pelong ya me, barwa go ya kwa kokomaneng ya bonè ba tla nna mo boemong jwa gago mo setulong sa bogosi sa Iseraele.”
31  Mme Jehu ga a ka a tlhokomela go tsamaya mo molaong wa ga Jehofa Modimo wa Iseraele ka pelo ya gagwe yotlhe. O ne a se ka a fapoga mo maleong a ga Jeroboame a a neng a leofisa Iseraele ka one.
32  Mo metlheng eo Jehofa a simolola go kgaola Iseraele ka bonya ka bonya; mme Hasaele a nna a ba kgemetha mo karolong yotlhe ya naga ya Iseraele,
33  go tswa Joredane go ya ntlheng ya botlhabatsatsi, lefatshe lotlhe la Gileade, Bagada le Barubene le Bamanase, go tswa Aroere, o o leng fa mokgatšheng o o phothoselang wa Arenone, le eleng Gileade le Bashana.
34  Mme ditiragalo tse dingwe tsotlhe tsa ga Jehu le sotlhe se a se dirileng le thata yotlhe ya gagwe, a ga di a kwalwa mo bukeng ya ditiragalo tsa metlha ya dikgosi tsa Iseraele?
35  La bofelo Jehu a lala le borraagwemogologolwane, mme ba mo fitlha kwa Samarea; mme Jehoahase morwawe a simolola go busa mo boemong jwa gagwe.
36  Mme malatsi a Jehu a neng a busitse Iseraele ka one e ne e le dingwaga di le masome a mabedi le borobedi mo Samarea.
4  Jaanong go ne go na le mosadi mongwe wa basadi ba bomorwa baporofeti yo o neng a goeletsa kwa go Elisha a re: “Motlhanka wa gago, monna wa me, o sule; mme wena o itse sentle gore motlhanka wa gago o ne a boifa Jehofa ka metlha, mme yo o kolotwang o ntse a tlile go tsaya banake boobabedi go nna batlhanka ba gagwe.”
2  Foo Elisha a mo raya a re: “Ke tla go direla eng? Mpolelela; o na le eng mo ntlong?” Foo a re: “Lelata la gago ga le na sepe gotlhelele mo ntlong fa e se fela nkgo ya leokwane e e nang le molongwana.”
3  Go tswa foo a re: “Tsamaya, o ye go ikopela dijana kwa ntle, mo baagelaning ba gago botlhe, dijana tse di se nang sepe. O se ka wa tsaya di le dinnye.
4  Mme o tsamaye o ye go itswalela wena le bomorwao, mme o tshele mo dijaneng tseno tsotlhe, mme tse di tletseng o di beele kwa thoko.”
5  Foo a tswa fa go ene. E rile a itswalela le bomorwawe, ba ne ba atametsa dijana fa go ene, mme o ne a le tshela.
6  Mme ga diragala gore fela fa dijana di sena go tlala a raya morwawe a re: “Atametsa sejana se sengwe gape fa go nna.” Mme a mo raya a re: “Ga go na sejana sepe se sengwe.” Foo leokwane la ema.
7  Ka jalo a tsena a bolelela monna wa Modimo wa boammaaruri, mme monna ene a re: “Tsamaya o ye go rekisa leokwane mme o duele melato ya gago, mme wena le bomorwao lo tshele ka se se setseng.”
8  Mme ga diragala gore letsatsi lengwe Elisha a fete a ya Shunema, kwa go neng go na le mosadi yo o tlhomologileng teng, mme a simolola go mo patelela go ja senkgwe. Mme go ne go diragala gore nako le nako fa a feta foo, o ne a fapogela teng go ya go ja senkgwe.
9  La bofelo a raya monna wa gagwe a re: “Bona, jaanong ke itse sentle gore ke monna yo o boitshepo wa Modimo yo o fetang fa go rona ka metlha.
10  Tsweetswee, a re dire ntlwana e potlana e e kwa borulelong mo loboteng mme re mmeele sekanamelo teng le tafole le setulo le setlhomo sa lobone; mme go tla diragala gore le fa e le leng fela fa a tsena kwa go rona a fapogele teng.”
11  Mme ga diragala gore letsatsi lengwe jaaka ka tlwaelo a tsene teng mme a fapogela kwa ntlwaneng e e kwa borulelong mme a lala teng.
12  Ka jalo a raya Gehasi motlhokomedi wa gagwe a re: “Bitsa mosadi yono wa Moshunema.” Foo a mmitsa gore a tle a eme fa pele ga gagwe.
13  Go tswa foo a mo raya a re: “Tsweetswee, mo reye o re, ‘Bona, o ipitlagantse ka rona ka pitlagano eno yotlhe. O ka direlwa eng? A go na le sengwe se se ka buiwang le kgosi kgotsa le molaodi wa masole mo boemong jwa gago?’” Foo mosadi a re: “Ke agile mo gare ga batho ba me.”
14  Mme a tswelela a re: “Ke eng se a ka se direlwang jaanong?” Jaanong Gehasi a re: “Boammaaruri ke gore ga a na morwa, le monna wa gagwe o tsofetse.”
15  Ka yone nako eo a re: “Mmitse.” Ka jalo a mmitsa, mme a nna a ema fa kgorong.
16  Go tswa foo a re: “Ka nako eno e e tlhomilweng ngwaga o o tlang o tla bo o tlamparetse ngwana wa mosimane.” Mme mosadi a re: “Nnyaa, mong wa me, monna wa Modimo wa boammaaruri! O se ka wa bua maaka ka lelata la gago.”
17  Le fa go ntse jalo, mosadi a nna moimana mme a tshola ngwana wa mosimane ka nako eno e e tlhomilweng mo ngwageng o o latelang, fela jaaka Elisha a ne a buile le ene.
18  Mme ngwana a nna a gola, mme ga diragala gore letsatsi lengwe jaaka tlwaelo a tswe a ye kwa go rraagwe le barobi.
19  Mme a nna a raya rraagwe a re: “Tlhogo ya me, Ijoo tlhogo ya me!” La bofelo a raya motlhokomedi a re: “Mo ise kwa go mmaagwe.”
20  Ka jalo a mo tsholetsa a mo tlisa kwa go mmaagwe. Mme a nna mo mangoleng a gagwe go fitlha motshegare, mme kgabagare a swa.
21  Go tswa foo a tlhatloga mme a mmaya mo sekanamelong sa monna wa Modimo wa boammaaruri a tswala kgoro mme a tswela kwa ntle.
22  Jaanong a bitsa monna wa gagwe mme a re: “Tsweetswee, nthomelele mongwe wa batlhokomedi le nngwe ya diesele tse di namagadi, mme mma ke sianele monna wa Modimo wa boammaaruri ke bo ke boe.”
23  Mme a re: “Ke ka ntlha yang fa o ya kwa go ene gompieno? Ga se ngwedi yo mosha le fa e le sabata.” Le fa go ntse jalo, a re: “Go siame.”
24  Ka jalo a belesa esele e namagadi mme a raya motlhokomedi wa gagwe a re: “Kgweetsa o tsamaye. O se ka wa tlogela go dira jalo ka ntlha ya me kwantle ga fa ke tla bo ke go reile jalo.”
25  A tsamaya mme a fitlha kwa monneng wa Modimo wa boammaaruri kwa Thabeng ya Karemele. Mme ga diragala gore, fela fa monna wa Modimo wa boammaaruri a mmona kwa pele, ka yone nako eo a raya Gehasi motlhokomedi wa gagwe a re: “Bona! Mosadi wa Moshunema ke yole.
26  Jaanong, siana tsweetswee, o ye go mo kgatlhantsha mme o mo reye o re, ‘A dilo di go tsamaela sentle? A dilo di tsamaela monna wa gago sentle? A dilo di tsamaela ngwana sentle?’” Foo a re: “Di tsamaya sentle.”
27  E rile a fitlha kwa monneng wa Modimo wa boammaaruri kwa thabeng, gone fela foo a mo tshwara ka dinao. Foo Gehasi a atamela gore a mo kgoromeletse koo, mme monna wa Modimo wa boammaaruri a re: “Mo tlogele, gonne moya wa gagwe o utlwile botlhoko mo teng ga gagwe; mme Jehofa o go mphitlhetse ga a mpolelela.”
28  Jaanong mosadi a re: “A ke kopile morwa ka morena wa me? A ga ke a ka ka re, ‘O se ka wa nkgogela kwa tsholofelong ya maaka’?”
29  Ka yone nako eo a raya Gehasi a re: “Gatlha lotheka lwa gago mme o tseye lore lwa me mo seatleng sa gago o tsamaye. Fa o ka kopana le mongwe, o se ka wa mo dumedisa; mme fa mongwe a ka go dumedisa, o se ka wa mo araba. O beye lore lwa me mo sefatlhegong sa mosimane.”
30  Foo mmaagwe mosimane a re: “Jaaka Jehofa a tshedile le jaaka moya wa gago o tshedile, ga ke na go go tlogela.” Ka jalo a nanoga a tsamaya le ene.
31  Gehasi a feta fa pele ga bone mme a baya lore mo sefatlhegong sa mosimane, mme go ne go se na lentswe le fa e le go tlhokomela. Ka jalo a boela morago go ya go mo kgatlhantsha mme a mmolelela, a re: “Mosimane ga a ka a tsoga.”
32  La bofelo Elisha a tsena mo ntlong, mme bona, mosimane a bo a sule, a laditswe mo sekanamelong sa gagwe.
33  Go tswa foo a tsena mme a itswalela le ene a simolola go rapela Jehofa.
34  La bofelo a ya mme a lala mo godimo ga ngwana a baya molomo wa gagwe mo molomong wa gagwe le matlho a gagwe mo matlhong a gagwe le magofi a gagwe mo magofing a gagwe mme a nna a inametse mo go ene, mme kgabagare nama ya ngwana ya thuthafala.
35  Go tswa foo a simolola go tsamaya gape mo ntlong, gangwe a tsamaela kwa gangwe a tsamaela ka kwa, mme morago ga moo a ya mme a inamela mo go ene. Mme mosimane a simolola go ethimola ga supa, morago ga moo mosimane a bula matlho.
36  Jaanong a bitsa Gehasi mme a re: “Bitsa mosadi yono wa Moshunema.” Ka jalo a mmitsa mme a tla kwa go ene. Go tswa foo a re: “Tsholetsa morwao.”
37  Mme a tsena a wela fa dinaong tsa gagwe le go mo ikobela fa fatshe, morago ga moo a tsholetsa morwawe mme a tswa.
38  Elisha a boela kwa Gilegala, mme go ne go na le leuba mo lefatsheng. Fa bomorwa baporofeti ba ne ba ntse fa pele ga gagwe, fa nako e ntse e tsamaya a raya motlhokomedi wa gagwe a re: “Tlhatlega pitsa e kgolo e e apeelang mme o bedisetse bomorwa baporofeti logodu.”
39  Ka jalo mongwe a tswa a ya kwa tshimong go ya go kgetla morogo, mme a bona mofine wa naga mme a kgetla maraka a naga mo go one, a tlatsa seaparo sa gagwe, mme a tla a di gabelela mo pitseng ya logodu, gonne ba ne ba sa di tlwaela.
40  Moragonyana ba lo tshela gore banna ba lo je. Mme ga diragala gore fela fa ba se na go ja logodu, bone ka bobone ba goa mme ba re: “Go na le loso mo pitseng, wena monna wa Modimo wa boammaaruri.” Mme ba se ka ba kgona go ja.
41  Ka jalo a re: “Lereng bupi, he.” Fa a sena go bo tshela mo pitseng, a tswelela a re: “Tsholelang batho gore ba je.” Mme go ne go se na sepe se se utlwisang botlhoko mo pitseng.
42  Mme go ne go na le monna mongwe yo o neng a tswa Baale-shalisha, mme a tlisetsa monna wa Modimo wa boammaaruri senkgwe sa maungo a mabutswapele, dilofo tsa senkgwe di le masome a mabedi tsa barele, le dijo tse disha tsa ditlhaka mo kgetsing ya gagwe ya senkgwe. Go tswa foo a re: “Di neye batho gore ba je.”
43  Le fa go ntse jalo, moabadijo wa gagwe a re: “Ke tla baya seno jang fa pele ga banna ba le lekgolo?” Foo a re: “Di neye batho gore ba je, gonne Jehofa o buile jaana, ‘Go tla jewa go bo go nna le mo go salang.’”
44  Foo a di baya fa pele ga bone, mme ba simolola go ja, mme ba ne ba nna le mo go salang go ya ka lefoko la ga Jehofa.
11  Jaanong Athalia mmaagwe Ahasia a bona gore morwawe o ne a sule. Ka jalo a nanoga mme a senya bana botlhe ba bogosi.
2  Le fa go ntse jalo, Jehosheba morwadia Kgosi Jehorame, kgaitsadia Ahasia, a tsaya Jehoashe morwa Ahasia mme a mo utswa mo go bomorwa kgosi ba ba neng ba tlile go bolawa, ene le mosadi yo a mo tlhokomelang, a mo tsenya mo phaposing e e kwa teng ya dikanamelo, mme ba nna ba mo fitlhetse sefatlhego sa ga Athalia, mme a se ka a bolawa.
3  Mme a nna le ene kwa ntlong ya ga Jehofa a iphitlhile dingwaga di le thataro, fa Athalia a ne a busa lefatshe leo.
4  Mo ngwageng wa bosupa Jehoiada a roma gore go tsewe balaodi ba makgolo ba bafemedi ba Bakara le ba batabogi mme a ba tlisa mo go ene kwa ntlong ya ga Jehofa mme a dira kgolagano le bone a bo a ba ikanisa kwa ntlong ya ga Jehofa, morago ga moo a ba bontsha morwa kgosi.
5  Mme a tswelela go ba laela, a re: “Se lo tla se dirang ke se: Ntlha ya lona ya seraro e tla tsena ka sabata mme e lebelele ntlo ya kgosi thata;
6  mme ntlha e nngwe ya seraro e tla bo e le kwa Kgorong ya Motheo, mme ntlha e nngwe ya seraro e tla bo e le kwa kgorong e e fa morago ga batabogi; mme lo nne lo lebeletse ntlo thata ka go refosana.
7  Mme go na le makgamu a mabedi fa gare ga lona a otlhe a tswang ka sabata, mme a tshwanetse go nna a lebeletse ntlo ya ga Jehofa thata mo boemong jwa kgosi.
8  Mme lo dikanyetse kgosi gotlhe fela, mongwe le mongwe ka dibetsa tsa gagwe mo seatleng; mme ope fela yo o tsenang mo meleng o tla bolawa. Mme lo tswelele lo na le kgosi fa e tswa le fa e tsena.”
9  Mme balaodi ba makgolo ba dira kafa go sotlhe se Jehoiada moperesiti a neng a se laetse. Ka jalo mongwe le mongwe wa bone a tsaya banna ba gagwe ba ba neng ba tsena ka sabata, mmogo le ba ba neng ba tswa ka sabata, mme ba tsena kwa go Jehoiada moperesiti.
10  Jaanong moperesiti a naya balaodi ba makgolo marumo le dithebe tse di kgolokwe tse e neng e le tsa ga Kgosi Dafide, tse di neng di le mo ntlong ya ga Jehofa.
11  Mme mongwe le mongwe wa batabogi a nna a eme dibetsa tsa gagwe di le mo seatleng, go tswa letlhakoreng la moja la ntlo go fitlha kwa letlhakoreng la molema la ntlo, fa thoko ga sebeso le fa thoko ga ntlo, gotlhe fela gaufi le kgosi.
12  Go tswa foo a ntsha morwa kgosi mme a mo rwesa serwalo sa segosi le Tshupo; mme jalo ba mo dira kgosi ba bo ba mo tlotsa. Mme ba simolola go opa diatla tsa bone ba re: “A kgosi e tshele!”
13  E rile Athalia a utlwa modumo wa batho ba siana, a akofa a tla kwa bathong kwa ntlong ya ga Jehofa.
14  Foo a bona, mme kgosi e ne e eme fa pilareng kafa tlwaelong, mme balaodi le diterompeta di le fa kgosing, mme batho botlhe ba lefatshe ba ipela ba letsa diterompeta. Ka yone nako eo Athalia a gagoganya diaparo tsa gagwe mme a simolola go lela: “Leano la boferefere! Leano la boferefere!”
15  Mme Jehoiada moperesiti a laela balaodi ba makgolo, ba ba tlhomilweng ba mophato wa sesole, a ba raya a re: “Mo ntsheng mo meleng, mme le fa e le ope yo o tlang fa morago ga gagwe a a bolawe ka tšhaka!” Gonne moperesiti o ne a rile: “A a se ka a bolaelwa mo ntlong ya ga Jehofa.”
16  Ka jalo ba mmaya diatla mme a tla ka tsela ya kgoro ya dipitse ya ntlo ya kgosi, mme a bolaelwa koo.
17  Go tswa foo Jehoiada a dira kgolagano fa gare ga ga Jehofa le kgosi le batho, gore ba itshupe e le batho ba ga Jehofa; gape le fa gare ga kgosi le batho.
18  Morago ga moo batho botlhe ba lefatshe ba tla mo ntlong ya ga Baale mme ba rutla dibeso tsa gagwe; le ditshwantsho tsa gagwe ba di senya thata, mme Matane moperesiti wa ga Baale ba mmolaela fa pele ga dibeso. Mme moperesiti a tlhoma balebedi gore ba okamele ntlo ya ga Jehofa.
19  Mo godimo ga moo, a tsaya balaodi ba makgolo le bafemedi ba Bakara le batabogi le batho botlhe ba lefatshe, gore ba folose kgosi mo ntlong ya ga Jehofa; mme ba tla ka iketlo ka tsela ya kgoro ya batabogi ba ya kwa ntlong ya kgosi; mme a simolola go nna mo setulong sa bogosi sa dikgosi.
20  Mme batho botlhe ba lefatshe ba tswelela go ipela; le motse o ne o se na matshwenyego, mme Athalia ene ba ne ba mmolaile ka tšhaka kwa ntlong ya kgosi.
21  Jehoashe o ne a na le dingwaga di le supa fa a simolola go busa.
8  Mme Elisha o ne a buile le mosadi yo a neng a rudisitse morwawe, a re: “Nanoga o tsamaye, wena le ba ntlo ya gago, o age o le moeng gongwe le gongwe kwa o ka agang o le moeng teng; gonne Jehofa o biditse leuba, mme mo godimo ga moo, le tla tla mo lefatsheng ka dingwaga di le supa.”
2  Ka jalo mosadi a nanoga a dira go ya ka lefoko la monna wa Modimo wa boammaaruri mme a tsamaya, ene le ba ntlo ya gagwe, a ya mme a aga e le moeng kwa lefatsheng la Bafilisitia dingwaga di supa.
3  Mme ga diragala kwa bokhutlong jwa dingwaga tse supa gore mosadi yono a boe kwa lefatsheng la Bafilisitia le go ya go lelela ntlo ya gagwe le tshimo ya gagwe kwa kgosing.
4  Jaanong kgosi e ne e bua le Gehasi motlhokomedi wa monna wa Modimo wa boammaaruri e re: “Tsweetswee mpolelela dilo tsotlhe tse dikgolo tse Elisha a di dirileng.”
5  Mme ga diragala gore fa a ne a bolelela kgosi kafa a neng a rudisitse moswi ka teng, bona, mosadi yo a neng a rudisitse morwawe o ne a lelela ntlo ya gagwe le tshimo ya gagwe mo kgosing. Foo Gehasi a re: “Morena wa me kgosi, mosadi yoo ke ene yo, mme yono ke morwawe yo Elisha a mo rudisitseng.”
6  Foo kgosi ya botsa mosadi, mme a mmolelela kgang. Go tswa foo kgosi ya mo naya modiredi wa ntlo ya kgosi, e re: “Busa sotlhe sa gagwe le dikungwa tsotlhe tsa tshimo go tloga ka letsatsi le a tlogetseng lefatshe ka lone go fitlha jaanong.”
7  Mme Elisha a tla mo Damaseko; mme Bene-hadade kgosi ya Siria o ne a bobola. Ka jalo o ne a begelwa, go twe: “Monna wa Modimo wa boammaaruri o fitlhile fano.”
8  Foo kgosi ya raya Hasaele ya re: “Tsaya mpho mo seatleng sa gago mme o tsamaye o ye go kgatlhantsha monna wa Modimo wa boammaaruri, mme o botse Jehofa ka ene, o re, ‘A ke tla rula mo pobolong eno?’”
9  Ka jalo Hasaele a ya go mo kgatlhantsha mme a tsaya mpho mo seatleng sa gagwe, le selo sa mofuta mongwe le mongwe se se molemo sa Damaseko, morwalo wa dikamela di le masome a manè, mme a tla a ema fa pele ga gagwe a re: “Morwao, Bene-hadade, kgosi ya Siria, o nthometse kwa go wena, a re, ‘A ke tla rula mo pobolong eno?’”
10  Go tswa foo Elisha a mo raya a re: “Tsamaya, o mo reye o re, ‘Ruri o tla rula,’ mme Jehofa o mpontshitse gore ruri o tla swa.”
11  A tsepega matlho mme a a tlhoma gore a bo a tlhabiwe ke ditlhong. Go tswa foo, monna wa Modimo wa boammaaruri a lela.
12  Foo Hasaele a re: “Ke ka ntlha yang fa morena wa me a lela?” Foo a re: “Ka gonne ke itse sentle kafa o tla utlwisang bomorwa Iseraele botlhoko ka gone. Mafelo a bone a a sireletsegileng o tla a tshuba ka molelo, le banna ba bone ba ba tlhophilweng ka kelotlhoko o tla ba bolaya ka tšhaka, le bana ba bone o tla ba phatlakanya, le basadi ba bone ba ba imileng o tla ba gagolaka.”
13  Foo Hasaele a re: “Motlhanka wa gago ke eng, yo e leng ntša fela, gore a ka dira selo seno se segolo?” Mme Elisha a re: “Jehofa o go mpontshitse o le kgosi ya Siria.”
14  Morago ga moo a tswa mo go Elisha mme a tla mo go morena wa gagwe, yo jaanong a neng a mo raya a re: “Elisha o go reile a reng?” Foo a re: “O ntheile a re, ‘Ruri o tla rula.’”
15  Mme ga diragala mo letsatsing le le latelang gore a tseye letsela le le apesang a le ine mo metsing a bo a le tsharololela mo sefatlhegong sa gagwe, mme a swa. Hasaele a simolola go busa mo boemong jwa gagwe.
16  Mme mo ngwageng wa botlhano wa ga Jehorame morwa Ahabe kgosi ya Iseraele, fa Jehoshafate e ne e le kgosi ya Juda, Jehorame morwa Jehoshafate kgosi ya Juda a nna kgosi.
17  O ne a na le dingwaga di le masome a mararo le bobedi fa a ne a nna kgosi, mme a busa dingwaga di le borobabobedi mo Jerusalema.
18  Mme a tsamaya mo tseleng ya dikgosi tsa Iseraele, fela jaaka ba ntlo ya ga Ahabe ba ne ba dirile; gonne morwadia Ahabe o ne a nna mosadi wa gagwe, mme a nna a dira se se bosula mo matlhong a ga Jehofa.
19  Mme Jehofa o ne a sa batle go senya Juda ka ntlha ya ga Dafide motlhanka wa gagwe, fela jaaka a ne a mo solofeditse go mo naya lobone le go lo naya bomorwawe ka metlha.
20  Mo metlheng ya gagwe Edoma o ne a tlhanoga mo seatleng sa Juda mme a dira gore kgosi e ba buse.
21  Ka gone Jehorame a kgabaganyetsa kwa Saire, le dikara tsotlhe di na le ene. Mme ga diragala gore ene a nanoge bosigo mme a ye go kgemetha Baedoma ba ba neng ba mo dikologile le balaodi ba dikara; mme batho ba tshabela kwa megopeng ya bone.
22  Mme Edoma a tswelela a tlhanoga mo seatleng sa Juda go fitlha mo letsatsing leno. Libena o ne a simolola go tlhanoga ka yone nako eo.
23  Mme ditiragalo tse dingwe tsotlhe tsa ga Jehorame le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
24  La bofelo Jehorame a lala le borraagwemogologolwane mme a fitlhwa le borraagwemogologolwane mo Motseng wa ga Dafide. Mme Ahasia morwawe a simolola go busa mo boemong jwa gagwe.
25  Mo ngwageng wa bolesome le bobedi wa ga Jehorame morwa Ahabe kgosi ya Iseraele, Ahasia morwa Jehorame kgosi ya Juda a nna kgosi.
26  Ahasia o ne a na le dingwaga di le masome a mabedi le bobedi fa a ne a simolola go busa, mme a busa ngwaga o le mongwe mo Jerusalema. Mme leina la ga mmaagwe e ne e le Athalia morwadia ngwana wa ga Omeri kgosi ya Iseraele.
27  Mme a tsamaya mo tseleng ya ntlo ya ga Ahabe mme a nna a dira se se bosula mo matlhong a ga Jehofa, jaaka ntlo ya ga Ahabe, gonne e ne e le wa losika lwa ntlo ya ga Ahabe ka lenyalo.
28  Ka jalo a tsamaya le Jehorame morwa Ahabe kwa ntweng kgatlhanong le Hasaele kgosi ya Siria kwa Ramothe-gileade, mme Basiria ba tlhaba Jehorame.
29  Ka jalo kgosi Jehorame a boela kwa Jesereele go ya go fodisiwa dintho tse Basiria ba neng ba di mo ntsha kwa Rama fa a ne a tlhabana le Hasaele kgosi ya Siria. Fa e le Ahasia morwa Jehorame kgosi ya Juda ene, a fologa a ya go bona Jehorame morwa Ahabe kwa Jesereele, gonne o ne a bobola.
16  Mo ngwageng wa bolesome le bosupa wa ga Peka morwa Remalia, Ahase morwa Jothame kgosi ya Juda a nna kgosi.
2  Ahase o ne a na le dingwaga di le masome a mabedi fa a simolola go busa, mme a busa dingwaga di le lesome le borataro mo Jerusalema; mme a se ka a dira se se siameng mo matlhong a ga Jehofa Modimo wa gagwe jaaka Dafide rraagwemogologolwane.
3  Mme a tsamaya mo tseleng ya dikgosi tsa Iseraele, le morwawe a mo ralatsa molelo, go ya ka dilo tse di makgapha tsa ditšhaba tse Jehofa a neng a di leleka ka ntlha ya bomorwa Iseraele.
4  Mme a nna a ntsha setlhabelo le go kuisa musi wa setlhabelo mo mafelong a a kwa godimo le mo dithoteng le kafa tlase ga setlhare sengwe le sengwe se se golang thata.
5  Ke yone nako eo Resine kgosi ya Siria le Peka morwa Remalia kgosi ya Iseraele ba neng ba tla go lwa le Jerusalema mme ba dikanyetsa Ahase, mme ba ne ba sa kgone go lwa.
6  Ka nako eo Resine kgosi ya Siria a busetsa Elathe kwa Edoma, mme morago ga moo a tlosa Bajuda mo Elathe; mme Baedoma bone ba tsena mo Elathe ba nna teng go tla go fitlha mo letsatsing leno.
7  Ka jalo Ahase a roma barongwa kwa go Tigelathe-pilesere kgosi ya Asiria, a re: “Ke motlhanka wa gago le morwao. Tlhatloga o tle go mpoloka mo seatleng sa kgosi ya Siria le mo seatleng sa kgosi ya Iseraele, ba ba ntsogologelang.”
8  Ka jalo Ahase a tsaya selefera le gouta tse di neng di fitlhelwa kwa ntlong ya ga Jehofa le mo matlotlong a ntlo ya kgosi mme a romelela kgosi ya Asiria pipamolomo.
9  Foo kgosi ya Asiria ya mo reetsa mme kgosi ya Asiria ya tlhatlogela kwa Damaseko ya e thopa mme ya isa batho ba teng botshwarwa kwa Kire, mme ya bolaya Resine.
10  Go tswa foo Kgosi Ahase a ya go kopana le Tigelathe-pilesere kgosi ya Asiria kwa Damaseko, mme a bona sebeso se se neng se le mo Damaseko. Ka jalo Kgosi Ahase a romelela moperesiti Urija polane ya sebeso le sebopego sa sebeso malebana le gotlhe kafa se dirilweng ka gone.
11  Urija moperesiti a aga sebeso. Moperesiti Urija a aga sebeso go ya ka sotlhe se Kgosi Ahase a neng a se rometse go tswa Damaseko, go fitlha ka nako ya fa Kgosi Ahase a boa kwa Damaseko.
12  E rile kgosi e boa kwa Damaseko, kgosi ya bona sebeso; mme kgosi ya simolola go atamela sebeso le go dira ditshupelo mo go sone.
13  Mme ya tswelela go kuisa tshupelo ya yone e e fisiwang musi le tshupelo ya yone ya dijo tsa ditlhaka le go tshela tshupelo ya yone ya senō le go kgatšha madi a ditlhabelo tsa kabalano tse e neng e le tsa gagwe mo sebesong.
14  Mme sebeso sa kgotlho se se neng se le fa pele ga ga Jehofa jaanong ya se atametsa ya se ntsha fa pele ga ntlo, fa gare ga sebeso sa yone le ntlo ya ga Jehofa, mme ya se baya kafa ntlheng ya bokone ya sebeso sa yone.
15  Mme Kgosi Ahase a tswelela go mo laela, ene moperesiti Urija, a re: “O dire tshupelo e e fisiwang ya musi wa moso mo sebesong se segolo, le tshupelo ya dijo tsa ditlhaka ya maitseboa le tshupelo e e fisiwang ya kgosi le tshupelo ya gagwe ya dijo tsa ditlhaka le tshupelo e e fisiwang ya batho botlhe ba lefatshe le tshupelo ya bone ya dijo tsa ditlhaka le ditshupelo tsa bone tsa senô; mme madi otlhe a tshupelo e e fisiwang le madi otlhe a setlhabelo o a kgatšhe mo go sone. Fa e le sebeso sa kgotlho sone, e tla nna sengwe se ke tshwanetseng go se akanyetsa.”
16  Mme moperesiti Urija a dira go ya ka sotlhe se Kgosi Ahase a neng a se laetse.
17  Go feta moo, Kgosi Ahase a kgaolakgaola matlhakore a dikolotsana mme a ntsha megotšwana mo go tsone, mme a folosa lewatle mo dipoong tsa kgotlho tse di neng di le kafa tlase ga lone a le baya mo bophaphathong jwa leje.
18  Mme loobo lwa sabata lo ba neng ba lo agile mo ntlong le tsela ya botseno e e kafa ntle ya kgosi a di sutisa mo ntlong ya ga Jehofa ka ntlha ya kgosi ya Asiria.
19  Fa e le ditiragalo tse dingwe tsotlhe tsa ga Ahase, se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
20  La bofelo Ahase a lala le borraagwemogologolwane mme a fitlhwa le borraagwemogologolwane mo Motseng wa ga Dafide; mme Hesekia morwawe a simolola go busa mo boemong jwa gagwe.
18  Mme ga diragala gore mo ngwageng wa boraro wa ga Hoshea morwa Ela kgosi ya Iseraele Hesekia morwa Ahase kgosi ya Juda a nne kgosi.
2  O ne a na le dingwaga di le masome a mabedi le botlhano fa a simolola go busa, mme a busa dingwaga di le masome a mabedi le borobabongwe mo Jerusalema. Mme leina la ga mmaagwe e ne e le Abi morwadia Sekarea.
3  Mme a tswelela go dira se se siameng mo matlhong a ga Jehofa, kafa go sotlhe se Dafide rraagwemogologolwane a neng a se dirile.
4  Ke ene yo o neng a tlosa mafelo a a kwa godimo mme a thubaganya dipilara tse di boitshepo le go kgaola kota e e boitshepo a ba a thubaganya noga ya kgotlho e Moshe a neng a e dirile; gonne go fitlha mo malatsing ao bomorwa Iseraele ba ne ba ntse ba e kuisetsa mosi wa setlhabelo, mme e ne e bidiwa modingwana wa noga wa kgotlho.
5  O ne a ikanya Jehofa Modimo wa Iseraele; mme morago ga gagwe ga itshupa go se na ope yo o tshwanang le ene mo dikgosing tsotlhe tsa Juda, le eleng ba ba neng ba nnile teng pele ga gagwe.
6  Mme a nna a ngaparela Jehofa. A se ka a fapoga mo go mo saleng morago, mme a tswelela a boloka ditaelo tsa gagwe tse Jehofa a neng a di laetse Moshe.
7  Mme Jehofa a itshupa a na le ene. Gongwe le gongwe kwa a neng a tswela teng, o ne a dira ka botlhale; mme o ne a tsuologela kgosi ya Asiria mme a se ka a e direla.
8  Ke ene yo o neng a kgemetha Bafilisitia go ya go fitlha kwa Gasa le dikarolo tsa yone tsa naga, go tswa kwa toreng ya balebeledi go ya go fitlha kwa motseng o o sireletsegileng.
9  Mme ga diragala gore mo ngwageng wa bonè wa ga Kgosi Hesekia, ke gore, ngwaga wa bosupa wa ga Hoshea morwa Ela kgosi ya Iseraele, Shalemanesere kgosi ya Asiria a tsogologela Samarea mme a simolola go e dikanyetsa.
10  Mme ba e thopa kwa bokhutlong jwa dingwaga di le tharo; mo ngwageng wa borataro wa ga Hesekia, ke gore, mo ngwageng wa borobabongwe wa ga Hoshea kgosi ya Iseraele, Samarea ya thopiwa.
11  Morago ga moo kgosi ya Asiria ya isa Iseraele botshwarwa kwa Asiria mme ya ba baya kwa Hala le kwa Habore kwa nokeng ya Gosane le mo metseng ya Bameda,
12  ka lebaka la gore ba ne ba sa reetsa lentswe la ga Jehofa Modimo wa bone, mme ba nna ba tlola kgolagano ya gagwe, le eleng sotlhe se Moshe motlhanka wa ga Jehofa a neng a se laetse. Ga ba a reetsa le fa e le go dira.
13  Mme mo ngwageng wa bolesome le bonè wa ga Kgosi Hesekia, Senakaribe kgosi ya Asiria a tsogologela metse yotlhe e e sireletsegileng ya Juda mme a e gapa.
14  Ka jalo Hesekia kgosi ya Juda a roma kwa kgosing ya Asiria kwa Lakishe, a re: “Ke leofile. Boa o se ntsogologele. Le fa e le eng se o tla se kopang mo go nna ke tla se dira.” Ka jalo kgosi ya Asiria ya kopa Hesekia kgosi ya Juda ditalenta tsa selefera di le makgolo a le mararo le ditalenta tsa gouta di le masome a mararo.
15  Ka jalo Hesekia a ntsha selefera yotlhe e e neng e fitlhelwa mo ntlong ya ga Jehofa le mo matlotlong a ntlo ya kgosi.
16  Ka nako eo Hesekia a kgaola dikgoro tsa tempele ya ga Jehofa le mephakwana e Hesekia kgosi ya Juda a neng a e manegile mme a e naya kgosi ya Asiria.
17  Mme kgosi ya Asiria ya roma Taretane le Rabesarise le Rabeshake go tswa Lakishe kwa go Kgosi Hesekia le mophato o mogolo wa sesole kwa Jerusalema, gore ba tlhatloge mme ba tle mo Jerusalema. Ka jalo ba tlhatloga mme ba tla ba ema fela fa moseleng wa mogobe o o fa godimo, o o kwa tseleng e kgolo ya naga ya motlhatswi wa matsela.
18  Mme ba simolola go tlhaeletsa kgosi, mme Eliakime morwa Hilekia, yo o neng a okametse ba ntlo, le Shebenahe mokwaledi le Joa morwa Asafe mokwadi ba tswela kwa go bone.
19  Ka jalo Rabeshake a ba raya a re: “Tsweetswee, rayang Hesekia lo re, ‘Kgosi e kgolo, kgosi ya Asiria, e buile jaana: “Tshepo e o e ikantseng eno ke eng?
20  O rile (mme ke lefoko la dipounama), ‘Go na le leano le thata ya ntwa.’ Jaanong o tshepile mang, go bo o ntsuologetse?
21  Jaanong, bona! o ikantse setshegetso sa lotlhaka lono lo lo phitsegileng, Egepeto, lo fa motho a itshegeletsa ka lone, lo tla tsenang mo legofing la gagwe lo bo lo le tlhaba. Ke yone tsela e Faro kgosi ya Egepeto a ntseng ka yone mo go botlhe ba ba mo ikanyang.
22  Mme fa lo ka nthaya lwa re, ‘Re ikantse Jehofa Modimo wa rona,’ a ga se ene yo Hesekia a tlositseng mafelo a gagwe a a kwa godimo le dibeso tsa gagwe, a ntse a raya Juda le Jerusalema a re, ‘Lo tshwanetse go ikoba fa pele ga sebeso seno kwa Jerusalema’?”’
23  Jaanong, tsweetswee dirang peelano le morena wa me kgosi ya Asiria, mme mma ke lo neye dipitse di le dikete di le pedi go bona gore a lo kgona go pega bapalami mo go tsone.
24  Jaanong o ka busetsa jang sefatlhego sa molaodi a le mongwe wa batlhanka ba babotlana go ba feta botlhe ba morena wa me morago, fa wena, o ikantse Egepeto ka ntlha ya dikara le ka ntlha ya bapalami ba dipitse?
25  Jaanong a ga se ka taolo e e tswang kwa go Jehofa gore ke bo ke tsogologetse lefelo leno go le senya? Jehofa ka boene o ntheile a re, ‘Tsogologela lefatshe leno, mme o le senye.’”
26  Foo Eliakime morwa Hilekia le Shebenahe le Joa ba raya Rabeshake ba re: “Bua le batlhanka ba gago, tsweetswee, ka puo ya Sesiria, gonne re reeditse; mme o se ka wa bua le rona ka puo ya Bajuda batho ba ba mo loboteng ba utlwa.”
27  Mme Rabeshake a ba raya a re: “A morena wa me o nthomile kwa moreneng wa gago le kwa go wena gore ke bue mafoko ano? A ga a nthoma kwa banneng ba ba ntseng mo godimo ga lobota, gore ba tle ba je mantle a bone le go nwa motlhapo wa bone ba na le lona?”
28  Mme Rabeshake a nna a ema a tlhaeletsa ka lentswe le le kwa godimo ka puo ya Bajuda; mme a tswelela a bua a re: “Utlwang lefoko la kgosi e kgolo, kgosi ya Asiria.
29  Kgosi e buile jaana, ‘Lo se ka lwa letla Hesekia a lo tsietsa, gonne ga a kgone go lo golola mo seatleng sa me.
30  Mme lo se ka lwa letla Hesekia a lo dira gore lo ikanye Jehofa, a re: “Ruri Jehofa o tla re golola, mme motse ono ga o na go tsenngwa mo seatleng sa kgosi ya Asiria.”
31  Lo se ka lwa reetsa Hesekia; gonne kgosi ya Asiria e buile jaana: “Ineeleng mo go nna, mme lo tswele kwa go nna, mme mongwe le mongwe a je mo mofineng wa gagwe le mongwe le mongwe mo setlhareng sa gagwe sa mofeige gape mongwe le mongwe a nwe metsi a mogobe wa gagwe,
32  go fitlha ke tla ke bo ke lo isa kwa lefatsheng le le tshwanang le lefatshe la lona, lefatshe la dijo tsa ditlhaka le beine e ntšha, lefatshe la senkgwe le masimo a mofine, lefatshe la ditlhare tsa motlhware wa leokwane le tswina ya dinotshe; mme lo nne lo tshele gore lo se ka lwa swa. Lo se ka lwa reetsa Hesekia, gonne o a lo gogela, a re, ‘Jehofa ka boene o tla re golola.’
33  A medimo ya ditšhaba e gololetse mongwe le mongwe lefatshe la gagwe mo seatleng sa kgosi ya Asiria?
34  E kae medimo ya Hamathe le Arepade? E kae medimo ya Sefarefaime, Hena le Ifaha? A e golotse Samarea mo seatleng sa me?
35  Ke efe mo medimong yotlhe ya mafatshe e e golotseng lefatshe la yone mo seatleng sa me, gore Jehofa a golole Jerusalema mo seatleng sa me?”’”
36  Mme batho ba didimala ba se ka ba mo araba ka lefoko lepe, gonne taolo ya kgosi e ne e re: “Lo se ka lwa mo araba.”
37  Mme Eliakime morwa Hilekia, yo o neng a okametse ba ntlo, le Shebenahe mokwaledi le Joa morwa Asafe mokwadi ba tla kwa go Hesekia ka diaparo tsa bone di gagogantswe mme ba mmolelela mafoko a ga Rabeshake.
17  Mo ngwageng wa bolesome le bobedi wa ga Ahase kgosi ya Juda, Hoshea morwa Ela a nna kgosi mo Samarea a busa Iseraele dingwaga di le robongwe.
2  Mme a tswelela go dira se se bosula mo matlhong a ga Jehofa, mme fela e seng jaaka dikgosi tsa Iseraele tse di neng di le teng pele ga gagwe.
3  Shalemanesere kgosi ya Asiria e ne ya mo tsogologela, mme Hoshea a nna motlhanka wa gagwe mme a simolola go mo duela sehuba.
4  Le fa go ntse jalo, kgosi ya Asiria ya bona leano la boferefere la ga Hoshea, ka gore o ne a rometse barongwa kwa go So e bong kgosi ya Egepeto mme a se ka a tlisa sehuba kwa kgosing ya Asiria jaaka mo dingwageng tsa pele. Ka jalo kgosi ya Asiria ya mo tswalela ya ba ya mo tlogela a bofilwe mo ntlong ya kgolegelo.
5  Mme kgosi ya Asiria ya tsogologela lefatshe lotlhe ya ba ya tlhatlogela kwa Samarea mme ya e dikanyetsa dingwaga di le tharo.
6  Mo ngwageng wa borobongwe wa ga Hoshea, kgosi ya Asiria ya thopa Samarea mme ya isa Iseraele botshwarwa kwa Asiria mme ya dira gore ba tswelele ba nna mo Hala le mo Habore kwa nokeng ya Gosane le mo metseng ya Bamede.
7  Mme go ne ga diragala jaana ka gonne bomorwa Iseraele ba ne ba leofetse Jehofa Modimo wa bone, yo o ba ntshitseng kwa lefatsheng la Egepeto mo seatleng sa ga Faro kgosi ya Egepeto, mme ba simolola go boifa medimo e mengwe;
8  mme ba nna ba tsamaya mo melaong ya ditšhaba tse Jehofa a neng a di lelekile fa pele ga bomorwa Iseraele, le mo melaong ya dikgosi tsa Iseraele, e di neng di e dirile;
9  mme bomorwa Iseraele ba batla dilo tse di neng di sa siama mo go Jehofa Modimo wa bone mme ba nna ba ikagela mafelo a a kwa godimo mo metseng yotlhe ya bone, go tswa kwa toreng ya balebeledi go fitlha kwa motseng o o sireletsegileng;
10  mme ba nna ba itlhomela dipilara tse di boitshepo le dikota tse di boitshepo mo thoteng nngwe le nngwe e e kwa godimo le kafa tlase ga setlhare sengwe le sengwe se se golang thata;
11  mme mo mafelong ao otlhe a a kwa godimo ba tswelela ba kuisa mosi wa setlhabelo jaaka ditšhaba tse Jehofa a neng a di isitse botshwarwa ka ntlha ya tsone, gape ba nna ba dira dilo tse di bosula gore ba kgopise Jehofa;
12  Mme ba tswelela go direla medingwana e e makgapha, e Jehofa a neng a buile le bone ka yone a re: “Lo se ka lwa dira selo seno”;
13  mme Jehofa a nna a tlhagisa Iseraele le Juda ka baporofeti botlhe ba gagwe le ka mmoni wa diponatshegelo mongwe le mongwe, a re: “Boang mo ditseleng tsa lona tse di bosula mme lo boloke ditaelo tsa me, melao ya me, go ya ka molao otlhe o ke o laetseng borraalonamogologolwane le o ke o lo romeletseng ka batlhanka ba me baporofeti”;
14  mme ba se ka ba reetsa mme ba nna ba kgwaralatsa melala ya bone jaaka melala ya borraabonemogologolwane ba ba neng ba sa supa tumelo mo go Jehofa Modimo wa bone;
15  mme ba tswelela ba gana melao ya gagwe le kgolagano ya gagwe e a neng a e dirile le borraabonemogologolwane le dikgakololo tsa gagwe tse a neng a ba tlhagisitse ka tsone, mme ba latelela medingwana ya lefela mme ba nna ba e leng ba lefela bone ka bobone ka go etsa ditšhaba tse di neng di ba dikologile, tse Jehofa a neng a ba laetse gore ba se ka ba dira jaaka tsone;
16  Mme ba nna ba tlogela ditaelo tsotlhe tsa ga Jehofa Modimo wa bone ba itirela difikantswe tse di thetsweng, dinamane tse pedi, le go dira kota e e boitshepo, mme ba simolola go ikobela masomosomo otlhe a magodimo le go direla Baale;
17  mme ba dira gore bomorwaabone le bomorwadiabone ba ralale molelo le go dira boitseanape le go batla ditshupo, mme ba nna ba ithekisetsa go dira se se bosula mo matlhong a ga Jehofa, go mo kgopisa;
18  Ka jalo Jehofa a tuka bogale thata kgatlhanong le Iseraele, mme a ba tlosa mo ponong ya gagwe. Ga a ka a tlogela bape fa e se lotso lwa Juda fela.
19  Le eleng Juda ka boyone ga e a ka ya boloka ditaelo tsa ga Jehofa Modimo wa bone, mme ba ne ba tsamaya mo melaong ya Iseraele e ba neng ba e dirile.
20  Ka gone Jehofa o ne a gana losika lotlhe lwa Iseraele mme a nna a ba bogisa le go ba tsenya mo seatleng sa bathopi, go fitlha a ba latlhile a ba ntshitse fa pele ga gagwe.
21  Gonne o ne a gagolaka Iseraele a mo ntsha mo ntlong ya ga Dafide, mme ba dira Jeroboame morwa Nebate kgosi; mme Jeroboame a faposa Iseraele mo go saleng Jehofa morago, mme a ba leofisa ka boleo jo bogolo.
22  Mme bomorwa Iseraele ba tsamaya mo maleong otlhe a ga Jeroboame a a neng a a dirile. Ba ne ba se ka ba tloga mo go one,
23  go fitlha Jehofa a tlositse Iseraele mo ponong ya gagwe, fela jaaka a ne a buile ka batlhanka ba gagwe botlhe baporofeti. Ka jalo Iseraele a tswa mo lefatsheng la gagwe a ya botshwarwa kwa Asiria go fitlha mo letsatsing leno.
24  Morago ga moo kgosi ya Asiria ya tlisa batho go tswa Babelona le Kutha le Afa le Hamathe le Sefarefaime mme ya ba nnisa mo metseng ya Samarea mo boemong jwa bomorwa Iseraele; mme ba simolola go rua Samarea le go nna mo metseng ya gagwe.
25  Mme ga diragala kwa tshimologong ya go nna ga bone koo gore ba se ka ba boifa Jehofa. Ka jalo Jehofa a ba romelela ditau, mme tsa ba bolaya.
26  Ka jalo ba romela lefoko kwa kgosing ya Asiria, ba re: “Ditšhaba tse o di isitseng botshwarwa wa di nnisa mo metseng ya Samarea ga di itse bodumedi jwa Modimo wa lefatshe leo, ka jalo o nna a ba romelela ditau; mme bona! di a ba bolaya, e re ka go se na ba ba itseng bodumedi jwa Modimo wa lefatshe leo.”
27  Foo kgosi ya Asiria ya laela, ya re: “Isang mongwe wa baperesiti teng yo lo mo isitseng botshwarwa go tswa teng, gore a tle a tsamaye a ye go nna teng a ba rute bodumedi jwa Modimo wa lefatshe leo.”
28  Ka jalo mongwe wa baperesiti ba ba neng ba ba isitse botshwarwa go tswa kwa Samarea a tla a nna mo Bethele, mme a nna morutisi wa bone gore ba tshwanetse go boifa Jehofa jang.
29  Le fa go ntse jalo, setšhaba sengwe le sengwe se se farologaneng se ne sa itirela modimo wa sone, o morago ga moo ba neng ba o baya mo ntlong ya mafelo a a kwa godimo a Basamarea ba neng ba a dirile, setšhaba sengwe le sengwe se se farologaneng, mo metseng ya bone e ba neng ba nna mo go yone.
30  Mme banna ba Babelona bone ba dira Sukotha-benothe, mme banna ba Kuthe bone ba dira Neregale, mme banna ba Hemathe bone, ba dira Ashima.
31  Fa e le Baafa bone, ba ne ba dira Nibehase le Taratake; mme Basefarefaime ba ne ba fisetsa Aderameleke le Anameleke medimo ya Sefarefaime bomorwaabone mo molelong.
32  Mme ba boifa Jehofa ba bo ba itirela go tswa mo bathong ka kakaretso baperesiti ba mafelo a a kwa godimo, mme ba nna badiredi ba bone mo ntlong ya mafelo a a kwa godimo.
33  Ba ne ba nna ba ba boifang Jehofa, mme ba ne ba itshupa ba le baobamedi ba medimo ya bone, go ya ka bodumedi jwa ditšhaba tse ba neng ba ba isa botshwarwa go tswa mo go tsone.
34  Go fitlha mo letsatsing leno ba dira go ya ka madumedi a bone a pele. Go ne go se na ba ba boifang Jehofa le ba ba dirang go ya ka melao ya gagwe le ditshwetso tsa gagwe tsa boatlhodi le taelo le molawana o Jehofa a neng a o laetse bomorwa Jakobe, yo leina la gagwe a neng a le dira Iseraele;
35  fa Jehofa a ne a dira kgolagano le bone a ba laela, a re: “Lo se ka lwa boifa medimo e mengwe, mme lo se ka lwa e ikobela le fa e le go e direla le fa e le go e ntshetsa setlhabelo.
36  Mme Jehofa, yo o lo ntshitseng kwa lefatsheng la Egepeto ka maatla a magolo le ka lebogo le le otlologileng, ke Ene yo lo tshwanetseng go mmoifa, lo ikobele ene, lo ntshetse ene setlhabelo.
37  Mme melawana le ditshwetso tsa boatlhodi le molao le taolo tse a di lo kwaletseng, lo tlhokomele gore lo di dira ka metlha; mme lo se ka lwa boifa medimo e mengwe.
38  Mme kgolagano e ke e dirileng le lona, lo se ka lwa e lebala; mme lo se ka lwa boifa medimo e mengwe.
39  Mme ke Jehofa Modimo wa lona yo lo tshwanetseng go mmoifa, ka e le ene yo o tla lo gololang mo seatleng sa baba botlhe ba lona.”
40  Ga ba a ka ba utlwa, mme ba ne ba dira go ya ka bodumedi jwa bone jwa pele.
41  Ditšhaba tseno di ne di boifa Jehofa, mme di ne di direla ditshwantsho tsa tsone tse di betlilweng. Fa e le barwa ba tsone le bomorwa bana ba tsone, ba dira fela jaaka borraabonemogologolwane ba dirile go fitlha mo letsatsing leno.
9  Mme moporofeti Elisha ene, a bitsa mongwe wa bomorwa baporofeti mme a mo raya a re: “Gatlha lotheka lwa gago mme o tseye kurwana eno ya leokwane mo seatleng sa gago o ye kwa Ramothe-gileade.
2  Fa o tsena koo, o batle Jehu morwa Jehoshafate morwa Nimeshi teng; mme o tsene o mo dire gore a nanoge mo gare ga bomorwarraagwe mme o mo tlise mo ntlwaneng e e kwa tengteng.
3  Mme o tseye kurwana ya leokwane o e tshele mo tlhogong ya gagwe mme o re, ‘Jehofa o buile jaana: “Ke go tlotsa gore o nne kgosi ya Iseraele.”’ Mme o bule kgoro o tshabe o se ka wa leta.”
4  Mme motlhokomedi, motlhokomedi wa moporofeti, a tsena mo tseleng a ya Ramothe-gileade.
5  E rile a tsena, bona, balaodi ba mophato wa sesole ba ne ba ntse fatshe. Jaanong a re: “Go na le lefoko le ke le go tsholetseng, wena molaodi.” Foo Jehu a re: “La ga mang mo go rona rotlhe?” Go tswa foo a re: “La gago, wena molaodi.”
6  Ka jalo a ema ka dinao a tsena mo ntlong; mme a tshololela leokwane mo tlhogong ya gagwe a mo raya a re: “Jehofa Modimo wa Iseraele o buile jaana, ‘Ke go tlotsa gore o nne kgosi ya batho ba ga Jehofa, ke gore, ya Iseraele.
7  Mme o kgemethe ntlo ya ga Ahabe morena wa gago, mme ke tla busolosa madi a batlhanka ba me baporofeti le madi a batlhanka botlhe ba ga Jehofa mo seatleng sa ga Jesebele.
8  Mme ntlo yotlhe ya ga Ahabe e tshwanetse go nyelela; mme mo go Ahabe ke tla kgaola mongwe le mongwe yo o tlhapologelang mo loboteng le mongwe le mongwe yo o se nang thuso le yo o se nang mosola mo Iseraele.
9  Mme ke tla dira ntlo ya ga Ahabe gore e nne jaaka ntlo ya ga Jeroboame morwa Nebate le jaaka ntlo ya ga Baasha morwa Ahija.
10  Mme Jesebele o tla jewa ke dintša mo sebateng sa naga kwa Jesereele, mme go tla bo go se na ope yo o tla mo fitlhang.’” Foo a bula kgoro mme a tshaba.
11  Fa e le Jehu ene, a tswela kwa batlhankeng ba morena wa gagwe, mme ba simolola go mo raya ba re: “A dilo tsotlhe di tsamaya sentle? Ke ka ntlha yang fa monna yono yo o tsenwang a ne a tsena kwa go wena?” Mme a ba raya a re: “Lona ka bolona lo itse monna yono le mofuta wa puo ya gagwe.”
12  Mme ba re: “Ke maaka! Re bolelele tsweetswee.” Go tswa foo a re: “O buile le nna jaana le jaana, a re, ‘Jehofa o buile jaana: “Ke go tlotsa gore o nne kgosi ya Iseraele.”’”
13  Foo mongwe le mongwe wa bone a itlhaganelela go tsaya seaparo sa gagwe le go se baya kafa tlase ga gagwe mo mapalamelelong a a sa apesiwang sepe, mme ba simolola go letsa lonaka ba re: “Jehu ke kgosi!”
14  Mme Jehu morwa Jehoshafate morwa Nimeshi a logela Jehorame leano la boferefere. Mme ga diragala gore Jehorame a bo a lebeletse kwa Ramothe-gileade, a na le Iseraele yotlhe, ka ntlha ya ga Hasaele kgosi ya Siria.
15  Moragonyana kgosi Jehorame a boela kwa Jesereele go ya go fodisiwa dintho tse Basiria ba neng ba di mo ntsha fa a ne a tlhabana le Hasaele kgosi ya Siria. Jaanong Jehu a re: “Fa moya wa lona o dumela, lo se ka lwa letla ope go falola mo motseng go ya go bega kwa Jesereele.”
16  Mme Jehu a simolola go palama a ya Jesereele; gonne Jehorame o ne a letse teng, mme Ahasia kgosi ya Juda o ne a ile go bona Jehorame.
17  Mme molebeledi o ne a eme mo godimo ga tora kwa Jesereele, mme a bona bontsi jo bo boitshegang jwa banna ba ga Jehu fa a ne a tla, mme a akofa a re: “Ke bona bontsi jo bo boitshegang jwa banna.” Foo Jehorame a re: “Tsaya mopalami wa pitse mme o mo rome go ya go ba kgatlhantsha, mme a re, ‘A go na le kagiso?’”
18  Ka jalo mopalami wa pitse a ya go mo kgatlhantsha mme a re: “Kgosi e buile jaana, ‘A go na le kagiso?’” Mme Jehu a re: “O dira eng ka ‘kagiso’? Mpota kafa morago!” Mme molebeledi a tswelela a bega, a re: “Morongwa o fitlhile kwa go bone, mme ga a ise a boe.”
19  Ka jalo a romela mopalami wa bobedi wa pitse, yo e neng ya re a goroga fa go bone a re: “Kgosi e buile jaana, ‘A go na le kagiso?’” Mme Jehu a re: “O dira eng ka ‘kagiso’? Mpota kafa morago!”
20  Molebeledi a tswelela a bega, a re: “O fitlhile kwa go bone, mme ga a ise a boe; mme go kgweetsa go tshwana le go kgweetsa ga ga Jehu morwa ngwana wa ga Nimeshi; gonne o kgweetsa ka botsenwa.”
21  Foo Jehorame a re: “Golega!” Ka jalo kara ya gagwe ya ntwa ya golegwa mme Jehorame kgosi ya Iseraele le Ahasia kgosi ya Juda ba tswa, mongwe le mongwe a le mo kareng ya gagwe ya ntwa. Fa ba ne ba tswelela go ya go kgatlhantsha Jehu, ba mo fitlhela mo sebateng sa naga sa ga Nabothe wa Mojesereele.
22  Mme ga diragala gore fela fa Jehorame a bona Jehu, ka yone nako eo a re: “A go na le kagiso, Jehu?” Mme a re: “Go ka nna le kagiso efe fa fela go sa ntse go na le dikgokafalo tsa ga Jesebele mmago le boloi jwa gagwe jo bontsi?”
23  Jehorame a akofa a retologa ka diatla tsa gagwe, gore a tle a tshabe, mme a raya Ahasia a re: “Go na le boferefere, Ahasia!”
24  Mme Jehu ene a tsenya bora mo seatleng mme a hula Jehorame fa gare ga mabogo, mo motswi o neng wa phunyeletsa pelo ya gagwe, mme a phutlhama mo kareng ya gagwe ya ntwa.
25  Jaanong a raya Bidekare mothusi wa modiredimogolo wa gagwe a re: “Mo tsholetse; mo latlhele mo sebateng sa naga sa ga Nabothe wa Mojesereele; gonne gakologelwa: Nna le wena re ne re palame dikara tsa dipitse fa morago ga ga Ahabe rraagwe, mme Jehofa a ntsha lefoko leno kgatlhanong le ene:
26  ‘“Eleruri ke bone madi a ga Nabothe le madi a bomorwawe maabane,” go bua Jehofa, “mme eleruri ke tla go duela mo sebateng seno sa naga,” go bua Jehofa.’ Jaanong, mo tsholetse; mo latlhele mo sebateng sa naga go ya ka lefoko la ga Jehofa.”
27  Mme Ahasia kgosi ya Juda a bona seno mme a tshaba ka tsela ya ntlo ya tshingwana. (Moragonyana Jehu a mo latelela mme a re: “Le ene! Mo kgemetheng!” [Ka jalo ba mo kgemetha] a le mo kareng a tlhatlogela kwa Gure, o o bapileng le Ibeleame. Mme a tswelela a tshabela kwa Megido mme a swela teng.
28  Go tswa foo batlhanka ba gagwe ba mo tsaya ka kara ba mo isa Jerusalema, mme ba mo fitlha mo phupung ya gagwe le borraagwemogologolwane mo Motseng wa ga Dafide.
29  Mme e ne e le mo ngwageng wa bolesome le bongwe wa ga Jehorame morwa Ahabe fa Ahasia a nna kgosi mo Juda.)
30  La bofelo Jehu a tla mo Jesereele, mme Jesebele a utlwa ka gone. Mme a tshasa matlho a gagwe ka mmala o montsho le go dira tlhogo ya gagwe ntle mme a leba kwa tlase ka fensetere.
31  Mme Jehu a tsena ka kgoro. Jaanong Jesebele a re: “A dilo di tsamaile sentle ka Simeri mmolai wa morena wa gagwe?”
32  Foo a tsholeletsa sefatlhego sa gagwe ntlheng ya fensetere mme a re: “Ke mang yo o nang le nna? Ke mang?” Ka yone nako eo badiredi ba ntlo ya kgosi ba le babedi kgotsa ba le bararo ba leba kwa tlase kwa go ene.
33  Ka jalo a re: “Mo digeng!” Ba mo diga, mme mangwe a madi a gagwe a kgatšhegela mo loboteng le mo dipitseng; mme jaanong a mo gataka.
34  Morago ga moo a tsena mme a ja a bo a nwa go tswa foo a re: “Lona banna, tsweetswee tlhokomelang yo o hutsegileng yono lo mo fitlhe, gonne ke morwadia kgosi.”
35  Fa ba ne ba ya go mo fitlha, ga ba a fitlhela sepe sa gagwe fa e se fela logata le dinao le magofi a diatla.
36  E rile ba boa mme ba mmolelela, a tswelela a re: “Ke lefoko la ga Jehofa le a le buileng ka motlhanka wa gagwe Elija wa Motisheba a re, ‘Dintša di tla jela nama ya ga Jesebele mo sebateng sa naga sa Jesereele.
37  Mme setopo sa ga Jesebele ruri e tla nna motshotelo mo godimo ga naga mo sebateng sa naga sa Jesereele, gore ba se ka ba re: “Yono ke Jesebele.”’”
7  Jaanong Elisha a re: “Reetsang lefoko la ga Jehofa. Jehofa o buile jaana, ‘Ka moso mo e ka nnang ka nako eno selekanyo sa sea sa bupi jo bo boleta se tla bo se ja shekele, mme dilekanyo tse pedi tsa sea tsa barele di tla bo di ja shekele mo kgorong ya Samarea.’”
2  Foo mothusi wa modiredimogolo wa masole yo kgosi e neng e itshegetsa ka seatla sa gagwe a araba monna wa Modimo wa boammaaruri mme a re: “Fa Jehofa a ka bo a dira dikgoro tsa morwalela kwa magodimong, a selo seno se ne se ka direga?” Foo a re: “Bona, o go iponela ka matlho a gago, mme ga o na go go ja.”
3  Mme go ne go na le banna ba le banè, balepero, ba ba neng ba le fa botsenong jwa kgoro; mme ba simolola go raana ba re: “Ke ka ntlha yang fa re ntse fano go fitlha re sule?
4  Fa re ka bo re rile, ‘A re tseneng mo motseng,’ fa leuba le le mo motseng, re ne re tla tshwanelwa ke go swela teng. Mme fa re nna fano, gape re tla tshwanelwa ke go swa. Jaanong tlang mme re tlhaseleng bothibelelo jwa Basiria. Fa ba re boloka re tshela, re tla tshela; mme fa ba re bolaya, foo re tla tshwanelwa ke go swa.”
5  Ka jalo ba nanoga mo lefifing la maitseboa ba tsena mo bothibelelong jwa Basiria; mme ba fitlha kwa melelwaneng ya bothibelelo jwa Basiria, mme bona! go ne go se na ope teng.
6  Mme Jehofa o ne a dirile gore bothibelelo jwa Basiria bo utlwe modumo wa dikara tsa ntwa, modumo wa dipitse, modumo wa mophato o mogolo wa sesole, mme ba raana ba re: “Bona! Kgosi ya Iseraele e re thapetse dikgosi tsa Bahite le dikgosi tsa Egepeto gore di re tsogologele!”
7  Ka yone nako eo ba nanoga ba tshaba mo lefifing la maitseboa mme ba tlogela megope ya bone le dipitse tsa bone le diesele tsa bone—bothibelelo fela jaaka bo ne bo ntse—mme ba nna ba tshabisa moya wa bone.
8  E rile balepero bano ba fitlha kwa melelwaneng ya bothibelelo, ba ne ba tsena mo mogopeng mongwe mme ba simolola go ja le go nwa ba bo ba tsaya selefera le gouta le diaparo mo go one mme ba tsamaya ba ya go di fitlha. Morago ga moo ba boa ba tsena mo mogopeng o mongwe mme ba tsaya dilo mo go one ba ya go di fitlha.
9  La bofelo ba simolola go raana ba re: “Se re se dirang ga se a siama. Letsatsi leno ke letsatsi la dikgang tse di molemo! Fa re okaoka, mme re ema go fitlha lesedi la moso, molato le one o tla re tshwara. Ka jalo tlang mme re tseneng re begeng kwa ntlong ya kgosi.”
10  Mme ba tla ba bitsa balebedi ba kgoro ya motse ba ba begela ba re: “Re ne ra tsena mo bothibelelong jwa Basiria, mme bonang! go ne go se na ope teng le fa e le modumo wa motho, fa e se fela dipitse di bofilwe le diesele di bofilwe le megope fela jaaka e ne e ntse.”
11  Balebedi ba kgoro ba akofa ba tlhaeletsa mme ba bega kwa ntlong ya kgosi mo teng.
12  Ka yone nako eo kgosi ya nanoga bosigo mme ya raya batlhanka ba yone ya re: “Tsweetswee, tlang ke lo bolelele se Basiria ba se re dirileng. Ba itse sentle gore re tshwerwe ke tlala; mme ba tswa mo bothibelelong go ya go iphitlha mo tshimong, ba re, ‘Ba tla tswa mo motseng mme re tla ba tshwara ba tshela, mme re tla tsena mo motseng.’”
13  Go tswa foo mongwe wa batlhanka ba yone a araba mme a re: “Tsweetswee mma ba tseye dipitse tse tlhano tse di setseng tse di neng tsa sala mo motseng. Bona! Ba tshwana le boidiidi jotlhe jwa Iseraele jo bo setseng mo go one. Bona! Ba tshwana le boidiidi jotlhe jwa Iseraele jo bo nyeletseng. Mma re romeleng mme re bone.”
14  Ka jalo ba tsaya dikara di le pedi le dipitse mme kgosi ya ba romela gore ba latelele setlhopha sa Basiria e re: “Tsamayang lo ye go bona.”
15  Foo ba ba sala morago go ya go fitlha kwa Joredane; mme bona! tsela yotlhe e ne e tletse diaparo le dilwana tse Basiria ba neng ba di latlhile jaaka ba ne ba itlhaganetse. Go tswa foo barongwa ba boa mme ba begela kgosi.
16  Mme batho ba tswa ba ya go gapa bothibelelo jwa Basiria; ka jalo selekanyo sa sea sa bupi jo bo boleta sa ja shekele e le nngwe, le dilekanyo tse pedi tsa sea tsa barele tsa ja shekele e le nngwe, go ya ka lefoko la ga Jehofa.
17  Mme kgosi ka boyone e ne e tlhomile mothusi wa modiredimogolo wa masole yo e neng e itshegetsa ka seatla sa gagwe gore a tlhokomele kgoro; mme batho ba nna ba mo gataka fa kgorong, gore a bo a swe, fela jaaka monna wa Modimo wa boammaaruri a ne a buile, fa a ne a bua ka nako e kgosi e neng e tlile kwa go ene ka yone.
18  Ka jalo ga diragala fela jaaka monna wa Modimo wa boammaaruri a ne a buile le kgosi, a re: “Ka moso ka nako eno mo kgorong ya Samarea dilekanyo tse pedi tsa sea tsa barele di tla ja shekele le selekanyo sa sea sa bupi jo bo boleta se tla ja shekele ka moso ka nako eno mo kgorong ya Samarea.”
19  Mme mothusi wa modiredimogolo wa masole a araba monna wa Modimo wa boammaaruri a re: “Le fa Jehofa a ka bo a ne a dira dikgoro tsa morwalela kwa magodimong, a go ne go ka direga go ya ka lefoko leno?” Foo a re: “Bona, o go iponela ka matlho a gago, mme ga o na go go ja.”
20  Ka gone ga mo diragalela jalo, fa batho ba ntse ba mo gataka fa kgorong, a bo a swa.
23  Go tswa foo kgosi ya roma mme ba phuthela banna botlhe ba bagolwane ba Juda le Jerusalema kwa go yone.
2  Morago ga moo kgosi ya tlhatlogela kwa ntlong ya ga Jehofa, le banna botlhe ba Juda le banni botlhe ba Jerusalema ba na le yone, le baperesiti le baporofeti le batho botlhe, go simolola ka ba babotlana go ya kwa go ba bagolo; mme ya simolola go bala mo ditsebeng tsa bone mafoko otlhe a buka ya kgolagano e e neng e fitlhetswe mo ntlong ya ga Jehofa.
3  Mme kgosi ya nna e eme fa pilareng mme jaanong ya dira kgolagano fa pele ga ga Jehofa, ya go sala Jehofa morago le go boloka ditaelo tsa gagwe le ditshupo tsa gagwe le melawana ya gagwe ka pelo yotlhe le ka moya otlhe ka go diragatsa mafoko a kgolagano eno a a neng a kwadilwe mo bukeng eno. Ka jalo batho botlhe ba ema mo kgolaganong eno.
4  Mme kgosi ya laela Hilekia moperesiti yo mogolo le baperesiti ba maemo a bobedi le balebedi ba kgoro gore ba ntshe kwa tempeleng ya ga Jehofa dilwana tsotlhe tse di diretsweng Baale le kota e e boitshepo le masomosomo otlhe a magodimo. Go tswa foo a di fisetsa kwa ntle ga Jerusalema mo matlhagareng a Kiderona, mme a tlisa lorole lwa tsone kwa Bethele.
5  Mme a ntsha baperesiti ba modimo wa seeng mo tirong, ba dikgosi tsa Juda di neng di ba tlhomile gore di tle di kuise mosi wa setlhabelo mo mafelong a a kwa godimo mo metseng ya Juda le mo tikologong ya Jerusalema, le ba ba kuisetsang Baale mosi wa setlhabelo, le letsatsi le ngwedi le masomosomo a dinaledi a sodiake le masomosomo otlhe a magodimo.
6  Go feta moo, a ntsha kota e e boitshepo mo ntlong ya ga Jehofa a e isa kwa melelwaneng ya Jerusalema, kwa mokgatšheng o o phothoselang wa Kiderona, a e fisa mo mokgatšheng o o phothoselang wa Kiderona mme a e sila gore e bo e nne lorole a bo a latlhela lorole lwa yone mo godimo ga lefelo la go fitlhela la bomorwa batho.
7  Mo godimo ga moo, a rutla matlo a diaka tse di ithekisang tsa banna tsa tempele tse di neng di le mo ntlong ya ga Jehofa, kwa basadi ba neng ba loga ditempelana tsa kota e e boitshepo teng.
8  Go tswa foo a tlisa baperesiti botlhe go tswa mo metseng ya Juda, gore a tle a dire mafelo a a kwa godimo a baperesiti ba neng ba kuisa mosi wa setlhabelo mo go one go nna a a sa tshwaneleng kobamelo, go tswa Geba go fitlha kwa Beere-sheba; a rutla mafelo a a kwa godimo a dikgoro a a neng a le kwa botsenong jwa kgoro ya ga Joshua, molaodi wa motse, e e neng e le kafa molemeng fa motho a tsena ka kgoro ya motse.
9  Ke baperesiti ba mafelo a a kwa godimo fela ba ba neng ba sa tlhatlogele kwa sebesong sa ga Jehofa kwa Jerusalema, mme ba ne ba ja dikuku tse di sa bedisiwang mo gare ga bomorwarraabone.
10  Gape a dira gore Tofethe, e e mo mokgatšheng wa bomorwa Hinoma e se ka ya tshwanela kobamelo, gore ope a se ka a dira gore morwawe kgotsa morwadie a ralale molelo a isediwa Moleke.
11  Mo godimo ga moo, o ne a dira gore dipitse tse dikgosi tsa Juda di neng di di neile letsatsi di kgaotse go tsena mo ntlong ya ga Jehofa ka phaposi ya bojelo ya ga Nathane-meleke modiredi wa ntlo ya kgosi, e e neng e le mo ditselaneng tse di ruletsweng; mme dikara tsa letsatsi a di fisa mo molelong.
12  Le dibeso tse di neng di le mo borulelong jwa ntlwana e e kwa borulelong ya ga Ahase tse dikgosi tsa Juda di neng di di dirile, le dibeso tse Manase a neng a di dirile mo malwapeng a mabedi a ntlo ya ga Jehofa, kgosi ya di rutla, mme morago ga moo ya di thubaganya teng, mme ya latlhela lorole lwa tsone mo mokgatšheng o o phothoselang wa Kiderona.
13  Mme mafelo a a kwa godimo a a neng a le fa pele ga Jerusalema, a a neng a le kafa mojeng wa Thaba ya Tshenyo, a Solomone kgosi ya Iseraele a neng a a agetse Ashethorethe selo se se ferosang sebete sa Basidona le Kemoshe selo se se ferosang sebete sa Moabe le Milekome selo se se makgapha sa bomorwa Amona, kgosi ya a dira gore a se ka a tshwanela kobamelo.
14  A thubaganya dipilara tse di boitshepo, a ba a rema dikota tse di boitshepo mme a tlatsa mafelo a tsone ka marapo a batho.
15  Le sebeso se se neng se le kwa Bethele, lefelo le le kwa godimo le Jeroboame morwa Nebate, yo o leofisitseng Iseraele, a neng a le dirile, le sone sebeso seo le lefelo le le kwa godimo a di rutla. Go tswa foo a fisa lefelo le le kwa godimo; a le sila gore le nne lorole mme a fisa kota e e boitshepo.
16  E rile Josia a retologa, a bona mafelo a go fitlhela a a neng a le foo mo thabeng. Ka jalo a roma gore go tsewe marapo mo mafelong a go fitlhela mme a a fisa mo sebesong, gore a se dire gore se se ka sa tshwanela kobamelo, go ya ka lefoko la ga Jehofa le monna wa Modimo wa boammaaruri a neng a le boletse, yo o boletseng dilo tseno.
17  Go tswa foo a re: “Leje la phuphu le le kwa le ke le bonang ke eng?” Foo banna ba motse ba mo raya ba re: “Ke lefelo la go fitlhela la monna wa Modimo wa boammaaruri yo o neng a tswa kwa Juda mme a bolela dilo tseno tse o di dirileng kgatlhanong le sebeso sa Bethele.”
18  Ka jalo a re: “A a ikhutse. A ope a se ka a tshwenya marapo a gagwe.” Ka gone ba tlogela marapo a gagwe mmogo le marapo a moporofeti yo o neng a tswa Samarea.
19  Gape le matlo otlhe a mafelo a a kwa godimo a a neng a le mo metseng ya Samarea a dikgosi tsa Iseraele di neng di a agetse go kgopisa, Josia a a tlosa, mme a a dira go ya ka ditiro tsotlhe tse a neng a di dirile kwa Bethele.
20  Ka jalo a ntsha baperesiti botlhe ba ba neng ba le foo ba mafelo a a kwa godimo setlhabelo mo godimo ga dibeso mme a fisa marapo a batho mo godimo ga tsone. Morago ga moo a boela kwa Jerusalema.
21  Jaanong kgosi ya laela batho botlhe, e re: “Direlang Jehofa Modimo wa lona tlolaganyo go ya ka se se kwadilweng mo bukeng eno ya kgolagano.”
22  Gonne go ne go ise go dirwe tlolaganyo epe e e tshwanang le eno e e neng e kile ya tshwarwa go tloga mo malatsing a baatlhodi ba ba atlhotseng Iseraele, le fa e le mo metlheng yotlhe ya dikgosi tsa Iseraele le dikgosi tsa Juda.
23  Mme mo ngwageng wa bolesome le borobabobedi wa ga Kgosi Josia tlolaganyo eno e ne e ya direlwa Jehofa kwa Jerusalema.
24  Gape Josia a tlosa ba ba buang le meya le ba ba dirang tiro ya go bolelela ditiragalo pele le medingwana ya terafime le medingwana e e makgapha le dilo tsotlhe tse di ferosang sebete tse di neng tsa bonala mo lefatsheng la Juda le mo Jerusalema, gore a tle a diragatse mafoko a molao a a neng a kwadilwe mo bukeng e moperesiti Hilekia a neng a e fitlhetse mo ntlong ya ga Jehofa.
25  Mme ga go a ka ga itshupa go na le kgosi epe pele ga gagwe e e neng ya boela kwa go Jehofa ka pelo yotlhe ya yone jaaka ene le ka moya otlhe wa yone le ka maatla otlhe a yone, go ya ka molao otlhe wa ga Moshe; le gone morago ga gagwe ga go a ema ope yo o tshwanang le ene.
26  Le fa go ntse jalo, Jehofa ga a ka a boa mo bogaleng jwa gagwe jo bo tukang, bogale jo a tuketseng Juda ka jone ka ntlha ya dilo tsotlhe tse di kgopisang tse Manase a neng a di dirile gore ba kgopise ka tsone.
27  Mme Jehofa a re: “Le Juda ke tla e tlosa mo ponong ya me, fela jaaka ke tlositse Iseraele; mme eleruri ke tla gana motse ono o ke o tlhophileng, e leng Jerusalema, le ntlo e ke buileng ka yone ka re, ‘Leina la me le tla nna mo go yone.’”
28  Fa e le ditiragalo tse dingwe tsotlhe tsa ga Josia le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
29  Mo metlheng ya gagwe Faro Neko kgosi ya Egepeto o ne a tla kwa kgosing ya Asiria fa nokeng ya Euferatese, mme Kgosi Josia a ya go mo kgatlhantsha; mme a mmolaela kwa Megido fela fa a mmona.
30  Ka jalo batlhanka ba gagwe ba mo tsaya a sule ka kara go tswa Megido ba mo tlisa mo Jerusalema mme ba mo fitlha mo phupung ya gagwe. Go tswa foo batho ba lefatshe leo ba tsaya Jehoahase morwa Josia ba mo tlotsa mme ba mo dira kgosi mo boemong jwa ga rraagwe.
31  Jehoahase o ne a na le dingwaga di le masome a mabedi le boraro fa a simolola go busa, mme a busa dikgwedi di le tharo mo Jerusalema. Mme leina la ga mmaagwe e ne e le Hamutale morwadia Jeremia go tswa Libena.
32  A simolola go dira se se bosula mo matlhong a ga Jehofa, go ya ka sotlhe se borraagwemogologolwane ba neng ba se dirile.
33  Mme Faro Neko a mo tsenya mo dikgoleng kwa Ribela kwa lefatsheng la Hamathe, gore a se ka a busa mo Jerusalema, go tswa foo a lefisa lefatshe leo ditalenta tsa selefera di le lekgolo le talenta ya gouta.
34  Go feta moo, Faro Neko a dira Eliakime morwa Josia kgosi mo boemong jwa ga Josia rraagwe mme a fetola leina la gagwe go nna Jehoiakime; mme a tsaya Jehoahase a mo tlisa mo Egepeto, kwa la bofelo a neng a swela teng.
35  Mme Jehoiakime a naya Faro selefera le gouta. Mme fela a lefisa lefatshe leo lekgetho, gore le ntshe selefera ka taolo ya ga Faro. O ne a batla selefera le gouta ka kgang mo bathong ba lefatshe leo go ya ka selekanyo sa mongwe le mongwe sa lekgetho, gore a e neye Faro Neko.
36  Jehoiakime o ne a na le dingwaga di le masome a mabedi le botlhano fa a simolola go busa, mme a busa dingwaga di le lesome le bongwe mo Jerusalema. Mme leina la ga mmaagwe e ne e le Sebida morwadia Pedaia go tswa kwa Ruma.
37  Mme a tswelela go dira se se bosula mo matlhong a ga Jehofa, go ya ka sotlhe se borraagwemogologolwane ba neng ba se dirile.
22  Josia o ne a na le dingwaga di le robedi fa a simolola go busa, mme a busa mo Jerusalema dingwaga di le masome a mararo le bongwe. Mme leina la ga mmaagwe e ne e le Jedida morwadia Adaia go tswa kwa Bosekathe.
2  Mme a dira se se siameng mo matlhong a ga Jehofa le go tsamaya mo tseleng yotlhe ya ga Dafide rraagwemogologolwane, mme a se ka a fapogela kafa mojeng kgotsa kafa molemeng.
3  Mme ga diragala mo ngwageng wa bolesome le borobedi wa ga Kgosi Josia gore kgosi e rome Shafane morwa Asalia morwa Meshulame mokwaledi kwa ntlong ya ga Jehofa, a re:
4  “Tlhatlogela kwa go Hilekia moperesiti yo mogolo mme mma a phuthe madi a a tlisiwang mo ntlong ya ga Jehofa a balebedi ba kgoro ba a phuthileng mo bathong;
5  mme mma ba a tsenye mo seatleng sa ba ba dirang tiro, ba ba tlhomilweng, mo ntlong ya ga Jehofa, gore ba tle ba a neye ba ba dirang tiro ba ba mo ntlong ya ga Jehofa gore ba baakanye mathubego a ntlo,
6  ba a neye badiri ba ba ditswerere le baagi le ba ba agang ka leje, le go reka dikota le maje a a betlilweng gore ba baakanye ntlo.
7  Mme go se ka ga balwa madi a ba a tshotseng a a tsenngwang mo seatleng sa bone, gonne ba dira ka boikanyegi.”
8  Moragonyana Hilekia moperesiti yo mogolo a raya Shafane mokwaledi a re: “Ke fitlhetse buka ya molao mo ntlong ya ga Jehofa.” Ka jalo Hilekia a naya Shafane buka, mme a simolola go e bala.
9  Go tswa foo Shafane mokwaledi a tsena kwa kgosing mme a fetola kgosi a re: “Batlhanka ba gago ba tsholotse madi a a fitlhetsweng mo ntlong mme ba nna ba a tsenya mo seatleng sa badiri ba tiro, ba ba tlhomilweng, mo ntlong ya ga Jehofa.”
10  Mme Shafane mokwaledi a tswelela go bolelela kgosi a re: “Go na le buka e moperesiti Hilekia a e nneileng.” Shafane a simolola go e bala fa pele ga kgosi.
11  Mme ga diragala ya re fela fa kgosi e sena go utlwa mafoko a buka ya molao, ka yone nako eo ya gagoganya diaparo tsa yone.
12  Go tswa foo kgosi ya laela moperesiti Hilekia le Ahikame morwa Shafane le Akabore morwa Mikaia le Shafane mokwaledi le Asaia motlhanka wa kgosi, ya re:
13  “Tsamayang, lo ye go botsa Jehofa mo boemong jwa me le mo boemong jwa batho le mo boemong jwa Juda yotlhe ka mafoko a buka eno e e bonweng; gonne tšararego ya ga Jehofa e e re tukelang e kgolo ka ntlha ya gore borraaronamogologolwane ga ba a ka ba reetsa mafoko a buka eno ka go dira go ya ka sotlhe se se kwadilweng ka rona.”
14  Ka jalo moperesiti Hilekia le Ahikame le Akabore le Shafane le Asaia ba ya kwa moporofeting wa mosadi Huleda e leng mosadi wa ga Shalume morwa Tikefa morwa Harahase, motlhokomedi wa diaparo, jaaka a ne a nna mo Jerusalema mo karolong ya bobedi ya motse; mme ba bua le ene.
15  Foo a ba raya a re: “Jehofa Modimo wa Iseraele o buile jaana, ‘Bolelelang monna yo o lo romileng kwa go nna lo re:
16  “Jehofa o buile jaana, ‘Bona, ke tlisa masetlapelo mo lefelong leno le mo banning ba lone, le e leng mafoko otlhe a buka a kgosi ya Juda e a badileng;
17  ka lebaka la gore ba ntlogetse mme ba ile go kuisetsa medimo e mengwe mosi wa setlhabelo gore ba nkgopise ka tiro yotlhe ya diatla tsa bone, mme tšararego ya me e tuketse lefelo leno mme ga e na go tingwa.’”’
18  Mme fa e le kgosi ya Juda e e lo romang go ya go botsa Jehofa, lo e reye lo re, ‘Jehofa Modimo wa Iseraele o buile jaana: “Fa e le mafoko a o a utlwileng,
19  ka lebaka la gore pelo ya gago e ne e le bonolo mo o neng wa ikokobetsa ka ntlha ya ga Jehofa fa o utlwa se ke se buileng kgatlhanong le lefelo leno le banni ba lone gore le tla nna selo sa go akabalelwa le phutso, mme wa gagoganya diaparo tsa gago wa simolola go lela fa pele ga me, nna, ee nna ke utlwile,” go bua Jehofa.
20  “Ke gone ka moo ke go phuthelang kwa go borragomogologolwane, mme ruri o tla phuthelwa kwa phupung ya gago ka kagiso, mme matlho a gago ga a na go bona masetlapelo otlhe a ke a tlisetsang lefelo leno.”’” Mme ba tlisetsa kgosi phetolo.
6  Mme bomorwa baporofeti ba simolola go raya Elisha ba re: “Bona, jaanong! Lefelo le re nnang mo go lone fa pele ga gago le re pitlaganetse thata.
2  Tswetswee, re tlogele re tsamaye go ya go fitlha kwa Joredane mme mongwe le mongwe wa rona a itseele mosipuri teng a itirele lefelo le a tla nnang mo go lone.” Ka jalo a re: “Tsamayang.”
3  Mme mongwe a re: “Tsweetswee tla,  mme o tsamaye le batlhanka ba gago.” Foo a re: “Nna ka bonna ke tla tsamaya.”
4  Ka jalo a tsamaya le bone, mme la bofelo ba fitlha mo Joredane mme ba simolola go rema ditlhare.
5  Mme ga diragala gore mongwe a bo a rema mosipuri wa gagwe, mme tlhogo ya selepe ya wela mo metsing. A simolola go goa a re: “Ijoo, mong wa me, gonne se ne se adimilwe!”
6  Go tswa foo monna wa Modimo wa boammaaruri a re: “E wetse kae?” Ka jalo a mmontsha lefelo. Ka yone nako eo a kgaola logong a lo latlhela teng mme a dira gore tlhogo ya selepe e kokobale.
7  Jaanong a re: “E itsholeletse.” Gone foo a ntsha seatla sa gagwe mme a e tsaya.
8  Fa e le kgosi ya Siria yone, e ne ya lwa le Iseraele. Ka jalo ya gakololana le batlhanka ba yone, ya re: “Lo tla thibelela le nna kwa lefelong la bolebelebe.”
9  Go tswa foo monna wa Modimo wa boammaaruri a romela kwa kgosing ya Iseraele a re: “Itise gore o se ka wa feta mo lefelong le, ka gonne Basiria ba fologela teng.”
10  Ka jalo kgosi ya Iseraele ya roma kwa lefelong le monna wa Modimo wa boammaaruri a neng a le mmoleletse. Mme a mo tlhagisa, mme a se ka a ya kwa go lone, e seng gangwe kgotsa gabedi.
11  Ka gone pelo ya kgosi ya Siria ya galefa ka ntlha ya kgang e, mme ya bitsa batlhanka ba yone ya ba raya ya re: “A ga lo na go mpolelela gore ke mang mo go ba rona yo o emeng le kgosi ya Iseraele?”
12  Foo mongwe wa batlhanka ba gagwe a re: “Ga go na ope, morena wa me kgosi, mme ke moporofeti Elisha yo o kwa Iseraele yo o bolelelang kgosi ya Iseraele dilo tse o di buang mo phaposing ya gago e e kwa teng ya borobalo.”
13  Ka jalo a re: “Lona banna tsamayang lo ye go bona kwa a leng teng, gore ke tle ke rome ke mo tseye.” Moragonyana o ne a begelwa, go twe: “Ke yole o kwa Dothane.”
14  Ka yone nako eo a romela dipitse le dikara tsa ntwa le mophato o mogolo wa sesole teng; mme ba tla bosigo ba dika motse.
15  E rile modiredi wa monna wa Modimo wa boammaaruri a tsoga go sa le phakela, mme a tswela kwa ntle, ga bo go na le mophato wa sesole o dikologile motse ka dipitse le dikara tsa ntwa. Motlhokomedi wa gagwe a akofa a mo raya a re: “Ijoo, mong wa me! Re tla dirang?”
16  Mme a re: “O se ka wa boifa, gonne ba ba nang le rona ba bantsi go feta ba ba nang le bone.”
17  Mme Elisha a simolola go rapela a re: “Ao tlhe Jehofa, bula matlho a gagwe, tsweetswee, gore a bone.” Ka yone nako eo Jehofa a bula matlho a motlhokomedi, mme a bona; mme bona! kgaolo e e dithaba e ne e tletse dipitse le dikara tsa ntwa tsa molelo go dikologa Elisha gotlhe fela.
18  E rile ba simolola go fologela kwa go ene, Elisha a rapela Jehofa mme a re: “Tsweetswee, itaya setšhaba seno ka bofofu.” Ka jalo a ba itaya ka bofofu go ya ka lefoko la ga Elisha.
19  Jaanong Elisha a ba raya a re: “Tsela eno ga se yone, le motse ono ga se one. Ntshalang morago, mme ke lo iseng kwa monneng yo lo mmatlang.” Le fa go ntse jalo a ba isa Samarea.
20  Mme ga diragala gore fela fa ba sena go goroga kwa Samarea, foo Elisha a re: “Ao tlhe Jehofa, bula matlho a batho bano gore ba bone.” Ka yone nako eo Jehofa a bula matlho a bone, mme ba bona; mme ba ne ba le mo gare ga Samarea.
21  Jaanong kgosi ya Iseraele ya re fela fa e ba bona ya raya Elisha ya re: “A ke ba kgemethe, a ke ba kgemethe rra?”
22  Mme a re: “O se ka wa ba kgemetha. A ba o ba isitseng botshwarwa ka tšhaka ya gago le ka bora jwa gago ke bone ba o ba kgemethang? Baya senkgwe le metsi fa pele ga bone gore ba je ba bo ba nwe mme ba ye kwa moreneng wa bone.”
23  Ka jalo a ba direla modiro o mogolo; mme ba simolola go ja le go nwa, mme morago ga moo a ba tsamaisa mme ba ya kwa moreneng wa bone. Mme ditlhopha tsa dirukutlhi tsa Basiria ga di a ka tsa tlhola di tla gape mo lefatsheng la Iseraele.
24  Mme morago ga moo ga diragala gore Bene-hadade kgosi ya Siria a phuthe bothibelelo jotlhe jwa gagwe a bo a tlhatloga a ya go dikanyetsa Samarea.
25  Fa nako e ntse e tsamaya ga tsoga leuba le legolo mo Samarea, mme bona! ba ne ba e dikanyetsa go fitlha tlhogo ya esele e ja dipapetla di le masome a le robedi tsa selefera, le selekanyo sa karolo ya senè sa kaba sa boloko jwa leeba se ja dipapetla tsa selefera di le tlhano.
26  Mme ga diragala gore fa kgosi ya Iseraele e ne e feta mo godimo ga lobota mosadi mongwe a mo goeletsa, a re: “A ko o boloke, tlhe morena wa me kgosi!”
27  Foo a re: “Fa Jehofa a sa go boloke, ke tla go boloka go tswa motsweding ofe? a e tla nna go tswa mo seboaneng kgotsa mo segatisetsong sa beine kgotsa sa leokwane?”
28  Mme kgosi ya mo raya ya re: “Mathata ke eng ka wena?” Ka jalo a re: “Mosadi yo o ntheile a re, ‘Tlisa morwao re tle re mo je gompieno, mme re tla ja morwaake ka moso.’
29  Ka jalo ra bedisa morwaake ra mo ja. Go tswa foo mo letsatsing le le latelang ka mo raya ka re, ‘Tlisa morwao re mo je.’ Mme a fitlha morwawe.”
30  Mme ga diragala gore fela fa kgosi e sena go utlwa mafoko a mosadi yono, ya gagoganya diaparo tsa yone ka yone nako eo; mme fa e ne e feta mo godimo ga lobota, batho ba bona, mme bona! go ne go na le letsela la kgetsi kafa tlase mo nameng ya yone.
31  Mme a tswelela a re: “E kete Modimo o ka ntirela jalo, wa ba wa oketsa, fa tlhogo ya ga Elisha morwa Shafate e tswelela e le mo go ene gompieno!”
32  Mme Elisha o ne a ntse mo ntlong ya gagwe, mme banna ba bagolwane ba ne ba ntse le ene, fa a ne a roma monna go tswa fa pele ga gagwe. Pele ga morongwa a ka tsena kwa go ene, enea raya banna ba bagolwane a re: “A lo bone kafa morwa mmolai yono a rometseng ka teng gore go tlosiwe tlhogo ya me? Tlhomamisang gore: fela fa morongwa a tla, lo tswale setswalo, mme lo mo pitlaganyetse kwa morago ka setswalo. A modumo wa dinao tsa morena wa gagwe ga o kafa morago ga gagwe?”
33  Fa a ne a sa ntse a bua le bone, bona, morongwa a bo a tla kwa go ene, mme kgosi ya re: “Masetlapelo a a tswang kwa go Jehofa ke ano. Ke ka ntlha yang fa ke sa ntse ke tshwanetse go letela Jehofa?”
21  Manase o ne a na le dingwaga di le lesome le bobedi fa a simolola go busa, mme a busa mo Jerusalema dingwaga di le masome a matlhano le botlhano. Mme leina la ga mmaagwe e ne e le Hefesiba.
2  Mme a dira se se bosula mo matlhong a ga Jehofa, go ya ka dilo tse di makgapha tsa ditšhaba tse Jehofa a neng a di lelekile fa pele ga bomorwa Iseraele.
3  Ka jalo a aga gape mafelo a a kwa godimo a Hesekia rraagwe a neng a a sentse, a tlhomela Baale dibeso a ba a dira kota e e boitshepo, fela jaaka Ahabe kgosi ya Iseraele a ne a dirile; mme a simolola go ikobela lesomo lotlhe la magodimo le go le direla.
4  Mme a aga dibeso mo ntlong ya ga Jehofa, e Jehofa a neng a buile ka yone a re: “Ke tla baya leina la me kwa Jerusalema.”
5  Mme a tswelela go agela lesomo lotlhe la magodimo dibeso mo malwapaneng a mabedi a ntlo ya ga Jehofa.
6  Mme a ralatsa morwawe molelo, a dira maselamose le go batla ditshupo mme a dira gore go nne le ba ba buang le meya le ba ba dirang tiro ya go bolelela pele ditiragalo. O ne a dira se se bosula mo matlhong a ga Jehofa ka selekanyo se segolo, go mo kgopisa.
7  Go feta moo, a baya setshwantsho se se setilweng sa kota e e boitshepo se a neng a se dirile mo ntlong e Jehofa a neng a reile Dafide le Solomone morwawe ka yone a re: “Ke tla baya leina la me ka bosakhutleng mo ntlong eno le mo Jerusalema, e ke e tlhophileng mo ditsong tsotlhe tsa Iseraele.
8  Mme ga ke na go tlhola ke dira gore lonao lwa Iseraele lo kgarakgatshege lo tswe mo lefatsheng le ke neng ka le naya borraabonemogologolwane, fa fela ba nna kelotlhoko go dira go ya ka sotlhe se ke se ba laetseng, le eleng molao otlhe o motlhanka wa me Moshe a o ba laetseng.”
9  Ga ba a ka ba reetsa, mme Manase a nna a ba faposa gore ba dire se se bosula go feta ditšhaba tse Jehofa a neng a di nyeleditse fa pele ga bomorwa Iseraele.
10  Mme Jehofa a nna a bua ka batlhanka ba gagwe baporofeti, a re:
11  “Ka lebaka la gore Manase kgosi ya Juda o dirile dilo tseno tse di makgapha, o dirile ka boikepo go gaisa sotlhe se Baamore ba ba neng ba le pele ga gagwe ba neng ba se dira, mme a leofisa le ene Juda ka medingwana ya gagwe e e makgapha.
12  Ke gone ka moo Jehofa Modimo wa Iseraele a buileng jaana, ‘Bona, ke tlisa masetlapelo mo Jerusalema le Juda, a fa ope fela a utlwa ka one ditsebe tsa gagwe di tla babang ka bobedi.
13  Mme ruri ke tla namalatsa mo Jerusalema thapo e e lekanyang e e dirisiwang mo Samarea le sedirisiwa se se papanang se se dirisitsweng mo ntlong ya ga Ahabe; mme ke tla phimola Jerusalema gore a sale a le phepa fela jaaka motho a phimola mogopo o o se nang matshwaro gore o sale o le phepa, a o phimola gore o sale o le phepa a bo a o ribega.
14  Mme ruri ke tla latlha masalela a boswa jwa me ke a tsenya mo seatleng sa baba ba bone, mme ruri ba tla nna kgapo le thopo fela mo babeng ba bone botlhe,
15  ka lebaka la gore ba dirile se se bosula mo matlhong a me mme ba ne ba ntse ba nkgopisa ka metlha go simolola ka letsatsi le borraabonemogologolwane ba duleng mo Egepeto ka lone go fitlha mo letsatsing leno.’”
16  Gape go ne go na le madi a a se nang molato a Manase a neng a a tsholola a le mantsi thata, go fitlha a tladitse Jerusalema go tswa bofelelong jo bongwe go ya bofelelong jo bongwe, kwantle ga boleo jwa gagwe jo a leofisitseng Juda ka jone ka go dira se se bosula mo matlhong a ga Jehofa.
17  Fa e le ditiragalo tse dingwe tsotlhe tsa ga Manase le sotlhe se a se dirileng le boleo jwa gagwe jo a leofileng ka jone, a ga di a kwalwa mo bukeng ya ditiragalo tsa dikgosi tsa Juda?
18  La bofelo Manase a lala le borraagwemogologolwane mme a fitlhwa mo tshingwaneng ya ntlo ya gagwe, mo tshingwaneng ya Usa; mme Amone morwawe a simolola go busa mo boemong jwa gagwe.
19  Amone o ne a na le dingwaga di le masome a mabedi le bobedi fa a simolola go busa, mme a busa mo Jerusalema dingwaga di le pedi. Mme leina la ga mmaagwe e ne e le Meshulemethe morwadia Haruse go tswa Joteba.
20  Mme a tswelela go dira se se bosula mo matlhong a ga Jehofa, fela jaaka Manase rraagwe a ne a dirile.
21  Mme a nna a tsamaya mo tseleng yotlhe e rraagwe a neng a tsamaile mo go yone, mme a tswelela a direla medingwana e e makgapha e rraagwe a neng a e direla le go e ikobela.
22  Ka jalo a tlogela Jehofa Modimo wa borraagwemogologolwane, mme a se ka a tsamaya mo tseleng ya ga Jehofa.
23  La bofelo batlhanka ba ga Amone ba mo logela leano la boferefere mme ba bolaela kgosi mo ntlong ya yone.
24  Mme batho ba lefatshe ba kgemetha botlhe ba ba neng ba logela Kgosi Amone leano la boferefere. Go tswa foo batho ba lefatshe ba dira Josia morwawe kgosi mo boemong jwa gagwe.
25  Fa e le ditiragalo tse dingwe tsotlhe tsa ga Amone, se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
26  Ka jalo ba mo fitlha mo phupung ya gagwe mo tshingwaneng ya Usa; mme Josia morwawe a simolola go busa mo boemong jwa gagwe.
25  Mme ga diragala gore mo ngwageng wa gagwe wa borobongwe e le kgosi, mo kgweding ya bolesome, mo letsatsing la bolesome la kgwedi, Nebukadenesare kgosi ya Babelona a tla, ee, ene le mophato wa gagwe otlhe wa sesole, a tsogologela Jerusalema mme a simolola go thibelela kgatlhanong le yone le go aga lobota lo lo dikanyetsang gotlhe fela.
2  Mme motse wa dikanyediwa go fitlha ka ngwaga wa bolesome le bongwe wa ga Kgosi Sedekia.
3  Mo letsatsing la borobongwe la kgwedi ya bonè leuba le ne le le botlhoko mo motseng, mme batho ba lefatshe leo ba ne ba se na senkgwe.
4  Mme motse wa bulwa phatlha, mme banna botlhe ba ntwa ba tshaba go le bosigo ka tsela ya kgoro e e fa gare ga lobota lo lo gabedi lo lo fa tshingwaneng ya kgosi, fa Bakaladia bone ba ne ba dikologile motse otlhe; mme kgosi ya simolola go ela ntlheng ya Areba.
5  Mme mophato wa sesole wa Bakaladia wa lelekisa kgosi, mme wa e tshwara fa dipoeng tsa sekaka tsa Jeriko; mme mophato wa yone otlhe wa sesole o ne o gasame o dule fa thoko ga yone.
6  Go tswa foo wa tshwara kgosi wa e tlisa kwa kgosing ya Babelona kwa Ribela, gore o tle o bolele tshwetso ya boatlhodi mo go yone.
7  Ba bolaya bomorwa Sedekia setlhogo fa pele ga matlho a gagwe, mme a foufatsa matlho a ga Sedekia, morago ga moo a mmofa ka mehiri ya kgotlho a mo tlisa mo Babelona.
8  Mme mo kgweding ya botlhano mo letsatsing la bosupa la kgwedi, ke go re, mo ngwageng wa bolesome le borobongwe wa ga Kgosi Nebukadenesare kgosi ya Babelona, Nebusaradane molaodi wa bafemedi, motlhanka wa kgosi ya Babelona, a tla mo Jerusalema.
9  Mme a fisa ntlo ya ga Jehofa le ntlo ya kgosi le matlo otlhe a Jerusalema; le ntlo ya motho mongwe le mongwe yo mogolo a e fisa ka molelo.
10  Mme mophato otlhe wa sesole wa Bakaladia o o neng o na le molaodi wa bafemedi wa rutla dipota tsa Jerusalema gotlhe fela.
11  Mme batho ba bangwe botlhe ba ba neng ba setse mo motseng le ba ba o tlogetseng ba ba neng ba ngwegetse kwa kgosing ya Babelona le ba bangwe botlhe ba boidiidi Nebusaradane molaodi wa bafemedi o ne a ba isa botshwarwa.
12  Mme bangwe ba batho ba maemo a a kwa tlase ba lefatshe leo molaodi wa bafemedi a ba tlogela e le babaakanyi ba mofine gape e le badiri ba ba patelediwang go dira tiro e e boima.
13  Mme dipilara tsa kgotlho tse di neng di le mo ntlong ya ga Jehofa, le dikolotsana le lewatle la kgotlho tse di neng di le mo ntlong ya ga Jehofa, Bakaladia ba di thubaganya mme ba isa kgotlho ya tsone kwa Babelona.
14  Mme ba tsaya dikane le digarawe le ditimamolelo le dinwelo le dilwana tsotlhe tsa kgotlho tse ba neng ba na le go direla ka tsone.
15  Mme molaodi wa bafemedi a tsaya ditsholamolelo le megopo tse e neng e le tsa gouta ya mmatota le tse e neng e le tsa selefera ya mmatota.
16  Fa e le dipilara tse pedi, lewatle le le lengwe le dikolotsana tse Solomone a neng a di diretse ntlo ya ga Jehofa, go ne go se na tsela ya go bolela selekanyo sa bokete jwa kgotlho ya dilwana tseno tsotlhe.
17  Pilara nngwe le nngwe e ne e le bogodimo jwa dikubita di le lesome le borobedi, mme tlhogo ya pilara e e neng e le mo godimo ga yone e ne e le ya kgotlho; mme bogodimo jwa tlhogo nngwe le nngwe ya pilara e ne e le dikubita di le tharo; mme letlowa le digaranata go dikologa tlhogo ya pilara, yotlhe fela, e ne e le kgotlho; mme pilara ya bobedi e ne e na le tse di tshwanang le tseno di le mo godimo ga letlowa.
18  Mo godimo ga moo, molaodi wa bafemedi o ne a tsaya Seraia moperesiti yo mogolo le Sefania moperesiti wa bobedi le balebedi ba kgoro ba bararo;
19  mme mo motseng a tsaya modiredi wa ntlo ya kgosi a le mongwe yo o neng a na le taolo mo banneng ba ntwa, le banna ba le batlhano mo go ba ba neng ba kgona go tsena kwa kgosing ba ba neng ba fitlhelwa mo motseng; le mokwaledi wa molaodi wa masole, yo o phuthelang batho ba lefatshe leo tirelong ya sesole, le banna ba le masome a marataro mo bathong ba lefatshe leo ba ba neng ba fitlhelwa mo motseng oo;
20  mme Nebusaradane molaodi wa bafemedi a ba tsaya a ba isa kwa kgosing ya Babelona kwa Ribela.
21  Mme kgosi ya Babelona ya ba kgemetha ya ba bolaela kwa Ribela kwa lefatsheng la Hamathe. Ka jalo Juda a ya botshwarwa a tswa mo lefatsheng la gagwe.
22  Fa e le batho ba ba tlogetsweng mo lefatsheng la Juda, ba Nebukadenesare kgosi ya Babelona a neng a ba tlogetse, a tlhoma Gedalia morwa Ahikame morwa Shafane, go ba okamela.
23  E rile balaodi botlhe ba mephato ya sesole, bone le banna ba bone, ba utlwa gore kgosi ya Babelona e ne e tlhomile Gedalia, ka yone nako eo ba tla kwa go Gedalia kwa Misepa, ke gore, Ishemaele morwa Nethania le Johanane morwa Karea le Seraia morwa Tanehumethe wa Monetofa le Jaasania morwa Momaakathe, bone le banna ba bone.
24  Go tswa foo Gedalia a ba ikanela le banna ba bone a ba raya a re: “Lo se ka lwa boifa go nna batlhanka ba Bakaladia. Nnang mo lefatsheng mme lo direle kgosi ya Babelona, mme dilo di tla lo tsamaela sentle.”
25  Mme ga diragala ya re ka kgwedi ya bosupa Ishemaele morwa Nethania morwa Elishama wa losika lwa segosi a tla, a na le banna ba le lesome, mme ba kgemetha Gedalia, mo a neng a swa, mmogo le Bajuda le Bakaladia ba ba neng ba na le ene kwa Misepa.
26  Morago ga moo batho botlhe, go simolola ka yo mmotlana go ya go yo mogolo, le balaodi ba mephato ya sesole ba nanoga ba tsena mo Egepeto; gonne ba ne ba boifa ka ntlha ya Bakaladia.
27  Mme ga diragala mo ngwageng wa bomasome a mararo le bosupa Jehoiakine kgosi ya Juda a le kwa botshwarwa, mo kgweding ya bolesome le bobedi, mo letsatsing la bomasome a mabedi le bosupa la kgwedi, gore Efile-merodake kgosi ya Babelona, mo ngwageng wa gagwe wa go nna kgosi, a tsholetse tlhogo ya ga Jehoiakine kgosi ya Juda go tswa mo ntlong ya kgolegelo;
28  mme a simolola go bua dilo tse di molemo le ene, mme a baya setulo sa gagwe sa bogosi kwa godimo go feta ditulo tsa bogosi tsa dikgosi tse di neng di na le ene kwa Babelona.
29  Mme a mo apola diaparo tsa gagwe tsa kgolegelo; mme a ja senkgwe ka metlha fa pele ga gagwe malatsi otlhe a botshelo jwa gagwe.
30  Fa e le kabelo ya gagwe yone, o ne a newa kabelo ka metlha e tswa kwa kgosing, letsatsi le letsatsi e le tshwanelo, malatsi otlhe a botshelo jwa gagwe.
13  Mo ngwageng wa bomasome a mabedi le boraro wa ga Jehoashe morwa Ahasia kgosi ya Juda, Jehoahase morwa Jehu a nna kgosi ya Iseraele kwa Samarea dingwaga di le lesome le bosupa.
2  Mme a tswelela go dira se se bosula mo matlhong a ga Jehofa le go tsamaya a latelela boleo jwa ga Jeroboame morwa Nebate, jo a leofisitseng Iseraele ka jone. Ga a ka a bo fapoga.
3  Mme bogale jwa ga Jehofa jwa tukela Iseraele, mme a ba tsenya mo seatleng sa ga Hasaele kgosi ya Siria le mo seatleng sa ga Bene-hadade morwa Hasaele malatsi otlhe a bone.
4  Fa nako e ntse e tsamaya Jehoahase a nolofatsa sefatlhego sa ga Jehofa, mme Jehofa a mo reetsa; gonne o ne a bone kgatelelo mo Iseraele, ka gonne kgosi ya Siria e ne e ba gateletse.
5  Ka gone Jehofa a naya Iseraele mmoloki, mme ba tswa kafa tlase ga seatla sa Siria, mme bomorwa Iseraele ba tswelela go nna mo magaeng a bone jaaka pele.
6  (Fela ga ba a ka ba tloga mo boleong jwa ntlo ya ga Jeroboame, jo a leofisitseng Iseraele ka jone. O ne a tsamaya mo go jone; le eleng kota e e boitshepo e ne e eme mo Samarea.)
7  Gonne o ne a sa tlogelela Jehoahase batho bape fa e se fela bapalami ba ba masome a matlhano ba dipitse le dikara di le lesome le banna ba le dikete di le lesome ba ba tsamayang ka dinao, ka gonne kgosi ya Siria e ne e ba sentse, gore e tle e ba dire jaaka lorole lwa fa go phothiwa.
8  Fa e le ditiragalo tse dingwe tsotlhe tsa ga Jehoahase le sotlhe se a se dirileng le thata ya gagwe, a ga di a kwalwa mo bukeng ya ditiragalo tsa metlha ya dikgosi tsa Iseraele?
9  La bofelo Jehoahase a lala le borraagwemogologolwane, mme ba mo fitlha mo Samarea; mme Jehoashe morwawe a simolola go busa mo boemong jwa gagwe.
10  Mo ngwageng wa bomasome a mararo le bosupa wa ga Jehoashe kgosi ya Juda, Jehoashe morwa Jehoahase a nna kgosi ya Iseraele mo Samarea dingwaga di le lesome le borataro.
11  Mme a tswelela go dira se se bosula mo matlhong a ga Jehofa. Ga a ka a tloga mo maleong otlhe a ga Jeroboame morwa Nebate, a a leofisitseng Iseraele ka one. O ne a tsamaya mo go one.
12  Fa e le ditiragalo tse dingwe tsotlhe tsa ga Jehoashe le sotlhe se a se dirileng le thata ya gagwe le kafa a tlhabaneng ka teng le Amasia kgosi ya Juda, a ga di a kwalwa mo bukeng ya ditiragalo tsa metlha ya dikgosi tsa Iseraele?
13  La bofelo Jehoashe a lala le borraagwemogologolwane, mme Jeroboame a nna mo setulong sa gagwe sa bogosi. Mme Jehoashe a fitlhwa mo Samarea le dikgosi tsa Iseraele.
14  Fa e le Elisha ene, o ne a bobola ka pobolo e e neng e tlile go mmolaya. Ka jalo Jehoashe kgosi ya Iseraele a tla kwa go ene mme a simolola go lelela mo sefatlhegong sa gagwe mme a re: “Rra, rra, kara ya Iseraele ya ntwa le bapalami ba gagwe ba dipitse!”
15  Mme Elisha a mo raya a re: “Tsaya bora le metswi.” Ka jalo a itseela bora le metswi.
16  Mme a raya kgosi ya Iseraele a re: “Baya seatla sa gago fa boreng.” Ka jalo a baya seatla sa gagwe fa go jone, mme morago ga moo Elisha a baya diatla tsa gagwe mo diatleng tsa kgosi.
17  Go tswa foo a re: “Bula fensetere e e kafa botlhaba.” Ka jalo a e bula. La bofelo Elisha a re: “Hula!” Ka jalo a hula. Jaanong a re: “Motswi wa ga Jehofa wa poloko, ee motswi wa poloko kgatlhanong le Siria! Mme ruri o tla kgemetha Siria kwa Afeke go fitlha o mo fedisa.”
18  A tswelela a re: “Tsaya metswi.” Foo a e tsaya. Go tswa foo a raya kgosi ya Iseraele a re: “Itaya fa fatshe.” Ka jalo a itaya gararo mme a emisa.
19  Mme monna wa Modimo wa boammaaruri a mo galefela; ka gone a re: “Go ne go tshwanetse go itewa ga tlhano kgotsa garataro! Ka tsela e e ntseng jalo o ne o tla kgemetha Siria go fitlha o e fedisa, mme jaanong o tla kgemetha Siria gararo.”
20  Morago ga moo Elisha a swa mme ba mo fitlha. Mme go ne go na le ditlhopha tsa dirukutlhi tsa Bamoabe tse di neng di tla ka metlha mo lefatsheng fa ngwaga o simologa.
21  Mme ga diragala gore fa ba ne ba fitlha motho, ba bona setlhopha sa dirukutlhi. Gone fela foo ba latlhela motho yoo mo lefelong la ga Elisha la go fitlhela mme ba tsamaya. E rile motho yoo a ama marapo a ga Elisha, ka yone nako eo a tshela gape mme a ema ka dinao.
22  Fa e le Hasaele kgosi ya Siria ene, a gatelela Iseraele malatsi otlhe a ga Jehoahase.
23  Le fa go ntse jalo, Jehofa a ba amogela mme a ba utlwela botlhoko a ba a retologela kwa go bone ka ntlha ya kgolagano ya gagwe le Aborahame, Isake le Jakobe; o ne a sa batle go ba senya, mme o ne a se ka a ba latlhela kgakala le sefatlhego sa gagwe go tla go fitlha jaanong.
24  La bofelo Hasaele kgosi ya Siria a swa, mme Bene-hadade morwawe a simolola go busa mo boemong jwa gagwe.
25  Mme Jehoashe morwa Jehoahase a tsaya gape mo seatleng sa ga Bene-hadade morwa Hasaele metse e a neng a e tsere mo seatleng sa ga Jehoahase rraagwe mo ntweng. Jehoashe a mo itaya a mo latlhela fa fatshe gararo, mme a golola metse ya Iseraele.
14  Mo ngwageng wa bobedi wa ga Jehoashe morwa Jehoahase kgosi ya Iseraele, Amasia morwa Jehoashe kgosi ya Juda a nna kgosi.
2  O ne a na le dingwaga di le masome a mabedi le botlhano fa a simolola go busa, mme a busa dingwaga di le masome a mabedi le borobongwe mo Jerusalema. Mme leina la ga mmaagwe e ne e le Jehoadine wa Jerusalema.
3  Mme a tswelela go dira se se neng se thokgame mo matlhong a ga Jehofa, mme fela e seng jaaka Dafide rraagwemogologolwane. O ne a dira go ya ka sotlhe se Jehoashe rraagwe a neng a se dirile.
4  Ke mafelo a a kwa godimo fela a a neng a se ka a nyelela. Batho ba ne ba sa ntse ba ntsha ditlhabelo le go kuisa musi wa setlhabelo mo mafelong a a kwa godimo.
5  Mme ga diragala gore fela fa bogosi bo sena go nitama mo seatleng sa gagwe, a simolola go kgemetha batlhanka ba gagwe ba ba neng ba kgemethile kgosi rraagwe.
6  Mme a se ka a bolaya bomorwa bakgemethi, go ya ka se se kwadilweng mo bukeng ya molao wa ga Moshe se Jehofa a neng a se ntshitse e le taelo a re: “Borre ga ba a tshwanela go bolawa ka ntlha ya barwa, le barwa ga ba a tshwanela go bolawa ka ntlha ya borre; mme mongwe le mongwe o tshwanetse go bolaelwa boleo jwa gagwe.”
7  Ene a kgemetha Baedoma mo Mokgatšheng wa Letswai, banna ba le dikete di le lesome, mme a tshwara Sela mo ntweng, mme leina la yone la bidiwa Joketheele go fitlha mo letsatsing leno.
8  Mme Amasia a romela barongwa kwa go Jehoashe morwa Jehoahase morwa Jehu kgosi ya Iseraele, a re: “Tla. A re lebanye difatlhego.”
9  Foo Jehoashe kgosi ya Iseraele a roma kwa go Amasia kgosi ya Juda, a re: “Mofero o o mitlwa o o neng o le kwa Lebanona o ne a wa roma kwa mosedareng o o neng o le kwa Lebanona, o re: ‘Naya morwaake morwadio go nna mosadi.’ Le fa go ntse jalo, phologolo ya naga e e neng e le kwa Lebanona e ne ya feta mme ya gataka mofero o o mitlwa.
10  Ruri o kgemethile Edoma, mme pelo ya gago e go tsholeditse. Ipelele tlotlo ya gago mme o nne mo ntlong ya gago. Ke ka ntlha yang fa o tshwanetse go tsena mo ntweng mo maemong a a maswe mme o we, wena mmogo le Juda?”
11  Mme Amasia a se ka a reetsa. Ka jalo Jehoashe kgosi ya Iseraele a tla, mme ba lebana difatlhego, ene le Amasia kgosi ya Juda, kwa Bethe-shemeshe wa Juda.
12  Mme Juda a fenngwa fa pele ga Iseraele, mo mongwe le mongwe a neng a tshabela kwa mogopeng wa gagwe.
13  Mme e ne e le Amasia kgosi ya Juda morwa Jehoashe morwa Ahasia yo Jehoashe kgosi ya Iseraele a neng a mo tshwara kwa Bethe-shemeshe, mme morago ga moo ba tla mo Jerusalema mme a bula phatlha mo loboteng lwa Jerusalema kwa Kgorong ya Eferaime go fitlha kwa Kgorong ya Kgokgotsho, dikubita di le makgolo a manè.
14  Mme a tsaya gouta yotlhe le selefera le dilwana tsotlhe tse di neng di fitlhelwa mo ntlong ya ga Jehofa le mo matlotlong a ntlo ya kgosi le ba ba tshwaretsweng go rekololwa mme a boela kwa Samarea.
15  Fa e le ditiragalo tse dingwe tsotlhe tsa ga Jehoashe, se a se dirileng le thata ya gagwe le kafa a neng a tlhabana le Amasia kgosi ya Juda ka teng, a ga di a kwalwa mo bukeng ya ditiragalo tsa metlha ya dikgosi tsa Iseraele?
16  La bofelo Jehoashe a lala le borraagwemogologolwane mme a fitlhwa kwa Samarea le dikgosi tsa Iseraele, mme Jeroboame morwawe a simolola go busa mo boemong jwa gagwe.
17  Mme Amasia morwa Jehoashe kgosi ya Juda a tswelela a tshela morago ga loso lwa ga Jehoashe morwa Jehoahase kgosi ya Iseraele dingwaga di le lesome le botlhano.
18  Fa e le ditiragalo tse dingwe tsotlhe tsa ga Amasia, a ga di a kwalwa mo bukeng ya ditiragalo tsa metlha ya dikgosi tsa Juda?
19  Kgabagare ba golagana go mo logela leano la boferefere kwa Jerusalema, mme a tshabela kwa Lakishe; ba roma gore a latelelwe kwa Lakishe mme ba mmolaela teng.
20  Ka jalo ba mo tsaya ka dipitse mme a fitlhwa mo Jerusalema le borraagwemogologolwane mo Motseng wa ga Dafide.
21  Go tswa foo batho botlhe ba Juda ba tsaya Asaria, a na le dingwaga di le lesome le borataro ka nako eo, mme ba mo dira kgosi mo boemong jwa ga rraagwe, e bong Amasia.
22  Ene ka boene o ne a aga Elathe mme a e busetsa Juda morago ga kgosi e sena go lala le borraayonemogologolwane.
23  Mo ngwageng wa bolesome le botlhano wa ga Amasia morwa Jehoashe kgosi ya Juda, Jeroboame morwa Jehoashe kgosi ya Iseraele a nna kgosi mo Samarea dingwaga di le masome a manè le bongwe.
24  Mme a tswelela go dira se se bosula mo matlhong a ga Jehofa. O ne a se ka a tloga mo maleong otlhe a ga Jeroboame morwa Nebate, a a leofisitseng Iseraele ka one.
25  Ke ene yo o neng a busetsa molelwane wa Iseraele go tloga kwa botsenong jwa Hamathe go ya go fitlha kwa lewatleng la Areba, go ya ka lefoko la ga Jehofa Modimo wa Iseraele yo o buileng ka motlhanka wa gagwe Jona morwa Amitai, moporofeti yo o neng a tswa kwa Gathe-hefere.
26  Gonne Jehofa o ne a bone pogisego e e botlhoko thata ya Iseraele. Go ne go se na ope yo o se nang thuso kgotsa yo o se nang mosola, le fa e le mothusi wa Iseraele.
27  Mme Jehofa o ne a solofeditse go se phimole leina la Iseraele kafa tlase ga magodimo. Ka gone o ne a ba boloka ka seatla sa ga Jeroboame morwa Jehoashe.
28  Fa e le ditiragalo tse dingwe tsotlhe tsa ga Jeroboame le sotlhe se a se dirileng le thata ya gagwe, kafa a tlhabaneng ka teng le kafa a buseditseng Damaseko le Hamathe ka teng kwa Juda kwa Iseraele, a ga di a kwalwa mo bukeng ya ditiragalo tsa metlha ya dikgosi tsa Iseraele?
29  La bofelo Jeroboame a lala le borraagwemogologolwane, le dikgosi tsa Iseraele, mme Sekarea morwawe a simolola go busa mo boemong jwa gagwe.
19  Mme ga diragala gore fela fa Kgosi Hesekia a utlwa, ka yone nako eo a gagoganya diaparo tsa gagwe a ipipa ka letsela la kgetsi mme a tsena mo ntlong ya ga Jehofa.
2  Mo godimo ga moo, a roma Eliakime, yo o neng a okametse ba ntlo, le Shebenahe mokwaledi le banna ba bagolwane ba baperesiti ba ipipile ka letsela la kgetsi kwa go moporofeti Isaia morwa Amosi.
3  Mme ba mo raya ba re: “Hesekia o buile jaana, ‘Letsatsi leno ke letsatsi la matshwenyego le la kgalemo le la go tlhoka maitseo ga tshotlo; gonne barwa ba fitlhile fa molomong wa sebopelo, me ga go na maatla a go belega.
4  Gongwe Jehofa Modimo wa gago o tla utlwa mafoko otlhe a ga Rabeshake, yo morena wa gagwe kgosi ya Asiria a mo romileng go ya go kgoba Modimo o o tshelang, mme o tla mo sekisa ka ntlha ya mafoko a Jehofa Modimo wa gago a a utlwileng. Mme o rapelele masalela a a tla fitlhelwang.’”
5  Ka jalo batlhanka ba ga Kgosi Hesekia ba tsena kwa go Isaia.
6  Go tswa foo Isaia a ba raya a re: “Lo reye morena wa lona lo re, ‘Jehofa o buile jaana: “O se ka wa boifa ka ntlha ya mafoko a o a utlwileng a batlhokomedi ba kgosi ya Asiria ba a buileng ka nna ka go kgoba.
7  Bona, ke tsenya moya mo go ene, mme o tla utlwa pego mme a bo a boela kwa lefatsheng la gagwe; mme eleruri ke tla dira gore a we ka tšhaka mo lefatsheng la gagwe.”’”
8  Morago ga moo Rabeshake a boa mme a fitlhela kgosi ya Asiria e tlhabana le Libena; gonne o ne a utlwile gore o ne a dule kwa Lakishe.
9  O ne a utlwa go buiwa jaana malebana le Tirehaka kgosi ya Ethiopia go twe: “Bona, o dule go tla go tlhabana le wena.” Ka jalo a romela barongwa gape kwa go Hesekia, a re:
10  “Lo reye Hesekia kgosi ya Juda lo re, ‘O se ka wa letla Modimo wa gago yo o mo ikanyang gore a go tsietse, a re: “Jerusalema ga a na go tsenngwa mo seatleng sa kgosi ya Asiria.”
11  Bona! Wena ka bowena o utlwile se dikgosi tsa Asiria di se dirileng mafatshe otlhe ka go a neelela tshenyego; a mme wena o tla gololwa?
12  A medimo ya ditšhaba tse borremogologolwane ba di sentseng e ba golotse, le eleng Gosane le Harana le Resife le bomorwa Edene ba ba neng ba le kwa Tele-asare?
13  E kae—kgosi ya Hamathe le kgosi ya Arepade le kgosi ya metse ya Sefarefaime, Hena le Ifaha?’”
14  Go tswa foo Hesekia a tsaya lekwalo mo seatleng sa barongwa a le bala, mme morago ga moo Hesekia a tlhatlogela kwa ntlong ya ga Jehofa a le tsharolola fa pele ga ga Jehofa.
15  Mme Hesekia a simolola go rapela fa pele ga ga Jehofa a re: “Ao Jehofa Modimo wa Iseraele, yo o ntseng mo ditšherubeng, wena o le nosi o Modimo wa boammaaruri wa magosi otlhe a lefatshe. Wena ka bowena o dirile magodimo le lefatshe.
16  Sekega tsebe ya gago, tlhe Jehofa, o utlwe.  Bula matlho a gago,  tlhe Jehofa, o bone, mme o utlwe mafoko a ga Senakaribe a a a rometseng gore a kgobe Modimo yo o tshelang.
17  Gone ke boammaaruri Jehofa, gore dikgosi tsa Asiria di swafaditse ditšhaba le lefatshe la tsone.
18  Mme di tsentse medimo ya tsone mo molelong ka gonne e ne e se medimo, mme e le tiro ya diatla tsa motho, logong le leje; mme tsa e senya.
19  Mme jaanong, tlhe Jehofa Modimo wa rona, re boloke, tsweetswee, mo seatleng sa gagwe, gore magosi otlhe a lefatshe a tle a itse gore wena, Jehofa, o Modimo o le nosi.”
20  Mme Isaia morwa Amosi a roma kwa go Hesekia, a re: “Jehofa Modimo wa Iseraele o buile jaana, ‘Thapelo e o e nthapetseng malebana le Senakeribe kgosi ya Asiria ke e utlwile.
21  Jehofa o buile lefoko leno kgatlhanong le ene:“Kgarebane ya Siona e go nyaditse, e go sotlile.Morwadia Jerusalema o thukuthile tlhogo kafa morago ga gago.
22  O kgobile mang le go mmua ka go mo kgoba?Gape o tsholeditse lentswe la gago kgatlhanong le mangWa ba wa tsholeletsa matlho a gago kwa godimo kgatlhanong le ene?Ke kgatlhanong le Moitshepi wa Iseraele!
23  O kgobile Jehofa ka barongwa ba gago mme wa re,‘Ka bontsintsi jwa dikara tsa me tsa ntwa nna ka bonna—Ruri ke tla tlhatloga bogodimo jwa dikgaolo tse di dithaba,Dikarolo tse di kgakala thata tsa Lebanona;Mme ke tla kgaola masedara a yone a a kwa godimo, ditlhare tsa yone tse di di gaisang tsotlhe tsa mofira.Mme ke tla tsena mo lefelong la yone la bofelo la bonno, sekgwa sa tshingwana ya yone ya maungo.
24  Nna ka bonna ruri ke tla epa mme ke nwe metsi a sele,Gape ke tla kgadisa mesele yotlhe ya Nile ya Egepeto ka dipato tsa dinao tsa me.’
25  A ga o a utlwa? Go tswa metlheng ya bogologolo ke se ke tla se dirang.Ke e bopile mo metlheng e e fetileng.Jaanong ke tla e tlisa.Mme tiro ya gago e tla nna go dira gore metse e e sireletsegileng e kgakgabale jaaka mekoa ya marope.
26  Mme banni ba yone ba tla nna diatla di bokoa;Ba tla tshoga gape ba tla tlhabiwa ke ditlhong.Ba tla nna jaaka dimela tsa naga le tlhaga e tala e e nana,Bojang jwa marulelo, fa bo fisiwa ke phefo ya botlhaba.
27  Mme go nna ga gago o didimetse le go tswa ga gago le go tsena ga gago ke go itse sentle,Le go nkgalefela ga gago,
28  Ka gonne go nkgalefela ga gago le go kurutla ga gago go tlile mo ditsebeng tsa me.Mme ruri ke tla tsenya sekgoge sa me mo nkong ya gago le tomo ya me fa gare ga dipounama tsa gago,Mme ruri ke tla go busetsa morago ka tsela e o tlileng ka yone.”
29  “‘Mme seno e tla nna sesupo sa gago: Mo ngwageng ono go tla jewa mo go medileng mo ditlhakeng tse di tshologileng, mme mo ngwageng wa bobedi dijo tsa ditlhaka tse di ijetseng; mme mo ngwageng wa boraro lo jale peo, mme lo robe lo bo lo jale masimo a mofine lo je maungo a one.
30  Mme ba ba falolang ba ntlo ya Juda, ba ba setseng, ba tla mela medi go ya kwa tlase mme ba ntshetse maungo kwa godimo.
31  Gonne masalela a tla tswa mo Jerusalema, le ba ba falolang kwa Thabeng ya Siona. Tlhoafalo ya ga Jehofa wa masomosomo e tla dira seno.
32  “‘Ke gone ka moo Jehofa a buileng jaana malebana le kgosi ya Asiria: “Ga a na go tsena mo motseng ono le fa e le go hulela motswi teng le fa e le go lebana le one ka thebe le fa e le go tlhoma lorako lwa phemelo kgatlhanong le one.
33  O tla boa ka tsela e a tlileng ka yone, mme ga a na go tla mo motseng ono, go bua Jehofa.
34  Mme eleruri ke tla femela motse ono gore ke o boloke ka ntlha ya me le ka ntlha ya ga Dafide motlhanka wa me.”’”
35  Mme ga diragala mo bosigong joo gore moengele wa ga Jehofa a tswe a ye go kgemetha ba le dikete di le lekgolo le masome a robabobedi le botlhano mo bothibelelong jwa Baasiria. E rile batho ba tsoga go sa le phakela, bona, botlhe ya bo e le ditopo tse di suleng.
36  Ka jalo Senakeribe kgosi ya Asiria a tswa a tsamaya mme a boa, mme a nna kwa Ninife.
37  Mme ga diragala gore jaaka a ne a ikoba kwa ntlong ya ga Niseroke modimo wa gagwe, Aderameleke le Sharesere, bomorwawe, ba mo tlhaba ka tšhaka, mme ba tshabela kwa lefatsheng la Ararata. Mme Esare-hadone morwawe a simolola go busa mo boemong jwa gagwe.
24  Mo metlheng ya gagwe Nebukadenesare kgosi ya Babelona a tla, ka jalo Jehoiakime a nna motlhanka wa gagwe dingwaga di le tharo. Le fa go ntse jalo, a boela morago mme a mo tsuologela.
2  Mme Jehofa a simolola go romela ditlhopha tsa dirukutlhi tsa Bakaladia kgatlhanong le ene le ditlhopha tsa dirukutlhi tsa Basiria le ditlhopha tsa dirukutlhi tsa Bamoabe le ditlhopha tsa dirukutlhi tsa bomorwa Amona, mme a nna a di romela kgatlhanong le Juda gore a e senye, go ya ka lefoko la ga Jehofa le a neng a le buile ka batlhanka ba gagwe baporofeti.
3  E ne e le fela ka taelo ya ga Jehofa gore go bo go diragetse kgatlhanong le Juda, go e tlosa mo ponong ya gagwe ka ntlha ya maleo a ga Manase, go ya ka sotlhe se a neng a se dirile;
4  gape ka ntlha ya madi a a se nang molato a a neng a a tsholotse, gore a tlatse Jerusalema ka madi a a se nang molato, mme Jehofa a se ka a dumela go itshwarela.
5  Fa e le ditiragalo tse dingwe tsotlhe tsa ga Jehoiakime le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
6  La bofelo Jehoiakime a lala le borraagwemogologolwane, mme Jehoiakine morwawe a simolola go busa mo boemong jwa gagwe.
7  Mme kgosi ya Egepeto ga e ise e tlhole e tswa gape kwa lefatsheng la yone, gonne kgosi ya Babelona e ne e tsere gotlhe mo e neng e le ga kgosi ya Egepeto go simolola kwa mokgatšheng o o phothoselang wa Egepeto go ya go fitlha kwa nokeng ya Euferatese.
8  Jehoiakine o ne a na le dingwaga di le lesome le borobedi fa a simolola go busa, mme a busa ka dikgwedi di le tharo mo Jerusalema. Mme leina la ga mmaagwe e ne e le Nehusheta morwadia Elenathane wa kwa Jerusalema.
9  Mme a tswelela go dira se se bosula mo matlhong a ga Jehofa, go ya ka sotlhe se rraagwe a neng a se dirile.
10  Mo nakong eo batlhanka ba ga Nebukadenesare kgosi ya Babelona ba tla mo Jerusalema, mme motse oo wa dikanyediwa.
11  Nebukadenesare kgosi ya Babelona a tsogologela motse oo, fa batlhanka ba gagwe ba ne ba o dikanyeditse.
12  Kgabagare Jehoiakine kgosi ya Juda a tswela kwa kgosing ya Babelona, ene le mmaagwe le batlhanka ba gagwe le dikgosana tsa gagwe le badiredi ba gagwe ba ntlo ya kgosi; mme kgosi ya Babelona ya mo tsaya mo ngwageng wa gagwe wa borobedi e le kgosi.
13  Go tswa foo a ntsha matlotlo otlhe a ntlo ya ga Jehofa le matlotlo a ntlo ya kgosi koo, mme a kgaola dilwana tsotlhe tsa gouta dikarolwana tse Solomone kgosi ya Iseraele a neng a di dirile mo tempeleng ya ga Jehofa, fela jaaka Jehofa a ne a buile.
14  Mme a isa Jerusalema yotlhe botshwarwa le dikgosana tsotlhe le banna botlhe ba ba pelokgale ba ba thata—o ne a isa ba le dikete di le lesome botshwarwa—le modiri mongwe le mongwe yo o setswerere le moagi wa dithako tsa phemelo. Ga go na ope yo o neng a tlogetswe kwa morago kwantle ga setlhopha sa batho ba maemo a a kwa tlase ba lefatshe leo.
15  Ka jalo a isa Jehoiakine botshwarwa kwa Babelona; le mmaagwe kgosi le basadi ba kgosi le badiredi ba gagwe ba ntlo ya kgosi le banna ba ba kwa pelepele ba lefatshe leo a ba goga jaaka batho ba ba yang botshwarwa go tswa kwa Jerusalema go ya Babelona.
16  Fa e le banna botlhe ba ba pelokgale, ba le dikete di le supa, le badiri ba ba ditswerere le baagi ba dithako tsa phemelo, ba le sekete, banna botlhe ba ba thata ba e leng ba ntwa, kgosi ya Babelona ya ba isa kwa Babelona jaaka batho ba ba isitsweng botshwarwa.
17  Mo godimo ga moo, kgosi ya Babelona ya dira Matania morwarraagwe rraagwe kgosi mo boemong jwa gagwe. Mme a fetola leina la gagwe go nna Sedekia.
18  Sedekia o ne a na le dingwaga di le masome a mabedi le bongwe fa a simolola go busa, mme a busa ka dingwaga di le lesome le bongwe mo Jerusalema. Mme leina la ga mmaagwe e ne e le Hamutale morwadia Jeremia go tswa Libena.
19  Mme a tswelela go dira se se bosula mo matlhong a ga Jehofa, go ya ka sotlhe se Jehoiakime a neng a se dirile.
20  Gonne ka ntlha ya bogale jwa ga Jehofa go ne ga diragala mo Jerusalema le mo Juda, go fitlha a ba tlositse mo ponong ya gagwe. Mme Sedekia a simolola go tsuologela kgosi ya Babelona.
5  Jaanong Naamane mongwe, molaodi wa masole a kgosi ya Siria, o ne a fetogile monna yo mogolo fa pele ga morena wa gagwe mme a tseelwa kwa godimo, ka gonne Jehofa o ne a tliseditse Siria poloko ka ene; mme monna yoo o ne a le pelokgale, e le monna yo o thata, le fa gone e le molepero.
2  Basiria bone, ba ne ba dule jaaka ditlhopha tsa dirukutlhi, mme ba isa mosetsanyana wa Moiseraele botshwarwa, mme a tla fa pele ga mosadi wa ga Naamane.
3  Fa nako e ntse e tsamaya a raya mohumagadi wa gagwe a re: “Fa fela morena wa me a ne a le fa pele ga moporofeti yo o kwa Samarea! Foo o ne a tla fola mo leperong la gagwe.”
4  Morago ga moo mongwe a tla a begela morena wa gagwe, a re: “Mosetsana yo o tswang kwa lefatsheng la Iseraele o buile jaana le jaana.”
5  Go tswa foo kgosi ya Siria ya re: “Tsamaya! Tla ke romele lekwalo kwa kgosing ya Iseraele.” Ka jalo a tsamaya mme a tsaya mo seatleng sa gagwe ditalenta di le lesome tsa selefera le dipapetla tsa gouta di le dikete di le thataro le diaparo di le lesome tse a tla emisetsang tse dingwe ka tsone.
6  Mme a tlisa lekwalo kwa kgosing ya Iseraele, le re: “Jaanong ka nako e lekwalo leno le tlang kwa go wena, bona, ke romela Naamane motlhanka wa me kwa go wena, gore o mo fodise mo leperong la gagwe.”
7  Mme ga diragala gore fela fa kgosi ya Iseraele e sena go bala lekwalo, ka yone nako eo ya gagoganya diaparo tsa yone mme ya re: “A ke nna Modimo, gore ke bolaye le go boloka botshelo? Gonne motho yono o romela motho kwa go nna gore ke mo fodise mo leperong la gagwe; tsweetswee, elang tlhoko, mme lo bone kafa a batlang go omana le nna ka teng.”
8  Mme ga diragala gore, fela fa Elisha monna wa Modimo wa boammaaruri a sena go utlwa gore kgosi ya Iseraele e ne e gagogantse diaparo tsa yone, a akofa a roma kwa kgosing, a re: “Ke ka ntlha yang fa o ne wa gagoganya diaparo tsa gago? A a tle kwa go nna tsweetswee, gore a tle a itse gore go na le moporofeti mo Iseraele.”
9  Ka jalo Naamane a tla ka dipitse tsa gagwe le dikara tsa gagwe tsa ntwa mme a ema fa kgorong ya ntlo ya ga Elisha.
10  Le fa go ntse jalo, Elisha a romela morongwa kwa go ene, a re: “Fa o ya teng, o fitlhe o tlhape ga supa mo Joredane gore nama ya gago e tle e boele mo go wena; mme o nne phepa.”
11  Foo Naamane a galefa mme a simolola go tsamaya a re: “Bona, ke ne ke ipoleletse ka re, ‘O tla tswela kwa go nna mme eleruri o tla ema a bitse leina la ga Jehofa Modimo wa gagwe mme a ise seatla sa gagwe kwa le kwa mo lefelong leo mme a fodise molepero.’
12  A Abana le Farepare, dinoka tsa Damaseko, ga di botoka go gaisa metsi otlhe a Iseraele? A nka se tlhape mo go tsone mme ka nna phepa?” Foo a retologa mme a tsamaya a galefile.
13  Jaanong batlhanka ba gagwe ba atamela mme ba bua le ene ba re: “Rra, a fa se moporofeti a se buileng le wena e ne e le selo se segolo, a o ne o se kitla o se dira? Ka gone a bo go ntse jalo bogolo jang, e re ka a go reile a re, ‘Tlhapa o nne phepa’?”
14  Foo a fologa a thabuela mo Joredane ga supa go ya ka lefoko la monna wa Modimo wa boammaaruri; mme morago ga moo nama ya gagwe ya nna jaaka nama ya mosimanyana mme a nna phepa.
15  Go tswa foo a boela kwa monneng wa Modimo wa boammaaruri, ene le setlhopha sotlhe sa gagwe, mme a tla a ema fa pele ga gagwe a re: “Bona, jaanong ruri ke a itse gore ga go na Modimo gope mo lefatsheng fa e se fela mo Iseraele. Mme jaanong tsweetswee amogela mpho ya tshegofatso mo motlhankeng wa gago.”
16  Le fa go ntse jalo, a re: “Jaaka Jehofa yo ke emeng fa pele ga gagwe a tshedile, ga ke na go e amogela.” Mme a simolola go mo emelela gore a e amogele, mme a nna a gana.
17  La bofelo Naamane a re: “Fa o sa dire jalo, tsweetswee, a motlhanka wa gago a newe lefatshenyana, morwalo wa bommoulo ba babedi; ka gonne motlhanka wa gago ga a na go tlhola a isetsa medimo epe e sele tshupelo e e fisiwang kgotsa setlhabelo fa e se Jehofa fela.
18  Mo selong seno a Jehofa a itshwarele motlhanka wa gago: Fa morena wa me a tsena mo ntlong ya ga Rimone go tla go ikoba teng, mme a itshegeditse ka seatla sa me, mme ke tshwanela go ikoba kwa ntlong ya ga Rimone, fa ke ikoba kwa ntlong ya ga Rimone e kete Jehofa, tsweetswee, a ka itshwarela motlhanka wa gago mo go seno.”
19  Foo a mo raya a re: “Tsamaya ka kagiso.” Ka jalo a tswa fa go ene a tsamaya sekgala se seleele thata.
20  Go tswa foo Gehasi motlhokomedi wa ga Elisha monna wa Modimo wa boammaaruri a re: “Bona, mong wa me o rekegetse Naamane Mosiria yono ka go se amogele mo seatleng sa gagwe se a neng a se tlisitse. Jaaka Jehofa a tshedile, ke tla sianela kwa go ene mme ke tseye sengwe mo go ene.”
21  Mme Gehasi a taboga kafa morago ga ga Naamane. Fa Naamane a bona mongwe a mo sianela, gone fela foo a fologa kara ya gagwe go ya go mo kgatlhantsha mme a re: “A gotlhe go siame?”
22  Foo a re: “Gotlhe go siame. Mong wa me o nthomile a re, ‘Bona! Gone jaanong go tlile makau a mabedi kwa go nna a tswa kwa kgaolong e e dithaba ya Eferaime kwa go bomorwa baporofeti. Tsweetswee ba neye talenta ya selefera le diaparo tse ba tla emisetsang tse dingwe ka tsone.’”
23  Foo Naamane a re: “Go siame, tsaya ditalenta tse pedi.” Mme a nna a mo emelela mme la bofelo a bofa ditalenta tse pedi tsa selefera mo dikgetsing tse pedi, le diaparo di le pedi tse ba tla emisetsang tse dingwe ka tsone, mme a di naya batlhokomedi ba gagwe ba babedi, gore ba di sikare fa pele ga gagwe.
24  E rile a goroga mo Ofele, ka yone nako eo a di tsaya mo seatleng sa bone mme a di baya mo ntlong a bo a tsamaisa banna bao. Ka jalo ba tsamaya.
25  Mme ene a tsena mme a ema fa go mong wa gagwe. Jaanong Elisha a mo raya a re: ‘O tswa kae Gehasi?” Mme a re: “Motlhanka wa gago ga a ise a ko a ye gope gotlhelele.”
26  Foo a mo raya a re: “A pelo ya me e ne ya se ka ya tsamaya le wena fa monna a ne a retologa gore a fologe kara ya gagwe a tla go go kgatlhantsha? A ke nako ya go amogela selefera kgotsa go amogela diaparo kgotsa dikgwa tsa motlhware kgotsa masimo a mofine kgotsa dinku kgotsa dikgomo kgotsa batlhanka kgotsa malata?
27  Ka jalo lepero la ga Naamane le tla go ngaparela wena le bana ba gago ka bosakhutleng.” Ka yone nako eo a tswa fa pele ga gagwe, e le molepero a le mosweu jaaka kapoko.
15  Mo ngwageng wa bomasome a mabedi le bosupa wa ga Jeroboame kgosi ya Iseraele, Asaria morwa Amasia kgosi ya Juda a nna kgosi.
2  O ne a na le dingwaga di le lesome le borataro fa a simolola go busa, mme a busa dingwaga di le masome a matlhano le bobedi mo Jerusalema. Mme leina la ga mmaagwe e ne e le Jekolia wa Jerusalema.
3  Mme a tswelela go dira se se thokgameng mo matlhong a ga Jehofa, go ya ka sotlhe se Amasia rraagwe a neng a se dirile.
4  Ke fela gore mafelo a a kwa godimo ga a ka a nyelela. Batho ba ne ba sa ntse ba dira ditlhabelo le go kuisa mosi wa setlhabelo mo mafelong a a kwa godimo.
5  La bofelo Jehofa a lere sebetso mo kgosing, a tswelela a le molepero go fitlha mo letsatsing la loso lwa gagwe, mme a tswelela a nna mo ntlong ya gagwe a rebotswe mo ditirong, fa Jothame morwa kgosi a ne a okametse ntlo, a atlhola batho ba lefatshe leo.
6  Fa e le ditiragalo tse dingwe tsotlhe tsa ga Asaria le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
7  Kgabagare Asaria a lala le borraagwemogologolwane, mme ba mo fitlha le borraagwemogologolwane mo Motseng wa ga Dafide; mme Jothame morwawe a simolola go busa mo boemong jwa gagwe.
8  Mo ngwageng wa bomasome a mararo le borobedi wa ga Asaria kgosi ya Juda, Sekarea morwa Jeroboame a nna kgosi ya Iseraele mo Samarea dikgwedi di le thataro.
9  Mme a tswelela go dira se se bosula mo matlhong a ga Jehofa, fela jaaka borraagwemogologolwane ba ne ba dirile. O ne a se ka a tloga mo maleong a ga Jeroboame morwa Nebate, a a leofisitseng Iseraele ka one.
10  Go tswa foo Shalume morwa Jabeshe a mo logela leano la boferefere mme a mo kgemetha kwa Ibeleame a mmolaya a bo a simolola go busa mo boemong jwa gagwe.
11  Fa e le ditiragalo tse dingwe tsotlhe tsa ga Sekarea, di kwadilwe mo bukeng ya ditiragalo tsa metlha ya dikgosi tsa Iseraele.
12  Leo e ne e le lefoko la ga Jehofa le a neng a le buile le Jehu a re: “Barwa go ya kokomaneng ya bonè ba tla nna mo setulong sa bogosi sa Iseraele mo boemong jwa gago.” Mme ga nna jalo.
13  Fa e le Shalume morwa Jabeshe ene, a nna kgosi mo ngwageng wa bomasome a mararo le borobongwe wa ga Usia kgosi ya Juda, mme a tswelela go busa kgwedi e e tletseng ya modikologo wa ngwedi mo Samarea.
14  Go tswa foo Menaheme morwa Gadi a tla a tswa Tiresa mme a tla mo Samarea mme a kgemetha Shalume morwa Jabeshe mo Samarea mme a mmolaya; mme a simolola go busa mo boemong jwa gagwe.
15  Fa e le ditiragalo tse dingwe tsotlhe tsa ga Shalume le leano la gagwe la boferefere le a le logileng, di kwadilwe mo bukeng ya ditiragalo tsa metlha ya dikgosi tsa Iseraele.
16  Ke ka yone nako eo Menaheme a neng a kgemetha Tifesa le sotlhe se se neng se le mo go yone le karolo ya yone ya naga go tswa kwa Tiresa, ka gonne ga e a ka ya bulega, mme a e kgemetha. Basadi botlhe ba yone ba ba imileng a ba gagolaka.
17  Mo ngwageng wa bomasome a mararo le borobabongwe wa ga Asaria kgosi ya Juda, Menaheme morwa Gadi a nna kgosi ya Iseraele dingwaga di le lesome mo Samarea.
18  Mme a tswelela go dira se se bosula mo matlhong a ga Jehofa. O ne a se ka a tloga mo maleong otlhe a ga Jeroboame morwa Nebate, a a leofisitseng Iseraele ka one, malatsi otlhe a gagwe.
19  Pule kgosi ya Asiria a tla mo lefatsheng leo. Ka gone Menaheme a naya Pule ditalenta di le sekete tsa selefera, gore diatla tsa gagwe di itshupe di na le ene go nonotsha bogosi jo bo mo seatleng sa gagwe.
20  Ka jalo Menaheme a ntsha selefera tatlhegelong ya Iseraele, tatlhegelong ya banna botlhe ba ba pelokgale, ba ba thata, go naya kgosi ya Asiria dishekele tsa selefera di le masome a matlhano monna mongwe le mongwe. Foo kgosi ya Asiria ya boela morago, mme ya se ka ya nna mo lefatsheng leo.
21  Fa e le ditiragalo tse dingwe tsotlhe tsa ga Menaheme le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
22  La bofelo Menaheme a lala le borraagwemogologolwane, mme Pekahia morwawe a simolola go busa mo boemong jwa gagwe.
23  Mo ngwageng wa bomasome a matlhano wa ga Asaria kgosi ya Juda, Pekahia morwa Menaheme a nna kgosi ya Iseraele mo Samarea dingwaga di le pedi.
24  Mme a tswelela go dira se se bosula mo matlhong a ga Jehofa. O ne a se ka a tloga mo maleong a ga Jeroboame morwa Nebate, a a leofisitseng Iseraele ka one.
25  Go tswa foo Peka morwa Remalia mothusi wa modiredimogolo wa gagwe a mo logela leano la boferefere mme a mo kgemetha mo Samarea mo toreng ya bonno ya ntlo ya kgosi le Aregoba le Arie, mme o ne a na le banna ba le masome a matlhano ba bomorwa Gileade. Ka jalo a mmolaya mme a simolola go busa mo boemong jwa gagwe.
26  Fa e le ditiragalo tse dingwe tsotlhe tsa ga Pekahia le sotlhe se a se dirileng, di kwadilwe mo bukeng ya ditiragalo tsa metlha ya dikgosi tsa Iseraele.
27  Mo ngwageng wa bomasome a matlhano le bobedi wa ga Asaria kgosi ya Juda, Peka morwa Remalia a nna kgosi ya Iseraele mo Samarea dingwaga di le masome a mabedi.
28  Mme a tswelela go dira se se bosula mo matlhong a ga Jehofa. O ne a se ka a tloga mo maleong a ga Jeroboame morwa Nebate, a a leofisitseng Iseraele ka one.
29  Mo metlheng ya ga Peka kgosi ya Iseraele, Tigelathe-pilesere kgosi ya Asiria a tsena mme a tsaya Ijone le Abele-bethe-maaka le Janoa le Kedeshe le Hasore le Gileade le Galalea, lefatshe lotlhe la Nafetali, le go ba isa botshwarwa kwa Asiria.
30  La bofelo Hoshea morwa Ela a logela Peka morwa Remalia leano la boferefere mme a mo kgemetha a mmolaya; mme a simolola go busa mo boemong jwa gagwe mo ngwageng wa bomasome a mabedi wa ga Jothame morwa Usia.
31  Fa e le ditiragalo tse dingwe tsotlhe tsa ga Peka le sotlhe se a se dirileng, di kwadilwe mo bukeng ya ditiragalo tsa metlha ya dikgosi tsa Iseraele.
32  Mo ngwageng wa bobedi wa ga Peka morwa Remalia kgosi ya Iseraele, Jothame morwa Usia kgosi ya Juda a nna kgosi.
33  O ne a na le dingwaga di le masome a mabedi le botlhano fa a simolola go busa, mme a busa mo Jerusalema dingwaga di le lesome le borataro. Mme leina la ga mmaagwe e ne e le Jerusha morwadia Sadoke.
34  Mme a tswelela go dira se se siameng mo matlhong a ga Jehofa. Go ya ka sotlhe se Usia rraagwe a neng a se dirile, a dira jalo.
35  Ke fela gore mafelo a a kwa godimo ga a ka a nyelela. Batho ba ne ba sa ntse ba ntsha ditlhabelo le go kuisa musi wa setlhabelo mo mafelong a a kwa godimo. Ke ene yo o neng a aga kgoro e e fa godimo ga ntlo ya ga Jehofa.
36  Fa e le ditiragalo tse dingwe tsotlhe tsa ga Jothame, se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
37  Mo metlheng eo Jehofa a simolola go romela Resine kgosi ya Siria le Peka morwa Remalia kgatlhanong le Juda.
38  La bofelo Jothame a lala le borraagwemogologolwane mme a fitlhwa le borraagwemogologolwane mo Motseng wa ga Dafide rraagwemogologolwane; mme Ahase morwawe a simolola go busa mo boemong jwa gagwe.
20  Mo metlheng eo Hesekia a bobola mo a neng a tloga a swa. Ka jalo Isaia morwa moporofeti Amosi a tsena kwa go ene mme a mo raya a re: “Jehofa o buile jaana, ‘Naya ba ntlo ya gago ditaelo, gonne wena ruri o tla swa mme ga o na go tshela.’”
2  Foo a retololela sefatlhego sa gagwe kwa loboteng mme a simolola go rapela Jehofa, a re:
3  “Ke a go rapela, tlhe Jehofa, tsweetswee gakologelwa kafa ke tsamaileng ka teng fa pele ga gago ka boammaaruri le ka pelo e e feletseng, gape ke dirile se se molemo mo matlhong a gago.” Mme Hesekia a simolola go lela fela thata.
4  Mme ga diragala gore Isaia a bo a ise a ye kwa lolwapeng lo lo fa gare fa lefoko la ga Jehofa le ne le tla kwa go ene, le re:
5  “Boela morago, mme o reye Hesekia moeteledipele wa batho ba me o re, ‘Jehofa Modimo wa ga Dafide rragomogologolwane o buile jaana: “Ke utlwile thapelo ya gago. Ke bone dikeledi tsa gago. Bona, ke a go fodisa. Mo letsatsing la boraro o tla tlhatlogela kwa ntlong ya ga Jehofa.
6  Mme ruri ke tla oketsa malatsi a gago ka dingwaga di le lesome le botlhano, mme ke tla golola wena le motse ono mo seatleng sa kgosi ya Asiria, mme ke tla femela motse ono ka ntlha ya me le ka ntlha ya ga Dafide motlhanka wa me.”’”
7  Mme Isaia a tswelela a re: “Lona banna, tsayang kuku ya difeige tse di kgobilweng tse di omisitsweng.” Ka jalo ba e tsaya ba e baya mo godimo ga tlhagala, morago ga moo a fola.
8  Fa go sa ntse go ntse jalo, Hesekia a raya Isaia a re: “Sesupo ke eng sa gore Jehofa o tla mphodisa le gore ruri ke tla tlhatloga mo letsatsing la boraro ke ya kwa ntlong ya ga Jehofa?”
9  Foo Isaia a re: “Seno ke sesupo sa gago go tswa kwa go Jehofa sa gore Jehofa o tla diragatsa lefoko le a le buileng: A moriti o tla ya kwa pele ditepisi di le lesome tsa mapalamelelo kgotsa o ye kwa morago ditepisi di le lesome?”
10  Go tswa foo Hesekia a re: “Go motlhofo gore moriti o name ditepisi di le lesome, mme e seng gore moriti o boele kwa morago ditepisi di le lesome.”
11  Foo moporofeti Isaia a simolola go tlhaeletsa kwa go Jehofa; mme a dira gore moriti o o neng o ile kwa tlase o boele morago ka bonya ka bonya mo ditepising, ke gore, mo ditepising tsa mapalamelelo a ga Ahase, ditepisi di le lesome go ya kwa morago.
12  Ka nako eo Berodake-baladane morwa Baladane kgosi ya Babelona a romela makwalo le mpho kwa go Hesekia; gonne o ne a utlwile gore Hesekia o ne a ntse a bobola.
13  Mme Hesekia a ba reetsa le go ba bontsha ntlo yotlhe ya gagwe ya matlotlo, selefera le gouta le leokwane la balema le leokwane le le molemo le dibetsa tsa gagwe le sotlhe se se neng se fitlhelwa mo matlotlong a gagwe. Go ne go se na sepe se Hesekia a sa se ba bontshang mo ntlong ya gagwe le mo pusong yotlhe ya gagwe.
14  Morago ga moo moporofeti Isaia a tsena kwa go Kgosi Hesekia a mo raya a re: “Banna bano ba buile ba reng, mme ba tlile mo go wena ba tswa kae?” Ka jalo Hesekia a re: “Ba ne ba tswa kwa lefatsheng le le kgakala, kwa Babelona.”
15  Mme a tswelela a re: “Ba boneng mo ntlong ya gago?” Foo Hesekia a re: “Ba bone sengwe le sengwe se se mo ntlong ya me. Go ne go se na sepe se ke sa se ba bontshang mo matlotlong a me.”
16  Jaanong Isaia a raya Hesekia a re: “Utlwa lefoko la ga Jehofa,
17  ‘“Bona! Metlha e etla, mme sengwe le sengwe se se mo ntlong ya gago le se borragomogologolwane ba se bolokileng go tla go fitlha mo letsatsing leno se tla isiwa Babelona. Ga go na sepe se se tla tlogelwang,” go buile Jehofa.
18  “Mme bangwe ba bomorwao ba ba tla tswang mo go wena ba o tla nnang rraabone ba tla tsewa mme ba nne badiredi ba ntlo ya kgosi mo ntlong ya segosi ya kgosi ya Babelona.”’”
19  Foo Hesekia a raya Isaia a re: “Lefoko la ga Jehofa le o le buileng le molemo.” Mme a tswelela a re: “A ga go a nna jalo, fa e le gore kagiso le boammaaruri di tla tswelela mo metlheng ya me?”
20  Fa e le ditiragalo tse dingwe tsotlhe tsa ga Hesekia le thata ya gagwe yotlhe le kafa a dirileng mogobe le mosele ka teng mme a tlisa metsi mo motseng, a ga di a kwalwa mo bukeng ya ditiragalo tsa metlha ya dikgosi tsa Juda?
21  La bofelo Hesekia a lala le borraagwemogologolwane; mme Manase morwawe a simolola go busa mo boemong jwa gagwe.
1  Mme Moabe a simolola go tlhanogela Iseraele morago ga loso lwa ga Ahabe.
2  Go tswa foo Ahasia a wela fa fatshe ka phatlha e e nang le sèfè e e mo ntlwaneng ya gagwe e e kwa borulelong e e neng e le kwa Samarea mme a bobola. Ka jalo a roma barongwa mme a ba raya a re: “Tsamayang, lo botse Baale-sebube modimo wa Ekerone gore a ke tla rula mo pobolong eno.”
3  Fa e le moengele wa ga Jehofa, a bua le Elija wa Motisheba a re: “Nanoga, tlhatloga o ye go kgatlhantsha barongwa ba kgosi ya Samarea mme o ba reye o re, ‘A ke ka ntlha ya gore ga go na Modimo gotlhelele mo Iseraele go bo lo ya go botsa Baale-sebube modimo wa Ekerone?
4  Ka jalo Jehofa o buile jaana: “Fa e le sekanamelo se o tlhatlogetseng mo go sone, ga o na go se fologa, ka gonne ruri o tla swa.”’” Fa a se na go rialo Elija a tsamaya.
5  E rile barongwa ba boela kwa go ene, ka bonako fela a ba raya a re: “Ke ka ntlha yang fa lo boile?”
6  Ka jalo ba mo raya ba re: “Go ne go na le monna mongwe yo o neng a tlhatloga a tla go re kgatlhantsha, mme a re raya a re: ‘Tsamayang, boelang kwa kgosing e e lo romileng mme lo bue le yone lo re: “Jehofa o buile jaana, ‘A ke ka ntlha ya gore ga go na Modimo gotlhelele mo Iseraele go bo o roma go ya go botsa Baale-sebube modimo wa Ekerone? Ka jalo, fa e le sekanamelo se o tlhatlogetseng mo go sone, ga o na go se fologa, ka gonne ruri o tla swa.’”’”
7  Foo a bua le bone a re: “Ponalo ya monna yo o neng a tlhatloga a tla go lo kgatlhantsha mme a bua mafoko ano le lona e ne e ntse jang?”
8  Foo ba mo raya ba re: “Monna yo o nang le seaparo se se boboa, le moitlamo wa letlalo o gatlhilwe mo lothekeng lwa gagwe.” Ka yone nako eo a re: “E ne e le Elija wa Motisheba.”
9  A roma kwa go ene molaodi wa ba ba masome a matlhano a na le ba gagwe ba ba masome a matlhano. E rile a tlhatlogela kwa go ene, bona, a bo a ntse mo godimo ga thaba. Jaanong a bua le ene a re: “Monna wa Modimo wa boammaaruri, kgosi ka boyone e buile ya re, ‘Fologa.’”
10  Elija a araba mme a bua le molaodi wa ba ba masome a matlhano a re: “Mme fa ke le monna wa Modimo, a molelo o fologe kwa magodimong mme o go laile wena le batho ba gago ba ba masome a matlhano.” Mme molelo wa tla o fologa kwa magodimong mme wa mo laila ene le batho ba gagwe ba ba masome a matlhano.
11  Ka jalo a roma gape kwa go ene molaodi yo mongwe wa ba ba masome a matlhano a na le batho ba gagwe ba ba masome a matlhano. A mo araba mme a bua le ene a re: “Monna wa Modimo wa boammaaruri, kgosi e buile jaana, ‘Fologa ka bonako.’”
12  Elija a araba mme a bua le bone a re: “Fa ke le monna wa Modimo wa boammaaruri, a molelo o fologe kwa magodimong mme o go laile wena le batho ba gago ba ba masome a matlhano.” Mme molelo wa Modimo wa tla o fologa kwa magodimong mme wa mo laila le batho ba gagwe ba ba masome a matlhano.
13  Mme a roma gape molaodi wa boraro wa ba ba masome a matlhano a na le batho ba gagwe ba ba masome a matlhano. Mme molaodi wa boraro wa batho ba ba masome a matlhano a tlhatloga a khubama ka mangole fa pele ga ga Elija mme a simolola go rapelela go amogelwa ke ene a ba a bua le ene a re: “Monna wa Modimo wa boammaaruri, tsweetswee mma moya wa me le moya wa batlhanka ba ba masome a matlhano bano ba gago o nne tlhwatlhwakgolo mo go wena.
14  Bona, molelo o ne wa fologa kwa magodimong mme wa laila balaodi ba pele ba setlhopha sa ba ba masome a matlhano le batho ba bone ba ba masome a matlhano, mme jaanong a moya wa me o nne tlhwatlhwakgolo mo matlhong a gago.”
15  Foo moengele wa ga Jehofa a bua le Elija a re: “Fologa le ene. O se ka wa boifa ka ntlha ya gagwe.” Ka jalo a nanoga mme a fologa le ene ba ya kwa kgosing.
16  Go tswa foo a bua le ene a re: “Jehofa o buile jaana, ‘Ka lebaka la gore o romile morongwa go ya go botsa Baale-sebube modimo wa Ekerone, a ke ka ntlha ya go bo go se na Modimo gotlhelele mo Iseraele yo lo ka botsang lefoko la gagwe? Ka jalo fa e le sekanamelo se o tlhatlogetseng mo go sone, ga o na go se fologa, ka gonne ruri o tla swa.’”
17  Mme kgabagare a swa, go ya ka lefoko la ga Jehofa le Elija a neng a le buile; mme Jehorame a simolola go busa mo boemong jwa gagwe, mo ngwageng wa bobedi wa ga Jehorame morwa Jehoshafate kgosi ya Juda, ka gonne o ne a ise a nne le morwa.
18  Fa e le dilo tse dingwe tsotlhe tsa ga Ahasia tse a di dirileng, a ga di a kwalwa mo bukeng ya ditiragalo tsa metlha ya dikgosi tsa Iseraele?
2  Mme ga diragala gore fa Jehofa a ne a tla tseela Elija ka sefefo kwa magodimong, Elija le Elisha ba tswa kwa Gilegala.
2  Mme Elija a raya Elisha a re: “Nna fano, tsweetswee, ka gonne Jehofa ka boene o nthomile go ya go fitlha kwa Bethele.” Mme Elisha a re: “Jaaka Jehofa a tshedile le jaaka moya wa gago o tshedile, ga ke na go go tlogela.” Ka jalo ba fologela kwa Bethele.
3  Go tswa foo bomorwa baporofeti ba ba neng ba le kwa Bethele ba tswela kwa go Elisha ba mo raya ba re: “A ruri o a itse gore gompieno Jehofa o tlosa mong wa gago mo go nneng tlhogo ya gago?” Foo a re: “Le nna ke go itse sentle. Didimalang.”
4  Jaanong Elija a mo raya a re: “Elisha, nna fano tsweetswee ka gonne Jehofa o nthomile kwa Jeriko.” Mme a re: “Jaaka Jehofa a tshedile le jaaka moya wa gago o tshedile, ga ke na go go tlogela.” Ka jalo ba tla mo Jeriko.
5  Go tswa foo bomorwa baporofeti ba ba neng ba le kwa Jeriko ba atamela Elisha ba mo raya ba re: “A ruri o a itse gore gompieno Jehofa o tlosa mong wa gago mo go nneng tlhogo ya gago?” Foo a re: “Le nna ke go itse sentle. Didimalang.”
6  Jaanong Elija a mo raya a re: “Tsweetswee nna fano, ka gonne Jehofa o nthomile kwa Joredane.” Mme a re: “Jaaka Jehofa a tshedile le jaaka moya wa gago o tshedile, ga ke na go go tlogela.” Ka jalo ba tswelela boobabedi.
7  Mme go ne go na le banna ba le masome a matlhano ba bomorwa baporofeti ba ba neng ba tsamaya ba ya go ema bolebana le bone kgakajana; mme fa e le bone boobabedi, ba ema fa Joredane.
8  Go tswa foo Elija a tsaya seaparo sa gagwe se se mo tlhaolang mme a se potoka a itaya metsi, mme ka iketlo a kgaoganela kwa le kwa, mo boobabedi ba neng ba kgabaganya mo mmung o o omileng.
9  Mme ga diragala gore fela fa ba sena go kgabaganya Elija a reye Elisha a re: “Kopa se o batlang gore ke se go direle pele ga ke tlosiwa mo go wena.” Foo Elisha a re: “Ke kopa gore dikarolo tse pedi mo moyeng wa gago di tle mo go nna.”
10  Foo a re: “O kopile selo se se thata. Fa o mpona ke tlosiwa mo go wena, go tla go diragalela ka tsela eo; mme fa o sa mpone, ga go na go direga.”
11  Mme ga diragala gore fa ba ntse ba tsamaya, ba bua ba ntse ba tsamaya, bona! kara ya ntwa e e tukang molelo le dipitse tse di tukang molelo, tsa ba kgaoganya boobabedi; mme Elija a tlhatlogela kwa magodimong mo sefefong.
12  Nako eo yotlhe Elisha o ne a bona seo, mme o ne a goa a re: “Rra, rra, kara ya ntwa ya Iseraele le bapalami ba gagwe ba dipitse!” Mme a se ka a tlhola a mmona gape. Ka gone a tshwara diaparo tsa gagwe mme a di gagoganya sebedi.
13  Morago ga moo a sela seaparo sa ga Elija se se mo tlhaolang se se neng se ole mo go ene, mme a boela morago a ya go ema fa losing lwa Joredane.
14  Go tswa foo a tsaya seaparo sa ga Elija se se mo tlhaolang se se neng se ole mo go ene a itaya metsi mme a re: “O kae Jehofa Modimo wa ga Elija, Ene o kae?” E rile a itaya metsi, kgabagare a kgaogana ka iketlo a ya kwa le kwa, mme Elisha a kgabaganya.
15  E rile bomorwa baporofeti ba ba neng ba le kwa Jeriko ba mmona a sa le kgakala, ba simolola go re: “Moya wa ga Elija o ntse mo go Elisha.” Ka jalo ba tla go mo kgatlhantsha ba mo ikobela fa fatshe.
16  Mme ba mo raya ba re: “Bona, jaanong batlhanka ba gago ba na le banna ba le masome a matlhano, batho ba ba pelokgale. Ba lese ba tsamaye tsweetswee, ba ye go batla mong wa gago. E ka nna ya bo e le gore moya wa ga Jehofa o mo tsholeditse mme wa mo latlhela mo godimo ga nngwe ya dithaba kgotsa mo go mongwe wa mekgatšha.” Mme a re: “Lo se ka lwa ba roma.”
17  Ba nna ba mo emelela go fitlha a tlhabiwa ke ditlhong, a bo a re: “Romang.” Jaanong ba roma banna ba le masome a matlhano; mme ba nna ba batla malatsi a le mararo, mme ba se ka ba mmona.
18  Fa ba boela kwa go ene, o ne a nna kwa Jeriko. Foo a ba raya a re: “A ga ke a lo raya ka re, ‘Lo se ka lwa tsamaya’?”
19  Fa nako e ntse e tsamaya banna ba motse ba raya Elisha ba re: “Bona jaanong, boemo jwa motse bo molemo, fela jaaka mong wa me a bona; mme metsi one ga a a siama, mme lefatshe le baka go senyegelwa.”
20  Foo a re: “Ntlisetsang mogopo o mmotlana o mosha mme lo tsenye letswai mo go one.” Ka jalo ba o mo tlisetsa.
21  Go tswa foo a tswela kwa motsweding wa metsi mme a tshela letswai mo go one a bo a re: “Jehofa o buile jaana, ‘Ke dira metsi ano a a itekanedisang. Ga a kitla a tlhola a baka loso kgotsa go senyegelwa gope.’”
22  Mme metsi a tswelela e le a a fodisitsweng go tla go fitlha mo letsatsing leno, go ya ka lefoko la ga Elisha le a le buileng.
23  Mme a tlhatloga go tswa koo a ya Bethele. Fa a ne a tlhatloga mo tseleng, go ne go na le basimane ba ba botlana ba ba neng ba tswa mo motseng mme ba simolola go mo sotla mme ba nna ba mo raya ba re: “Tlhatloga, wena yo o lefatla! Tlhatloga, wena yo o lefatla!”
24  La bofelo a retologa mme a ba bona a bo a ba hutsa mo leineng la ga Jehofa. Foo dibera tse pedi tse di namagadi tsa tswa mo sekgweng tsa gagoganya bana ba le masome a manè le bobedi mo go bone.
25  Mme a nna a tsamaya go tswa koo a ya Thabeng ya Karemele, mme go tswa koo a boela Samarea.
3  Fa e le Jehorame morwa Ahabe ene, a nna kgosi ya Iseraele mo Samarea mo ngwageng wa bolesome le borobedi wa ga Jehoshafate kgosi ya Juda, mme a tswelela go busa dingwaga di le lesome le bobedi.
2  Mme a nna a dira se se bosula mo matlhong a ga Jehofa, mme e seng jaaka rraagwe kgotsa jaaka mmaagwe, mme a tlosa pilara e e boitshepo ya ga Baale e rraagwe a neng a e dirile.
3  Ke fela gore o ne a ngaparela maleo a ga Jeroboame morwa Nebate, a a leofisitseng Iseraele ka one. Ga a ka a tswa mo go one.
4  Fa e le Mesha kgosi ya Moabe ene, a nna motlhokomedi wa dinku, mme a duela kgosi ya Iseraele dikwanyana di le dikete di le lekgolo le dinku tse di sa beolwang tse ditonanyana di le dikete di le lekgolo.
5  Mme ga diragala gore fela fa Ahabe a sena go swa, kgosi ya Moabe ya simolola go tlhanogela kgosi ya Iseraele.
6  Ka gone Kgosi Jehorame a tswa kwa Samarea mo letsatsing leo mme a phutha Iseraele yotlhe.
7  A fetela pele mme a roma kwa go Jehoshafate kgosi ya Juda a re: “Kgosi ya Moabe e ntlhanogetse. A o tla tsamaya le nna go ya go lwa le Moabe?” Foo a re: “Ke tla tsamaya. Ke tshwana le wena; batho ba me ba tshwana le batho ba gago; dipitse tsa me di tshwana le dipitse tsa gago.”
8  Mme a tswelela a re: “Re tla tlhatloga ka tsela efe?” Ka jalo a re: “Ka tsela ya naga ya Edoma.”
9  Mme kgosi ya Iseraele le kgosi ya Juda le kgosi ya Edoma ba tsamaya, ba nna ba tsamaya malatsi a le supa, mme bothibelelo le diruiwa tse di neng di latela dikgato tsa bone di ne di se na metsi.
10  Kgabagare kgosi ya Iseraele ya re: “A bo e le go tlhoka lesego jang ne go bo Jehofa a biditse dikgosi tseno tse tharo gore a di tsenye mo seatleng sa Moabe!”
11  Foo Jehoshafate a re: “A ga go na moporofeti wa ga Jehofa mono? He a re botseng Jehofa ka ene.” Ka jalo mongwe wa batlhanka ba kgosi ya Iseraele a araba a re: “Fano go na le Elisha morwa Shafate, yo o neng a tshela metsi mo diatleng tsa ga Elija.”
12  Go tswa foo Jehoshafate a re: “Lefoko la ga Jehofa le na le ene.” Ka jalo kgosi ya Iseraele le Jehoshafate le kgosi ya Edoma ba fologela kwa go ene.
13  Mme Elisha a raya kgosi ya Iseraele a re: “Ke dirang ka wena? Ya kwa baporofeting ba ga rrago le kwa baporofeting ba ga mmago.” Mme kgosi ya Iseraele ya mo raya ya re: “Nnyaa, gonne Jehofa o biditse dikgosi tseno tse tharo gore a di tsenye mo seatleng sa Moabe.”
14  Elisha a araba seno a re: “Jaaka Jehofa wa masomosomo yo ke emeng fa pele ga gagwe a tshedile, fa e ka bo e se sefatlhego sa ga Jehoshafate kgosi ya Juda se ke se akanyetsang, ke ne ke se na go go leba kgotsa go go bona.
15  Mme jaanong ntlisetsang motshameki wa seletswa sa megala.” Mme go ne ga diragala gore, fela fa motshameki wa seletswa sa megala a letsa, seatla sa ga Jehofa sa nna mo go ene.
16  Mme a re: “Jehofa o buile jaana, ‘A go dirwe gore mokgatšha o o phothoselang ono o tlale mesele;
17  gonne Jehofa o buile jaana: “ Ga lo na go bona phefo, gape ga lo na go bona pula e kgolo; mme mokgatšha o o phothoselang o tla tlala metsi, mme ruri lo tla nwa mo go one, lona le leruo la lona le diruiwa tsa lona.”’
18  Mme seno eleruri e tla nna selo se e seng sa sepe mo matlhong a ga Jehofa, mme ruri o tla tsenya Moabe mo seatleng sa lona.
19  Mme lo kgemethe motse mongwe le mongwe o o sireletsegileng le motse mongwe le mongwe o o e gaisang yotlhe, le setlhare sengwe le sengwe se se molemo lo se reme, le metswedi yotlhe ya metsi lo e katele le sebata sengwe le sengwe se se molemo sa naga lo se senye ka maje.”
20  Mme ga diragala gore mo mosong, ka nako ya go isiwa ga tshupelo ya dijo tsa ditlhaka, bona! metsi a bo a tswa ntlheng ya Edoma, mme lefatshe le ne la tlala metsi.
21  Fa e le Bamoabe botlhe, ba ne ba utlwa gore dikgosi di ne di tlile go tlhabana le bone. Ka gone ba phutha banna go simolola ka botlhe ba ba neng ba gatlha moitlamo le go ya kwa godimo, mme ba ema fa molelwaneng.
22  E rile ba tsoga go sa le phakela, letsatsi la phatsima mo metsing, mo Bamoabe ka kwa letlhakoreng le lengwe ba neng ba bona metsi a le mahibidu jaaka madi.
23  Mme ba re: “Seno ke madi! Ruri dikgosi di bolailwe ka tšhaka, mme tsa kgemethana. Jaanong ya kwa thopong, Moabe!”
24  E rile ba tsena mo bothibelelong jwa Iseraele, ka yone nako eo Baiseraele ba nanoga mme ba simolola go kgemetha Bamoabe mo ba neng ba tshaba fa pele ga bone. Ka gone ba tsena mo Moabe, ba kgemetha Bamoabe fa ba ntse ba tla.
25  Mme ba digela metse fa fatshe, gape, fa e le sebata sengwe le sengwe se se molemo sa naga, mongwe le mongwe wa bone o ne a latlhela leje la gagwe mme ba se tlatsa; mme ba katela motswedi mongwe le mongwe wa metsi, ba rema setlhare sengwe le sengwe se se molemo, go fitlha ba tlogela fela maje a Kire-haresethe mo go one; mme ba ba konopang ka motsekedi ba simolola go o dikologa le go o diga.
26  Fa kgosi ya Moabe e bona gore tlhabano e nonofile thata mo go ene, gone fela foo a tsaya banna ba le makgolo a supa ba ba somolang tšhaka gore ba tsenelele kwa kgosing ya Edoma; mme ba ne ba sa kgone go dira jalo.
27  La bofelo a tsaya morwawe wa leitibolo yo o neng a tlile go busa mo boemong jwa gagwe a mo isa setlhabelo se se fisiwang mo loboteng. Mme ga nna le kgakalo e kgolo kgatlhanong le Iseraele, mo e leng gore ba ne ba tswa fa go ene ba boela kwa lefatsheng la bone.
12  Mo ngwageng wa bosupa wa ga Jehu, Jehoashe a nna kgosi, mme a busa dingwaga di le masome a manè mo Jerusalema. Mme leina la ga mmaagwe e ne e le Sibia a tswa Beere-sheba.
2  Mme Jehoashe a tswelela a dira se se siameng mo matlhong a ga Jehofa malatsi otlhe a gagwe a Jehoiada moperesiti a neng a mo ruta.
3  Ke mafelo a a kwa godimo fela a a sa kang a nyelela. Batho ba ne ba sa ntse ba ntsha ditlhabelo le go kuisa musi wa setlhabelo mo mafelong a a kwa godimo.
4  Mme Jehoashe a raya baperesiti a re: “Madi otlhe a ditshupelo tse di boitshepo a a tlisiwang mo ntlong ya ga Jehofa, madi a nngwe le nngwe ya tsone e lekanyediwang ka one, madi a meya go ya kafa mongwe le mongwe a ipeetseng tlhwatlhwa ka gone, madi otlhe a go tlang mo pelong ya mongwe le mongwe gore a a tlise mo ntlong ya ga Jehofa,
5  a baperesiti ba a itseele, mongwe le mongwe mo mothong yo a tlwaelaneng le ene; mme mma ba baakanye mathubego a ntlo, gongwe le gongwe kwa lethubego le fitlhelwang teng.”
6  Mme ga diragala gore ka ngwaga wa bomasome a mabedi le boraro wa ga Kgosi Jehoashe, baperesiti ba ne ba ise ba baakanye mathubego a ntlo.
7  Ka jalo Kgosi Jehoashe a bitsa Jehoiada moperesiti le baperesiti mme a ba raya a re: “Ke ka ntlha yang fa lo sa baakanye mathubego a ntlo? Jaanong, lo se ka lwa tsaya madi ape a a oketsegileng mo bathong ba lo tlwaelaneng le bone, mme go na le moo lo a ntshetse mathubego a ntlo.”
8  Foo baperesiti ba dumalana gore ba se ka ba tsaya madi ape a a oketsegileng mo bathong le gore ba se ka ba baakanya mathubego a ntlo.
9  Jaanong moperesiti Jehoiada a tsaya letlole mme a phunya leroba mo sekhurumelong sa lone a le baya fa thoko ga sebeso kafa mojeng wa fa motho a tsena mo ntlong ya ga Jehofa, mme baperesiti, balebedi ba kgoro, ba tsenya madi otlhe a a neng a tlisiwa mo ntlong ya ga Jehofa mo go lone.
10  Mme go ne ga diragala gore fela fa ba bona gore go ne go na le madi a mantsi fela thata mo letloleng, mokwaledi wa kgosi le moperesiti yo mogolo ba ne ba tlhola ba tla, ba bofe madi a a neng a fitlhelwa kwa ntlong ya ga Jehofa ba bo ba a bala.
11  Mme ba naya badiri ba tiro ba ba neng ba tlhomilwe mo ntlong ya ga Jehofa madi mo diatleng a a neng a badilwe. Le bone ba duela ba ba dirang ka dikgong le baagi ba ba neng ba dira mo ntlong ya ga Jehofa ka one,
12  le ba ba agang ka leje le babetli ba leje, le go reka dikota le maje a a betlilweng gore go baakanngwe mathubego a ntlo ya ga Jehofa le sotlhe se se neng se dirisiwa mo ntlong go e baakanya.
13  Mme fela kwa ntlong ya ga Jehofa go ne go sa dirwa megotšwana ya selefera, ditimamolelo, megopo, diterompeta, mofuta mongwe le mongwe wa selwana sa gouta le selwana sa selefera go tswa mo mading a a neng a tlisiwa mo ntlong ya ga Jehofa;
14  gonne ba ne ba na le go a naya badiri ba tiro, mme ba baakanye ntlo ya ga Jehofa ka one.
15  Mme ba ne ba sa dire gore banna ba ba neng ba tle ba ba neye madi gore ba a neye badiri ba tiro ba ikarabelele, ka gonne ba ne ba dira ka boikanyegi.
16  Fa e le madi a ditshupelo tsa molato le madi a ditshupelo tsa boleo, a ne a sa tlisiwe mo ntlong ya ga Jehofa. Ka jalo a nna a baperesiti.
17  Go tswa foo ga diragala gore Hasaele kgosi ya Siria a tlhatloge a ye go tlhabana le Gathe le go e gapa, mme morago ga moo Hasaele a ikemisetsa go tlhatloga a ya go tlhasela Jerusalema.
18  Foo Jehoashe kgosi ya Juda a tsaya ditshupelo tsotlhe tse di boitshepo tse Jehoshafate le Jehorame le Ahasia borraagwemogologolwane, dikgosi tsa Juda, ba neng ba di itshepisitse le ditshupelo tsa gagwe tse di boitshepo le gouta yotlhe e e neng e fitlhelwa mo matlotlong a ntlo ya ga Jehofa le ntlo ya kgosi mme a di romela kwa go Hasaele kgosi ya Siria. Ka jalo a ikgoga mo go tlhaseleng Jerusalema.
19  Fa e le ditiragalo tse dingwe tsotlhe tsa ga Jehoashe le sotlhe se a se dirileng, a ga di a kwalwa mo bukeng ya ditiragalo tsa metlha ya dikgosi tsa Juda?
20  Le fa go ntse jalo, batlhanka ba gagwe ba nanoga mme ba golagana mmogo mo go logeng leano la boferefere mme ba kgemetha Jehoashe kwa ntlong ya Thota, mo tseleng e e yang kwa Silla.
21  Mme Josakare morwa Shimeathe le Jehosabade morwa Shomere, batlhanka ba gagwe, ke bone ba ba neng ba mo kgemetha gore a swe. Ka jalo ba mo fitlha le borraagwemogologolwane mo Motseng wa ga Dafide; mme Amasia morwawe a simolola go busa mo boemong jwa gagwe.
