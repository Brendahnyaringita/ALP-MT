10  Bakaulengwe, keletso e e molemo ya pelo ya me le mokokotlelo wa me ka bone mo Modimong, eleruri, ke tsa gore ba bolokwe.
2  Gonne ke naya bosupi ka bone gore ba na le tlhoafalo ka Modimo; mme e seng go ya ka kitso ya boammaaruri;
3  gonne, ka ntlha ya go bo ba sa itse tshiamo ya Modimo mme ba batla go tlhoma ya bone, ba ne ba se ka ba ipaya mo taolong ya tshiamo ya Modimo.
4  Gonne Keresete ke bokhutlo jwa Molao, gore mongwe le mongwe yo o dumelang a nne le tshiamo.
5  Gonne Moshe o kwala gore motho yo o dirileng tshiamo ya Molao o tla tshela ka yone.
6  Mme tshiamo e e nnang gone ka ntlha ya tumelo e bua ka mokgwa ono: “O se ka wa bua mo pelong ya gago wa re, ‘Ke mang yo o tla tlhatlogelang kwa legodimong?’ ke gore, go folosa Keresete;
7  kgotsa, ‘Ke mang yo o tla fologelang mo moleteng o o se nang bolekanngo?’ ke gore, go tlhatlosa Keresete mo baswing.”
8  Mme ya reng? “Lefoko le gaufi le wena, mo molomong wa gago le mo pelong ya gago”; ke gore, “lefoko” la tumelo, leo re le rerang.
9  Gonne fa o bolela ‘lefoko leo le le mo molomong wa gago’ phatlalatsa, gore Jesu ke Morena, o bo o dumela mo pelong ya gago gore Modimo o ne a mo tsosa mo baswing, o tla bolokwa.
10  Gonne motho o supa tumelo ka pelo go bona tshiamo, mme o dira polelo phatlalatsa ka molomo go bona poloko.
11  Gonne Lokwalo lwa re: “Ga go na ope yo o dumelang mo go ene yo o tla swabisiwang.”
12  Gonne ga go na pharologanyo fa gare ga Mojuda le Mogerika, gonne go na le Morena a le mongwe fela mo go botlhe, yo o humetseng botlhe ba ba mmitsang.
13  Gonne “mongwe le mongwe yo o bitsang leina la ga Jehofa o tla bolokwa.”
14  Le fa go ntse jalo, ba tla bitsa jang yo ba sa dumelang mo go ene? Gape, ba tla dumela jang mo go yo ba sa utlwang ka ene? Gape, ba tla utlwa jang fa go se na ope yo o rerang?
15  Gape, ba tla rera jang fa ba sa rongwa? Fela jaaka go kwadilwe go twe: “A bo dinao tsa ba ba bolelang dikgang tse di molemo tsa dilo tse di molemo di le dintle jang ne!”
16  Le fa go ntse jalo, ba ne ba se ka ba dumela dikgang tse di molemo botlhe. Gonne Isaia a re: “Jehofa, ke mang yo o dumelang mo dilong tse di neng tsa utlwiwa mo go rona?”
17  Jalo tumelo e latela selo se se utlwilweng. Selo se se utlwilweng le sone se nna gone ka lefoko le le kaga Keresete.
18  Le fa go ntse jalo ke a botsa, Ba ne ba se ka ba tlhoka go utlwa, a ga go jalo? Tota e bile, “modumo wa bone o tswetse mo lefatsheng lotlhe, le mafoko a bone a tswetse kwa dintlheng tsa lefatshe le le nang le banni.”
19  Le fa go ntse jalo ke a botsa, Iseraele o ne a se ka a tlhoka go itse, a ga go jalo? Sa ntlha Moshe a re: “Ruri ke tla lo tlhotlheletsa gore lo fufege ka se e seng setšhaba; ruri ke tla lo tlhotlheletsa gore lo galefe mo gogolo ka setšhaba se se sematla.”
20  Mme Isaia o nna pelokgale thata a bo a re: “Ke ne ka bonwa ke ba ba neng ba sa mpatle; ke ne ka bonatshega mo go ba ba neng ba sa botse ka nna.”
21  Mme malebana le Iseraele a re: “Letsatsi lotlhe ke otlolotse diatla tsa me ke di otlololela batho ba ba sa utlweng e bile ba iphetolela.”
4  E re ka go ntse jalo, re tla reng ka Aborahame rraaronamogologolwane kafa nameng?
2  Ka sekai, fa Aborahame a ne a bolelwa e le yo o siameng ka ntlha ya ditiro, o ne a tla nna le lebaka la go ipelafatsa; mme e seng mo Modimong.
3  Gonne lokwalo lwa reng? “Aborahame o ne a dumela mo go Jehofa, mme ga kaiwa e le tshiamo mo go ene.”
4  Jaanong mo monneng yo o dirang, tuelo e kaiwa e se bopelonomi jo bo sa re tshwanelang, mme e le molato.
5  Kafa letlhakoreng le lengwe, mo monneng yo o sa direng mme a dumela mo go yo o bolelang moikepi e le yo o siameng, tumelo ya gagwe e kaiwa e le tshiamo.
6  Fela jaaka Dafide le ene a bua ka boitumelo jwa motho yo Modimo a mo kayang tshiamo kwantle ga ditiro a re:
7  “Go itumela ba ba lebaletsweng ditiro tsa bone tsa botlhokamolao le ba maleo a bone a bipilweng;
8  go itumela motho yo Jehofa a se kitlang a tsaya tsia boleo jwa gagwe ka gope.”
9  Jaanong, a boitumelo jono bo tlela batho ba ba rupileng kgotsa le batho ba ba sa rupang? Gonne ra re: “Tumelo ya ga Aborahame e ne ya kaiwa e le tshiamo mo go ene.”
10  Jaanong, e ne ya kaiwa jalo mo maemong afe? Fa a ne a rupile kgotsa a sa rupa? E seng a rupile, mme a sa rupa.
11  Mme o ne a amogela sesupo, e leng, go rupa, e le lotshwao lwa tshiamo ka tumelo e a neng a na le yone fa a ne a sa ntse a le mo seemong sa gagwe sa go sa rupa, gore a nne rre wa botlhe ba ba nang le tumelo fa ba le mo maemong a go sa rupa, gore ba kaiwe ba le tshiamo;
12  e bile e le rre wa bana ba ba rupileng, e seng fela mo go ba ba ngaparelang go rupa, mme gape mo go ba ba tsamayang ka thulaganyo mo dikgatong tsa tumelo e rraaronamogologolwane Aborahame a neng a na le yone fa ba sa ntse ba le mo seemong sa go sa rupa.
13  Gonne e ne e se ka molao go bo Aborahame kgotsa losika lwa gagwe lo na le tsholofetso ya gore lo tshwanetse go nna moruaboswa wa lefatshe, mme e ne e le ka tshiamo ka tumelo.
14  Gonne fa ba ba ngaparelang molao e le baruaboswa, tumelo e dirilwe e e se nang mosola le tsholofetso e fedisitswe.
15  Totatota Molao o tsala tšhakgalo, mme koo go se nang molao gone, gone koo ga go na tlolo epe.
16  Ka lebaka leno e ne e le ka ntlha ya tumelo, gore go nne kafa bopelonoming jo bo sa re tshwanelang, gore tsholofetso e tlhomamisege mo losikeng lotlhe lwa gagwe, e seng fela mo go lo lo ngaparelang Molao, mme gape le mo go lo lo ngaparelang tumelo ya ga Aborahame. (Ke rre wa rona rotlhe,
17  fela jaaka go kwadilwe go twe: “Ke go tlhomile rre wa ditšhaba di le dintsi.”) Seno e ne e le mo ponong ya Yo a neng a dumela mo go ene, e leng Modimo, yo o tshedisang baswi a ba a bitsa dilo tse di seyong jaaka e kete di ne di le gone.
18  Le mororo a ne a sa tlhole a na le tsholofelo, le fa go ntse jalo o ne a na le tumelo e thailwe mo tsholofelong, gore a tle a nne rre wa ditšhaba di le dintsi tumalanong le se se builweng: “Losika lwa gago lo tla nna jalo.”
19  Mme, le mororo a ne a se ka a nna bokoa mo tumelong, o ne a leba mmele wa gagwe e le o jaanong o setseng o sule, e re ka a ne a na le dingwaga di ka nna lekgolo, mmogo le go swa ga sebopelo sa ga Sara.
20  Mme ka ntlha ya tsholofetso ya Modimo o ne a se ka a reketla ka ntlha ya go tlhoka tumelo, mme a nna maatla ka tumelo ya gagwe, a galaletsa Modimo
21  e bile a tlhatswegile pelo ka botlalo gore se a neng a se solofeditse gape o ne a kgona go se dira.
22  Ka gone “go ne ga kaiwa e le tshiamo mo go ene.”
23  Le fa go ntse jalo, gore “go ne ga kaiwa mo go ene,” go ne ga kwalwa e seng ka ntlha ya gagwe fela,
24  mme gape ka ntlha ya rona ba re laoletsweng go kaiwa jalo, ka gonne re dumela mo go ene yo o neng a tsosa Jesu Morena wa rona mo baswing.
25  O ne a neelwa ka ntlha ya ditlolo tsa rona mme a tsosediwa go re bolela re le ba ba siameng.
11  Ka jalo ke a botsa, Modimo o ne a se ka a latlha batho ba gagwe, a ga go jalo? Le ka motlha e kete seo se ka se diragale! Gonne le nna ke Moiseraele, wa losika lwa ga Aborahame, wa lotso lwa ga Benjamine.
2  Modimo o ne a se ka a latlha batho ba gagwe, ba a neng a ba lemoga pele. E le gore a ga lo itse se Lokwalo lo se bolelang ka ga Elija, jaaka a rapela Modimo kgatlhanong le Iseraele a re?
3  “Jehofa, ba bolaile baporofeti ba gago, ba epolotse dibeso tsa gago, mme ke nna ke le esi yo ke setseng, mme ba batla moya wa me.”
4  Le fa go ntse jalo, taelo ya bomodimo e mo raya e reng? “Ke itshadiseditse banna ba le dikete di supa, banna ba ba sa obelang Baale lengole.”
5  Jalo, ka tsela eno, mo pakeng ya jaanong gape go na le masalela tumalanong le go tlhopha ka ntlha ya bopelonomi jo bo sa re tshwanelang.
6  Jaanong fa e le ka bopelonomi jo bo sa re tshwanelang, ga e tlhole e le ka ntlha ya ditiro; go seng jalo, bopelonomi jo bo sa re tshwanelang ga bo tlhole bo supega e le bopelonomi jo bo sa re tshwanelang.
7  Jaanong go tweng? Sone selo se Iseraele a se batlang ka tlhoafalo o ne a se ka a se bona, mme ba ba tlhophilweng ba ne ba se bona. Ba bangwe botlhe maikutlo a bone a ne a dilega;
8  fela jaaka go kwadilwe go twe: “Modimo o ba neile moya wa boroko jo bogolo, matlho gore ba se ka ba bona le ditsebe gore ba se ka ba utlwa, go tla go fitlha mo go lone letsatsi leno.”
9  Gape, Dafide a re: “A tafole ya bone mo go bone e nne seru le serai le sekgopi le tefetso;
10  a matlho a bone a fifale gore ba se ka ba bona, mme ka metlha ba obe mekwatla ya bone.”
11  Jalo ke a botsa, A ba ne ba kgotšwa mo ba neng ba wa gotlhelele? Le ka motlha e kete seo se ka se diragale! Mme ka kgato ya bone e e phoso batho ba ditšhaba ba bona poloko, go ba tlhotlheletsa gore ba fufege.
12  Jaanong fa e le gore kgato ya bone e e phoso e raya dikhumo mo lefatsheng, le go fokotsega ga bone go raya dikhumo mo bathong ba ditšhaba, a bo palo e e tletseng ya bone e tla raya seo bogolo jang ne!
13  Jaanong ke bua le lona ba lo leng batho ba ditšhaba. E re ka jaana nna, totatota, ke le moaposetoloi mo ditšhabeng, ke galaletsa bodiredi jwa me,
14  gore ka tsela nngwe ke tle ke tlhotlheletse ba e leng nama ya me gore ba fufege ke bo ke boloke bangwe mo go bone.
15  Gonne fa go ba latlha go raya go letlanngwa le Modimo ga lefatshe, go ba amogela gone go tla rayang fa e se botshelo go tswa mo baswing?
16  Mo godimo ga moo, fa karolo e e tsewang jaaka mabutswapele e le boitshepo, bopi jotlhe jo bo dubilweng le jone bo ntse jalo; mme fa e le gore modi o boitshepo, dikala le tsone di ntse jalo.
17  Le fa go ntse jalo, fa dingwe tsa dikala di ne di amololwa mme wena, le mororo o le motlhware wa naga, o ne wa lomelelwa mo go tsone wa ba wa nna motlhakanedi wa modi wa monono wa motlhware,
18  o se ka wa ipelafaletsa dikala. Mme fa o di ipelafaletsa, ga se wena o sikereng modi, mme modi o sikere wena.
19  Ka jalo, o tla re: “Dikala di ne tsa amololwa gore ke tle ke lomelelwe.”
20  Go siame! Ba ne ba amololwa ka ntlha ya go tlhoka tumelo ga bone, mme wena o eme ka tumelo. Tlogela go nna le dikgopolo tse di kwa godimo, mme o boife.
21  Gonne fa Modimo a ne a se ka a dibela dikala tsa tlholego, le wena ga a na go go dibela.
22  Jalo, bona bopelonomi le bopeloethata jwa Modimo. Mo go ba ba neng ba wa go na le bopeloethata, mme mo go wena go na le bopelonomi jwa Modimo, fa fela o nnela ruri mo bopelonoming jwa gagwe; go seng jalo, le wena o tla pomiwa.
23  Le bone, fa ba sa nnele ruri mo go tlhokeng tumelo ga bone, ba tla lomelelwa; gonne Modimo o kgona go ba lomelela gape.
24  Gonne fa e le gore o ne wa amololwa mo setlhareng sa motlhware se e leng sa naga ka tlholego mme o ne wa lomelelwa e se ka fa tlholegong mo setlhareng sa motlhware sa tshingwana, a bo bano ba e leng ba tlholego ba tla lomelelwa mo setlhareng sa bone sa motlhware jang ne!
25  Gonne ga ke batle gore lona, bakaulengwe, lo tlhoke kitso ka sephiri se se boitshepo seno, gore lo se ka lwa nna botlhale mo matlhong a lona: gore go kgwaralala ga maikutlo go diragaletse Iseraele ka bontlhanngwe go fitlha palo e e tletseng ya batho ba ditšhaba e sena go tsena,
26  mme ka mokgwa ono Iseraele yotlhe e tla bolokwa. Fela jaaka go kwadilwe go twe: “Mogolodi o tla tswa mo Siona a ba a tlosa ditlwaelo tse e seng tsa bomodimo mo go Jakobe.
27  Mme seno ke kgolagano ya me le bone, fa ke tlosa maleo a bone.”
28  Ke boammaaruri gore, ka ga dikgang tse di molemo ke baba ka ntlha ya lona, mme ka ga go tlhopha [ga Modimo] ke baratwa ka ntlha ya borraaronamogologolwane.
29  Gonne dimpho tsa Modimo le pitso ga se dilo tse a tla di ikwatlhaelang.
30  Gonne fela jaaka lo kile lwa bo lo sa utlwe Modimo mme jaanong lo bontshitswe kutlwelobotlhoko ka ntlha ya botlhokakutlo jwa bone,
31  jalo le bano jaanong ba ntse ba tlhoka kutlo mo lo felelang lo bona kutlwelobotlhoko, gore le bone ka bobone ba bontshiwe kutlwelobotlhoko jaanong.
32  Gonne Modimo o ba tswaletse botlhe fela mo botlhokakutlong, gore a ba bontshe kutlwelobotlhoko botlhe.
33  A boteng jwa dikhumo tsa Modimo le botlhale le kitso! A bo dikatlholo tsa gagwe di ka se ka tsa hukutsega jang ne le ditsela tsa gagwe e le tse di sa ka keng tsa latedisiwa!
34  Gonne “ke mang yo o itseng mogopolo wa ga Jehofa, kgotsa ke mang yo jaanong a leng mogakolodi wa gagwe?”
35  Kgotsa, “Ke mang yo pele a neng a mo naya, mo e leng gore o tshwanetse go duelwa?”
36  Ka gonne dilo tsotlhe di tswa mo go ene e bile di ka ene e bile ke tsa gagwe. Kgalalelo e nne mo go ene ka bosaengkae. Amen.
8  Jalo ba ba leng seoposengwe le Keresete Jesu ga ba bonwe molato.
2  Gonne molao wa moya oo o o nayang botshelo jo bo seoposengwe le Keresete Jesu o lo golotse mo molaong wa boleo le wa loso.
3  Gonne, e re ka go na le go sa kgoneng kafa letlhakoreng la Molao, ka o ne o ntse o le bokoa ka nama, Modimo, ka go roma Morwawe a le mo setshwanong sa nama e e nang le boleo le malebana le boleo, o ne a bona boleo molato mo nameng,
4  gore se se siameng se se tlhokwang ke Molao se tle se diragadiwe mo go rona ba re tsamayang, e seng tumalanong le nama, mme tumalanong le moya.
5  Gonne ba ba tumalanong le nama ba tlhoma megopolo ya bone mo dilong tsa nama, mme ba ba tumalanong le moya ba o tlhoma mo dilong tsa moya.
6  Gonne go tlhoma mogopolo mo nameng go raya loso, mme go tlhoma mogopolo mo moyeng go raya botshelo le kagiso;
7  ka gonne go tlhoma mogopolo mo nameng go raya bobaba le Modimo, gonne ga e mo taolong ya molao wa Modimo, tota e bile, le gone ga e ka ke ya nna mo go yone.
8  Jalo ba ba tumalanong le nama ga ba ka ke ba itumedisa Modimo.
9  Le fa go ntse jalo, lo tumalanong le moya, e seng le nama, mme fa e le gore eleruri moya wa Modimo o nna mo go lona. Mme fa mongwe a se na moya wa ga Keresete, yono ga se wa gagwe.
10  Mme fa Keresete a le seoposengwe le lona, eleruri mmele o sule ka ntlha ya boleo, mme moya ke botshelo ka ntlha ya tshiamo.
11  Jaanong, fa moya wa yo o neng a tsosa Jesu mo baswing o nna mo go lona, yo o neng a tsosa Keresete Jesu mo baswing gape o tla dira gore mebele ya lona e e swang e tshele ka moya wa gagwe o o agileng mo go lona.
12  Jaanong, bakaulengwe, ga re a patelesega malebana le nama gore re tshele tumalanong le nama;
13  gonne fa e le gore lo tshela tumalanong le nama ruri lo tla swa; mme fa lo bolaya ditlwaelo tsa mmele ka moya, lo tla tshela.
14  Gonne botlhe ba ba gogwang ke moya wa Modimo, bano ke bana ba Modimo.
15  Gonne lo ne lwa se ka lwa amogela moya wa botlhanka o o bakang poifo gape, mme lo ne lwa amogela moya wa go tsholwa jaaka bana, moya o re goang ka one re re: “Aba, Rara!”
16  Moya ka boone o supela moya wa rona gore re bana ba Modimo.
17  Jaanong, fa re le bana, gape re baruaboswa: baruaboswa eleruri ba Modimo, mme re baruaboswammogo le Keresete, fa fela re boga mmogo le ene gore gape re galalediwe mmogo le ene.
18  Ka gone ke tsaya gore dipogisego tsa paka ya jaanong ga se sepe fa di bapisiwa le kgalalelo e e tlileng go senolwa mo go rona.
19  Gonne go lebelela ka tlhoafalo ga popo go letetse go senolwa ga bana ba Modimo.
20  Gonne popo e ne ya bewa mo taolong e e se nang mosola, e seng ka go rata ga yone mme ka ene yo o neng a e baya mo taolong, mo motheong wa tsholofelo
21  ya gore popo ka boyone le yone e tla gololwa mo go nneng motlhanka wa go bola mme e nne le kgololesego e e galalelang ya bana ba Modimo.
22  Gonne re a itse gore popo yotlhe e nna e fegelwa mmogo le go nna mo botlhokong mmogo go fitlha jaanong.
23  E seng seo fela, mme le rona ka borona ba re nang le mabutswapele, e leng, moya, ee, rona ka borona re a fegelwa, fa re ntse re letetse ka tlhoafalo go tsholwa jaaka bana, e leng kgololo mo mebeleng ya rona ka thekololo.
24  Gonne re ne ra bolokwa mo tsholofelong eno; mme tsholofelo e e bonwang ga se tsholofelo, gonne fa motho a bona selo, a o a se solofela?
25  Mme fa e le gore re solofela se re sa se boneng, re nna re se letela ka boitshoko.
26  Ka mokgwa o o tshwanang moya le one o tla ka thuso ya bokoa jwa rona; gonne bothata jwa se re tshwanetseng go se rapelela jaaka re tlhoka ga re bo itse, mme moya ka boone o a re rapelela ka go fegelwa mo go sa buiweng.
27  Le fa go ntse jalo yo o hukutsang dipelo o itse se se tewang ke moya, ka gonne o rapelela baitshepi tumalanong le Modimo.
28  Jaanong re a itse gore Modimo o dira gore ditiro tsotlhe tsa gagwe di dirisane mmogo molemong wa ba ba ratang Modimo, e leng ba ba neng ba bidiwa go ya ka boikaelelo jwa gagwe;
29  ka gonne ba a neng a ba itse pele gape o ne a ba tlhomamisa e sale pele gore ba bopege kafa setshwanong sa Morwawe, gore a tle a nne leitibolo mo gare ga bomorwarraagwe ba bantsi.
30  Mo godimo ga moo, ba a neng a ba tlhomamisa e sale pele ke ba gape a neng a ba bitsa; mme ba a neng a ba bitsa ke ba gape a neng a ba bolela e le ba ba siameng. La bofelo ba a neng a ba bolela e le ba ba siameng ke ba gape a neng a ba galaletsa.
31  Jaanong, re tla reng ka dilo tseno? Fa e le gore Modimo o kafa go rona, ke mang yo o tla nnang kgatlhanong le rona?
32  Yo o neng a se ka a dibela le Morwawe mme a mo neela ka ntlha ya rona rotlhe, ke ka ntlha yang gape fa ka bopelonomi a ka se ka a re naya dilo tsotlhe mmogo le ene?
33  Ke mang yo o tla simololang go latofatsa ba ba tlhophilweng ba Modimo? Modimo ke Ene yo o ba bolelang e le ba ba siameng.
34  Ke mang yo o tla atlholang? Keresete Jesu ke ene yo o neng a swa, ee, tota ke ene yo o neng a tsosiwa mo baswing, yo a leng kafa seatleng sa moja sa Modimo, yo gape a re rapelelang.
35  Ke mang yo o tla re kgaoganyang le lorato lwa ga Keresete? A ke pitlagano kgotsa matshwenyego kgotsa pogiso kgotsa tlala kgotsa bosaikategang kgotsa kotsi kgotsa tšhaka?
36  Fela jaaka go kwadilwe go twe: “Ka ntlha ya gago re bolawa letsatsi lotlhe, re kailwe re le dinku tsa go tlhabiwa.”
37  Go na le moo, mo dilong tseno tsotlhe re tswa re fentse ka botlalo ka ene yo o neng a re rata.
38  Gonne ke tlhatswegile pelo gore le fa e le loso kgotsa botshelo kgotsa baengele kgotsa dipuso kgotsa dilo tse jaanong di leng fano kgotsa dilo tse di tlang kgotsa maatla
39  kgotsa bogodimo kgotsa boteng kgotsa sebopiwa le fa e le sefe se sengwe, ga di ka ke tsa kgona go re kgaoganya le lorato lwa Modimo lo lo mo go Keresete Jesu Morena wa rona.
16  Ke buelela Febe kgaitsadi wa rona mo go lona, yo e leng modiredi wa phuthego e e mo Kenkerea,
2  gore lo mo amogele mo Moreneng ka tsela e e tshwanetseng baitshepi, le gore lo mo thuse mo kgannyeng epe e a ka lo tlhokang mo go yone, gonne le ene ka boene o supegile a le mofemedi wa ba le bantsi, ee, wa me ka bonna.
3  Ntumedisetsang Periseka le Akhwila badirimmogo  le nna mo go Keresete Jesu,
4  ba ba neng ba baya dithamo tsa bone mo kotsing ka ntlha ya moya wa me, ba e seng nna fela mme le diphuthego tsotlhe tsa ditšhaba di ba lebogang;
5  mme dumedisang phuthego e e mo ntlong ya bone. Dumedisang moratwa wa me Epaeneto, yo e leng mabutswapele a Asia a ga Keresete.
6  Dumedisang Marea, yo o lo diretseng ditiro tsa bonatla di le dintsi.
7  Dumedisang Andoroniko le Juniase ba losika lwa me le batshwarwammogo le nna, ba e leng banna ba ba itsegeng mo gare ga baaposetoloi le ba ba nnileng seoposengwe le Keresete lobaka lo loleele go feta nna.
8  Ntumedisetsang Ampileato moratwa wa me mo Moreneng.
9  Dumedisang Urebano modirimmogo le rona mo go Keresete, le moratwa wa me Setakise.
10  Dumedisang Apelese, yo o amogelwang mo go Keresete. Dumedisang ba e leng ba ntlo ya ga Arisotobulo.
11  Dumedisang Herodione wa losika lwa me. Dumedisang ba e leng ba ntlo ya ga Narekiso ba ba leng mo Moreneng.
12  Dumedisang Teraefina le Teraefosa, basadi ba ba dirang ka natla mo Moreneng. Dumedisang Peresise moratwa wa rona, gonne o ne a dira ditiro tsa bonatla di le dintsi mo Moreneng.
13  Dumedisang Rufase yo o tlhophilweng mo Moreneng, le mmaagwe yo gape e leng mmè.
14  Dumedisang Asinkerito, Felegone, Heremese, Paterobase, Heremase, le bakaulengwe ba ba nang le bone.
15  Dumedisang Filologo le Julia, Nereo le kgaitsadie, le Olimpase, le baitshepi botlhe ba ba nang le bone.
16  Dumedisanang ka katlo e e boitshepo. Diphuthego tsotlhe tsa ga Keresete di a lo dumedisa.
17  Jaanong ke a lo rotloetsa, bakaulengwe, gore lo beyeng leitlho ba ba bakang dikgaogano le dikgopiso kgatlhanong le thuto e lo e ithutileng, mme lo ba tile.
18  Gonne batho ba mofuta oo ke batlhanka, e seng ba Morena wa rona Keresete, mme ba dimpa tsa bone; mme ba faposa dipelo tsa ba ba sa lemogeng ka puo e e borethe le polelo ya go boka.
19  Gonne kutlo ya lona e lemogilwe ke botlhe. Jalo ke ipela ka lona. Mme ke batla gore lo nne botlhale malebana le se se molemo, mme lo nne ba ba se nang molato malebana le se se bosula.
20  Mme Modimo yo o nayang kagiso o tla tapeta Satane kafa tlase ga dinao tsa lona mo bogautshwaneng. E kete bopelonomi jo bo sa re tshwanelang jwa Morena wa rona Jesu bo ka nna le lona.
21  Timotheo modirimmogo le nna o a lo dumedisa, le Lukio le Jasone le Sosipatere ba losika lwa me ba dira jalo.
22  Nna, Teretio, yo ke kwadileng lekwalo leno, ke lo dumedisa mo Moreneng.
23  Gaio, moamogedi wa me le wa phuthego yotlhe, o a lo dumedisa. Eraseto molebedi wa motse o a lo dumedisa, le Kwareto morwarraagwe o dira jalo.
24  ——
25  Jaanong go yo o ka lo nitamisang tumalanong le dikgang tse di molemo tse ke di bolelang le go rera ka Jesu Keresete, go ya ka tshenolo ya sephiri se se boitshepo se se nnileng sa bolokiwa ka tidimalo ka dinako tse di nnetseng ruri
26  mme se jaanong se bonaditsweng e bile se itsisitswe ka dikwalo tsa boporofeti mo gare ga ditšhaba tsotlhe tumalanong le taelo ya Modimo yo o sa khutleng go tsweledisa kutlo ka tumelo;
27  go Modimo, yo a leng botlhale a le nosi, go nne kgalalelo ka Jesu Keresete ka bosaengkae. Amen.
9  Ke bua boammaaruri mo go Keresete; ga ke ake, e re ka segakolodi sa me se naya bosupi kaga me mo moyeng o o boitshepo,
2  gore ke na le khutsafalo e kgolo le botlhoko jo bo sa kgaotseng mo pelong ya me.
3  Gonne ke ne ke ka eletsa gore nna ka bonna ke bo ke lomolotswe mo go Keresete jaaka yo o hutsitsweng mo boemong jwa bomorwarre, e bong ba losika lwa me kafa nameng,
4  bao ka bobone, e leng Baiseraele, ba go tsholwa jaaka bana e leng ga bone le kgalalelo le dikgolagano le go naya Molao le tirelo e e boitshepo le ditsholofetso;
5  ba borraaronamogologolwane e leng ba bone le ba Keresete a duleng mo go bone kafa nameng: Modimo, yo o leng godimo ga botlhe, a bakwe ka bosaengkae. Amen.
6  Le fa go ntse jalo, ga go jaaka e kete lefoko la Modimo le ne le paletswe. Gonne ga se botlhe ba ba tswang mo Iseraele ba tota e leng “Iseraele.”
7  Le gone ga se gore botlhe ke bana ka gonne e le losika lwa ga Aborahame, mme: “Se se tla bidiwang ‘losika lwa gago’ se tla nna ka Isake.”
8  Ke gore, bana ba ba mo nameng tota ga se bana ba Modimo, mme bana ba tsholofetso ba kaiwa e le losika.
9  Gonne lefoko la tsholofetso le ne le ntse jaana: “Ka nako eno ke tla tla mme Sara o tla nna le ngwana wa mosimane.”
10  Le fa go ntse jalo e seng kgang eo e le yosi, mme gape fa Rebeka a ne a ithwala mawelana ka monna a le mongwe, e bong Isake rraaronamogologolwane:
11  gonne e rile ba ise ba tsalwe le fa e le go dira sepe se se molemo kgotsa se se bosula, gore boikaelelo jwa Modimo mabapi le go tlhopha bo tswelele bo ikaegile ka Ene yo o bitsang, e seng ka ditiro,
12  o ne a tewa go twe: “Yo mogolwane o tla nna motlhanka wa yo mmotlana.”
13  Fela jaaka go kwadilwe go twe: “Ke ne ka rata Jakobe, mme Esau ene ke ne ka mo tlhoa.”
14  Jaanong re tla reng? A go na le botlhokatshiamiso mo Modimong? Le ka motlha e kete go ka se ka ga nna jalo!
15  Gonne o raya Moshe a re: “Ke tla utlwela botlhoko le fa e le mang fela yo ruri ke mo utlwelang botlhoko, gape ke tla bontsha bopelotlhomogi le fa e le mang fela yo ruri ke leng pelotlhomogi mo go ene.”
16  Ka jalo, go ikaegile, e seng ka yo o eletsang kgotsa ka yo o sianang, mme ka Modimo yo o kutlwelobotlhoko.
17  Gonne Lokwalo lo raya Faro lo re: “Ke go lesitse gore o nne o ntse o le gone ka lebaka leno, gore ke bontshe maatla a me ka wena, le gore leina la me le tle le bolelwe mo lefatsheng lotlhe.”
18  Ka jalo, o utlwela botlhoko yo a batlang go mo utlwela botlhoko, mme yo a batlang a nna thamoethata o mo lesa a nna jalo.
19  Jalo o tla nthaya o re: “Ke ka ntlha yang fa a sa ntse a latofatsa? Gonne ke mang yo o emelaneng le thato ya gagwe e e boletsweng ka phepafalo?”
20  Motho ke wena, tota o mang go bo o araba Modimo? A selo se se bopilweng se ka raya yo o se bopileng sa re, “Ke ka ntlha yang o ne o ntira ka tsela eno?”
21  Ga tweng? A mmopi wa letsopa ga a na taolo mo letsopeng ya go dira ka loribi lo le longwe fela sejana se le sengwe sa tiriso e e tlotlegang, se sengwe sa tiriso e e sa tlotlegeng?
22  Jaanong, fa Modimo, le mororo a na le thato ya go bontsha tšhakgalo ya gagwe le go itsise maatla a gagwe, a ne a leseletsa dijana tsa tšhakgalo tse di dirilweng gore di tshwanele tshenyego ka go nna pelotelele thata,
23  gore a itsise dikhumo tsa kgalalelo ya gagwe mo dijaneng tsa kutlwelobotlhoko, tse a neng a di baakanya go sa le pele a di baakanyetsa kgalalelo,
24  e bong, rona, ba a neng a ba bitsa, e seng fela mo Bajudeng mme gape mo ditšhabeng, molato wa gone ke eng?
25  Go ntse jaaka a bolela gape mo go Hosea a re: “Ba e seng batho ba me ke tla ba bitsa ‘batho ba me,’ mme yo o neng a se moratwa ke tla mmitsa ‘moratwa’;
26  mme mo lefelong le mo go lone ba neng ba tewa go twe, ‘Ga lo batho ba me,’ koo ba tla bidiwa ‘bomorwa Modimo yo o tshelang.’
27  Mo godimo ga moo, Isaia o goa jaana kaga Iseraele: “Le mororo palo ya bomorwa Iseraele e ka tswa e tshwana le motlhaba wa lewatle, ke masalela a a tla bolokwang.
28  Gonne Jehofa o tla dira gore go ikarabelwe mo lefatsheng, a go fetsa a ba a go khutshwafatsa.”
29  Gape, fela jaaka Isaia a ne a bua go sa le pele a re: “Fa Jehofa wa masomosomo a ne a sa re tlogelela losika, re ka bo re ntse fela jaaka Sodoma, e bile re ka bo re dirilwe fela jaaka Gomora.”
30  Jaanong re tla reng? Gore batho ba ditšhaba, le mororo ba sa latelele tshiamo, ba ne ba fitlhelela tshiamo, tshiamo e e nnang gone ka ntlha ya tumelo;
31  mme Iseraele ene, le mororo a latelela molao wa tshiamo, o ne a se ka a fitlhelela molao.
32  Ka lebaka lefe? Ka gonne o ne a o latelela, e seng ka tumelo, fa e se jaaka e kete ka ditiro. Ba ne ba kgotšwa ke “leje le le kgopang”;
33  jaaka go kwadilwe go twe: “Bona! Ke tlhoma mo Siona leje le le kgopang le lefika la kgopiso, mme yo o dumelang mo go lone ga a na go swaba.”
7  A e ka tswa e le gore ga lo itse, bakaulengwe, (gonne ke bua le ba ba itseng molao,) gore Molao ke mong wa motho fa fela a sa ntse a tshela?
2  Ka sekai, mosadi yo o nyetsweng o golegeletswe ke molao mo monneng wa gagwe fa a sa ntse a tshela; mme fa monna wa gagwe a swa, o gololwa mo molaong wa monna wa gagwe.
3  Jaanong, fa monna wa gagwe a sa ntse a tshela, o ne a tla bidiwa mosadi wa moakafadi fa a ne a ka nna wa monna yo mongwe. Mme fa monna wa gagwe a ka swa, o gololesegile mo molaong wa gagwe, mo e leng gore ga se mosadi wa moakafadi fa a ka nna wa monna yo mongwe.
4  Jalo, bakaulengwe ba me, le lona lo ne lwa dirwa ba ba suleng malebana le Molao ka mmele wa ga Keresete, gore lo nne ba yo mongwe, ba yo o neng a tsosiwa mo baswing, gore re tle re ungwele Modimo.
5  Gonne e rile re dira dilo tumalanong le nama, dikgotelo tse di nang le boleo tse di neng tsa tsosiwa ke Molao di ne di dira mo ditokololong tsa rona gore re ungwele loso.
6  Mme jaanong re golotswe mo Molaong, ka gonne re sule malebana le se re neng re ngangatletswe ke sone, gore re nne batlhanka ka kgopolo e ntšha ka moya, mme e seng ka kgopolo ya bogologolo ka melao e e kwadilweng.
7  Jaanong re tla reng? A Molao ke boleo? Le ka motlha e kete seo se ka se nne jalo! Tota ke ka bo ke sa simolola go itse boleo fa e ne e se ka ntlha ya Molao; mme, ka sekai, ke ka bo ke sa ka ka itse go eletsa ka bopelotshetlha fa Molao o ne o sa re: “O se ka wa eletsa ka bopelotshetlha.”
8  Mme boleo, ka bo amogela tlhotlheletso ka taelo, bo ne jwa baka mo go nna go eletsa ka bopelotshetlha ga mofuta mongwe le mongwe, gonne kwantle ga molao boleo bo ne bo sule.
9  Tota e bile, ke kile ka bo ke tshela kwantle ga molao; mme e rile taelo e goroga, boleo bo ne jwa tshela gape, mme nna ke ne ka swa.
10  Mme taelo e e neng e le ya botshelo, ke ne ka e fitlhela e le ya loso.
11  Gonne boleo, e re ka bo amogela tlhotlheletso ka taelo, bo ne jwa mphaposa jwa ba jwa mpolaya ka yone.
12  Ka jalo, fa e le Molao one o boitshepo, le taelo e boitshepo e bile ke e e siameng le e e molemo.
13  A se se molemo se ne sa nna loso mo go nna? Le ka motlha e kete seo se ka se diragale! Mme boleo bo ne jwa nna jalo, gore bo bontshiwe e le boleo jo bo mpakelang loso ka se se leng molemo; gore boleo e nne boleo jo bogolo thata ka taelo.
14  Gonne re a itse gore Molao ke wa semoya; mme nna ke wa senama, ke rekisitswe mo boleong.
15  Gonne se ke se dirang ga ke se itse. Gonne se ke se eletsang, ga ke tlwaele go se dira; mme se ke se tlhoileng ke sone se ke se dirang.
16  Le fa go ntse jalo, fa e le gore se ke sa se eletseng ke sone se ke se dirang, ke dumela gore Molao o molemo.
17  Mme jaanong yo o dirang jalo ga e tlhole e le nna, mme ke boleo jo bo agileng mo go nna.
18  Gonne ke a itse gore mo go nna, ke gore, mo nameng ya me, ga go nne sepe se se molemo; gonne ke na le bokgoni jwa go eletsa, mme ga ke na bokgoni jwa go dira se se molemo.
19  Gonne molemo o ke o eletsang ga ke o dire, mme bosula jo ke sa bo eletseng ke jone jo ke tlwaetseng go bo dira.
20  Jaanong, fa se ke sa se eletseng e le sone se ke se dirang, yo o se dirang ga e tlhole e le nna, mme ke boleo jo bo nnang mo go nna.
21  Ka gone, ke fitlhela molao ono mo go nna: gore fa ke eletsa go dira se se siameng, se se bosula se gone mo go nna.
22  Tota ke itumedisiwa ke molao wa Modimo go ya ka motho yo ke leng ene mo teng,
23  mme ke bona mo ditokololong tsa me molao o mongwe o o lwantshanang le molao wa mogopolo wa me e bile o ntira motshwarwa wa molao wa boleo o o mo ditokololong tsa me.
24  A nna motho yo o tlhomolang pelo! Ke mang yo o tla nnamolang mo mmeleng o o diragalelwang ke loso lono?
25  Ke leboga Modimo ka Jesu Keresete Morena wa rona! Jalo, ka mogopolo wa me nna ka bonna ke motlhanka wa molao wa Modimo, mme ka nama ya me ke wa molao wa boleo.
6  Ka gone, re tla reng? A re tla tswelela re le mo boleong, gore bopelonomi jo bo sa re tshwanelang bo tote?
2  Le ka motlha e kete seo se ka se diragale! E re ka re ne ra swa malebana le boleo, re ka tlhola re tswelela re tshela mo go jone jang?
3  Kgotsa a ga lo itse gore rotlhe ba re neng ra kolobediwa mo go Keresete Jesu re ne ra kolobediwa mo losong lwa gagwe?
4  Jalo re ne ra fitlhwa le ene ka go kolobediwa ga rona mo losong lwa gagwe, gore fela jaaka Keresete a ne a tsosiwa mo baswing ka kgalalelo ya ga Rara, le rona ka tsela e e tshwanang re tle re tsamaye mo bosheng jwa botshelo.
5  Gonne fa e le gore jaanong re tshwaragane le ene mo losong lo lo tshwanang le lwa gagwe, eleruri gape re tla tshwaragana le ene mo tsogong e e tshwanang le ya gagwe;
6  ka gonne re a itse gore botho jwa rona jwa bogologolo bo ne jwa bapolwa le ene, gore mmele wa rona o o nang le boleo o dirwe o o sa direng, gore re tle re se ka ra tlhola re tswelela re le batlhanka ba boleo.
7  Gonne yo o suleng o golotswe mo boleong.
8  Mo godimo ga moo, fa e le gore re ne ra swa le Keresete, re dumela gore gape re tla tshela le ene.
9  Gonne re a itse gore Keresete, e re ka jaanong a tsositswe mo baswing, ga a tlhole a swa; loso ga lo tlhole lo le mong wa gagwe.
10  Gonne loso lo a neng a lo swa, o ne a lo swela boleo gangwe fela; mme botshelo jo a bo tshelang, o bo tshelela Modimo.
11  Ka tsela e e tshwanang le lona: itseyeng lo sule eleruri ka ga boleo mme lo tshelele Modimo ka Keresete Jesu.
12  Jalo lo se ka lwa letlelela boleo gore bo tswelele bo busa jaaka kgosi mo mebeleng ya lona e e nang le go swa mo lo tla utlwang dikeletso tsa yone.
13  Le gone lo se ka lwa tswelela lo isa ditokololo tsa lona boleong jaaka dibetsa tsa tshiamololo, mme ikiseng Modimong jaaka ba ba tshelang go tswa mo baswing, le ditokololo tsa lona mo Modimong jaaka dibetsa tsa tshiamo.
14  Gonne boleo ga bo a tshwanela go nna mong wa lona, ka jaana lo se tlase ga molao mme lo le tlase ga bopelonomi jo bo sa re tshwanelang.
15  Go tweng jaanong? A re tla leofa ka gonne re se tlase ga molao mme re le tlase ga bopelonomi jo bo sa re tshwanelang? Le ka motlha e kete seo se ka se diragale!
16  A ga lo itse gore fa lo nna lo ikisa mo go ofe fela jaaka batlhanka gore lo mo utlwe, lo batlhanka ba gagwe ka gonne lo a mo utlwa, e ka tswa lo le ba boleo ka tebelelo ya loso kgotsa ba kutlo ka tebelelo ya tshiamo?
17  Mme re leboga Modimo go bo lo ne lo le batlhanka ba boleo mme lo ne lwa nna kutlo go tswa pelong mo mokgweng ole wa thuto o lo neng lwa neelwa mo go one.
18  Ee, e re ka lo ne lwa gololwa mo boleong, lo ne lwa nna batlhanka ba tshiamo.
19  Ke bua kafa mokgweng wa batho ka ntlha ya bokoa jwa nama ya lona: gonne fela jaaka lo ne lwa isa ditokololo tsa lona jaaka batlhanka ba boitshekologo le ba go tlhoka molao ka tebelelo ya go tlhoka molao, jalo jaanong isang ditokololo tsa lona jaaka batlhanka ba tshiamo ka tebelelo ya boitshepo.
20  Gonne e rile lo le batlhanka ba boleo, lo ne lo gololesegile ka ga tshiamo.
21  Jaanong, maungo a lo neng lo tle lo nne le one ka nako eo e ne e le eng? Dilo tse jaanong di lo tlhabisang ditlhong. Gonne bokhutlo jwa dilo tseo ke loso.
22  Le fa go ntse jalo jaanong, ka gonne lo ne lwa gololwa mo boleong mme lo ne lwa nna batlhanka ba Modimo, lo bona maungo a lona malebana le boitshepo, mme bokhutlo ke botshelo jo bo sa khutleng.
23  Gonne dituelo tse boleo bo di duelang ke loso, mme mpho e Modimo a e nayang ke botshelo jo bo sa khutleng ka Keresete Jesu Morena wa rona.
13  A moya mongwe le mongwe o nne mo taolong ya balaodi ba bagolo, gonne ga go na taolo epe fa e se ka Modimo; balaodi ba ba leng gone ba eme ba tlhomilwe ke Modimo mo maemong a bone a a lekanyeditsweng.
2  Jalo yo o ganetsang taolo o ganetsana le thulaganyo ya Modimo; ba ba ganetsanang le yone ba tla ikamogelela katlholo.
3  Gonne ba ba busang ba tshwanetse go boifiwa, e seng mo tirong e e molemo, mme mo go e e bosula. A jaanong lo batla gore lo se ka lwa boifa bolaodi? Nnang lo dire molemo, mme bo tla lo baka;
4  gonne ke modiredi wa Modimo mo go lona gore lo bone molemo. Mme fa e le gore lo dira se se bosula, boifang: gonne ga bo a tshola tšhaka kwantle ga boikaelelo; gonne ke modiredi wa Modimo, mmusolosi yo o shakgalelang yo o tlwaetseng go dira se se bosula.
5  Jalo go na le lebaka le le patelelang gore lona lo nne mo taolong, e seng fela ka ntlha ya tšhakgalo eo mme le ka ntlha ya segakolodi sa lona.
6  Gonne ke gone ka moo gape lo duelang makgetho; gonne ke batlhanka ba Modimo mo setšhabeng ba ba direlang boikaelelo jone jono ka metlha.
7  Nayang botlhe ditshwanelo tsa bone, yo o tshwanetsweng ke lekgetho, lekgetho; yo o tshwanetsweng ke sehuba, sehuba; yo o tshwanetsweng ke poifo, poifo e e ntseng jalo; yo o tshwanetsweng ke tlotlo, tlotlo e e ntseng jalo.
8  Lona lo se ka lwa kolota ope le fa e le sepe, fa e se go ratana; gonne yo o ratang mogagabo o diragaditse molao.
9  Gonne melao e e reng, “O se ka wa dira boaka, O se ka wa bolaya motho, O se ka wa utswa, O se ka wa eletsa ka bopelotshetlha,” mme le fa e le taelo efe e nngwe e e leng teng, e sobokantswe mo lefokong leno, le le reng, “O rate moagelani wa gago jaaka o ithata.”
10  Lorato ga lo direle moagelani bosula; jalo lorato ke tiragatso ya molao.
11  Gape, dirang seno ka gonne lo itse paka, gore e setse e le nako ya gore lo thanye mo borokong, gonne jaanong poloko ya rona e gautshwane go na le ka nako e re neng re nna badumedi ka yone.
12  Bosigo bo tloga bo sa; motshegare o atametse. Jalo a re apoleng ditiro tsa lefifi mme a re apareng dibetsa tsa lesedi.
13  Jaaka mo nakong ya motshegare a re tsamayeng ka mokgwa o montle, e seng mo medirong ya ditlhapelo le mo medirong ya botagwa, e seng mo tlhakanelodikobong e e seng ya kafa molaong le boitshwaro jo bo repileng, e seng mo kgogakgoganong le mo lefufeng.
14  Mme aparang Morena Jesu Keresete, mme lo se ka lwa bo lo rulaganyetsa dikeletso tsa nama go sa le pele.
14  Amogelang motho yo o nang le makoa mo tumelong ya gagwe, mme lo sa dire ditshwetso ka dipotso tsa mo pelong.
2  Motho yo mongwe o na le tumelo ya go ja sengwe le sengwe, mme motho yo o bokoa ene o ja merogo.
3  A yo o jang a se ka a lebela yo o sa jeng kwa tlase, mme a yo o sa jeng a se ka a atlhola yo o jang, gonne Modimo o amogetse yoo.
4  Wena o mang o atlholang motlhanka wa ntlo wa motho yo mongwe? Go ema ga gagwe le go wa ke ga mong wa gagwe. Eleruri, o tla dirwa gore a eme, gonne Jehofa a ka mo dira gore a eme.
5  Motho yo mongwe o atlhola letsatsi lengwe e le le le gaisang le lengwe; motho yo mongwe ene o atlhola letsatsi lengwe jaaka a mangwe otlhe; a motho mongwe le mongwe a tlhatswege pelo ka botlalo mo mogopolong wa gagwe.
6  Yo o bolokang letsatsi o le bolokela Jehofa. Gape, yo o jang, o jela go tlotla Jehofa, gonne o leboga Modimo; mme yo o sa jeng ga a jele go tlotla Jehofa, mme le fa go ntse jalo o leboga Modimo.
7  E bile tota, ga go na ope wa rona, yo o itshelelang fela, e bile ga go na ope yo o itshwelang fela;
8  gonne fa re tshela, re tshelela Jehofa, mme fa re swa, re swela Jehofa. Jalo fa re tshela le fa re swa, re ba ga Jehofa.
9  Gonne gore go nne jalo, Keresete o ne a swa a ba a tshela gape, gore a tle a nne Morena wa baswi le batshedi.
10  Mme ke ka ntlha yang fa o atlhola mokaulengwe wa gago? Kgotsa ke ka ntlha yang fa gape o lebela mokaulengwe wa gago kwa tlase? Gonne rotlhe re tla ema fa pele ga setulo sa katlholo sa Modimo;
11  gonne go kwadilwe ga twe: “‘Jaaka ke tshedile,’ go bua Jehofa, ‘lengole lengwe le lengwe le tla nkhubamela, le loleme longwe le longwe lo tla bolela ka tshosologo fa lo dumela mo Modimong.’”
12  Ka jalo, mongwe le mongwe wa rona o tla ikarabelela mo Modimong.
13  Jalo a re se tlholeng re atlholana, mme go na le moo dirang seno tshwetso ya lona, gore lo se ka lwa baya sekgopi fa pele ga mokaulengwe kgotsa se se ka mo digang.
14  Ke a itse e bile ke tlhotlheletsega go dumela mo go Morena Jesu gore ga go na sepe se se leswafetseng ka bosone; fela fa motho a tsaya sengwe e le se se leswafetseng, mo go ene se leswafetse.
15  Gonne fa mokaulengwe wa gago a hutsafala ka ntlha ya dijo, ga o tlhole o tsamaya tumalanong le lorato. Ka dijo tsa gago o se ka wa senya motho yo Keresete a mo swetseng.
16  Jalo, lo se ka lwa dira gore molemo o lo o dirang o buiwe ka go lo senya.
17  Gonne bogosi jwa Modimo ga bo reye go ja le go nwa, mme bo raya tshiamo le kagiso le boipelo ka moya o o boitshepo.
18  Gonne yo mo ntlheng eno a nnang motlhanka wa ga Keresete o a amogelesega mo Modimong e bile o amogelwa ke batho.
19  Ka jalo, a re lateleleng dilo tse di isang kagisong le dilo tse di bakang go agana.
20  Tlogelang go rutlolola tiro ya Modimo fela ka ntlha ya dijo. Ke boammaaruri gore dilo tsotlhe di phepa, mme ke selo se se utlwisang botlhoko mo mothong yo e reng go na le boemo jo bo kgopisang a je.
21  Go molemo gore o se ka wa ja nama kgotsa wa nwa beine kgotsa wa dira sepe fela se se kgopisang mokaulengwe wa gago.
22  Tumelo e o nang le yone, nna le yone tumalanong le wena mo ponong ya Modimo. Go itumela motho yo o sa ipeyeng mo katlholong ka se a se amogelang.
23  Mme fa e le gore o na le dipelaelo, o setse a bonwe molato fa a ja, gonne ga a je ka ntlha ya tumelo. Eleruri, sengwe le sengwe se se seng ka ntlha ya tumelo ke boleo.
5  Jalo, e re ka jaanong re boletswe re le ba ba siameng ka ntlha ya tumelo, a re ipeleleng kagiso le Modimo ka Morena wa rona Jesu Keresete,
2  yo ka ene le rona re boneng go atamela bopelonomi jo bo sa re tshwanelang jono ka tumelo jo jaanong re emeng mo go jone; mme a re itumeleng, re itshetlegile ka tsholofetso ya kgalalelo ya Modimo.
3  Mme e seng seo fela, mme a re itumeleng fa re le mo dipitlaganong, e re ka re itse gore pitlagano e tsala boitshoko;
4  boitshoko jone, boemo jo bo amogelesegang; boemo jo bo amogelesegang jone, tsholofelo,
5  mme tsholofelo ga e swabise; ka gonne lorato lwa Modimo lo tshololetswe mo dipelong tsa rona ka moya o o boitshepo, o re neng ra o newa.
6  Gonne, eleruri, Keresete, fa re ne re sa ntse re le bokoa, o ne a swela batho ba e seng ba bomodimo ka nako e e tlhomilweng.
7  Gonne ga go motlhofo gore mongwe a swele motho yo o siameng; eleruri, motho yo o molemo ene, gongwe mongwe o nna le bopelokgale jwa go mo swela.
8  Mme Modimo o supa lorato lwa gagwe mo go rona ka tsela ya gore, fa re ne re sa ntse re le baleofi, Keresete o ne a re swela.
9  Jalo, e re ka jaanong re boletswe re le ba ba siameng ka madi a gagwe, re tla bolokwa segolobogolo ka ene mo tšhakgalong.
10  Gonne fa re ne ra letlana le Modimo ka loso lwa Morwawe, fa re ne re sa ntse re le baba, jaanong ka re letlane, re tla bolokwa segolobogolo ka botshelo jwa gagwe.
11  Mme e seng seo fela, mme gape re itumela mo Modimong ka Morena wa rona Jesu Keresete, yo jaanong re amogetseng tetlanyo ka ene.
12  Ke gone ka moo, fela jaaka boleo bo ne jwa tsena mo lefatsheng ka motho a le mongwe le loso ka boleo, loso lo ne lwa anamela kwa bathong botlhe ka gonne ba leofile botlhe—.
13  Gonne go fitlha kwa Molaong boleo bo ne bo le mo lefatsheng, mme motho ga a bonwe molato wa boleo fa go se na molao.
14  Le fa go ntse jalo, loso lo ne lwa busa jaaka kgosi go tswa kwa go Adame go tla go fitlha mo go Moshe, le mo go ba ba neng ba sa leofa kafa setshwanong sa tlolo ya ga Adame, yo o nang le tshwano ya yo o neng a tla.
15  Mme ga go a nna jalo ka mpho jaaka go ne go ntse ka tlolo. Gonne fa ba le bantsi ba ne ba swa ka tlolo ya motho a le mongwe, bopelonomi jo bo sa re tshwanelang jwa Modimo le mpho ya gagwe ya mahala mmogo le bopelonomi jo bo sa re tshwanelang ka motho a le mongwe Jesu Keresete di ne tsa tota fela thata mo go ba le bantsi.
16  Gape, ga go a nna jalo ka mpho ya mahala jaaka go ne go ntse ka tsela e dilo di neng tsa diragala ka yone ka motho a le mongwe yo o neng a leofa. Gonne katlholo e ne ya nna gone ka ntlha ya tlolo e le nngwe mo go bonweng molato, mme mpho e ne ya nna gone ka ntlha ya ditlolo di le dintsi mo polelong ya tshiamo.
17  Gonne fa ka tlolo ya motho a le mongwe loso lo ne lwa busa jaaka kgosi ka ene yoo, segolobogolo ba ba amogelang letlotlo la bopelonomi jo bo sa re tshwanelang le la mpho ya mahala ya tshiamo ba tla busa e le dikgosi ba le mo botshelong ka motho a le mongwe, e bong Jesu Keresete.
18  Jaanong, jaaka fa ka tlolo e le nngwe batho ba mefuta yotlhe ba ne ba felela ka gore ba bonwe molato, ka tsela e e tshwanang gape, ka tiro e le nngwe ya tshiamiso batho ba mefuta yotlhe ba ne ba felela ka gore ba bolelwe e le ba ba siametseng botshelo.
19  Gonne fela jaaka ba le bantsi ba ne ba dirwa baleofi ka botlhokakutlo jwa motho a le mongwe, ka tsela e e tshwanang ba le bantsi ba tla dirwa ba ba siameng ka go utlwa ga motho a le mongwe.
20  Jaanong Molao o ne wa tla fa thoko gore tlolo e tote. Mme koo boleo bo neng jwa tota gone, bopelonomi jo bo sa re tshwanelang bo ne jwa nna jwa totela pele.
21  Gore go direge eng? Gore, fela jaaka boleo bo ne jwa busa jaaka kgosi le loso, ka tsela e e tshwanang le bopelonomi jo bo sa re tshwanelang bo buse jaaka kgosi ka tshiamo ka tebelelo ya botshelo jo bo sa khutleng ka Jesu Keresete Morena wa rona.
15  Mme rona ba ba nonofileng re tshwanetse go sikara makoa a ba ba sa nonofang, mme re sa iitumedise.
2  A mongwe le mongwe wa rona a itumedise moagelani wa gagwe ka se se molemo go mo aga.
3  Gonne le Keresete tota o ne a se ka a iitumedisa; mme fela jaaka go kwadilwe: “Dikgobo tsa ba ba neng ba go kgoba di nkwetse.”
4  Gonne dilo tsotlhe tse di neng tsa kwalwa go sa le pele di ne tsa kwalelwa go re laya, gore ka boitshoko jwa rona le ka kgomotso ya Dikwalo re nne le tsholofelo.
5  Jaanong e kete Modimo yo o fang boitshoko le kgomotso a ka dira gore mo gare ga lona lo nne le boikutlo jwa mogopolo jo bo tshwanang le jo Keresete Jesu a neng a na le jone,
6  gore ka tumalano e le nngwe lo galaletse Modimo le Rara wa Morena wa rona Jesu Keresete ka molomo o le mongwe.
7  Jalo amogelanang, fela jaaka Keresete le ene a ne a re amogela, ka tebelelo ya go galaletsa Modimo.
8  Gonne ka re Keresete o ne a nna modiredi wa ba ba rupileng mo boemong jwa boammaaruri jwa Modimo, gore a tlhomamise ditsholofetso tse A neng a di dira mo go borraabonemogologolwane,
9  le gore ditšhaba di tle di galaletse Modimo ka ntlha ya kutlwelobotlhoko ya gagwe. Fela jaaka go kwadilwe go twe: “Ke gone ka moo ke tla bolelang ka tshosologo mo ditšhabeng fa ke dumela mo go wena mme ke tla leletsa leina la gago pina.”
10  Mme gape a re: “Itumeleng, lona ditšhaba, le batho ba gagwe.”
11  Gape a re: “Bakang Jehofa, lona ditšhaba tsotlhe, mme a batho botlhe ba mmake.”
12  Mme gape Isaia a re: “Go tla nna le modi wa ga Jese, mme go tla nna le yo o emang gore a buse ditšhaba; ditšhaba di tla solofela mo go ene.”
13  E kete Modimo yo o nayang tsholofelo a ka lo tlatsa ka boipelo jotlhe le kagiso ka go dumela ga lona, gore lo tote mo tsholofelong ka maatla a moya o o boitshepo.
14  Jaanong le nna ka bonna ke tlhomamisega ka lona, bakaulengwe ba me, gore le lona ka bolona lo tletse ka se se molemo, e re ka lo tladitswe ka kitso yotlhe, le gore gape lo kgona go tlhagisana.
15  Le fa go ntse jalo, ke lo kwalela ka tlhamalalo segolo ka dintlha dingwe, jaaka e kete ke lo gakolola gape, ka ntlha ya bopelonomi jo bo sa re tshwanelang jo ke bo neilweng jo bo tswang kwa Modimong
16  gore ke nne motlhanka wa ga Keresete Jesu mo ditšhabeng, ke tshwarege mo tirong e e boitshepo ya dikgang tse di molemo tsa Modimo, gore tshupelo, e leng, ditšhaba tseno, e nne tse di amogelesegang, e re ka di itshepisiwa ka moya o o boitshepo.
17  Jalo ke na le lebaka la go itumela mo go Keresete Jesu fa go tla mo dilong tse di leng ka ga Modimo.
18  Gonne ruri ga ke na go nna pelokgale go bolela selo se le sengwe fa e se sa dilo tseo tse Keresete a neng a di dira ka nna gore merafe e nne kutlo, ka lefoko la me le tiro,
19  ka maatla a ditshupo le dikgakgamatso, ka maatla a moya o o boitshepo; mo e leng gore go tswa Jerusalema le mo potologong go ya go fitlha kwa Ilirikomo ke rerile dikgang tse di molemo ka botlalo ka ga Keresete.
20  Ka tsela eno, eleruri ke ne ka go dira boikaelelo jwa me gore ke se ka ka bolela dikgang tse di molemo koo Keresete a setseng a umakilwe gone, gore ke se ka ka aga mo motheong wa motho yo mongwe;
21  mme, fela jaaka go kwadilwe: “Ba ba sa newang kitsiso epe ka ga gagwe ba tla bona, mme ba ba sa utlwang ba tla tlhaloganya.”
22  Jalo gape ka makgetlo a le mantsi ke ne ka thibelwa go tla kwa go lona.
23  Mme jaanong ka ke sa tlhole ke na le dikarolo tsa naga tse di sa amiwang mo dikgaolong tseno, mme ka dingwaganyana ke nnile ka tlhologelelwa go tla kwa go lona
24  motlhang ke leng mo tseleng ke ya Sepeine, mo godimo ga tsotlhe, fa ke le mo loetong ke ya koo, ke solofela go lo bona le gore lo mpuledise sekgalanyana koo fa ke sena go kgotsofalela pele go nna le lona nakonyana.
25  Mme jaanong ke tloga ke tsaya loeto ke ya Jerusalema go ya go direla baitshepi.
26  Gonne ba ba kwa Makedonia le Akaia ba itumeletse go abalana dilo tsa bone ka go ntshetsa bahumanegi ba e leng baitshepi mo Jerusalema moneelo.
27  Ke boammaaruri, ba itumeletse go dira jalo, mme le fa go ntse jalo ba ne ba le molato mo go bone; gonne fa ditšhaba di ne di tlhakanetse mo dilong tsa bone tsa semoya, le bone ba tshwanetse go direla bano phatlalatsa ka dilo tsa mmele wa senama.
28  Ka gone fa ke sena go fetsa ka seno e bile ke sena go fitlhisa leungo leno ka pabalesego kwa go bone, ke tla feta ka lona fa ke tloga ke ya Sepeine.
29  Mo godimo ga moo, ke a itse gore fa ruri ke tla kwa go lona ke tla tla ka selekanyo se se tletseng sa tshegofatso e e tswang kwa go Keresete.
30  Jaanong ke a lo rotloetsa, bakaulengwe, ka Morena wa rona Jesu Keresete le ka lorato lwa moya, gore lo tlhoafale le nna mo go nthapeleleng mo Modimong,
31  gore ke tle ke gololwe mo go ba ba sa dumeleng mo Judea le gore bodiredi jwa me jo e leng jwa Jerusalema e tle e nne jo bo amogelesegang mo baitsheping,
32  gore fa ke fitlha kwa go lona ka boipelo ka thato ya Modimo ke tle ke lapolosiwe mmogo le lona.
33  E kete Modimo yo o nayang kagiso a ka nna le lona lotlhe. Amen.
1  Paulo, motlhanka wa ga Jesu Keresete le yo o neng a bilediwa go nna moaposetoloi, yo o neng a lomololelwa dikgang tse di molemo tsa Modimo,
2  tse a neng a di solofetsa go sa le pele ka baporofeti ba gagwe mo Dikwalong tse di boitshepo,
3  ka ga Morwawe, yo o neng a tswa mo losikeng lwa ga Dafide kafa nameng,
4  mme e le yo ka maatla a neng a bolelwa a le Morwa Modimo go ya ka moya o o boitshepo ka go tsoga mo baswing—ee, Jesu Keresete Morena wa rona,
5  yo re neng ra amogela bopelonomi jo bo sa re tshwanelang le boaposetoloi ka ene gore ditšhaba tsotlhe di tle di utlwe tumelo malebana le leina la gagwe,
6  ditšhaba tse le lona lo leng ba ba biditsweng mo go tsone gore lo nne ba ga Jesu Keresete—
7  ke kwalela botlhe ba ba mo Roma ba e leng baratwa ba Modimo, ba ba biditsweng gore ba nne baitshepi: E kete lo ka nna le bopelonomi jo bo sa re tshwanelang le kagiso tse di tswang kwa Modimong Rraarona le Morena Jesu Keresete.
8  Sa ntlha, ke leboga Modimo wa me ka Jesu Keresete ka ga lona lotlhe, ka gonne go buiwa ka tumelo ya lona mo lefatsheng lotlhe.
9  Gonne Modimo, yo ke mo direlang tirelo e e boitshepo ka moya wa me malebana le dikgang tse di molemo ka ga Morwawe, ke mosupi wa me wa kafa ke lo umakang ka metlha ka gone mo dithapelong tsa me ke sa kgaotse,
10  ke kopa gore fa fela go ka kgonega la bofelo jaanong ke tlhogonolofadiwe mo thatong ya Modimo gore ke tle kwa go lona.
11  Gonne ke tlhologeletswe go lo bona, gore ke lo neye mpho nngwe ya semoya gore lo nitamisiwe;
12  kgotsa, mma ke re, gore lo kgothatsane, mongwe le mongwe ka tumelo ya yo mongwe, ya lona le ya me.
13  Mme ga ke batle gore lo tlhoke go itse, bakaulengwe, gore ka makgetlo a le mantsi ke ne ka ikaelela go tla kwa go lona, mme ke nnile ka thibelwa go tla go fitlha jaanong, gore ke tle ke bapale maungo mangwe le mo go lona jaaka mo ditšhabeng tse dingwe tsotlhe.
14  Ke molato mo Bagerikeng le mo Bathoseeng, mo go ba ba botlhale le ba ba se nang tlhaloganyo:
15  ka jalo ke na le tlhagafalo ya go bolela dikgang tse di molemo le mo go lona koo kwa Roma.
16  Gonne ga ke tlhabisiwe ditlhong ke dikgang tse di molemo; tota e bile, tsone ke maatla a Modimo a poloko mo go mongwe le mongwe yo o nang le tumelo, mo Mojudeng pele le mo Mogerikeng;
17  gonne tshiamo ya Modimo e senolwa mo go tsone ka ntlha ya tumelo le ka ga tumelo, fela jaaka go kwadilwe go twe: “Mme mosiami—o tla tshela ka tumelo.”
18  Gonne tšhakgalo ya Modimo e senolwa go tswa legodimong kgatlhanong le boikepo jotlhe le tshiamololo ya batho ba ba hupetsang boammaaruri ka tsela e e sa siamang,
19  ka gonne se se ka tswang se itsiwe ka Modimo se bonatshega mo go bone, gonne Modimo o ne a se bonatsha mo go bone.
20  Gonne dinonofo tse di sa bonaleng tsa gagwe di bonwa sentle mo popong ya lefatshe go ya pele, ka gonne di lemogiwa ka dilo tse di dirilweng, e leng maatla a gagwe a a sa feleng le Bomodimo, mo e leng gore ga ba na seipato;
21  ka gonne, le fa ba ne ba itse Modimo, ba ne ba se ka ba mo galaletsa jaaka Modimo le fa e le go mo leboga, mme ba ne ba nna tlhogo e lolea mo dikakanyong tsa bone mme pelo ya bone e e seng botlhale ya fifala.
22  Le mororo ba ne ba gatelela gore ba botlhale, ba ne ba nna dieleele
23  mme ba fetola kgalalelo ya Modimo yo o sa senyegeng ba e dira sengwe se se tshwanang le setshwano sa motho yo o senyegang le sa dinonyane le dibopiwa tse di maoto manè le digagabi.
24  Jalo Modimo, tumalanong le dikeletso tsa dipelo tsa bone, o ne a ba leseletsa mo boitshekologong, gore mebele ya bone e tle e tlontlologe mo go bone,
25  tota le ba ba neng ba ananya boammaaruri jwa Modimo ka maaka mme ba obamela popo ba bo ba e direla tirelo e e boitshepo go na le go e direla Yo o neng a bopa, yo o bakwang ka bosaengkae. Amen.
26  Ke gone ka moo Modimo a neng a ba leseletsa gore ba fisegele tlhakanelodikobo e e tlhabisang ditlhong, gonne basadi ba bone ba ne ba fetola go dirisiwa ga bone ga tlholego ba go dira mo go fapaaneng le tlholego;
27  mme ka tsela e e tshwanang le banna ba ne ba tlogela go dirisa mosadi ka tlholego mme ba gotela mo go maswe mo keletsanong ya bone e e fekeetsang, banna le banna, ba dira se se ferosang sebete mme ba ikamogelela tuelo e e tletseng, e e neng e tshwanela tlolo ya bone.
28  Mme fela jaaka ba ne ba se ka ba amogela go tsaya Modimo ka kitso ya boammaaruri, Modimo o ne a ba leseletsa gore ba nne le mogopolo o o sa amogelweng, gore ba dire dilo tse di sa tshwanelang,
29  ba tletse, jaaka ba ne ba ntse, ka tshiamololo yotlhe, boikepo, keletso ya bopelotshetlha, bosula, ba tletse lefufa, polao, kgogakgogano, tsietso, tshekamelo ya bopelotlhoi, ba le basebi,
30  bajadirethe, batlhoi ba Modimo, ba ba se nang maitseo, ba ba mabela, baipegi, batlhami ba dilo tse di utlwisang botlhoko, ba ba sa utlweng batsadi,
31  ba ba se nang tlhaloganyo, ba ba sa bolokeng ditumalano, ba ba se nang lorato lwa tlholego, ba ba se nang kutlwelobotlhoko.
32  Le mororo ba itse sentle ka botlalo taelo e e siameng ya Modimo, gore ba ba tlwaetseng go dira dilo tse di ntseng jalo ba tshwanetswe ke loso, ga ba nnele go di dira fela mme gape ba dumalana le ba ba tlwaetseng go di dira.
2  Jalo ga o na seipato, motho ke wena, le fa o ka tswa o le mang, fa e le gore o a atlhola; gonne selo se o atlholang yo mongwe ka sone, o a ikatlhola, e re ka jaana wena yo o atlholang o tlwaetse go dira tsone dilo tseo.
2  Jaanong re a itse gore katlholo ya Modimo, tumalanong le boammaaruri, e kgatlhanong le ba ba tlwaetseng go dira dilo tse di ntseng jalo.
3  Mme a o gopola gore o tla falola katlholo ya Modimo, motho ke wena, fa o ntse o atlhola ba ba tlwaetseng go dira dilo tse di ntseng jalo mme le fa go ntse jalo wena o di dira?
4  Kgotsa a o nyatsa dikhumo tsa bopelonomi jwa gagwe le boiphapaanyo le go itshwara ka bopelotelele, ka gonne o sa itse gore nonofo ya bopelonomi ya Modimo e leka go go gogela boikwatlhaong?
5  Mme go ya ka go kgwaralala ga gago le pelo e e sa ikwatlhaeng o ipolokela tšhakgalo mo letsatsing la tšhakgalo le la go senolwa ga katlholo e e siameng ya Modimo.
6  Mme o tla duela mongwe le mongwe go ya ka ditiro tsa gagwe:
7  botshelo jo bo sa khutleng mo go ba ba batlang kgalalelo le tlotlo le bosaboleng ka boitshoko mo tirong e e molemo;
8  le fa go ntse jalo, ba ba ratang manganga le ba ba sa utlweng boammaaruri mme ba utlwa tshiamololo ba tla tlelwa ke tšhakgalo le bogale,
9  pitlagano le matshwenyego, mo moyeng wa motho mongwe le mongwe yo o dirang se se utlwisang botlhoko, wa Mojuda pele mme le wa Mogerika;
10  mme kgalalelo le tlotlo le kagiso mo go mongwe le mongwe yo o dirang se se molemo, mo Mojudeng pele le mo Mogerikeng.
11  Gonne Modimo ga a na tlhaolele.
12  Ka sekai, botlhe ba ba neng ba leofa ba se na molao gape ba tla nyelela ba se na molao; mme botlhe ba ba neng ba leofa ba le tlase ga molao ba tla atlholwa ka molao.
13  Gonne bautlwi ba molao ga se bone ba ba siameng fa pele ga Modimo, mme badiragatsi ba molao ba tla bolelwa e le ba ba siameng.
14  Gonne le fa e le leng fela fa batho ba ditšhaba ba ba se nang molao ba dira ka tlholego dilo tsa molao, batho bano, le mororo ba se na molao, bone ka bobone ke molao.
15  Ke bone tota ba ba bontshang fa kgang ya molao e kwadilwe mo dipelong tsa bone, fa segakolodi sa bone se naya bosupi kaga bone e bile, mo gare ga dikakanyo tsa bone, ba a latofadiwa kgotsa ga ba bonwe molato.
16  Seno e tla nna ka letsatsi la fa Modimo ka Keresete Jesu a atlhola dilo tsa sephiri tsa batho, go ya ka dikgang tse di molemo tse ke di bolelang.
17  Jaanong, fa o le Mojuda ka leina mme o ikaega ka molao e bile o ipelafatsa ka Modimo,
18  mme o itse thato ya gagwe e bile o amogela dilo tse di molemolemo ka gonne o laiwa ka molomo mo Molaong;
19  mme o tlhomamisega gore o mogogi wa difofu, lesedi la ba ba leng mo lefifing,
20  mosiamisi wa ba ba seng tekatekano, yo o rutang masea, e bile o na le sebopego sa kitso le sa boammaaruri mo Molaong—
21  le fa go ntse jalo, a wena yo o rutang motho mongwe o sele, a ga o ithute? Wena, yo o rerang o re “O se ka wa utswa,” a o a utswa?
22  Wena, yo o reng “O se ka wa dira boaka,” a o dira boaka? Wena, yo o bontshang gore o ila medingwana, a o thukutha ditempele?
23  Wena, yo o ipelafatsang ka molao, a o tlontlolola Modimo ka go tlola Molao?
24  Gonne “leina la Modimo le tlhapadiwa ka ntlha ya lona mo ditšhabeng”; fela jaaka go kwadilwe.
25  Tota e bile go rupa go solegela molemo fa fela o tlwaetse go diragatsa molao; mme fa o le motlodi wa molao, go rupa ga gago jaanong ke bosarupang.
26  Jalo, fa motho yo o sa rupang a boloka dilo tse di siameng tse di tlhokwang ke Molao, bosarupang jwa gagwe bo tla kaiwa e le go rupa, a ga go jalo?
27  Mme motho yo o sa rupang, yo o ntseng jalo ka tlholego, ka go diragatsa Molao, o tla go atlhola wena yo ka melao ya gagwe e e kwadilweng le go rupa o leng motlodi wa molao.
28  Gonne yo e leng Mojuda kafa ntle ga se ene, le gone go rupa ga se mo go kafa ntle mo nameng.
29  Mme Mojuda ke yo e leng ene mo teng, mme go rupa ga gagwe ke ga pelo ka moya, mme e seng ka melao e e kwadilweng. Pako ya yoo e tswa mo Modimong, e seng mo bathong.
3  Tlotlomalo ya Mojuda ke eng, kgotsa mosola wa go rupa ke eng?
2  O mogolo fela thata ka tsela nngwe le nngwe. Sa ntlha, ka gonne ba ne ba neilwe ditaelo tse di boitshepo tsa Modimo.
3  Jaanong kgang ke eng? Fa bangwe ba ne ba se ka ba bontsha tumelo, a go tlhoka tumelo ga bone gongwe go tla dira gore boikanyegi jwa Modimo bo se ka jwa nna le mosola?
4  Le ka motlha e kete seo se ka se diragale! Mme a Modimo a fitlhelwe a le boammaaruri, le fa motho mongwe le mongwe a fitlhelwa a le moaki, fela jaaka go kwadilwe go twe: “Gore o tle o supiwe o le yo o siameng mo mafokong a gago mme o tle o fenye fa o atlholwa.”
5  Le fa go ntse jalo, fa tshiamololo ya rona e bonatsa tshiamo ya Modimo, re tla reng? Modimo ga a tshiamololo fa a ntsha tšhakgalo ya gagwe, a ga go jalo? (Ke bua jaaka motho a bua.)
6  Le ka motlha e kete seo se ka se diragale! Go seng jalo, Modimo o tla atlhola jang lefatshe?
7  Le fa go ntse jalo fa ka ntlha ya maaka a me boammaaruri jwa Modimo bo dirilwe gore bo tlhomologe segolo gore a galalediwe, ke ka ntlha yang fa le nna ke sa ntse ke atlholwa ke le moleofi?
8  Mme ke ka ntlha yang ke sa re, fela jaaka re latofadiwa ka maaka le fela jaaka banna bangwe ba bolela gore ra re: “A re direng dilo tse di bosula gore dilo tse di molemo di tle”? Katlholo ya banna bao e tumalanong le tshiamiso.
9  Jaanong go tweng? A re mo seemong se se botoka? Legoka! Gonne fa godimo re dirile tatofatso ya gore Bajuda mmogo le Bagerika botlhe ba ka fa tlase ga boleo;
10  fela jaaka go kwadilwe go twe: “Ga go na motho yo o siameng, le fa e le a le mongwe fela;
11  ga go na ope yo o nang le temogo epe, ga go na ope yo o batlang Modimo.
12  Batho botlhe ba fapogile, botlhe fela jaanong ke ba ba se nang mosola; ga go na ope yo o dirang bopelonomi, ga go na le fa a le mongwe fela.”
13  “Mometso wa bone ke phupu e e atlhameng, ba dirisitse tsietso ka diteme tsa bone.” “Botlhole jwa boshaushawane bo kafa morago ga dipounama tsa bone.”
14  “Mme molomo wa bone o tletse go tlhapatsa le mafoko a a utlwisang botlhoko.”
15  “Dinao tsa bone di bofefo go tsholola madi.”
16  “Tshenyo le tlhokofalo ya pelo di mo ditseleng tsa bone,
17  mme ga ba a ka ba itse tsela ya kagiso.”
18  “Ga go na poifo ya Modimo fa pele ga matlho a bone.”
19  Jaanong re a itse gore dilo tsotlhe tse Molao o di buang o di bua le ba ba kafa tlase ga Molao, gore molomo mongwe le mongwe o thijwe le gore lefatshe lotlhe le lebanwe ke go otlhaiwa ke Modimo.
20  Jalo ka ditiro tsa molao ga go na nama epe e e tla bolelwang e le e e siameng fa pele ga gagwe, gonne kitso ya boleo ya boammaaruri e ka molao.
21  Mme jaanong kwantle ga molao tshiamo ya Modimo e bonaditswe, jaaka Molao le Baporofeti ba naya bosupi ka yone ke;
22  ee, tshiamo ya Modimo ka tumelo e e mo go Jesu Keresete, mo go botlhe ba ba nang le tumelo. Gonne ga go na pharologanyo.
23  Gonne botlhe ba leofile e bile ba tlhaela kgalalelo ya Modimo,
24  mme go ntse jaaka e kete ke mpho ya mahala go bo ba bolelwa e le ba ba siameng ka bopelonomi jo bo sa re tshwanelang jwa gagwe ka go gololwa ka thekololo e e neng ya duelwa ke Keresete Jesu.
25  Modimo o ne a mo tlhoma jaaka tshupelo ya thuanyo ka tumelo mo mading a gagwe. Seno e ne e le gore a bontshe tshiamo ya gagwe, ka gonne o ne a itshwarela maleo a a neng a dirwa mo nakong e e fetileng fa Modimo a ne a ntse a supa bopelotelele;
26  gore a bontshe tshiamo ya gagwe mo pakeng eno ya jaanong, gore a tle a nne yo o siameng le fa a bolela motho yo o nang le tumelo mo go Jesu e le yo o siameng.
27  Jaanong go ipelafatsa go kae? Go tswaletswe kwa ntle. Ka molao ofe? Wa ditiro? Legoka, mme ka molao wa tumelo.
28  Gonne re tsaya gore motho o bolelwa e le yo o siameng ka tumelo kwantle ga ditiro tsa molao.
29  Kgotsa a ke Modimo wa Bajuda fela? A gape ga se wa batho ba ditšhaba? Ee, le wa batho ba ditšhaba gape,
30  fa e le gore eleruri Modimo o mongwe, yo o tla bolelang batho ba ba rupileng e le ba ba siameng ka ntlha ya tumelo le batho ba ba sa rupang e le ba ba siameng ka tumelo ya bone.
31  A jaanong re fedisa molao ka tumelo ya rona? Le ka motlha e kete seo se ka se diragale! Go na le moo, re tlhomamisa molao.
12  Ka gone ke a lo rapela ka mapelotlhomogi a Modimo, bakaulengwe, gore lo ise mebele ya lona setlhabelo se se tshelang, se se boitshepo, se se amogelesegang mo Modimong, e leng tirelo e e boitshepo ka maatla a lona a go akanya.
2  Mme tlogelang go bopega jaaka tsamaiso eno ya dilo, mme lo fetolwe ka go fetola megopolo ya lona, gore lo iponele se thato ya Modimo e e molemo le e e amogelesegang le e e itekanetseng e leng sone.
3  Gonne ka bopelonomi jo bo sa re tshwanelang jo ke bo neilweng ke bolelela mongwe le mongwe mo go lona gore a se ka a ikgopola thata go feta kafa go tlhokegang go ikgopola ka gone; mme a akanye gore a nne le mogopolo o o itekanetseng sentle, mongwe le mongwe kafa Modimo a mo abetseng selekanyo sa tumelo ka gone.
4  Gonne fela jaaka re na le ditokololo di le dintsi mo mmeleng o le mongwe, mme e se ditokololo tsotlhe tse di dirang tiro e le nngwe fela,
5  jalo rona, le mororo re le bantsi, re mmele o le mongwe o o seoposengwe le Keresete, mme re ditokololo tse nngwe le nngwe ya tsone e leng ya e nngwe.
6  E re ka jaanong re na le dimpho tse di sa tshwaneng go ya ka bopelonomi jo bo sa re tshwanelang jo re bo neilweng, e ka ne e le boporofeti, a re porofeteng go ya ka tumelo e re e abetsweng;
7  kgotsa bodiredi, a re nneng mo bodireding jono; kgotsa yo o rutang, a a nne mo go ruteng ga gagwe;
8  kgotsa yo o rotloetsang, a a nne mo thotloetsong ya gagwe; yo o abang, a a go dire a aba ka bopelontle; yo o okamelang, a a go dire ka tlhoafalo ya mmatota; yo o bontshang kutlwelobotlhoko, a a go dire ka boitumelo.
9  A lorato lwa lona lo nne lo lo se nang boitimokanyo. Tlhoang se se boikepo, ngaparelang se se molemo.
10  Mo loratong lwa bokaulengwe bontshanang lorato lwa bopelonomi. Mo go bontshaneng tlotlo etelelang pele.
11  Lo se ka lwa nyahala mo tirong ya lona. Tukang mo moyeng. Nnang batlhanka ba ga Jehofa.
12  Ipeleng mo tsholofelong. Itshokeng mo pitlaganong. Nnelang ruri mo thapelong.
13  Abalanang le baitshepi go ya ka dilo tse ba di tlhokang. Latelang mokgwa wa go tshola baeng.
14  Nnang lo segofatse ba ba bogisang; segofatsang mme lo se ka lwa hutsa.
15  Ipeleng le batho ba ba ipelang; lelang le batho ba ba lelang.
16  Nnang le mogopolo o o tshwanang ka ba bangwe jaaka o lo nang le one ka lona; lo se ka lwa tlhoma megopolo mo dilong tse di kwa godimo, mme yang le dilo tse di kwa tlase. Lo se ka lwa nna botlhale mo matlhong a lona.
17  Lo se ka lwa busetsa ope bosula ka bosula. Nayang dilo tse di molemo mo ponong ya batho botlhe.
18  Fa go kgonega, kafa go ka kgonegang ka gone mo go lona, agisanang le batho botlhe.
19  Lo se ka lwa ipusolosetsa, baratwa, mme thibogelang tšhakgalo; gonne go kwadilwe ga twe: “Pusoloso ke ya me; ke tla duela, go bua Jehofa.”
20  Mme, “fa mmaba wa gago a tshwerwe ke tlala, mo fepe; fa a nyorilwe, mo neye sengwe gore a nwe; gonne ka go dira seno o tla bo o koelela magala a a tukang mo tlhogong ya gagwe.”
21  Lo se ka lwa itetla gore lo fenngwe ke bosula, mme nnang lo fenye bosula ka molemo.
