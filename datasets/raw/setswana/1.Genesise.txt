10  Mme eno ke polelo ya botshelo jwa bomorwa Noa, Sheme, Hame le Jafethe. Jaanong ba ne ba simolola go tsholelwa bana ba basimane morago ga morwalela.
2  Bomorwa Jafethe e ne e le Gomere le Magogo le Madai le Jafane le Tubale le Mesheke le Tirase.
3  Mme bomorwa Gomere e ne e le Ashekenase le Rifathe le Togarema.
4  Mme bomorwa Jafane e ne e le Elisa le Tareshishe, Kitime le Dodanime.
5  Batho botlhe ba ditlhaketlhake ba ditšhaba ba ne ba anamela kgakala mo mafatsheng a bone ba tswa mo go bano, bangwe le bangwe kafa lolemeng lwa bone, kafa malapeng a bone, ka ditšhaba tsa bone.
6  Mme bomorwa Hame e ne e le Kushe le Miseraime le Pute le Kanana.
7  Mme bomorwa Kushe e ne e le Seba le Hafila le Sabatahe le Raama le Sabateka. Mme bomorwa Raama e ne e le Sheba le Dedane.
8  Mme Kushe a nna rraagwe Nimerode. E ne e le wa ntlha go nna yo o thata mo lefatsheng.
9  O ne a iponatsa a le motsomi yo o thata kgatlhanong le Jehofa. Ke gone ka moo go nang le polelo e e reng: “Fela jaaka Nimerode motsomi yo o thata kgatlhanong le Jehofa.”
10  Mme tshimologo ya bogosi jwa gagwe e ne ya nna Babele le Ereke le Akade le Kalene, mo lefatsheng la Shinare.
11  O ne a ya Asiria a tswa mo lefatsheng leo mme a simolola go aga Ninife le Rehobothe-Ire le Kala
12  le Resene fa gare ga Ninife le Kala: ono ke motse o mogolo.
13  Mme Miseraime a nna rraagwe Ludime le Anamime le Lehabime le Nafetuhime
14  le Paterusime le Kaseluhime (ba go duleng Bafilisitia mo go bone) le Kafetorime.
15  Mme Kanana a nna rraagwe Sidona leitibolo la gagwe, le Hethe
16  le Bajebuse le Baamore le Bagiregashe
17  le Bahife le Baarika le Basine
18  le Baarefade le Basemare le Bahamathe; morago ga moo malapa a Bakanana a gasama.
19  Ka jalo molelwane wa Bakanana o ne wa simolola kwa Sidona go fitlha kwa Gerare, gaufi le Gasa, go fitlha kwa Sodoma le Gomora le Adema le Seboima, gaufi le Lasha.
20  Bano e ne e le bomorwa Hame kafa malapeng a bone, kafa ditemeng tsa bone, mo mafatsheng a bone, ka ditšhaba tsa bone.
21  Mme Sheme, rremogologolwane wa bomorwa Ebere botlhe, morwarraagwe Jafethe yo mogolo mo go botlhe, le ene a tsholelwa bana.
22  Bomorwa Sheme e ne e le Elama le Aseshure le Arepakeshade le Lude le Arame.
23  Mme bomorwa Arame e ne e le Use le Hule le Gethere le Mashe.
24  Mme Arepakeshade a nna rraagwe Shela, mme Shela a nna rraagwe Ebere.
25  Mme Ebere a tsholelwa bana ba babedi ba basimane. Leina la yo mongwe e ne e le Pelege, ka gonne mo metlheng ya gagwe lefatshe le ne le kgaogane; mme leina la ga morwarraagwe e ne e le Joketane.
26  Mme Joketane a nna rraagwe Alemodade le Shelefe le Hasaremafethe le Jera
27  le Hadorame le Usale le Dikela
28  le Obale le Abimaele le Sheba
29  le Ofire le Hafila le Jobabe; botlhe bano e ne e le bomorwa Joketane.
30  Mme lefelo la bone la bonno le ne le simolola kwa Mesha le ya go fitlha kwa Sefare, kgaolo e e dithaba ya Botlhaba.
31  Bano e ne e le bomorwa Sheme kafa malapeng a bone, kafa ditemeng tsa bone, mo mafatsheng a bone, kafa ditšhabeng tsa bone.
32  Ano e ne e le malapa a bomorwa Noa kafa ditshikeng tsa malapa a bone, ka ditšhaba tsa bone, mme ditšhaba di ne tsa anama mo lefatsheng di tswa mo go bano morago ga morwalela.
4  Jaanong Adame a tlhakanela dikobo le Efa mosadi wa gagwe mme a ima. Fa nako e ntse e tsamaya a belega Kaine mme a re: “Ke tshotse monna ka thuso ya ga Jehofa.”
2  Moragonyana a belega gape, Abele monnawe. Abele a nna modisa wa dinku, mme Kaine a nna molemi wa mmu.
3  Go ne ga diragala fa go sena go feta nako nngwe gore Kaine a tlise mangwe a maungo a mmu e le tshupelo e e yang kwa go Jehofa.
4  Mme fa e le Abele, le ene a tlisa mangwe a maitibolo a letsomane la gagwe, le dinama tsa one tse di mafura. Jaanong fa Jehofa a ne a leba Abele le tshupelo ya gagwe ka kamogelo,
5  ga a a ka a leba Kaine le tshupelo ya gagwe ka kamogelo epe. Mme Kaine a tuka bogale jo bogolo, mme sefatlhego sa gagwe sa tlhonya.
6  Foo Jehofa a raya Kaine a re: “Ke ka ntlha yang fa o tuka bogale e bile ke ka ntlha yang fa sefatlhego sa gago se tlhontse?
7  Fa o simolola go dira molemo, a ga o kitla o godisiwa? Mme fa o sa dire molemo, go na le boleo jo bo bobileng fa kgorong, e bile bo a go eletsa; mme wena, a o tla bo fenya?”
8  Morago ga moo Kaine a raya Abele monnawe a re: [“A re ye kwa nageng.”] Ka jalo go ne ga diragala gore fa ba le kwa nageng Kaine a tlhasele Abele monnawe mme a mmolaye.
9  Moragonyana Jehofa a raya Kaine a re: “Abele monnao o kae?” mme a re: “Ga ke itse. A ke modisa wa ga nnake?”
10  Foo a re: “O dirileng? Reetsa! Madi a ga monnao a goela kwa go nna go tswa mo mmung.
11  Mme jaanong o hutsitswe ka go lelekwa mo mmung, o o butseng molomo wa one gore o monye madi a ga monnao a tswa mo seatleng sa gago.
12  Fa o lema mmu, ga o kitla o go busetsa maatla a one. O tla nna mokgarakgatshegi le mofaladi mo lefatsheng.”
13  Foo Kaine a raya Jehofa a re: “Go otlhaelwa phoso ga me go gogolo thata mo ke ka se go emeleng.
14  Bona, mo letsatsing leno o a nteleka gore ke tswe mo godimo ga lefatshe, mme ke tla bo ke fitlhetswe sefatlhego sa gago; e bile ke tla nna mokgarakgatshegi le mofaladi mo lefatsheng, mme ga go na pelaelo gore mongwe fela yo o mponang o tla mpolaya.”
15  Foo Jehofa a mo raya a re: “Ka lebaka leo mongwe fela yo o bolayang Kaine o tla busolosediwa makgetlo a le supa.” Ka jalo Jehofa a tlhomela Kaine sesupo gore ope yo o mmonang a se ka a mo kgemetha.
16  Foo Kaine a tswa fa pele ga sefatlhego sa ga Jehofa mme a aga mo lefatsheng la Bofaladi go ela kwa botlhaba jwa Edene.
17  Morago ga moo Kaine a tlhakanela dikobo le mosadi wa gagwe mme a ima a ba a belega Enoke. Mme a tshwarega mo go ageng motse mme a bitsa leina la motse oo ka leina la ga morwawe e bong Enoke.
18  Moragonyana Enoke a tsholelwa Irade. Mme Irade a nna rraagwe Mehujaele, Mehujaele a nna rraagwe Methushaele, Methushaele a nna rraagwe Lameke.
19  Mme Lameke a itseela basadi ba babedi. Leina la wa ntlha e ne e le Ada mme leina la wa bobedi e le Sila.
20  Fa nako e ntse e tsamaya Ada a belega Jabale. O ne a nna mosimolodi wa ba ba nnang mo megopeng e bile ba na le diruiwa.
21  Mme leina la ga morwarraagwe e ne e le Jubale. O ne a nna mosimolodi wa botlhe ba ba tsholang harepa le lotlhaka.
22  Fa e le Sila, le ene o ne a belega Tubale-kaine, mothudi wa sedirisiwa sa mofuta mongwe le mongwe sa kgotlho le tshipi. Mme kgaitsadie Tubale-kaine e ne e le Naama.
23  Ka gone Lameke o ne a tlhamela basadi ba gagwe Ada le Sila mafoko ano: “Utlwang lentswe la me, lona basadi ba ga Lameke;Sekegelang lefoko la me tsebe:Ke bolaile monna ka ntlha ya go nkgobatsa,Ee, lekau ka ntlha ya go ntitaya.
24  Fa Kaine a tshwanetse go busolosediwa makgetlo a le supa,Lameke ene o tla busolosediwa makgetlo a le masome a supa le bosupa.”
25  Mme Adame a tlhakanela dikobo gape le mosadi wa gagwe mme a belega ngwana wa mosimane mme a mo raya leina a re Sethe, ka gonne, jaaka fa a ne a bolela: “Modimo o ntlhometse losika lo longwe mo boemong jwa ga Abele, ka gonne Kaine o ne a mmolaya.”
26  Le Sethe o ne a tsholelwa ngwana wa mosimane mme a mo raya leina a re Enoshe. Ka nako eo go ne ga simololwa go bitsa leina la ga Jehofa.
26  Jaanong ga tsoga leuba mo lefatsheng, kwantle ga leuba la ntlha le le neng la tla mo metlheng ya ga Aborahame, mo e leng gore Isake o ne a ya kwa go Abimeleke, kgosi ya Bafilisitia, kwa Gerare.
2  Foo Jehofa a bonala kwa go ene mme a re: “O se ka wa ya kwa Egepeto. Nna mo metlaaganeng mo lefatsheng le ke le go tlhaolelang.
3  Aga o le moeng mo lefatsheng leno, mme ke tla nna le wena e bile ke tla go segofatsa, ka gonne ke tla naya wena le losika lwa gago mafatshe ano otlhe, mme ke tla diragatsa maikano a ke neng ka a ikanela Aborahame rrago ke re,
4  ‘Ke tla ntsifatsa losika lwa gago jaaka dinaledi tsa magodimo e bile ke tla naya losika lwa gago mafatshe ano otlhe; mme ditšhaba tsotlhe tsa lefatshe di tla itshegofatsa ka losika lwa gago,’
5  ka ntlha ya gore Aborahame o ne a reetsa lentswe la me mme a tswelela go diragatsa maikarabelo a gagwe mo go nna, ditaolo tsa me, melawana ya me, le melao ya me.”
6  Ka jalo Isake a tswelela a nna kwa Gerare.
7  Banna ba lefelo leo ba ne ba nna ba botsa kaga mosadi wa gagwe, mme a ba raya a re: “Ke kgaitsadiake.” Gonne o ne a boifa go re “Mosadi wa me” e se re kgotsa, go mo nopola, “banna ba lefelo leno ba mpolaye ka ntlha ya ga Rebeka,” ka gonne o ne a le montle.
8  Mme ga diragala gore jaaka fa malatsi a gagwe a ne a ntse a ntsifala koo Abimeleke, kgosi ya Bafilisitia, a bo a lebile kwa ntle ka fensetere a bogetse, mme a bona Isake a ijesa monate le Rebeka mosadi wa gagwe.
9  Abimeleke a akofa a bitsa Isake mme a re: “Aitsane, ga se ope fa e se mosadi wa gago! Ka jalo go tla jang go bo o ne wa re, ‘Ke kgaitsadiake’?” Foo Isake a mo raya a re: “Ke buile jalo ke boifa gore nka tla ka swa ka ntlha ya gagwe.”
10  Mme Abimeleke a tswelela a re: “Ke eng seno se o se re diretseng? Ruri go ise go ye kae mongwe wa batho o ka bo a ile a lala le mosadi wa gago, mme o ne o tla bo o re tliseditse molato!”
11  Foo Abimeleke a laola batho botlhe, a re: “Ope fela yo o amang monna yono le mosadi wa gagwe ruri o tla bolawa!”
12  Morago ga moo Isake a simolola go jala peo mo lefatsheng leo, mme mo ngwageng oo o ne a bona go fitlha go dilekanyo di le lekgolo mo go e le nngwe, jaaka fa Jehofa a ne a mo segofatsa.
13  Ka gone monna yono a nna mogolo mme a nna a gatela pele thata e bile a gola go fitlha a nna mogolo thata.
14  Mme a nna le matsomane a dinku le metlhape ya dikgomo le setlhopha se segolo sa batlhanka, mo Bafilisitia ba neng ba simolola go mo fufegela.
15  Mme fa e le didiba tsotlhe tse batlhanka ba ga rraagwe ba neng ba di epile mo metlheng ya ga Aborahame rraagwe, Bafilisitia bano ba ne ba di katela mme ba di tlatsa ka mmu o o omileng.
16  La bofelo Abimeleke a raya Isake a re: “Tswa mo tikologong ya rona, ka gonne o nonofile thata go re feta.”
17  Ka jalo Isake a tswa gone mme a thibelela mo mokgatšheng o o phothoselang wa Gerare mme a nna gone.
18  Mme Isake a epa didiba tsa metsi gape tse ba neng ba di epile mo metlheng ya ga Aborahame rraagwe mme e le tse Bafilisitia ba neng ba di katela morago ga loso lwa ga Aborahame; a bitsa maina a tsone ka maina a rraagwe a neng a di bitsa ka one.
19  Batlhanka ba ga Isake ba epa mo mokgatšheng o o phothoselang mme ba fitlhela sediba sa metsi a a phepa moo.
20  Mme badisa ba Gerare ba omana le badisa ba ga Isake, ba re: “Metsi ano ke a rona!” Ka gone o ne a raya sediba seno leina a re Eseke, ka gonne ba ne ba ganetsane le ene.
21  Mme ba epa sediba se sengwe, le sone ba se omanela. Ka gone a se raya leina a re Sitena.
22  Moragonyana a fuduga koo mme a epa sediba se sengwe, ba se ka ba se omanela. Ka gone a se raya leina a re Rehobothe mme a re: “Ke ka gonne jaanong Jehofa o re neile bonno jo bo lekaneng e bile o dirile gore re ate mo lefatsheng.”
23  Mme a tswa koo a ya Beere-sheba.
24  Mme Jehofa a bonala kwa go ene mo bosigong joo a re: “Ke nna Modimo wa ga Aborahame rrago. O se ka wa boifa, ka gonne ke na le wena, mme ke tla go segofatsa ke bo ke ntsifatsa losika lwa gago ka ntlha ya ga Aborahame motlhanka wa me.”
25  Ka jalo a aga sebeso gone mme a bitsa leina la ga Jehofa a ba a tlhoma mogope wa gagwe gone, mme batlhanka ba ga Isake ba epa sediba gone.
26  Moragonyana Abimeleke a tla kwa go ene a tswa Gerare a na le Ahusathe tsala ya gagwe e ba ntshanang seinong le yone le Fikole molaodi wa masole a gagwe.
27  Foo Isake a ba raya a re: “Ke ka ntlha yang fa lo tlile kwa go nna, e re ka lona ka bolona lo ne lo ntlhoile mme lwa nkoba mo tikologong ya lona?”
28  Foo ba re: “Kwantle ga pelaelo re bone gore Jehofa o na le wena. Ka gone re ne ra re, ‘Tsweetswee, mma go nne le ikano e e tlamang fa gare ga rona, fa gare ga rona le wena, mme mma re dire kgolagano le wena,
29  gore ga o kitla o re dira sepe se se bosula fela jaaka re se kile ra go ama le jaaka re go diretse molemo fela ka go go tsamaisa ka kagiso. Jaanong o mosegofadiwa wa ga Jehofa.’”
30  Foo a ba direla modiro mme ba ja ba bo ba nwa.
31  Moso o o latelang ba tsoga go sa le phakela mme ba ikanelana. Morago ga moo Isake a ba tsamaisa mme ba tswa mo go ene ka kagiso.
32  Jaanong mo letsatsing leo ga diragala gore batlhanka ba ga Isake ba tle go mmegela ka ga sediba se ba neng ba se epile, ba bo ba mo raya ba re: “Re bone metsi!”
33  Ka gone a se raya leina a re Shiba. Ke gone ka moo leina la motse e leng Beere-sheba, go fitlha mo letsatsing leno.
34  Mme Esau a gola go nna dingwaga di le masome a manè. Mme a tsaya Judithe morwadia Beeri wa Mohite go nna mosadi le Basemathe morwadia Elone wa Mohite.
35  Mme ba ne ba utlwisa moya wa ga Isake le Rebeka botlhoko.
11  Jaanong lefatshe lotlhe la tswelela le na le puo e le nngwe fela le mafoko a le mangwe fela.
2  Mme ga diragala gore fa ba tsere loeto ba ela ntlheng ya botlhaba kgabagare ba bona lebala la mokgatšha mo lefatsheng la Shinare, mme ba nna mo go lone.
3  Mme ba simolola go raana ba re: “Tlang! A re direng ditena mme re di beseng ka go di fisa.” Ka jalo setena e ne e le leje la bone, mme bitumena e ne e le seretse sa bone.
4  Jaanong ba re: “Tlang! A re ikageleng motse le tora e bogodimo jwa yone bo fitlhang kwa magodimong, mme a re itireleng leina le le tumileng, e se re kgotsa ra gasama mo godimo ga lefatshe lotlhe.”
5  Mme Jehofa a fologa go ya go bona motse le tora e bomorwa batho ba neng ba e agile.
6  Morago ga moo Jehofa a re: “Bona! Ke setšhaba se le sengwe fela e bile botlhe ba na le puo e le nngwe fela, mme seno ke se ba simololang go se dira. Aitsane, jaanong ga go na sepe se ba ka tswang ba gopotse go se dira se ba ka se kang ba se fitlhelela.
7  Tlang jaanong! A re fologeng mme re tlhakatlhakanyeng puo ya bone gore yo mongwe a se ka a reetsa puo ya yo mongwe.”
8  Ka jalo go tswa koo Jehofa a ba gasamisetsa mo godimo ga lefatshe lotlhe, mme kgabagare ba tlogela go aga motse.
9  Ke gone ka moo leina la one le neng la bidiwa Babele, ka gonne Jehofa o ne a tlhakatlhakantse puo ya lefatshe lotlhe gone, e bile go tswa koo Jehofa o ne a ba gasamiseditse mo godimo ga lefatshe lotlhe.
10  Eno ke polelo ya botshelo jwa ga Sheme. Sheme o ne a na le dingwaga di le lekgolo fa a ne a nna rraagwe Arepakeshade dingwaga di le pedi morago ga morwalela.
11  Morago ga go nna rraagwe Arepakeshade, Sheme a tswelela go tshela dingwaga di le makgolo a matlhano. Fa go sa ntse go ntse jalo, a nna le bana ba basimane le ba basetsana.
12  Mme Arepakeshade a tshela dingwaga di le masome a mararo le botlhano. Morago ga moo a nna rraagwe Shela.
13  Morago ga go nna rraagwe Shela, Arepakeshade a tswelela go tshela dingwaga di le makgolo a manè le boraro. Fa go sa ntse go ntse jalo, a nna le bana ba basimane le ba basetsana.
14  Mme Shela a tshela dingwaga di le masome a mararo. Morago ga moo a nna rraagwe Ebere.
15  Morago ga go nna rraagwe Ebere, Shela a tswelela go tshela dingwaga di le makgolo a manè le boraro. Fa go sa ntse go ntse jalo, a nna le bana ba basimane le ba basetsana.
16  Mme Ebere a tswelela go tshela dingwaga di le masome a mararo le bonè. Mme a nna rraagwe Pelege.
17  Morago ga go nna rraagwe Pelege, Ebere a tswelela go tshela dingwaga di le makgolo a manè le masome a le mararo. Fa go sa ntse go ntse jalo, a nna le bana ba basimane le ba basetsana.
18  Mme Pelege a tswelela go tshela dingwaga di le masome a mararo. Morago ga moo a nna rraagwe Reu.
19  Mme morago ga go nna rraagwe Reu, Pelege a tswelela go tshela dingwaga di le makgolo a mabedi le borobongwe. Fa go sa ntse go ntse jalo, a nna le bana ba basimane le ba basetsana.
20  Mme Reu a tswelela go tshela dingwaga di le masome a mararo le bobedi. Morago ga moo a nna rraagwe Seruge.
21  Morago ga go nna rraagwe Seruge, Reu a tswelela go tshela dingwaga di le makgolo a mabedi le bosupa. Fa go sa ntse go ntse jalo, a nna le bana ba basimane le ba basetsana.
22  Mme Seruge a tswelela go tshela dingwaga di le masome a mararo. Morago ga moo a nna rraagwe Nahore.
23  Morago ga go nna rraagwe Nahore, Seruge a tswelela go tshela dingwaga di le makgolo a mabedi. Fa go sa ntse go ntse jalo, a nna le bana ba basimane le ba basetsana.
24  Mme Nahore a tswelela go tshela dingwaga di le masome a mabedi le borobongwe. Morago ga moo a nna rraagwe Tera.
25  Morago ga go nna rraagwe Tera, Nahore a tswelela go tshela dingwaga di le lekgolo le lesome le borobongwe. Fa go sa ntse go ntse jalo, a nna le bana ba basimane le ba basetsana.
26  Mme Tera a tswelela go tshela dingwaga di le masome a supa, tse morago ga tsone a neng a nna rraagwe Aberame, Nahore le Harana.
27  Mme eno ke polelo ya botshelo jwa ga Tera. Tera o ne a nna rraagwe Aberame, Nahore le Harana; mme Harana a nna rraagwe Lote.
28  Moragonyana Harana a swa a na le Tera rraagwe mo lefatsheng le a tsholetsweng mo go lone, kwa Ure wa Bakaladia.
29  Mme Aberame le Nahore ba itseela basadi. Leina la mosadi wa ga Aberame e ne e le Sarai, fa leina la mosadi wa ga Nahore lone e ne e le Mileka, morwadia Harana, rraagwe Mileka le rraagwe Iseka.
30  Mme Sarai a tswelela a le moopa; o ne a se na ngwana.
31  Morago ga moo Tera a tsaya Aberame morwawe le Lote, morwa Harana, morwa ngwana wa gagwe, le Sarai ngwetsi ya gagwe, mosadi wa ga Aberame morwawe, mme ba tswa le ene mo Ure wa Bakaladia gore ba ye kwa lefatsheng la Kanana. Fa nako e ntse e tsamaya ba goroga mo Harana mme ba nna gone.
32  Mme malatsi a ga Tera a ne a nna dingwaga di le makgolo a mabedi le botlhano. Morago ga moo Tera a swela mo Harana.
49  Moragonyana Jakobe a bitsa bomorwawe mme a re: “Phuthegang mmogo gore ke tle ke lo bolelele se se tla lo diragalelang go ela kwa bofelong jwa metlha.
2  Phuthegang mme lo reetse, lona bomorwa Jakobe, ee, reetsang Iseraele rraalona.
3  “Rubene, o leitibolo la me, matlhagatlhaga a me le tshimologo ya me ya maatla a go tshola, tlotlomalo ya seriti le tlotlomalo ya nonofo.
4  O se ka wa tlotlomala ka go gololesega botlhaswa jaaka metsi, ka gonne o ne wa ya kwa bolaong jwa ga rrago. Ka nako eo o ne wa itshepolola bolao jwa me. O ne a ya kwa go jone!
5  “Simeone le Lefi ke bana ba motho. Dibetsa tsa bone tse di bolayang setlhogo ke didirisiwa tsa thubakanyo.
6  Wena moya wa me, o se ka wa tsena mo teng ga setlhopha sa bone se se atamalaneng thata. O se ka wa kopana le phuthego ya bone, wena maikutlo a me, ka gonne ba ne ba bolaya batho mo bogaleng jwa bone, e bile ba ne ba kgaola dipoo mesifa ya maoto mo bokgokgontshing jwa bone.
7  A bogale jwa bone bo hutsege, ka gonne bo setlhogo, le tšhakgalo ya bone, ka gonne e dira ka bogale. Mma ke ba kgaoganye mo go Jakobe ke bo ke ba gasamise mo Iseraele.
8  “Fa e le wena, Juda, bomorwarrago ba tla go baka. Seatla sa gago se tla nna kafa morago ga molala wa baba ba gago. Bomorwarrago ba tla obama fa pele ga gago.
9  Juda ke ngwana wa tau. Ruri o tla tlhatloga o tswa mo go se o se tsomang morwaaka. O ne a obega, a namalala jaaka tau, mme jaaka tau, ke mang yo o pelokgale go mo tsosa?
10  Lore lwa segosi ga lo kitla lo fapoga mo Juda, le fa e le lore lwa molaodi mo gare ga dinao tsa gagwe, go fitlha Shilo a tla; mme ditšhaba di tla utlwa ene.
11  E tla re fa a bofelela esele ya gagwe e e godileng sentle mo mofineng le ngwana wa esele ya gagwe e e namagadi mo mofineng wa maemo a a kwa godimo, o tla tlhatswa diaparo tsa gagwe mo beineng le kobo ya gagwe mo mading a morara.
12  Matlho a gagwe a bohibidu jo bo tseneletseng ka ntlha ya beine, mme bosweu jwa meno a gagwe bo bakilwe ke mashi.
13  “Sebulone o tla aga fa losing lwa lewatle, mme o tla bo a le fa losing fa dikepe di emeng gone di tshegeditswe ka tshetledi; mme letlhakore la gagwe le le kgakala le tla bo le lebile kwa Sidona.
14  “Isakare ke esele e e nang le marapo a a thata, e e rapameng fa gare ga dikgetsi tse pedi tsa sale.
15  Mme o tla bona fa lefelo la boikhutso le le molemo le gore lefatshe le monate; mme o tla oba legetla la gagwe gore a sikare mekgweleo mme o tla patelediwa go dira tiro e e boima ya botlhanka.
16  “Dana o tla atlhola batho ba gagwe jaaka longwe lwa ditso tsa Iseraele.
17  A Dana a itshupe a le noga e e fa thoko ga tsela, noga e e nang le dinaka fa tseleng, e e lomang direthe tsa pitse gore mopalami wa yone a wele kwa morago.
18  Ruri ke tla letela poloko e e tswang kwa go wena, wena Jehofa.
19  “Fa e le Gada ene, o tla tlhaselwa ke setlhopha sa dirukhutlhi, mme o tla tlhasela karolo e e kwa morago thata.
20  “Senkgwe sa gagwe se se tswang mo go Ashera se tla bo se le mafura, mme o tla aba dijo tse di monate tsa kgosi.
21  “Nafetali ke kgama e tonanyana e tshesane. O ntsha mafoko a mantle.
22  “Letlhogela la setlhare se se ungwang maungo, Josefa ke letlhogela la setlhare se se ungwang maungo fa motsweding, se se tsharololelang dikala tsa sone ka kwa godimo ga lobota.
23  Mme bahudi ka metswi ba ne ba nna ba mo tshwenya ba mo hula ba bo ba nna ba mo tlhoile.
24  Mme le fa go ntse jalo bora jwa gagwe bo ne bo nna mo lefelong le le nnetseng ruri, le nonofo ya diatla tsa gagwe e ne e le boleta. Mo diatleng tsa Yo o Nonofileng wa ga Jakobe, mo go tsone go tswa modisa, leje la Iseraele.
25  O tswa kwa Modimong wa ga rrago, mme o tla go thusa; mme o na le Mothatayotlhe, e bile o tla go segofatsa ka ditshegofatso tsa magodimo a a kwa godimo, ka ditshegofatso tsa bodiba jo bo boteng jwa metsi jo bo letseng kwa tlase, ka ditshegofatso tsa mabele le sebopelo.
26  Ditshegofatso tsa ga rrago ruri di tla nna dikgolo go feta ditshegofatso tsa dithaba tse di sa feleng, go feta mokgabisa wa dithota tse di nnang ka bosakhutleng. Di tla nna mo tlhogong ya ga Josefa, le mo phogong ya tlhogo ya yo o tlhaotsweng mo go bomorwarraagwe.
27  “Benjamine o tla nna a gagola jaaka phiri. Mo mosong o tla ja phologolo e e tshwerweng mme mo maitseboeng o tla kgaoganya thopo.”
28  Tseno tsotlhe ke ditso di le lesome le bobedi tsa Iseraele, mme seno ke se rraabone a neng a se bua le bone fa a ne a ba segofatsa. O ne a ba segofatsa mongwe le mongwe kafa tshegofatsong ya gagwe.
29  Morago ga moo a ba laola a ba raya a re: “Ke phuthelwa kwa bathong bagaetsho. Mphitlhang le borre mo logageng lo lo mo tshimong ya ga Eferone wa Mohite,
30  mo logageng lo lo mo tshimong ya Makapela e e fa pele ga Mamere kwa lefatsheng la Kanana, tshimo e Aborahame a neng a e reka mo go Eferone wa Mohite gore e nne lefelo le a le ruileng la go fitlhela.
31  Ba ne ba fitlha Aborahame gone le Sara mosadi wa gagwe. Ba ne ba fitlha Isake gone le Rebeka mosadi wa gagwe, mme ke ne ka fitlha Lea gone.
32  Tshimo e e rekilweng le logaga lo lo mo go yone di ne di tswa mo go bomorwa Hethe.”
33  Ka gone Jakobe a fetsa go naya bomorwawe ditaolo. Foo a phuthela dinao tsa gagwe mo sekanamelong mme a swa mme a phuthelwa kwa bathong ba gagabo.
8  Morago ga moo Modimo a gakologelwa Noa le sebatana sengwe le sengwe sa naga le seruiwa sengwe le sengwe se se neng se na le ene mo arakeng, mme Modimo a dira gore phefo e fete mo godimo ga lefatshe, mme metsi a simolola go kokobela.
2  Mme metswedi ya bodiba jo bo boteng jwa metsi le dikgoro tsa morwalela tsa magodimo tsa emisiwa, ka jalo pula e kgolo e e tswang magodimong ya thibelwa.
3  Metsi a simolola go ngotlega mo lefatsheng, a tswelela pele a ntse a ngotlega; mme kwa bokhutlong jwa malatsi a le lekgolo le masome a matlhano metsi a ne a fokotsegile.
4  Mme mo kgweding ya bosupa, mo letsatsing la bolesome le bosupa la kgwedi, araka e ne ya nna mo dithabeng tsa Ararata.
5  Mme metsi a nna a tswelela pele go fokotsega go fitlha mo kgweding ya bolesome. Mo kgweding ya bolesome, mo letsatsing la ntlha la kgwedi, ditlhoa tsa dithaba tsa bonala.
6  Ka jalo go ne ga diragala gore kwa bokhutlong jwa malatsi a le masome a manè Noa a bule fensetere ya araka e a neng a e dirile.
7  Morago ga moo a romela legakabe kwa ntle, mme la nna la fofa kwa ntle, le ya le boa, go fitlha metsi a kgala mo lefatsheng.
8  Moragonyana a romela leeba kwa ntle go ya go bona gore a metsi a ne a kokobetse mo godimo ga lefatshe.
9  Mme leeba ga le a ka la bona fa le neng le ka baya pato ya lonao lwa lone gone, ka jalo la boela kwa go ene mo teng ga araka ka gonne metsi a ne a sa ntse a le mo godimo ga lefatshe lotlhe. Foo a ntsha seatla a le tsaya a le tlisa kwa go ene mo teng ga araka.
10  Mme a tswelela go leta malatsi a mangwe gape a le supa, a boa gape a romela leeba kwa ntle le tswa mo arakeng.
11  Moragonyana leeba le ne la tla kwa go ene e ka nna ka nako ya maitseboa mme, bona! ga bo go le letlhare la motlhware mo molomong wa lone le le sa tswang go kgetlwa, ka jalo Noa a itse gore metsi a ne a kokobetse mo lefatsheng.
12  Mme a tswelela go leta malatsi a mangwe gape a le supa. Morago ga moo a romela leeba, mme la se ka la tlhola le boela kwa go ene.
13  Jaanong mo ngwageng wa bomakgolo a marataro le bongwe, mo kgweding ya ntlha, mo letsatsing la ntlha la kgwedi, ga diragala gore metsi a bo a kgadile mo lefatsheng; mme Noa a tlosa sebipo sa araka gore a lebe, mme bona, lefatshe le ne le omile.
14  Mme mo kgweding ya bobedi, mo letsatsing la bomasome a mabedi le bosupa la kgwedi, lefatshe le ne le omeletse.
15  Jaanong Modimo a bua le Noa, a re:
16  “Tswa mo arakeng, wena le mosadi wa gago le bomorwao le basadi ba bomorwao ba na le wena.
17  Sebopiwa sengwe le sengwe se se tshelang se se nang le wena sa nama ya mofuta mongwe le mongwe, mo dibopiweng tse di fofang le mo diphologolong le mo diphologolong tsotlhe tse di tsamayang mo lefatsheng, tswa le tsone, e re ka di tshwanetse go nyeula mo lefatsheng di bo di ate di ntsifale mo lefatsheng.”
18  Foo Noa a tswa, le bomorwawe le mosadi wa gagwe le basadi ba bomorwawe ba na le ene.
19  Sebopiwa sengwe le sengwe se se tshelang, phologolo nngwe le nngwe e e tsamayang le sebopiwa sengwe le sengwe se se fofang, sengwe le sengwe se se tsamayang mo lefatsheng, di ne tsa tswa mo arakeng kafa ditshikeng tsa tsone.
20  Mme Noa a simolola go agela Jehofa sebeso a bo a tsaya dingwe tsa diphologolo tsotlhe tse di phepa le tsa dibopiwa tsotlhe tse di fofang tse di phepa a bo a isa ditshupelo tse di fisiwang mo sebesong.
21  Mme Jehofa a simolola go dupa lonko lo lo ritibatsang, ka jalo Jehofa a bua jaana mo pelong ya gagwe: “Ga nkitla ke tlhola ke hutsa lefatshe gape ka ntlha ya motho, ka gonne tshekamelo ya pelo ya motho e bosula go tloga bosheng jwa gagwe go ya pele; e bile ga nkitla ke tlhola ke itaya sengwe le sengwe se se tshelang fela jaaka ke dirile.
22  Malatsi otlhe a lefatshe le tswelelang le le gone ka one, go jala peo le thobo, serame le mogote, selemo le mariga, motshegare le bosigo, ga di kitla di khutla.”
30  E rile Ragele a bona gore o ne a sa tsholela Jakobe sepe, Ragele a fufegela morwadiarraagwe mme a simolola go raya Jakobe a re: “Nnaya bana go seng jalo ke tla nna mosadi yo o suleng.”
2  Foo bogale jwa ga Jakobe jwa tukela Ragele mme a re: “A ke mo boemong jwa Modimo, yo o go thibetseng leungo la sebopelo?”
3  Ka jalo Ragele a re: “Bileha lelata la me ke yo. Robala le ene, gore a tle a belegele mo mangoleng a me le gore nna, e leng nna, ke tle ke bone bana ka ene.”
4  Foo a mo naya Bileha lelata la gagwe go nna mosadi, mme Jakobe a robala le ene.
5  Mme Bileha a ima mme fa nako e ntse e tsamaya a tsholela Jakobe ngwana wa mosimane.
6  Foo Ragele a re: “Modimo o ile a nna moatlhodi wa me gape o reeditse lentswe la me, mo a nneileng ngwana wa mosimane.” Ke gone ka moo a neng a mo raya leina a re Dana.
7  Mme Bileha, lelata la ga Ragele, a ima gape mme fa nako e ntse e tsamaya a tsholela Jakobe ngwana wa bobedi wa mosimane.
8  Foo Ragele a re: “Ke sokasokane le morwadiarre ka tshokatshokano e e batlang maatla a magolo. Mme ke fentse!” Ka jalo a mo raya leina a re Nafetali.
9  E rile Lea a bona gore o ne a khutlile go belega, a tsaya Silepa lelata la gagwe a mo naya Jakobe go nna mosadi.
10  Fa nako e ntse e tsamaya Silepa, lelata la ga Lea, a tsholela Jakobe ngwana wa mosimane.
11  Foo Lea a re: “A lesego le legolo!” Ka jalo a mo raya leina a re Gada.
12  Morago ga moo Silepa, lelata la ga Lea, a tsholela Jakobe ngwana wa bobedi wa mosimane.
13  Foo Lea a re: “A bo ke itumetse jang ne! Gonne ruri bana ba basetsana ba tla mpolela ke le yo o itumetseng.” Ka jalo a mo raya leina a re Ashere.
14  Jaanong Rubene a nna a tsamayatsamaya mo malatsing a go rojwa ga korong mme a bona ditholwana tsa dimandereiki mo nageng. Ka jalo a di tlisa kwa go Lea mmaagwe. Foo Ragele a raya Lea a re: “Tsweetswee, nnaya dingwe tsa ditholwana tsa dimandereiki tsa ga morwao.”
15  Foo a mo raya a re: “A seno ke selo se sennye, go bo o tsere monna wa me, mme jaanong o tsaya le ditholwana tsa dimandereiki tsa ga morwaake?” Ka jalo Ragele a re: “Ka lebaka leo o tlile go lala le wena mo bosigong jono e le kananyo ya ditholwana tsa dimandereiki tsa ga morwao.”
16  E rile Jakobe a tla a tswa kwa nageng mo maitseboeng, Lea a ya go mo kgatlhantsha mme a re: “O tlile go robala le nna, gonne ke go thapile ka ditholwana tsa dimandereiki tsa ga morwaake.” Ka jalo a lala le ene mo bosigong joo.
17  Modimo a utlwa a ba a araba Lea mme a ima mme fa nako e ntse e tsamaya a tsholela Jakobe ngwana wa botlhano wa mosimane.
18  Foo Lea a re: “Modimo o nneile tuelo ya mothapiwa, ka gonne ke neile monna wa me lelata la me.” Ka jalo a mo raya leina a re Isakare.
19  Lea a ima gapegape mme fa nako e ntse e tsamaya a tsholela Jakobe ngwana wa borataro wa mosimane.
20  Foo Lea a re: “Modimo o ntshegofaditse, ee, nna, ka tshegofatso e e molemo. Kgabagare monna wa me o tla intshokela, ka gonne ke mo tsholetse bana ba le barataro ba basimane.” Ka jalo a mo raya leina a re Sebulone.
21  Mme morago ga moo a tshola ngwana wa mosetsana mme a mo raya leina a re Dina.
22  La bofelo Modimo a gakologelwa Ragele, mme Modimo a mo utlwa a ba a mo araba ka gore a bule sebopelo sa gagwe.
23  A ima mme a tshola ngwana wa mosimane. Mme a re: “Modimo o tlositse kgobo ya me!”
24  Ka jalo a mo raya leina a re Josefa, a re: “Jehofa o nkokeletsa ka ngwana yo mongwe wa mosimane.”
25  Mme ga diragala gore fa Ragele a ne a sena go belega Josefa, ka bonako Jakobe a raya Labane a re: “Nnaya tsela gore ke tle ke ye kwa lefelong la gaetsho le kwa nageng ya gaetsho.
26  Nnaya basadi ba me le banake, ba ke go diretseng ka ntlha ya bone, gore ke tle ke tsamaye; gonne wena ka bowena o itse tirelo ya me e ke e go diretseng.”
27  Foo Labane a mo raya a re: “Fa jaanong ke bone kamogelo mo matlhong a gago,—ke tsere sesupo sa gore Jehofa o ntshegofatsa ka ntlha ya gago.”
28  Mme a oketsa a re: “Ntlhomamisetsa tuelo ya gago me ke tla e go naya.”
29  Ka jalo a mo raya a re: “Wena ka bowena o itse kafa ke go diretseng ka gone le kafa motlhape wa gago o tsweletseng ka gone o na le nna;
30  gore tota o ne o na le go le gonnye fela pele ke tla, mme go ne ga gola ga nna gontsintsi, ka gonne Jehofa o ne a go segofatsa fa e sa le ke tsena. Ka jalo ntlo ya me le yone ke tla e direla leng sengwe?”
31  Foo a re: “Ke tla go naya eng?” Mme Jakobe a tswelela a re: “Ga o kitla o nnaya sepe gotlhelele! Fa o ka ntirela selo seno, ke tla simolola go disa letsomane la gago gape. Ke tla tswelela go le sireletsa.
32  Ke tla feta fa gare ga letsomane lotlhe la gago gompieno. Wena beela nku nngwe le nngwe kwa thoko go tswa mo go lone e e marothodi le e e mmala o o dibata, le nku nngwe le nngwe e e borokwa mo gare ga diphelefu tse dipotlana le nngwe le nngwe e e mmala o o dibata le e e marothodi mo gare ga dipodi tse di namagadi. Morago ga moo tse di ntseng jalo e tshwanetse go nna tuelo ya me.
33  Mme go dira ga me ka tshiamo go tshwanetse ga nkarabela mo letsatsing lepe fela la mo isagweng le o ka nnang wa tla ka lone go tla go leba tuelo ya me; nngwe le nngwe e e seng marothodi e bile e se na mmala o o dibata mo gare ga dipodi tse di namagadi le tse di borokwa mo gare ga diphelefu tse di potlana ke sengwe se se utswilweng fa se le mo go nna.”
34  Foo Labane a araba a re: “Go siame! A go nne kafa lefokong la gago.”
35  Mme mo letsatsing leo a beela kwa thoko diphoko tse di methalo le tse di mmala o o dibata le dipodi tsotlhe tse di namagadi tse di marothodi le tse di mmala o o dibata, nngwe le nngwe e mo go yone go neng go na le bosweu bope le nngwe le nngwe e e borokwa mo gare ga diphelefu tse di potlana, mme a di tsenya mo diatleng tsa bomorwawe.
36  Morago ga moo a tlhoma sekgala sa loeto lwa malatsi a le mararo fa gare ga gagwe le Jakobe, mme Jakobe o ne a disa matsomane a ga Labane a a neng a setse.
37  Foo Jakobe a tsaya dinthe tse a tla di dirisang tse di neng di sa ntse di le metsi tsa setlhare sa setorakisi  le tsa setlhare sa thamane le tsa setlhare sa mopolane mme a di obola dibata tse ditshweu ka go bipolola bosweu jo bo neng bo le mo dintheng.
38  La bofelo a baya dinthe tse a neng a di obotse fa pele ga letsomane, mo mekorong, mo mekorong ya go nwela metsi, e matsomane a neng a tla go nwa mo go yone, gore a tle a nne le keletso ya go gwela fa pele ga tsone fa a ne a tla go nwa.
39  Ka gone matsomane a ne a tle a nne le keletso ya go gwela fa pele ga dinthe, mme matsomane a tsale tse di methalo, tse di marothodi le tse di mmala o o dibata.
40  Mme Jakobe a lomolola diphelefu tse di potlana a bo a lebisa difatlhego tsa matsomane kwa go tse di methalo le tsotlhe tse di borokwa mo gare ga matsomane a ga Labane. Morago ga moo a baya matsomane a gagwe a le osi mme a se ka a a baya fa thoko ga matsomane a ga Labane.
41  Mme go ne go direga ka metlha gore fa matsomane a a nonofileng a ne a nna le keletso ya go gwela, Jakobe o ne a baya dinthe mo mekorong fa pele ga matlho a matsomane, gore a tle a balese fa thoko ga dinthe.
42  Mme fa matsomane a ne a itshupa a le bokoa o ne a sa di beye moo. Ka jalo ka metlha tse di bokoa e ne e le tsa ga Labane, mme tse di nonofileng e le tsa ga Jakobe.
43  Mme monna yono a nna a tswelela a oketsega, a nna le matsomane a magolo le malata le batlhanka le dikamela le diesele.
16  Jaanong Sarai, mosadi wa ga Aberame, o ne a sa mo tsholela bana bape; mme o ne a na le lelata la Moegepeto leina la gagwe e le Hagare.
2  Ka gone Sarai a raya Aberame a re: “Jaanong tsweetswee! Jehofa o ntswetse gore ke se ka ka tshola bana. Tsweetswee, robala le lelata la me. Gongwe nka bona bana ka ene.” Ka jalo Aberame a reetsa lentswe la ga Sarai.
3  Foo Sarai, mosadi wa ga Aberame, a tsaya Hagare, lelata la gagwe la Moegepeto, kwa bokhutlong jwa dingwaga di le lesome Aberame a nna mo lefatsheng la Kanana, mme a mo naya Aberame monna wa gagwe go nna mosadi wa gagwe.
4  Ka jalo a robala le Hagare, mme a ima. E rile a lemoga gore o imile, mohumagadi wa gagwe a simolola go nyatsega mo matlhong a gagwe.
5  Foo Sarai a raya Aberame a re: “A tshiamololo e ke e direlwang e nne mo go wena. Nna ka bonna ke ne ka go naya lelata la me mo sehubeng sa gago, mme la lemoga gore le imile, mme ka simolola go nyatsega mo matlhong a lone. E kete Jehofa a ka atlhola fa gare ga me le wena.”
6  Ka jalo Aberame a raya Sarai a re: “Bona! Lelata la gago le mo taolong ya gago. Dira ka lone se se molemo mo matlhong a gago.” Foo Sarai a simolola go le tlhabisa ditlhong mo le neng la tshaba la tswa fa go ene.
7  Moragonyana moengele wa ga Jehofa a le fitlhela fa motsweding wa metsi kwa nageng, fa motsweding o o mo tseleng e e yang Shure.
8  Mme a re: “Hagare, lelata la ga Sarai, tota o tswa kae mme o ya kae?” A araba a re: “Aitsane, ke tshaba Sarai mohumagadi wa me.”
9  Mme moengele wa ga Jehofa a tswelela a mo raya a re: “Boela kwa mohumagading wa gago mme o ikokobeletse seatla sa gagwe.”
10  Morago ga moo moengele wa ga Jehofa a mo raya a re: “Ke tla ntsifatsa losika lwa gago thata, mo lo se kitlang lo balwa ka ntlha ya bontsintsi jwa lone.”
11  Mo godimo ga moo moengele wa ga Jehofa a oketsa a mo raya a re: “Bona, o moimana, mme o tla belega ngwana wa mosimane mme o mo reye leina o re Ishemaele; gonne Jehofa o utlwile pogisego ya gago.
12  Mme ene, o tla nna monna yo e leng pitse ya naga. Seatla sa gagwe se tla bo se le kgatlhanong le mongwe le mongwe, le seatla sa mongwe le mongwe se tla bo se le kgatlhanong le ene; mme o tla aga fa pele ga sefatlhego sa bomorwarraagwe botlhe.”
13  Foo a simolola go bitsa leina la ga Jehofa, yo o neng a bua le ene: “O Modimo wa pono,” gonne o ne a re: “A tota golo fano ke bone ene yo o mponang?”
14  Ke gone ka moo sediba seo se neng sa bidiwa Beere-lahai-roi. Bona, se fa gare ga Kadeshe le Berede.
15  Moragonyana Hagare a tsholela Aberame ngwana wa mosimane mme Aberame a raya ngwana wa gagwe wa mosimane yo Hagare a mo tshotseng leina a re Ishemaele.
16  Mme Aberame o ne a le dingwaga di le masome a le robedi le borataro fa Hagare a tsholela Aberame Ishemaele.
35  Morago ga moo Modimo a raya Jakobe a re: “Nanoga, ya kwa Bethele mme o nne gone, mme o direle Modimo wa boammaaruri sebeso gone, yo o neng a bonala kwa go wena fa o ne o tshaba morwarrago Esau.”
2  Foo Jakobe a raya ba ntlo ya gagwe le botlhe ba ba neng ba na le ene a re: “Tlosang medimo e sele e e mo gare ga lona lo intlafatse lo bo lo apare diaparo tse dingwe,
3  mme a re nanogeng re yeng kwa Bethele. Mme ke tla direla Modimo wa boammaaruri sebeso gone, yo o neng a nkaraba mo motlheng wa matshwenyego a me ka gonne o ne a nna le nna mo tseleng e ke e tsamaileng.”
4  Ka jalo ba naya Jakobe medimo yotlhe e sele e e neng e le mo diatleng tsa bone le manyena a a neng a le mo ditsebeng tsa bone, mme Jakobe a di fitlha kafa tlase ga setlhare se segolo se se neng se le gaufi le Shekema.
5  Morago ga moo ba bolola, mme go tshoga Modimo ga wela metse e e neng e ba dikologile, mo e leng gore ga ba a ka ba lelekisa bomorwa Jakobe.
6  Kgabagare Jakobe a tla mo Luse, o o mo lefatsheng la Kanana, ke go re, Bethele, ene le batho botlhe ba ba neng ba na le ene.
7  Mme a aga sebeso gone mme a simolola go bitsa lefelo leo a re Ele-bethele, ka gonne Modimo wa boammaaruri o ne a mo itshenoletse teng ka nako ya fa a ne a tshaba morwarraagwe.
8  Moragonyana Debora mosadi yo o tlhokomelang Rebeka a swa mme a fitlhwa fa mohapheng wa Bethele ka fa tlase ga setlhare se segolo thata. Ka gone a bitsa leina la sone Alone-bakuthe.
9  Jaanong Modimo a boa gape a bonala kwa go Jakobe fa a ne a tswa kwa Padana-arama mme a mo segofatsa.
10  Mme Modimo a mo raya a re: “Leina la gago ke Jakobe. Leina la gago ga le tlhole le tla bidiwa Jakobe, mme leina la gago e tla nna Iseraele.” Mme a simolola go bitsa leina la gagwe Iseraele.
11  Mme Modimo a mo raya gape a re: “Ke nna Modimo Mothatayotlhe. Ata mme o ntsifale. Mo go wena go tla tswa ditšhaba le phuthego ya ditšhaba, le dikgosi di tla tswa mo lothekeng lwa gago.
12  Fa e le lefatshe le ke le neileng Aborahame le Isake, ke tla le go naya, mme ke tla naya losika lwa gago morago ga gago lefatshe leno.”
13  Morago ga moo Modimo a tlhatloga a tswa mo godimo ga gagwe kwa lefelong le a neng a buile le ene kwa go lone.
14  Ka gone Jakobe a tlhoma pilara mo lefelong le a neng a buile le ene mo go lone, pilara ya leje, mme a tshela tshupelo ya senō mo godimo ga yone a ba a tshela leokwane mo godimo ga yone.
15  Mme Jakobe a bitsa leina la lefelo le Modimo a neng a buile le ene mo go lone a re Bethele.
16  Morago ga moo ba bolola ba tswa mo Bethele. Mme e rile go sa ntse go na le sekgala se seleele thata pele ba tla mo Eferatha, Ragele a belega, mme o ne a belega ka bothata.
17  Go ne ga diragala gore fa a belega ka bothata mmelegisi a mo raya a re: “O se ka wa boifa, gonne le ngwana yono wa mosimane o tla mo tshola.”
18  Mme phelelo ya nna gore fa moya wa gagwe o ne o tswa (ka gonne o ne a swa) a mo raya leina a re Bene-oni; mme rraagwe a mmitsa Benjamine.
19  Ragele a swa jalo mme a fitlhwa mo tseleng e e yang Eferatha, ke go re, Bethelehema.
20  Ka gone Jakobe a emisa pilara mo godimo ga phupu ya gagwe. Eno ke pilara ya phupu ya ga Ragele go fitlha mo letsatsing leno.
21  Morago ga moo Iseraele a bolola mme a tlhoma mogope wa gagwe sekgalanyana ka kwa ga tora ya Edere.
22  Mme go ne ga diragala gore fa Iseraele a ne a nna mo lefatsheng leo nako nngwe Rubene a ya go lala le Bileha mogadingwana wa ga rraagwe, mme Iseraele a utlwa ka gone. Ka jalo ga nna le bomorwa Jakobe ba le lesome le bobedi.
23  Bana ba basimane ba ba tshotsweng ke Lea e ne e le leitibolo la ga Jakobe e leng Rubene le Simeone le Lefi le Juda le Isakare le Sebulone.
24  Bana ba basimane ba ba tshotsweng ke Ragele e ne e le Josefa le Benjamine.
25  Mme bana ba basimane ba ba tshotsweng ke Bileha, lelata la ga Ragele, e ne e le Dana le Nafetali.
26  Mme bana ba basimane ba ba tshotsweng ke Silepa, lelata la ga Lea, e ne e le Gada le Ashere. Bano ke bomorwa Jakobe ba a neng a ba tsholelwa kwa Padana-arama.
27  Labofelo Jakobe a goroga kwa go Isake rraagwe kwa Mamere, kwa Kiriathe-areba, ke go re, Heberone, kwa Aborahame le Isake ba neng ba agile gone e le baeng.
28  Mme malatsi a ga Isake a nna dingwaga di le lekgolo le masome a le robedi.
29  Morago ga moo Isake a fela mme a swa mme a phuthelwa kwa bathong ba gagabo, a tsofetse e bile a kgotsofetse ka malatsi, mme Esau le Jakobe bomorwawe ba mo fitlha.
18  Morago ga moo Jehofa a bonala kwa go ene mo gare ga ditlhare tse dikgolo tsa Mamere, fa a ne a ntse fa kgorong ya mogope mo e ka nnang ka mogote wa motshegare.
2  E rile a tsholetsa matlho, foo a leba mme banna ba le bararo ba bo ba emetse kgakalanyana le ene. E rile a tshogana ka a ba bona, a taboga go ya go ba kgatlhantsha a tswa fa kgorong ya mogope mme a ikobela fa fatshe.
3  Foo a re: “Jehofa, fa jaanong ke bone kamogelo mo matlhong a gago, tsweetswee o se ka wa feta motlhanka wa gago.
4  Mma go tseweng metsi a mannye, tsweetswee, mme dinao tsa lona di tlhapisiwe. Morago ga moo lo nne ka go sekama kafa tlase ga setlhare.
5  Mme mmang ke tle le thathana ya senkgwe, ke lapolose dipelo tsa lona. Morago ga moo, lo ka fetela pele, ka gonne ke gone ka moo lo fetileng ka tsela eno lo tla kwa motlhankeng wa lona.” Foo ba re: “Go siame. O ka nna wa dira fela jaaka o buile.”
6  Ka jalo Aborahame a itlhaganelela kwa mogopeng kwa go Sara mme a re: “Itlhaganele! Tla le dilekanyo di le tharo tsa sea tsa bupi jo bo boleta, duba tlhama mme o dire dikuku tse di kgolokwe.”
7  Morago ga moo Aborahame a sianela kwa motlhapeng mme a tla le powana e e boruma e ntle a ba a e naya motlhokomedi, mme a itlhaganelela go ya go e baakanya.
8  Morago ga moo a tsaya botoro le mashi le powana e a neng a e baakantse mme a e baya fa pele ga bone. Foo ene ka boene a nna a eme fa go bone kafa tlase ga setlhare jaaka ba ne ba ntse ba ja.
9  Jaanong ba mo raya ba re: “Sara mosadi wa gago o kae?” A araba a re: “Ke yo mo mogopeng!”
10  Ka jalo a tswelela a re: “Ruri ke tlile go boela mo go wena ngwaga o o tlang ka nako eno, mme, bona! Sara mosadi wa gago o tla nna le ngwana wa mosimane.” Jaanong Sara o ne a reeditse fa kgorong ya mogope, mme e ne e le kafa morago ga monna yono.
11  Mme Aborahame le Sara ba ne ba tsofetse, ba na le dingwaga di le dintsi thata. Sara o ne a sa tlhole a bona kgwedi.
12  Ka gone Sara a tshegela kafa teng, a re: “Ke setse ke onetse jaana, a ruri ke tla ipela, le gone e bile morena wa me a tsofetse?”
13  Foo Jehofa a raya Aborahame a re: “Ke ka ntlha yang fa Sara a ne a tshega, a re: ‘A totatota ke tla belega le mororo ke tsofetse?’
14  A go na le sengwe se se ka palelang Jehofa? Ke tla boela mo go wena ka nako e e tlhomilweng, ngwaga o o tlang ka nako eno, mme Sara o tla nna le ngwana wa mosimane.”
15  Mme Sara a go latola, a re: “Ga ke a tshega!” Gonne a ne a boifa. Foo a re: “Nnyaa! o tshegile.”
16  Moragonyana banna bano ba nanoga ba tswa koo mme ba leba kwa tlase go ela kwa Sodoma, mme Aborahame o ne a tsamaya le bone a ba buledisa.
17  Mme Jehofa a re: “A ke fitlhela Aborahame se ke se dirang?
18  Aitsane, ruri Aborahame o tlile go nna setšhaba se segolo le se se thata, mme ditšhaba tsotlhe tsa lefatshe di tla itshegofatsa ka ene.
19  Gonne ke tlwaelane le ene gore a tle a laole bomorwawe le ba ntlo ya gagwe morago ga gagwe gore ba boloke tsela ya ga Jehofa ya go dira tshiamo le katlholo; gore ruri Jehofa a tle a tlisetse Aborahame se a se buileng kaga gagwe.”
20  Ka gone Jehofa a re: “Selelo sa ngongorego kaga Sodoma le Gomora, ee, se kwa godimo, le boleo jwa bone, ee, bo boima thata.
21  Ke ikemiseditse tota go ya teng gore ke tle ke bone gore a ba dira go ya fela kafa selelong se se leng kaga one se se tlileng mo go nna, mme, fa go sa nna jalo, ke tla itse.”
22  Mo nakong eno banna bano ba fapoga koo mme ba tsena mo tseleng go ya Sodoma; mme fa e le Jehofa ene, o ne a sa ntse a eme fa pele ga ga Aborahame.
23  Foo Aborahame a atamela mme a re: “A ruri o tla gogola basiami le baikepi?
24  A re tseye gore go na le batho ba le masome a matlhano ba ba siameng mo gare ga motse. A o tla ba gogola o sa itshwarele lefelo leo ka ntlha ya ba ba masome a matlhano ba ba siameng ba ba mo teng ga one?
25  O ka se ka wa dira ka mokgwa ono go bolaya motho yo o siameng le yo o boikepo gore go direge ka motho yo o siameng jaaka go direga ka moikepi! O ka se ka wa dira jalo. A Moatlhodi wa lefatshe lotlhe ga a tle go dira se se siameng?”
26  Foo Jehofa a re: “Fa ke ka fitlhela mo Sodoma batho ba le masome a matlhano mo gare ga motse ke tla itshwarela lefelo lotlhe ka ntlha ya bone.”
27  Mme Aborahame a tswelela go araba a re: “Tsweetswee, bona, ke ineile boikarabelo jwa go bua le Jehofa, le fa ke le lorole le melora fela.
28  A re tseye gore ba ba masome a matlhano ba ba siameng ba tlhaela ka ba batlhano. A o tla senya motse otlhe ka ntlha ya ba batlhano?” A araba a re: “Ga nkitla ke o senya fa ke fitlhela ba le masome a manè le botlhano gone.”
29  Mme le fa go ntse jalo a boa gape a tswelela go bua le ene a re: “A re tseye gore go fitlhelwa ba le masome a manè gone.” Mme ene a re: “Ga nkitla ke dira jalo ka ntlha ya ba ba masome a manè.”
30  Mme a tswelela a re: “Tsweetswee, a Jehofa a se ka a tuka bogale, mme mma ke tswelele ke bue: A re tseye gore go fitlhelwa ba le masome a mararo gone.” Mme ene a re: “Ga nkitla ke dira jalo fa ke fitlhela ba le masome a mararo gone.”
31  Mme a tswelela: “Tsweetswee, bona, ke ineile boikarabelo jwa go bua le Jehofa: A re tseye gore go fitlhelwa ba le masome a mabedi gone.” Mme ene a re: “Ga nkitla ke o senya ka ntlha ya ba ba masome a mabedi.”
32  La bofelo a re: “Tsweetswee, a Jehofa a se ka a tuka bogale, mme mma ke bue gangwe fela: A re tseye gore go fitlhelwa ba le lesome gone.” Mme ene a re: “Ga nkitla ke o senya ka ntlha ya ba ba lesome.”
33  Foo e rile Jehofa a sena go bua le Aborahame a tsamaya, mme Aborahame a boela kwa lefelong la gagwe.
17  E rile Aberame a nna dingwaga di le masome a robongwe le borobongwe, foo Jehofa a bonala kwa go Aberame mme a mo raya a re: “Ke nna Modimo Mothatayotlhe. Tsamaya fa pele ga me mme o itshupe o se na molato.
2  Ke tla dira kgolagano ya me fa gare ga me le wena, gore ke tle ke go ntsifatse thata, fela thata.”
3  Foo Aberame a wa ka sefatlhego, mme Modimo a tswelela go bua le ene, a re:
4  “Mme nna, bona! kgolagano ya me e na le wena, mme ruri o tla nna rra boidiidi jwa ditšhaba.
5  Leina la gago ga le kitla le tlhola le bidiwa Aberame, mme leina la gago e tshwanetse go nna Aborahame, ka gonne ke tla go dira rra boidiidi jwa ditšhaba.
6  Ke tla go atisa fela thata e bile ke tla dira gore o nne setšhaba, mme go tla tswa dikgosi mo go wena.
7  “Ke tla diragatsa kgolagano ya me fa gare ga me le wena le losika lwa gago morago ga gago kafa dikokomaneng tsa bone gore e nne kgolagano ka bosakhutleng, gore ke itshupe ke le Modimo mo go wena le mo losikeng lwa gago morago ga gago.
8  Mme ke tla naya wena le losika lwa gago morago ga gago lefatshe le o leng moeng mo go lone, le lefatshe lotlhe la Kanana, gore o le rue ka bosakhutleng; mme ke tla itshupa ke le Modimo mo go bone.”
9  Mme Modimo a tswelela go raya Aborahame a re: “Fa e le wena, o tshwanetse go boloka kgolagano ya me, wena le losika lwa gago morago ga gago kafa dikokomaneng tsa bone.
10  Eno ke kgolagano ya me e lo tla e bolokang, fa gare ga me le lona, le losika lwa gago morago ga gago: Monna mongwe le mongwe wa lona o tshwanetse go rupisiwa.
11  Mme lo rupisiwe mo nameng ya matlalo a lona a bonna, mme e tshwanetse go nna sesupo sa kgolagano fa gare ga me le lona.
12  Mme motho mongwe le mongwe wa lona wa monna yo o malatsi a le robedi o tshwanetse go rupisiwa, kafa dikokomaneng tsa lona, ope fela yo o tsholelwang mo ntlong le ope fela yo o rekilweng ka madi mo mothong ope fela wa motswakwa yo o sa tsweng mo losikeng lwa gago.
13  Monna mongwe le mongwe yo o tsholelwang mo ntlong ya gago le monna mongwe le mongwe yo o rekilweg ka madi a gago o tshwanetse gore ruri a rupisiwe; mme kgolagano ya me mo nameng ya lona e tshwanetse go nna kgolagano ka bosakhutleng.
14  Mme motho wa monna yo o sa rupisiwang yo nama ya letlalo la gagwe la bonna e se kitlang e rupisiwa, moya oo a o kgaolwe mo bathong ba one. O tlodile kgolagano ya me.”
15  Mme Modimo a tswelela a raya Aborahame a re: “Fa e le Sarai mosadi wa gago, o se ka wa bitsa leina la gagwe o re Sarai, ka gonne leina la gagwe ke Sara.
16  Mme ke tla mo segofatsa ke ba ke go naya ngwana wa mosimane ka ene; ke tla mo segofatsa mme o tla nna ditšhaba; dikgosi tsa ditšhaba di tla tswa mo go ene.”
17  Foo Aborahame a wa ka sefatlhego mme a simolola go tshega a ba a re mo pelong ya gagwe: “A monna yo o dingwaga di le lekgolo o tla tsholelwa ngwana, mme a Sara, ee, a mosadi yo o dingwaga di masome a le robongwe o tla belega?”
18  Morago ga moo Aborahame a raya Modimo wa boammaaruri a re: “Ao tlhe, e kete Ishemaele a ka tshela fa pele ga gago!”
19  Modimo a araba a re: “Ruri Sara mosadi wa gago o tla go tsholela ngwana wa mosimane, mme o mo reye leina o re Isake. Ke tla tlhomamisa kgolagano ya me le ene gore e nne kgolagano ka bosakhutleng mo losikeng lwa gagwe morago ga gagwe.
20  Mme ka ga Ishemaele ke go utlwile. Bona! ke tla mo segofatsa e bile ke tla mo atisa mme ke tla mo ntsifatsa thata, fela thata. Ruri o tla tshola dikgosana di le lesome le bobedi, mme ke tla mo dira gore a nne setšhaba se segolo.
21  Le fa go ntse jalo, ke tla tlhomamisa kgolagano ya me le Isake, yo Sara a tla go mo tsholelang mo nakong e e tlhomilweng eno mo ngwageng o o tlang.”
22  Foo Modimo a fetsa go bua le ene mme a tlhatloga a tswa fa go Aborahame.
23  Morago ga moo Aborahame a tsaya Ishemaele morwawe le banna botlhe ba ba tsholetsweng mo ntlong ya gagwe le mongwe le mongwe yo o rekilweng ka madi a gagwe, motho mongwe le mongwe wa monna mo banneng ba ntlo ya ga Aborahame, a rupisa nama ya matlalo a bone a bonna mo letsatsing lone leno, fela jaaka Modimo a ne a buile le ene.
24  Mme Aborahame o ne a le dingwaga di le masome a robongwe le borobongwe fa go ne go rupisiwa nama ya letlalo la gagwe la bonna.
25  Mme Ishemaele morwawe o ne a le dingwaga di le lesome le boraro fa go ne go rupisiwa nama ya letlalo la gagwe la bonna.
26  Aborahame a rupisiwa mo letsatsing lone leno, le Ishemaele morwawe.
27  Le banna botlhe ba ntlo ya gagwe, ope fela yo o tsholetsweng mo ntlong le ope fela yo o rekilweng ka madi mo mothong wa motswakwa, a rupisiwa le ene.
50  Foo Josefa a wela mo sefatlhegong sa ga rraagwe mme a thubega ka selelo a le mo go ene mme a mo atla.
2  Morago ga moo Josefa a laola batlhanka ba gagwe, dingaka, gore di omise rraagwe. Ka jalo dingaka tsa omisa Iseraele,
3  mme tsa mo tsaya malatsi a le masome a manè a a tletseng, gonne di ne di tlwaetse go tsaya malatsi a le kalo di omisa motho, mme Baegepeto ba tswelela ba mo lelela malatsi a le masome a supa.
4  La bofelo malatsi a go mo lelela a feta, mme Josefa a bua le ba ntlo ya ga Faro, a re: “Jaanong, fa ke bone kamogelo mo matlhong a lona, tsweetswee, buang Faro a ntse a utlwa, lo re,
5  ‘Rre o ne a inkanisa, a re: “Bona! Ke a swa. O tla mphitlha kwa lefelong la go fitlhela le ke le ikepetseng kwa lefatsheng la Kanana.” Jaanong tsweetswee, mmang ke ye go fitlha rre, mme morago ga moo ke iketleeleditse go boa.’”
6  Ka jalo Faro a re: “Tsamaya o ye go fitlha rrago fela jaaka a ne a go ikanisa.”
7  Ka jalo Josefa a ya go fitlha rraagwe, mme batlhanka botlhe ba ga Faro ba tsamaya le ene, banna ba bagolwane ba ntlo ya gagwe le banna botlhe ba bagolwane ba lefatshe la Egepeto,
8  le botlhe ba ntlo ya ga Josefa le bomorwarraagwe le ba ntlo ya ga rraagwe. Ke bana ba ba botlana fela ba bone le matsomane a bone le metlhape ya bone ba neng ba a tlogela mo lefatsheng la Goshene.
9  Gape dikara le bapalami ba dipitse ba ne ba tsamaya le ene, mme setlhopha sa batho sa nna segolo thata.
10  Foo ba goroga mo seboaneng sa Atade, se se mo kgaolong ya Joredane, mme ba lela selelo se segolo thata sa khutsafalo a bo a tsweletsa dingwao tsa go hutsafalela rraagwe malatsi a le supa.
11  Mme banni ba lefatshe, e bong Bakanana, ba bona dingwao tsa go hutsafala mo seboaneng sa Atade, mme ba buela kwa godimo ba re: “Eno ke khutsafalo e kgolo ya Baegepeto!” Ke gone ka moo leina la sone le neng la bidiwa Abele-miseraime, se se mo kgaolong ya Joredane.
12  Mme bomorwawe ba mo direla fela jaaka a ne a ba laetse.
13  Ka jalo bomorwawe ba mo isa mo lefatsheng la Kanana mme ba mo fitlha mo logageng lwa tshimo ya Makapela, tshimo e Aborahame a neng a e rekile mo go Eferone wa Mohite fa pele ga Mamere gore e nne lefelo la go fitlhela le a le ruileng.
14  Morago ga moo Josefa a boela kwa Egepeto, ene le bomorwarraagwe le botlhe ba ba neng ba tsamaile le ene go ya go fitlha rraagwe, fa a sena go fitlha rraagwe.
15  E rile bomorwarraagwe Josefa ba bona gore rraabone o ne a sule, ba simolola go re: “Josefa a ka tswa a re tlhoile mme ruri o tla re duela ka ntlha ya bosula jotlhe jo re bo mo diretseng.”
16  Ka jalo ba dira kopo mo go Josefa ka mafoko ano: “Rrago o ne a ntsha taolo pele ga loso lwa gagwe, a re,
17  ‘Lo tla raya Josefa lo re: “Ke a go rapela, tsweetswee, itshwarele botlhanogi jwa bomorwarrago le boleo jwa bone ka gonne ba go diretse bosula.”’ Mme jaanong, tsweetswee, itshwarele botlhanogi jwa batlhanka ba Modimo wa ga rrago.” Mme Josefa a thubega ka selelo fa ba bua le ene.
18  Morago ga moo bomorwarraagwe le bone ba tla ba wela fa pele ga gagwe mme ba re: “Bona, re ntse jaaka batlhanka mo go wena!”
19  Foo Josefa a ba raya a re: “Lo se ka lwa boifa, gonne a ke mo boemong jwa Modimo?
20  Fa e le lona, lo ne lo nkgopoletse bosula. Modimo o ne a gopotse go dira jalo ka ntlha ya molemo ka boikaelelo jwa go dira jaaka mo letsatsing leno gore ke boloke batho ba le bantsi ba tshela.
21  Ka jalo lo se ka lwa boifa. Nna ka bonna ke tla nna ke lo tlamela lona le bana ba lona ba ba botlana ka dijo.” Ka jalo a ba gomotsa a ba a bua le bone ka go ba tlhomamisetsa.
22  Mme Josefa a tswelela go nna mo Egepeto, ene le ba ntlo ya ga rraagwe; mme Josefa a tshela dingwaga di le lekgolo le lesome.
23  Mme Josefa a bona bomorwa Eferaime ba kokomana ya boraro, le bomorwa Makire, morwa Manase. Ba ne ba tsholelwa mo mangoleng a ga Josefa.
24  Kgabagare Josefa a raya bomorwarraagwe a re: “Ke a swa; mme ruri Modimo o tla lebisa tlhokomelo ya gagwe kwa go lona, mme ruri o tla lo ntsha mo lefatsheng leno a lo isa kwa lefatsheng le a neng a le ikanela Aborahame, Isake le Jakobe.”
25  Ka gone Josefa a ikanisa bomorwa Iseraele, a re: “Ruri Modimo o tla lebisa tlhokomelo ya gagwe kwa go lona. Ka gone lo ntshe marapo a me mono.”
26  Morago ga moo Josefa a swa a le dingwaga di le lekgolo le lesome; mme ba mo omisa, a bo a tsenngwa mo lekesing kwa Egepeto.
9  Mme Modimo a segofatsa Noa le bomorwawe mme a ba raya a re: “Atang lo ntsifale lo tlatse lefatshe.
2  Mme sebopiwa sengwe le sengwe se se tshelang sa lefatshe le sebopiwa sengwe le sengwe se se fofang sa magodimo, le sengwe le sengwe se se tsamayang mo lefatsheng, le ditlhapi tsotlhe tsa lewatle di tla lo boifa e bile di tla lo tshoga. Di tsentswe mo seatleng sa lona jaanong.
3  Phologolo nngwe le nngwe e e tsamayang e e tshelang e ka nna ya nna dijo tsa lona. Jaaka go ntse ka dimela tse di tala, ke di lo naya tsotlhe.
4  Fela nama e e nang le moya wa yone—madi a yone—lo se ka lwa e ja.
5  Mme, mo godimo ga moo, madi a lona, a meya ya lona, ke tla a lopa. Ke tla a lopa mo seatleng sa sebopiwa sengwe le sengwe se se tshelang; ke tla lopa moya wa motho le mo seatleng sa motho, mo seatleng sa mongwe le mongwe yo e leng morwarraagwe.
6  Ope fela yo o tshololang madi a motho, madi a gagwe ka esi a tla tshololwa ke motho, gonne Modimo o dirile motho mo setshwanong sa gagwe.
7  Mme fa e le lona, atang lo ntsifale, lo nyeule mo lefatsheng mme lo nne bantsi mo go lone.”
8  Mme Modimo a tswelela a raya Noa le bomorwawe ba na le ene a re:
9  “Mme fa e le nna, bonang, ke tlhomamisa kgolagano ya me le lona le bana ba lona morago ga lona,
10  le moya mongwe le mongwe o o tshelang o o nang le lona, mo dinonyaneng, mo diphologolong le mo dibopiweng tsotlhe tse di tshelang tsa lefatshe tse di nang le lona, go simolola ka botlhe ba ba tswang mo arakeng go fitlha ka sebopiwa sengwe le sengwe se se tshelang sa lefatshe.
11  Ee, ke tlhomamisa kgolagano ya me le lona: Nama yotlhe ga e kitla e tlhola e fedisiwa ka metsi a morwalela, e bile ga go kitla go tlhola go nna le morwalela gore o senye lefatshe.”
12  Mme Modimo a oketsa a re: “Seno ke sesupo sa kgolagano e ke e dirang fa gare ga me le lona le moya mongwe le mongwe o o tshelang o o nang le lona, e ke e direlang dikokomana ka bosakhutleng.
13  Ke baya motshe wa me wa godimo mo lerung, mme o tla nna sesupo sa kgolagano fa gare ga me le lefatshe.
14  Mme go tla diragala gore fa ke tlisa leru mo godimo ga lefatshe, foo motshe wa godimo ruri o tla bonala mo lerung.
15  Mme eleruri ke tla gakologelwa kgolagano ya me e e fa gare ga me le lona le moya mongwe le mongwe o o tshelang mo gare ga nama yotlhe; e bile metsi ga a kitla a tlhola a nna morwalela gore a senye nama yotlhe.
16  Mme motshe wa godimo o tla bonala mo lerung, mme ke tla o bona gore ke gakologelwe kgolagano ka bosakhutleng fa gare ga Modimo le moya mongwe le mongwe o o tshelang mo gare ga nama yotlhe e e mo lefatsheng.”
17  Mme Modimo a boela a raya Noa gape a re: “Seno ke sesupo sa kgolagano se ke se tlhomamisang fa gare ga me le nama yotlhe e e mo lefatsheng.”
18  Mme bomorwa Noa ba ba neng ba tswa mo arakeng e ne e le Sheme le Hame le Jafethe. Moragonyana Hame o ne a nna rraagwe Kanana.
19  Ba bararo bano e ne e le bomorwa Noa, mme batho botlhe ba lefatshe ba ne ba anamela kgakala ba tswa mo go bano.
20  Jaanong Noa a simolola e le molemirui mme a jala tshimo ya mofine.
21  A simolola go nwa beine a ba a tlhapelwa, mme a ikapola a le mo teng ga mogope wa gagwe.
22  Moragonyana Hame rraagwe Kanana a bona bosaikategang jwa ga rraagwe mme a ya go bolelela bomorwarraagwe ba babedi kwa ntle.
23  Foo Sheme le Jafethe ba tsaya seaparo ba se baya mo magetleng a bone boobabedi mme ba tsena ba kata ka sa morago. Ka gone ba bipa bosaikategang jwa ga rraabone, difatlhego tsa bone di lebile go sele, mme ba se ka ba bona bosaikategang jwa ga rraabone.
24  La bofelo Noa a tsoga mo beineng ya gagwe mme a itse se morwawe yo mmotlana thata a neng a se mo dirile.
25  Foo a re: “A go hutsege Kanana.A a nne motlhanka wa maemo a a kwa tlasetlase wa bomorwarraagwe.”
26  Mme a oketsa jaana:“A go bakwe Jehofa, Modimo wa ga Sheme,Mme a Kanana a nne motlhanka wa gagwe.
27  A Modimo a neye Jafethe sebaka se segolo,Mme a a age mo megopeng ya ga Sheme.A Kanana a nne motlhanka wa gagwe le ene.”
28  Mme Noa a tswelela go tshela dingwaga di le makgolo a le mararo le masome a matlhano morago ga morwalela.
29  Ka jalo malatsi otlhe a ga Noa a ne a fitlha go dingwaga di le makgolo a le robongwe le masome a matlhano mme a swa.
28  Ka gone Isake a bitsa Jakobe a mo segofatsa mme a mo laola a mo raya a re: “O se ka wa tsaya mosadi mo go bomorwadia Kanana.
2  Nanoga, ya kwa Padana-arama kwa ntlong ya ga Bethuele rraagwe mmago mme o itseele mosadi gone mo go bomorwadia Labane kgaitsadia mmago.
3  Mme Modimo Mothatayotlhe o tla go segofatsa a go atisa a ba a go ntsifatsa, mme ruri o tla nna phuthego ya ditšhaba.
4  Mme o tla go naya tshegofatso ya ga Aborahame, wena le losika lwa gago lo lo nang le wena, gore o tle o rue lefatshe la boagi jwa gago jwa boeng, jo Modimo a bo neileng Aborahame.”
5  Ka jalo Isake a tsamaisa Jakobe, a bolola a ya Padana-arama, kwa go Labane morwa Bethuele wa Mosiria, morwarraagwe Rebeka, mmaagwe Jakobe le Esau.
6  E rile Esau a bona gore Isake o ne a segofaditse Jakobe e bile a mo tsamaisitse go ya Padana-arama gore a ye go itseela mosadi gone, le gore fa a ne a mo segofatsa o ile a mo laola, a re: “O se ka wa tsaya mosadi mo go bomorwadia Kanana”;
7  le gore Jakobe o ne a utlwa rraagwe le mmaagwe e bile a le mo tseleng go ya Padana-arama;
8  foo Esau a bona gore bomorwadia Kanana ba ne ba sa itumedise mo matlhong a ga Isake rraagwe.
9  Ka gone Esau a ya kwa go Ishemaele mme a tsaya Mahalathe morwadia Ishemaele morwa Aborahame go nna mosadi, kgaitsadia Nebaiothe, kwantle ga basadi ba bangwe ba gagwe.
10  Jakobe a tsamaya a tswa mo Beere-sheba mme a ya Harana.
11  Fa nako e ntse e tsamaya a kopana le lefelo lengwe mme a lala mo go lone ka gonne letsatsi le ne le phirimile. Ka jalo a tsaya lengwe la maje a lefelo leo a le baya gore e nne sengwe sa go tshegetsa tlhogo mme a lala mo lefelong leo.
12  A simolola go lora, mme bona! go ne go na le lere e emisitswe mo godimo ga lefatshe mme bogodimo jwa yone bo fitlha kwa magodimong; mme bona! go ne go na le baengele ba Modimo ba tlhatloga ba bo ba fologa mo go yone.
13  Mme bona! Jehofa o ne a eme mo godimo ga yone, mme a re: “Ke nna Jehofa Modimo wa ga Aborahame rrago le Modimo wa ga Isake. Lefatshe le o letseng mo go lone, ke tlile go le naya wena le losika lwa gago.
14  Mme losika lwa gago ruri lo tla nna jaaka lorole lwa lefatshe, mme o tla anamela kgakala kwa bophirima le kwa botlhaba le kwa bokone le kwa borwa, mme malapa otlhe a lefatshe a tla itshegofatsa ka wena le ka losika lwa gago.
15  Mme bona, ke na le wena mme ke tla go boloka mo tseleng yotlhe e o e tsamayang e bile ke tla go busetsa mo lefatsheng leno, ka gonne ga ke tle go go tlogela go fitlha ke dirile se ke se buileng le wena.”
16  Foo Jakobe a tsoga mo borokong mme a re: “Ruri Jehofa o mo lefelong leno mme nna ka bonna ke ne ke sa itse.”
17  A boifa mme a oketsa a re: “A bo lefelo leno le boitshega jang ne! Seno ga se sepe fa e se ntlo ya Modimo mme seno ke kgoro ya magodimo.”
18  Ka jalo Jakobe a tsoga go sa le phakela mme a tsaya leje le le neng le le moo jaaka sengwe sa go tshegetsa tlhogo ya gagwe a le tlhoma jaaka pilara mme a tshela leokwane mo godimo ga lone.
19  Mo godimo ga moo, a raya lefelo leo leina a re Bethele; mme boammaaruri ke gore, Luse e ne e le leina la motse ono pele.
20  Mme Jakobe a dira maikano, a re: “Fa e le gore Modimo o tla nna le nna le gore o tla mpoloka mo tseleng eno e ke tsamayang mo go yone a ba a nnaya senkgwe gore ke je le diaparo gore ke apare
21  le gore ruri ke tla boela ka kagiso kwa ntlong ya ga rre, he Jehofa o tla bo a itshupile a le Modimo wa me.
22  Mme leje leno le ke le tlhomileng jaaka pilara le tla nna ntlo ya Modimo, mme fa e le sengwe le sengwe se o tla se nnayang ruri ke tla go ntshetsa sa bosome sa sone.”
27  Mme ga diragala gore fa Isake a ne a tsofetse le matlho a gagwe a le letobo thata go ka bona, a bitsa Esau morwawe yo mogolo mme a mo raya a re: “Morwaaka!” mme ene a re: “Ke fano!”
2  Mme a tswelela a re: “Bona jaanong, ke tsofetse. Ga ke itse letsatsi la go swa ga me.
3  Ka jalo mo nakong eno, tsweetswee tsaya didirisiwa tsa gago, mokotlopo wa gago le bora jwa gago, o tswele kwa nageng o ntsomele phologolo.
4  Mme o ntirele dijo tse di monate tse ke di ratang o bo o di tlisa kwa go nna mme ke je, gore moya wa me o tle o go segofatse pele ga ke swa.”
5  Le fa go ntse jalo, Rebeka o ne a reeditse fa Isake a ntse a bua le Esau morwawe. Mme Esau a tswela kwa nageng go ya go tsoma phologolo gore a tle ka yone.
6  Mme Rebeka a raya Jakobe morwawe a re: “Bona, ke sa tswa go utlwa rrago a bua le morwarrago Esau, a re,
7  ‘Ntlisetsa phologolo o bo o ntirele dijo tse di monate mme, mma ke je, gore ke tle ke go segofatse fa pele ga ga Jehofa ga pele ke swa.’
8  Mme jaanong, morwaaka, reetsa lentswe la me mo go se ke se go laolelang.
9  Tsweetswee, ya kwa motlhapeng mme o ntlele dipotsane tse pedi, tse dintle, gore ke di baakanye ke direle rrago dijo tse di monate tse a di ratang.
10  Go tswa foo o di ise kwa go rrago mme a di je, gore a tle a go segofatse pele a swa.”
11  Mme Jakobe a raya Rebeka mmaagwe a re: “Esau morwarre ke motho yo o boboa mme nna ke motho yo o borethe.
12  Go tweng fa rre a nkapaapa? Ruri ke tla nna jaaka yo o sotlang mo matlhong a gagwe, mme ke tla itlisetsa phutso e seng tshegofatso.”
13  Foo mmaagwe a mo raya a re: “A phutso e e go lebaneng e tle mo go nna morwaaka. Reetsa lentswe la me fela mme o ye, o di ntlisetse.”
14  Ka jalo a ya a di tsaya a di tlisa mo go mmaagwe, mme mmaagwe a dira dijo tse di monate tse rraagwe a neng a di rata.
15  Morago ga moo Rebeka a tsaya diaparo tsa ga Esau morwawe yo mogolo, tse dintle go gaisa tse a neng a na le tsone mo ntlong, a di apesa Jakobe morwawe yo mmotlana.
16  Mme a baya matlalo a dipotsane mo diatleng tsa gagwe le mo karolong ya molala wa gagwe e e se nang boboa.
17  Morago ga moo a tsenya dijo tse di monate le senkgwe se a neng a se dirile mo seatleng sa ga Jakobe morwawe.
18  Ka jalo a tsena kwa go rraagwe mme a re: “Rra!” mme ene a re: “Ke fano! O mang, morwaaka?”
19  Mme Jakobe a raya rraagwe a re: “Ke nna Esau leitibolo la gago. Ke dirile fela jaaka o buile le nna. Tsoga tsweetswee. Nna mme o je nama ya phologolo ya me, gore moya wa gago o tle o ntshegofatse.”
20  Foo Isake a raya morwawe a re: “Go tla jang gore o bo o e bone ka bonako jaana, morwaaka?” Mme ene a re: “Ka gonne Jehofa Modimo wa gago o dirile gore e kopane le nna.”
21  Mme Isake a raya Jakobe a re: “Atamela tsweetswee, gore ke tle ke go apaape, morwaaka, gore ke tle ke itse gore a ruri o morwaake Esau kgotsa nnyaa.”
22  Ka jalo Jakobe a atamela Isake rraagwe, mme a mo apaapa, morago ga moo a re: “Lentswe ke lentswe la ga Jakobe, mme diatla tsone ke diatla tsa ga Esau.”
23  Mme a se ka a mo lemoga, ka gonne diatla tsa gagwe di ne di le boboa jaaka diatla tsa ga Esau morwarraagwe. Ka gone a mo segofatsa.
24  Morago ga moo a re: “A ruri o morwaake Esau?” mme ene a re: “Ke ene.”
25  Foo a re: “E atametse fa go nna gore ke tle ke je nama ya phologolo ya ga morwaake, gore moya wa me o tle o go segofatse.” Foo a e atametsa fa go ene mme a ja, a mo tlisetsa beine mme a nwa.
26  Foo Isake rraagwe a mo raya a re: “Atamela tsweetswee, mme o nkatle morwaaka.”
27  Ka jalo a atamela mme a mo atla, mme o ne a kgona go dupa lonko lwa diaparo tsa gagwe. Mme a mo segofatsa a re: “Bona, lonko lwa morwaake lo ntse jaaka lonko lwa naga e Jehofa a e segofaditseng.
28  Mme e kete Modimo wa boammaaruri a ka go naya menyo ya magodimo le mebu e e nonneng ya lefatshe le letlotlo la dijo tsa ditlhaka le beine e ntšha.
29  A ditšhaba di go direle mme a ditlhopha tsa merafe di go ikobele. Nna mong wa bomorwarrago, mme a bomorwammago ba go ikobele. A go hutsege mongwe le mongwe wa ba ba go hutsang, mme go segofale mongwe le mongwe wa ba ba go segofatsang.”
30  Jaanong go ne ga diragala gore fela fa Isake a fetsa go segofatsa Jakobe, ee, ruri go ne ga diragala fela fa Jakobe a sena go tswa fa pele ga sefatlhego sa ga Isake rraagwe, gore Esau morwarraagwe a boe kwa letsomong.
31  Le ene a dira dijo tse di monate. A di tlisa kwa go rraagwe, a raya rraagwe a re: “A rre a tsoge mme a je nama ya phologolo ya ga morwawe, gore moya wa gago o tle o ntshegofatse.”
32  Foo Isake rraagwe a mo raya a re: “O mang?” mme ene a re: “Ke nna morwao, leitibolo la gago, Esau.”
33  Mme Isake a roroma ka thoromo e kgolo fela thata, ka jalo a re: “E ne e le mang he, yo o neng a tsoma phologolo mme a e tlisa kwa go nna, mo ke neng ka ja sengwe le sengwe pele ga o tsena mme ka mo segofatsa? Le ene o tla segofala!”
34  E rile a utlwa mafoko a ga rraagwe Esau a simolola go lelela kwa godimo thata ka tsela e e botlhoko a ba a raya rraagwe a re: “Le nna ntshegofatse, rra!”
35  Mme a tswelela a re: “Morwarrago o ne a tla ka tsietso gore a tle a bone tshegofatso e e neng e go lebane.”
36  Foo a re: “A ga se lone lebaka la go bo leina la gagwe le bidiwa Jakobe, gore a ntseele boemo makgetlo ano a mabedi? O setse a tsere tshwanelo ya me ya botsalwapele, mme bona, mo nakong eno o tsere tshegofatso ya me!” Mme a oketsa a re: “A ga o a ntshadisetsa tshegofatso epe?”
37  Mme Isake a tswelela jaana a araba Esau: “Bona, ke mo tlhomile go nna mong wa gago, mme ke mo neile bomorwarraagwe botlhe go nna batlhanka, ke mo neile dijo tsa ditlhaka le beine e ntšha gore di mo otle, mme se kae se sengwe se ke ka se go direlang, morwaaka?”
38  Foo Esau a raya rraagwe a re: “A go na le tshegofatso e le nngwe fela e o nang le yone, rra? Le nna ntshegofatse, rra!” Foo Esau a tsholetsa lentswe la gagwe mme a thubega ka selelo.
39  Ka jalo fa Isake rraagwe a mo araba a mo raya a re: “Bona, bonno jwa gago bo tla fitlhelwa bo le kgakala le mebu e e nonneng ya lefatshe, le monyo wa magodimo a a kwa godimo.
40  O tla tshela ka tšhaka ya gago, mme o tla direla morwarrago. Mme ruri go tla diragala gore fa o khidiega, ruri o robe jokwe ya gagwe mo molaleng wa gago.”
41  Le fa go ntse jalo, Esau a nna a tlhoile Jakobe ka ntlha ya tshegofatso e rraagwe a neng a mo segofaditse ka yone, mme Esau a nna a bua jaana mo pelong ya gagwe: “Malatsi a lobaka lwa go hutsafalela rre a atamela. Morago ga moo ke tlile go bolaya Jakobe morwarre.”
42  E rile Rebeka a bolelelwa mafoko a ga Esau morwawe yo mogolo, a akofa a roma gore go bidiwe Jakobe morwawe yo mmotlana mme a mo raya a re: “Bona! Esau morwarrago o a ikgomotsa ka ga gago—go go bolaya.
43  Jaanong morwaaka, reetsa lentswe la me mme o nanoge, tshabela kwa go Labane kgaitsadiake kwa Harana.
44  Mme o nne le ene malatsinyana go fitlha bogale jwa ga morwarrago bo ritibala,
45  go fitlha bogale jwa ga morwarrago bo fapoga mo go wena e bile a lebetse se o se mo dirileng. Mme ruri ke tla roma ke go ntsha gone. Ke ka ntlha yang fa gape ke tshwanetse go lo amogwa loobabedi mo letsatsing le le lengwe fela?”
46  Morago ga moo Rebeka a nna a raya Isake a re: “Ke simolotse go ila botshelo jono jwa me ka ntlha ya bomorwadia Hethe. Fa go ka diragala gore Jakobe a tseye mosadi mo go bomorwadia Hethe jaaka bano ba ba tswang mo go bomorwadia lefatshe leno, botshelo bo na le molemo wa eng mo go nna?”
7  Morago ga moo Jehofa a raya Noa a re: “Tsena, wena le botlhe ba ntlo ya gago, mo teng ga araka, ka gonne ke wena yo ke go boneng o siame fa pele ga me mo gare ga kokomana eno.
2  O tseele kwa go wena phologolo nngwe le nngwe e e phepa ka bosupa le bosupa, e tonanyana le molekane wa yone; mme phologolo nngwe le nngwe e e seng phepa di le pedi fela, e tonanyana le molekane wa yone;
3  le dibopiwa tse di fofang tsa magodimo ka bosupa le bosupa, e tonanyana le e namagadi, gore o boloke losika lwa tsone lo tshela mo godimo ga lefatshe lotlhe.
4  Gonne mo malatsing a le supa fela a a tlang ke dira gore pula e ne mo lefatsheng malatsi a le masome a manè le masigo a le masome a manè; mme ke tla nyeletsa sengwe le sengwe se se tshelang se ke se dirileng ke se tlosa mo godimo ga lefatshe.”
5  Mme Noa a dira kafa go sotlhe se Jehofa a neng a se mo laoletse.
6  Noa o ne a na le dingwaga di le makgolo a le marataro fa go ne go nna le morwalela wa metsi mo lefatsheng.
7  Ka jalo Noa a tsena mo teng ga araka, le bomorwawe le mosadi wa gagwe le basadi ba bomorwawe ba na le ene, pele ga metsi a morwalela.
8  Phologolo nngwe le nngwe e e phepa le phologolo nngwe le nngwe e e seng phepa le dibopiwa tse di fofang le sengwe le sengwe se se tsamayang mo lefatsheng,
9  di ne tsa tsena ka bobedi le bobedi kwa go Noa mo teng ga araka, e tonanyana le e namagadi, fela jaaka Modimo a ne a laetse Noa.
10  Mme malatsi a le supa moragonyana go ne ga diragala gore metsi a morwalela a tle mo lefatsheng.
11  Mo ngwageng wa bomakgolo a le marataro wa botshelo jwa ga Noa, mo kgweding ya bobedi, mo letsatsing la bolesome le bosupa la kgwedi, mo letsatsing leno metswedi yotlhe ya bodiba jo bogolo jo bo boteng jwa metsi e ne ya phunyega le dikgoro tsa morwalela tsa magodimo di ne tsa bulega.
12  Mme pula e kgolo mo lefatsheng ya tswelela malatsi a le masome a manè le masigo a le masome a manè.
13  Mo go lone letsatsi leno Noa o ne a tsena mo teng ga araka, le Sheme le Hame le Jafethe, bomorwa Noa, le mosadi wa ga Noa le basadi ba bararo ba bomorwawe ba na le ene;
14  bone le sebatana sengwe le sengwe sa naga kafa mofuteng wa sone, le seruiwa sengwe le sengwe kafa mofuteng wa sone, le phologolo nngwe le nngwe e e tsamayang mo lefatsheng kafa mofuteng wa yone, le sebopiwa sengwe le sengwe se se fofang kafa mofuteng wa sone, nonyane nngwe le nngwe, sebopiwa sengwe le sengwe se se diphuka.
15  Tsa nna tsa ya kwa go Noa mo teng ga araka, ka bobedi le bobedi, tsa nama ya mofuta mongwe le mongwe tse maatla a botshelo a neng a dira mo go tsone.
16  Mme tse di tsenang, e tonanyana le e namagadi ya nama ya mofuta mongwe le mongwe, tsa tsena, fela jaaka Modimo a ne a mo laetse. Morago ga moo Jehofa a tswala kgoro fa a sena go tsena.
17  Morwalela wa tswelela malatsi a le masome a manè mo lefatsheng, le metsi a nna a oketsega mme a simolola go tsholetsa araka mme e ne e kokobetse kwa godimodimo ga lefatshe.
18  Metsi a nna mantsi thata a ba a nna a oketsega thata mo lefatsheng, mme araka ya nna ya tsamaya mo godimo ga metsi.
19  Metsi a khurumetsa lefatshe fela thata mo e leng gore dithaba tsotlhe tse di telele tse di neng di le kafa tlase ga magodimo otlhe di ne tsa bipiwa.
20  Metsi a ne a di khurumetsa go fitlha go dikubita di le lesome le botlhano mme dithaba tsa bipiwa.
21  Ka jalo nama yotlhe e e neng e tsamaya mo lefatsheng ya swa, ya dibopiwa tse di fofang le ya diruiwa le ya dibatana tsa naga le ya dilo tsotlhe tse di nyeulang tse di neng di nyeula mo lefatsheng, le batho botlhe.
22  Sengwe le sengwe se mohemo wa maatla a botshelo o neng o dira mo marobeng a dinko tsa sone, e leng, tsotlhe tse di neng di le mo mmung o o omileng, di  ne tsa swa.
23  A nyeletsa jalo sengwe le sengwe se se tshelang se se neng se le mo godimo ga lefatshe, go simolola ka motho go fitlha ka phologolo, go fitlha ka phologolo e e tsamayang le go fitlha ka sebopiwa se se fofang sa magodimo, di ne tsa nyelediwa mo lefatsheng; mme ke Noa fela le ba ba neng ba na le ene mo arakeng ba ba neng ba tswelela ba tshela.
24  Metsi a tswelela go khurumetsa lefatshe malatsi a le lekgolo le masome a matlhano.
34  Jaanong Dina morwadia Lea, yo a neng a mo tsholetse Jakobe, o ne a tle a tswe a ye go bona bomorwadia lefatshe.
2  Mme Shekema morwa Hamore wa Mohife, kgosana ya lefatshe, a mmona mme a mo tsaya a lala le ene a mmetelela.
3  Mme moya wa gagwe wa simolola go ngaparela Dina morwadia Jakobe, a rata morweetsana yono a ba a nna a bua le morweetsana yono gore a mo fenye.
4  Labofelo Shekema a raya Hamore rraagwe a re: “Ntseela mohumagatsana yono go nna mosadi.”
5  Mme Jakobe a utlwa gore o ne a leswafaditse Dina morwadie. Mme bomorwawe ba bo ba na le motlhape wa gagwe kwa nageng; mme Jakobe a didimala fela go fitlha ba tsena.
6  Moragonyana Hamore, rraagwe Shekema, a tswela kwa go Jakobe go ya go bua le ene.
7  Mme bomorwa Jakobe ba tla ba tswa kwa nageng fela fa ba sena go utlwa ka gone; mme banna bano ba utlwa botlhoko mo maikutlong a bone mme ba nna bogale thata, ka gonne o ne a diretse Iseraele bosula jwa matlhabisa ditlhong ka go lala le morwadia Jakobe, e re ka go ne go sa tshwanela go dira sepe se se ntseng jalo.
8  Mme Hamore a bua le bone, a re: “Fa e le Shekema morwaake, moya wa gagwe o golagane le morwadialona. Tsweetswee, mo mo neyeng go nna mosadi,
9  mme lo dire dikgolagano tsa lenyalo le rona. Lo re neye bomorwadialona, mme lo itseele bomorwadiarona.
10  Mme lo ka nna lwa nna le rona, mme lefatshe le tla nna mo taolong ya lona. Nnang lo bo lo gwebe mo go lone lo bo lo age mo go lone.”
11  Foo Shekema a raya rraagwe Dina le bokgaitsadie a re: “Mmang ke bone kamogelo mo matlhong a lona, mme le fa e le eng fela se lo tla se mpolelelang ke tla se lo naya.
12  Tlhatlosang bogadi fela thata le mpho e ke e kopiwang, mme ke iketleeleditse go ntsha kafa lo ka mpolelelang ka gone; fela nnayang morweetsana yono go nna mosadi.”
13  Mme bomorwa Jakobe ba simolola go araba Shekema le Hamore rraagwe ka tsietso le go bua jalo ka gonne a ne a leswafaditse Dina kgaitsadiabone.
14  Mme ba ba raya ba re: “Ga re ka ke ra kgona go dira selo se se ntseng jalo, go naya kgaitsadiarona monna yo o nang le letlalo la bonna, ka gonne seo ke kgobo mo go rona.
15  Re ka dumalana le lona fela ka tumalano ya gore, lo nne jaaka rona, ka go rupisiwa ga monna mongwe le mongwe wa lona.
16  Foo ruri re tla lo naya bomorwadiarona, e bile re tla itseela bomorwadialona, mme re tla nna le lona re bo re nna batho ba le bangwe fela.
17  Mme fa lo sa re reetse gore lo rupisiwe, re tla tsaya morwadiarona re bo re tsamaya.”
18  Mme mafoko a bone a bonala a le molemo mo matlhong a ga Hamore le mo matlhong a ga Shekema, morwa Hamore,
19  mme lekau ga le a ka la diega go diragatsa tumalano eno, ka gonne ruri le ne la kgatlhiwa ke morwadia Jakobe e bile e ne e le le le tlotlegang thata mo go botlhe ba ntlo ya ga rraalone.
20  Ka jalo Hamore le Shekema morwawe ba ya kwa kgorong ya motse wa bone mme ba simolola go bua le banna ba motse wa bone, ba re:
21  “Banna bano ba re ratela kagiso. Ka gone a ba nne mo lefatsheng mme ba gwebe mo go lone, e re ka lefatshe le atlhame thata fa pele ga bone. Re ka nna ra itseela bomorwadiabone go nna basadi e bile re ka nna ra ba naya bomorwadiarona.
22  Ke ka tumalano eno fela banna bano ba tla dumalanang go nna le rona gore re nne batho ba le bangwe fela, ya gore monna mongwe le mongwe wa rona a rupisiwe fela jaaka ba rupile.
23  Mme dithuo tsa bone le khumo ya bone le diruiwa tsotlhe tsa bone, a ga e kitla e nna tsa rona? Fela a re dumalaneng le bone gore ba tle ba nne le rona.”
24  Mme botlhe ba ba neng ba tswa ka kgoro ya motse wa gagwe ba ne ba reetsa Hamore le Shekema morwawe, mme banna botlhe ba rupisiwa, botlhe ba ba neng ba tswa ka kgoro ya motse wa gagwe.
25  Le fa go ntse jalo, go ne ga diragala gore mo letsatsing la boraro, fa ba ne ba le mo botlhokong, bomorwa Jakobe ba babedi, Simeone le Lefi, bokgaitsadia Dina, mongwe le mongwe wa bone a tsaya tšhaka ya gagwe mme ba ya kwa motseng ba sa belaelwe mme ba bolaya monna mongwe le mongwe.
26  Ba bolaya Hamore le Shekema morwawe ka bogale jwa tšhaka. Ba ntsha Dina mo ntlong ya ga Shekema mme ba tswa.
27  Bomorwa Jakobe ba bangwe ba tlhasela banna ba ba neng ba gobetse mme ba gapa motse, ka gonne ba ne ba leswafaditse kgaitsadiabone.
28  Ba tsaya matsomane a bone le metlhape ya bone le diesele tsa bone le se se neng se le mo motseng le se se neng se le kwa tshimong.
29  Mme sotlhe se ba neng ba itshedisa ka sone le bana botlhe ba bone ba ba botlana le basadi ba bone ba ba isa botshwarwa, mo ba neng ba gapa tsotlhe tse di neng di le mo matlong.
30  Foo Jakobe a raya Simeone le Lefi a re: “Lo ntlhabisitse ditlhong ka go ntira sebodu mo banning ba lefatshe leno, mo Bakananeng le mo Baperiseng; le mororo ke le monnye fela ka palo, mme ruri ba tla mphuthegela ba bo ba ntlhasela mme ke tla nyelediwa, nna le ntlo ya me.”
31  Mme bone ba re: “A go na le motho ope yo o tshwanetseng go tshwara kgaitsadiarona jaaka seaka?”
46  Ka gone Iseraele le botlhe ba e neng e le ba gagwe ba bolola mme ba goroga mo Beere-sheba, mme a simolola go ntshetsa Modimo wa ga Isake rraagwe ditlhabelo.
2  Foo Modimo a bua le Iseraele mo diponatshegelong tsa bosigo a re: “Jakobe, Jakobe!” mme ene a re: “Ke fano!”
3  Mme a tswelela a re: “Ke nna Modimo wa boammaaruri, Modimo wa ga rrago. O se ka wa boifa go ya kwa Egepeto, gonne ke tla go dira setšhaba se segolo gone.
4  Nna ka bonna ke tla ya le wena kwa Egepeto e bile nna ka bonna ke tla boa ke go ntsha gone; mme Josefa o tla baya matlho a gago seatla.”
5  Morago ga moo Jakobe a nanoga a tswa mo Beere-sheba, mme bomorwa Iseraele ba tswelela go tsamaisa Jakobe rraabone le bana ba bone ba ba botlana le basadi ba bone ka dikoloi tse Faro a neng a di rometse go tla go mo tsaya ka tsone.
6  Mo godimo ga moo, ba tsamaya ka metlhape ya bone le dithoto tsa bone tse ba neng ba di kokoantse mo lefatsheng la Kanana. Kgabagare ba goroga mo Egepeto, Jakobe a na le bana botlhe ba gagwe.
7  O ne a tla le bomorwawe le bomorwa bomorwawe, bomorwadie le bomorwadia bomorwawe, ee, bana botlhe ba gagwe, mo Egepeto.
8  Jaanong ano ke maina a bomorwa Iseraele ba ba neng ba tla mo Egepeto: Jakobe le bomorwawe: Leitibolo la ga Jakobe e ne e le Rubene.
9  Bomorwa Rubene e ne e le Hanoke le Palu le Heserone le Karami.
10  Bomorwa Simeone e ne e le Jemuele le Jamine le Ohade le Jakine le Sohare le Shaulo morwa mosadi wa Mokanana.
11  Bomorwa Lefi e ne e le Gereshone, Kohathe le Merari.
12  Bomorwa Juda e ne e le Ere le Onane le Shela le Perese le Sera. Le fa go ntse jalo, Ere le Onane ba ne ba swela kwa lefatsheng la Kanana. Bomorwa Perese e ne ya nna Heserone le Hamule.
13  Bomorwa Isakare e ne e le Tola le Pufa le Iobe le Shimerone.
14  Bomorwa Sebulone e ne e le Serede le Elone le Jahaleele.
15  Bano ke bomorwa Lea, ba a neng a ba tsholela Jakobe kwa Padana-arama, mmogo le morwadie Dina. Meya yotlhe ya bomorwawe le ya bomorwadie e ne e le masome a mararo le boraro.
16  Bomorwa Gada e ne e le Sifione le Hagi, Shuni le Esebone, Eri le Arodi le Areli.
17  Bomorwa Ashera e ne e le Imina le Ishefa le Ishifi le Beria, mme go ne go na le Sera kgaitsadiabone. Bomorwa Beria e ne e le Hebere le Malekiele.
18  Bano ke bomorwa Silepa, yo Labane a neng a mo naya Lea morwadie. Fa nako e ntse e tsamaya o ne a tsholela Jakobe bano: meya e le lesome le borataro.
19  Bomorwa Ragele, mosadi wa ga Jakobe, e ne e le Josefa le Benjamine.
20  Mme Josefa a tsholelwa Manase le Eferaime mo lefatsheng la Egepeto, ba Asenathe morwadia Potifera moperesiti wa kwa One a neng a ba mo tsholela.
21  Bomorwa Benjamine e ne e le Bela le Bekere le Ashebele, Gera le Naamane, Ehi le Roshe, Mupime le Hupime le Arede.
22  Bano ke bomorwa Ragele ba ba neng ba tsholelwa Jakobe. Meya yotlhe e ne e le lesome le bonè.
23  Bomorwa Dana e ne e le Hushime.
24  Bomorwa Nafetali e ne e le Jahaseele le Guni le Jesere le Shileme.
25  Bano ke bomorwa Bileha, yo Labane a neng a mo naya Ragele morwadie. Fa nako e ntse e tsamaya o ne a tsholela Jakobe bano; meya yotlhe e ne e le supa.
26  Meya yotlhe e e neng ya tla kwa go Jakobe mo Egepeto e ne e le e e neng ya tswa mo lothekeng lwa gagwe, kwantle ga basadi ba bomorwa Jakobe. Meya yotlhe e ne e le masome a marataro le borataro.
27  Mme bomorwa Josefa ba a neng a ba tsholelwa kwa Egepeto e ne e le meya e le mebedi. Meya yotlhe ya ntlo ya ga Jakobe e e neng ya tla mo Egepeto e ne e le masome a supa.
28  Mme a roma Juda kwa pele ga gagwe kwa go Josefa gore a ise kitsiso kwa pele ga gagwe kwa Goshene. Morago ga moo ba goroga mo lefatsheng la Goshene.
29  Foo Josefa a dira gore kara ya gagwe e baakanngwe mme a ya go kopana le Iseraele rraagwe kwa Goshene. E rile a bonala fa go ene a akofa a wela mo molaleng wa gagwe mme a tsholola dikeledi mo molaleng wa gagwe gangwe le gape.
30  La bofelo Iseraele a raya Josefa a re: “Mo nakong eno ke iketleeleditse go swa, ka jaanong ke bone sefatlhego sa gago, e re ka o sa ntse o tshela.”
31  Foo Josefa a raya bomorwarraagwe le ba ntlo ya ga rraagwe a re: “Mma ke tlhatlogeng ke ye go begela Faro ke mo reye ke re, ‘Bomorwarre le ba ntlo ya ga rre ba ba neng ba le kwa lefatsheng la Kanana ba tlile kwano go nna.
32  Mme banna ke badisa, ka gonne ba ne ba nna batlhokomedi ba loruo; mme ba tlisitse fano matsomane a bone le metlhape ya bone le tsotlhe tse ba nang le tsone.’
33  Mme se se tla diragalang ke gore fa Faro a ka lo bitsa mme a bo a re, ‘Tiro ya lona ke eng?’
34  Lo re, ‘Batlhanka ba gago e ntse e le batlhokomedi ba loruo go tloga bosheng jwa rona go fitlha jaanong, rona le borraaronamogologolwane,’ gore lo tle lo nne mo lefatsheng la Goshene, ka gonne modisa mongwe le mongwe wa dinku ke selo se se makgapha mo Egepeto.”
37  Mme Jakobe a tswelela a nna mo lefatsheng la boagi jwa boeng la ga rraagwe, mo lefatsheng la Kanana.
2  Eno ke polelo ya botshelo jwa ga Jakobe. Josefa, e rile a le dingwaga di le lesome le bosupa, a bo a disitse dinku a na le bomorwarraagwe mo gare ga letsomane, mme, ka a ne a le mosimanyana fela, o ne a na le bomorwa Bileha le bomorwa Silepa, basadi ba ga rraagwe. Ka jalo Josefa a tlisa pego e e bosula kaga bone kwa go rraabone.
3  Mme Iseraele o ne a rata Josefa go feta bomorwawe ba bangwe botlhe, ka gonne e ne e le morwa wa botsofe jwa gagwe; mme o ne a mo diretse seaparo se seleele se se methalo se e keteng hempe.
4  E rile bomorwarraagwe ba bona gore rraabone o ne a mo rata go feta bomorwarraagwe botlhe, ba simolola go mo tlhoa, mme ba ne ba sa kgone go bua le ene ka kagiso.
5  Moragonyana Josefa a lora toro mme a e bolelela bomorwarraagwe, mme ba nna le lebaka le lengwe gape la go mo tlhoa.
6  Mme a tswelela a ba raya a re: “Tsweetswee, reetsang toro eno e ke e lorileng.
7  Bonang, re ne re bofa dingata mo gare ga tshimo fa ngata ya me e ne e nanoga e bo e ema e tsepaletse mme dingata tsa lona tsa e dikanyetsa di bo di ikobela ngata ya me.”
8  Mme bomorwarraagwe ba simolola go mo raya ba re: “A ruri o tlile go nna kgosi ya rona? kgotsa, A ruri o tlile go re laola?” Ka jalo ba bona lebaka le lesha la go mo tlhoa ka ntlha ya ditoro tsa gagwe le ka ntlha ya mafoko a gagwe.
9  Morago ga moo a lora toro e nngwe gape, mme a e bolelela bomorwarraagwe a re: “Bonang, ke lorile toro e nngwe gape, mme bonang, letsatsi le ngwedi le dinaledi di le lesome le bongwe di ne di inkobela.”
10  Foo a e bolelela rraagwe le bomorwarraagwe, mme rraagwe a simolola go mo kgalema a mo raya a re: “Toro eno e o e lorileng e kayang? A ruri nna le mmago le bomorwarrago re tlile go tla re bo re go ikobela fa fatshe?”
11  Bomorwarraagwe ba mo fufegela, mme rraagwe a boloka lefoko leno.
12  Jaanong bomorwarraagwe ba ya go fudisa letsomane la ga rraabone gaufi le Shekema.
13  Morago ga nako Iseraele a raya Josefa a re: “Ga ke re bomorwarrago ba disitse matsomane? Tlaya, mma ke go rome kwa go bone.” Foo a mo raya a re: “Ke fano!”
14  Ka jalo a mo raya a re: “Tsamaya tsweetswee. Bona gore a bomorwarrago ba babalesegile le gore a ba itekanetse le gore a letsomane le babalesegile e bile le itekanetse, mme o mpusetse lefoko.” Foo a mo tsamaisa go tswa mo lebaleng le le kwa tlase la Heberone, mme a tsamaela ntlheng ya Shekema.
15  Moragonyana monna mongwe a mmona mme bona, o ne a kgarakgatshega mo nageng. Foo monna yono a mmotsa, a re: “O batlang?”
16  A araba a re: “Ke batla bomorwarre. Tsweetswee, mpolelela, Ba disitse matsomane kae?”
17  Mme monna yono a re: “Ba bolotse fano, ka gonne ke ba utlwile ba re, ‘A re yeng kwa Dothane.’” Ka jalo Josefa a sala bomorwarraagwe morago mme a ba fitlhela kwa Dothane.
18  Mme legale, ba ne ba mmona a le kgakajana, mme pele ga a ba atamela ba simolola go mo logela maano ka boferefere gore ba mmolaye.
19  Ka jalo ba raana ba re: “Bonang! O a tla molori yole.
20  Mme jaanong tlang re mmolayeng mme re mo latlheleng mo teng ga nngwe ya dipetse tsa metsi; mme re tla re o komeditswe ke sebatana se se bogale sa naga. Mme a re boneng gore go tla diragalang ka ditoro tsa gagwe.”
21  E rile Rubene a utlwa seno a leka go mo golola mo seatleng sa bone. Ka jalo a re: “A re se iteyeng moya wa gagwe gore o swe.”
22  Mme Rubene a ba raya a re: “Lo se ka lwa tsholola madi. Mo latlheleng mo teng ga petse eno ya metsi e e mo nageng mme lo se ka lwa mmaya seatla.” Boikaelelo jwa gagwe e ne e le go mo golola mo seatleng sa bone gore a tle a mmusetse kwa go rraagwe.
23  Ka jalo go ne ga diragala gore fela fa Josefa a goroga mo go bomorwarraagwe, ba apola Josefa seaparo sa gagwe se seleele, sone seaparo se seleele se se methalo se se neng se le mo go ene;
24  morago ga moo ba mo tsaya ba mo latlhela mo teng ga petse ya metsi. Ka nako eo petse ya metsi e ne e se na sepe; go ne go se na metsi mo go yone.
25  Morago ga moo ba nna fa fatshe ba ja senkgwe. E rile ba tsholetsa matlho ba leba, bona, ga bo go tla setlhopha sa batsamai sa Baishemaele se se neng se tswa kwa Gileade, mme dikamela tsa bone di ne di sikere labedanume le balema le lekwati la setlhare sa boroku, ba le mo tseleng ba le isa kwa Egepeto.
26  Foo Juda a raya bomorwarraagwe a re: “Re ne re tla boelwa ke eng fa re ka bo re bolaile morwarraarona re bo re bipa madi a gagwe?
27  Tlang re mo rekisetseng Baishemaele, mme a seatla sa rona se se ka sa nna mo go ene. Kana ke morwarraarona, nama ya rona.” Ka jalo ba reetsa morwarraabone.
28  Jaanong banna, bagwebi ba Bamidiana, ba feta. Ka gone ba goga Josefa ba mo tsholetsa ba mo ntsha mo teng ga petse ya metsi mme ba rekisetsa Baishemaele Josefa ka dipapetla tsa selefera di le masome a mabedi. Kgabagare bano ba tlisa Josefa mo Egepeto.
29  Moragonyana Rubene a boela kwa petseng ya metsi mme bona, Josefa a bo a seyo mo petseng ya metsi. Ka gone a gagoganya diaparo tsa gagwe.
30  E rile a boela kwa go bomorwarraagwe ba bangwe a kua a re: “Ngwana o ile! Mme nna—tota ke tla ya kae?”
31  Le fa go ntse jalo, ba tsaya seaparo se seleele sa ga Josefa mme ba tlhaba phoko ba bo ba ina seaparo se seleele seno kgapetsakgapetsa mo mading.
32  Morago ga moo ba romela seaparo se seleele se se methalo seno mme sa tlisiwa kwa go rraabone mme ba re: “Seno ke se re se boneng. Tsweetswee, sekaseka, o bone gore a e ka ne ke seaparo se seleele sa ga morwao kgotsa nnyaa.”
33  A se sekaseka mme a kua a re: “Ke seaparo se seleele sa ga morwaake! Sebatana se se bogale sa naga se tshwanetse sa bo se mo komeditse! Ruri Josefa o gagogantswe!”
34  Foo Jakobe a gagoganya diaparo tsa gagwe mme a baya letsela la kgetsi mo dinōkeng tsa gagwe mme a hutsafalela morwawe malatsi a le mantsi.
35  Mme bomorwawe botlhe le bomorwadie botlhe ba nna ba nanoga gore ba mo gomotse, mme a nna a gana go amogela kgomotso a re: “Gonne ke tla fologela kwa go morwaake mo teng ga Sheole ke hutsafetse!” Mme rraagwe a tswelela go mo lelela.
36  Le fa go ntse jalo, Bamidiana ba mo rekisetsa kwa Egepeto ba mo rekisetsa Potifaro modiredi wa ntlo ya kgosi wa ga Faro, molaodi wa bafemedi.
45  Foo Josefa a bo a sa tlhole a kgona go itshwara fa pele ga botlhe ba ba neng ba eme fa pele ga gagwe. Ka jalo a goa a re: “Ntshang mongwe le mongwe fa pele ga me!” Mme go ne go se na ope yo o neng a eme le ene fa Josefa a ne a ikitsise bomorwarraagwe.
2  Mme a tsholetsa lentswe a lela, mo e leng gore Baegepeto ba ne ba utlwa le ntlo ya ga Faro ya utlwa.
3  La bofelo Josefa a raya bomorwarraagwe a re: “Ke nna Josefa. A rre o sa ntse a tshela?” Mme bomorwarraagwe ba ne ba sa kgone go mo araba gotlhelele, ka gonne ba ne ba fuduegile ka ntlha ya gagwe.
4  Ka jalo Josefa a raya bomorwarraagwe a re: “Nkatamelang, tsweetswee.” Foo ba mo atamela. Mme a re: “Ke nna Josefa morwarraalona, yo lo mo rekiseditseng mo Egepeto.
5  Mme jaanong lo se ka lwa utlwa botlhoko e bile lo se ka lwa ikgalefela ka gonne lo nthekisitse fano; ka gonne Modimo o nthomile kwa pele ga lona gore ke boloke botshelo.
6  Gonne ono ke ngwaga wa bobedi wa leuba mo lefatsheng, mme go sa ntse go na le dingwaga di le tlhano tse go tla bong go se na nako ya go lema kgotsa thobo ka tsone.
7  Ka gone Modimo o nthomile kwa pele ga lona gore ke lo beele masalela mo lefatsheng le go lo boloka lo tshela ka phalolo e kgolo.
8  Ka jalo e ne e se lona ba lo neng lwa nthomela fano, mme e ne e le Modimo wa boammaaruri, gore a tle a ntlhome go nna rraagwe Faro le morena wa ntlo yotlhe ya gagwe le yo o laolang lefatshe lotlhe la Egepeto.
9  “Tlhatlogelang ka bonako kwa go rre, mme lo mo reye lo re, ‘Josefa morwao o buile jaana: “Modimo o ntlhomile go nna morena wa Egepeto yotlhe. Fologela kwano go nna. O se ka wa diega.
10  Mme o nne mo lefatsheng la Goshene, o nne gaufi le nna, wena le bomorwao le bomorwa bomorwao le matsomane a gago le metlhape ya gago le sengwe le sengwe se o nang le sone.
11  Mme ke tla go tlamela ka dijo gone, gonne go sa ntse go na le dingwaga di le tlhano tsa leuba; e se re kgotsa wena le ntlo ya gago le sengwe le sengwe se o nang le sone lwa humanega.”’
12  Mme bonang, matlho a lona le matlho a ga morwarre Benjamine a a bona gore ke molomo wa me o o buang le lona.
13  Ka jalo lo bolelele rre ka kgalalelo ya me yotlhe mo Egepeto le sengwe le sengwe se lo se boneng; mme lo itlhaganele lo tlise rre fano.”
14  Foo a wela mo molaleng wa ga Benjamine morwarraagwe mme a lela, le Benjamine a lelela mo molaleng wa gagwe.
15  Mme a atla bomorwarraagwe botlhe mme a lelela mo go bone, morago ga moo bomorwarraagwe ba bua le ene.
16  Mme ga utlwiwa dikgang kwa ntlong ya ga Faro, go twe: “Bomorwarraagwe Josefa ba tlile!” Mme ga itshupa go le molemo mo matlhong a ga Faro le a batlhanka ba gagwe.
17  Ka jalo Faro a raya Josefa a re: “Raya bomorwarraago o re, ‘Dirang jaana: Belesang dipelesa tsa lona mme lo tsamaye lo tsene mo lefatsheng la Kanana,
18  mme lo tseye rraalona le ba matlo a lona lo tle kwano go nna, gore ke tle ke lo neye molemo wa lefatshe la Egepeto; mme lo je karolo e e nonneng ya lefatshe.
19  Mme lona ka bolona lo laelwa jaana: “Dirang jaana: Itseeleng dikoloi mo lefatsheng la Egepeto lo di tseele bana ba lona ba ba botlana le basadi ba lona, lo pege rraalona mo go nngwe ya tsone lo tle fano.
20  Mme lo se ka lwa letla leitlho la lona go utlwela dilwana tsa lona botlhoko, ka gonne molemo wa lefatshe lotlhe la Egepeto ke wa lona.”’”
21  Morago ga moo bomorwa Iseraele ba dira jalo, mme Josefa a ba naya dikoloi kafa ditaolong tsa ga Faro a bo a ba naya mefago ya tsela.
22  A naya mongwe le mongwe wa bone seaparo se a tla emisetsang se sengwe ka sone, mme Benjamine ene a mo naya dipapetla tsa selefera di le makgolo a le mararo le diaparo di le tlhano tse a tla emisetsang tse dingwe ka tsone.
23  Mme a romelela rraagwe mo go latelang: diesele di le lesome di sikaretse rraagwe dilo tse di molemo tsa Egepeto le diesele tse di namagadi di le lesome di sikere dijo tsa ditlhaka le senkgwe le mefago ya mo tseleng.
24  Ka jalo a naya bomorwarraagwe tsela, mme ba tsamaya. Le fa go ntse jalo, a ba raya a re: “Lo se ka lwa galefelana mo tseleng.”
25  Mme ba simolola go tlhatloga ba tswa mo Egepeto mme kgabagare ba tsena mo lefatsheng la Kanana kwa go Jakobe rraabone.
26  Foo ba mmegela, ba re: “Josefa o sa ntse a tshela, mme ke ene yo o laolang lefatshe lotlhe la Egepeto!” Mme pelo ya gagwe ya kgwaralala, ka gonne o ne a sa ba dumele.
27  E rile ba bua le ene mafoko otlhe a ga Josefa a a neng a a buile le bone mme a bona dikoloi tse Josefa a neng a di rometse go tla go mo tsaya, moya wa ga Jakobe rraabone wa rula.
28  Foo Iseraele a buela kwa godimo a re: “Go lekane! Josefa morwaake o sa ntse a tshela! Ah, mma ke tsamaye ke ye go mmona pele ke swa!”
23  Mme botshelo jwa ga Sara jwa nna boleele jwa dingwaga di le lekgolo le masome a mabedi le bosupa. E ne e le dingwaga tsa botshelo jwa ga Sara.
2  Ka jalo Sara a swela kwa Kiriathe-areba, ke go re, Heberone, mo lefatsheng la Kanana, mme Aborahame a tla go hutsafalela Sara le go mo lelela.
3  Morago ga moo Aborahame a nanoga fa pele ga moswi wa gagwe mme a bua le bomorwa Hethe, a re:
4  “Ke moagi wa moeng le mothibeledi mo go lona. Nnayang lefelo la go fitlhela le le mo gare ga lona gore ke le rue ke tle ke fitlhe moswi wa me ke mo ntshe mo ponong ya me.”
5  Foo bomorwa Hethe ba araba Aborahame, ba mo raya ba re:
6  “Re utlwe, morena wa me. O kgosana ya Modimo mo gare ga rona. Fitlha moswi wa gago mo lefelong la rona la go fitlhela le le a gaisang otlhe. Ga go na ope wa rona yo o tla go ganelang ka lefelo la gagwe la go fitlhela gore o se ka wa fitlha moswi wa gago.”
7  Foo Aborahame a nanoga mme a ikobela batho ba lefatshe leo, bomorwa Hethe,
8  mme a bua le bone, a re: “Fa meya ya lona e dumela gore ke fitlhe moswi wa me ke mo ntshe mo ponong ya me, ntheetsang mme lo nthotloeletse Eferone morwa Sohare,
9  gore a nneye logaga lwa Makapela, lo e leng lwa gagwe, lo lo kwa ntlheng ya tshimo ya gagwe. A a lo nneye ka selekanyo se se tletseng sa selefera mo gare ga lona gore e nne lefelo la me la go fitlhela.”
10  Kafa go neng go ntse ka gone, Eferone o ne a ntse mo gare ga bomorwa Hethe. Ka jalo Eferone wa Mohite a araba Aborahame bomorwa Hethe ba ntse ba utlwa le botlhe ba ba tsenang ka kgoro ya motse wa gagwe, a re:
11  “Nnyaa, morena wa me! Ntheetsa. Ke go naya tshimo, e bile ke go naya logaga lo lo mo go yone. Ke e go naya fa pele ga matlho a bomorwa batho ba gaetsho. Fitlha moswi wa gago.”
12  Foo Aborahame a ikoba fa pele ga batho ba lefatshe leo
13  mme a bua le Eferone batho ba lefatshe leo ba ntse ba utlwa, a re: “Fa fela o—nnyaa, ntheetsa! Ke tla go naya selekanyo sa selefera sa tshimo. E tseye mo go nna, gore ke tle ke fitlhe moswi wa me gone.”
14  Foo Eferone a araba Aborahame, a mo raya a re:
15  “Morena wa me, ntheetsa. Sebata sa lefatshe se se jang dishekele tsa selefera di le makgolo a manè, seo ke eng mo gare ga me le wena? Ka jalo fitlha moswi wa gago.”
16  Ka gone Aborahame a reetsa Eferone, mme Aborahame a lekanyetsa Eferone bokete jwa selekanyo sa selefera se a neng a buile ka sone bomorwa Hethe ba ntse ba utlwa, dishekele tsa selefera di le makgolo a manè tsa nako eo tsa bagwebi.
17  Ka gone, tshimo ya ga Eferone e e neng e le mo Makapela, e e fa pele ga Mamere, tshimo le logaga lo lo neng lo le mo go yone le ditlhare tsotlhe tse di neng di le mo tshimong, tse di neng di le mo teng ga melelwane yotlhe ya yone mo tikologong yotlhe, tsa tlhomamisediwa
18  Aborahame jaaka thuo ya gagwe e a e rekileng fa pele ga matlho a bomorwa Hethe mo gare ga botlhe ba ba tsenang ka kgoro ya motse wa gagwe.
19  Mme morago ga moo Aborahame a fitlha Sara mosadi wa gagwe mo logageng lwa tshimo ya Makapela fa pele ga Mamere, ke go re, Heberone, mo lefatsheng la Kanana.
20  Ka gone, tshimo le logaga lo lo neng lo le mo go yone tsa tlhomamisediwa Aborahame ka diatla tsa bomorwa Hethe gore e tla nna lefelo la gagwe la go fitlhela.
42  Kgabagare Jakobe a bona gore go ne go na le dijo tsa dithoro kwa Egepeto. Foo Jakobe a raya bomorwawe a re: “Ke ka ntlha yang fa lo nnetse go lebana?”
2  Mme a oketsa a re: “Bonang, ke utlwile gore go na le dijo tsa dithoro kwa Egepeto. Yang gone mme lo re rekele, gore re tle re nne re ntse re tshela re se ka ra swa.”
3  Ka jalo bomorwarraagwe Josefa ba le lesome ba ya go reka dijo tsa ditlhaka kwa Egepeto.
4  Mme Jakobe ga a a ka a roma Benjamine, morwarraagwe Josefa, le bomorwarraagwe ba bangwe, ka gonne o ne a re: “Go seng jalo a ka nna a tlhagelwa ke kotsi e e ka mmolayang.”
5  Ka jalo bomorwa Iseraele ba ne ba tla le ba bangwe ba ba neng ba tla go reka, ka gonne go ne go na le leuba mo lefatsheng la Kanana.
6  Mme Josefa e ne e le monna yo o neng a na le taolo mo lefatsheng leo. E ne e le ene yo o neng a rekisetsa batho botlhe ba lefatshe. Ka gone bomorwarraagwe Josefa ba tla mme ba mo ikobela difatlhego tsa bone di lebile fa fatshe.
7  E rile Josefa a bona bomorwarraagwe, a ba lemoga ka bonako, mme a dira gore a se ka a lemotshega mo go bone. Ka jalo o ne a bua le bone ka bogale a ba raya a re: “Lo tswa kae?” mme ba re: “Kwa lefatsheng la Kanana go tla go reka dijo.”
8  Ka gone Josefa a lemoga bomorwarraagwe, mme bone ga ba a ka ba mo lemoga.
9  Ka bonako Josefa a gakologelwa ditoro tse a neng a di lorile ka ga bone, mme a tswelela go ba raya a re: “Lo ditlhola! Lo tlile go bona bosaikategang jwa lefatshe!”
10  Foo ba mo raya ba re: “Nnyaa, morena wa me, batlhanka ba gago ba tlile go reka dijo.
11  Rotlhe re bana ba motho a le mongwe. Re banna ba ba thokgameng. Batlhanka ba gago ga se ditlhola”
12  Mme a ba raya a re: “Ga go jalo! Ka gonne lo tlile go bona bosaikategang jwa lefatshe!”
13  Foo ba re: “Batlhanka ba gago ke bana ba motho ba le lesome le bobedi. Re bana ba motho a le mongwe fela kwa lefatsheng la Kanana; mme bona, yo mmotlana thata o na le rraarona gompieno, fa yo mongwe ene a sa tlhole a le gone.”
14  Le fa go ntse jalo, Josefa a ba raya a re: “Ke se ke se buileng le lona, ka re, ‘Lo ditlhola!’
15  Lo tla lekwa ka seno. Jaaka Faro a tshedile, ga lo kitla lo tswa fano fa morwarraalona yo mmotlana thata a sa tle fano.
16  Romang mongwe wa lona gore a ye go tla le morwarraalona fa lona lo bofilwe, gore mafoko a lona a tle a lekwe gore a a boammaaruri. Mme fa a se boammaaruri, ruri jaaka Faro a tshedile, lo ditlhola.”
17  Foo a ba tsenya mmogo mo kgolegong malatsi a le mararo.
18  Morago ga moo Josefa a ba raya mo letsatsing la boraro a re: “Dirang jaana mme lo nne lo ntse lo tshela. Ke boifa Modimo wa boammaaruri.
19  Fa e le gore lo thokgame, a mongwe wa bomorwarraalona a nne a bofilwe mo ntlong ya lona ya kgolego, mme lona ba bangwe lotlhe tsamayang, isetsang leuba le le kwa matlong a lona dijo tsa dithoro.
20  Mme lo tla tlisa morwarraalona yo mmotlana thata kwa go nna, gore mafoko a lona a tle a fitlhelwe a ikanyega; mme ga lo kitla lo swa.” Mme ba dira jalo.
21  Mme ba simolola go raana ba re: “Kwantle ga pelaelo re molato ka ga morwarraarona, ka gonne re ne ra bona go tshwenyega thata ga moya wa gagwe fa a ne a re kopa bopelotlhomogi, mme ga re a ka ra reetsa. Ke gone ka moo re tletsweng ke matshwenyego ano.”
22  Foo Rubene a ba araba, a re: “A ga ke a ka ka lo raya ka re, ‘Lo se ka lwa leofela ngwana,’ mme ga lo a ka lwa reetsa? Mme jaanong madi a gagwe, bonang, ruri a a lopiwa.”
23  Fa e le bone, ba ne ba sa itse gore Josefa o ne a reeditse, ka gonne go ne go na le moranodi fa gare ga bone.
24  Ka gone a ba fularela mme a simolola go lela. Morago ga moo a boela kwa go bone a bua le bone mme a tsaya Simeone mo go bone a mmofa fa pele ga matlho a bone.
25  Morago ga moo Josefa a ntsha taolo, mme ba tlatsa dielo tsa bone ka dijo tsa ditlhaka. Gape, ba ne ba tshwanetse go busetsa madi a banna bano mo kgetsing ya mongwe le mongwe wa bone le go ba naya mefago ya loeto. Ka gone ba ne ba direlwa jalo.
26  Ka jalo ba pega dijo tsa bone tsa dithoro mo dieseleng tsa bone mme ba tsena mo tseleng ba tswa koo.
27  E rile mongwe a bula kgetsi ya gagwe gore a neye esele ya gagwe furu kwa lefelong la bonno, a bona madi a gagwe, mme bonang, a bo a le mo molomong wa kgetsi ya gagwe.
28  Foo a raya bomorwarraagwe a re: “Madi a me a busitswe mme ke a a mo kgetsing ya me!” Foo dipelo tsa bone tsa kotlomana, mo e leng gore ba ne ba lebana ba roroma, ba re: “Ke eng seno se Modimo a se re diretseng?”
29  Kgabagare ba goroga kwa go Jakobe rraabone kwa lefatsheng la Kanana mme ba mmolelela dilo tsotlhe tse di ba diragaletseng, ba re:
30  “Monna yo e leng morena wa naga o ne a bua le rona ka bogale, e re ka a ne a tsaya gore re banna ba ba tlholang naga.
31  Mme re ne ra mo raya ra re, ‘Re banna ba ba thokgameng. Ga re ditlhola.
32  Re bana ba motho ba le lesome le bobedi, bana ba ga rraarona.  Yo mongwe ga a tlhole a le gone, mme yo mmotlana thata o na le rraarona gompieno kwa lefatsheng la Kanana.’
33  Mme monna yo e leng morena wa naga a re raya a re, ‘Ke tlile go itse ka seno gore lo thokgame: A morwarraalona mongwe a sale le nna. Mme lona lo tseele leuba le le mo matlong a lona sengwe mme lo tsamaye.
34  Mme lo tlise morwarraalona yo mmotlana thata kwa go nna, gore ke tle ke itse gore ga lo ditlhola mme lo thokgame. Ke tla lo busetsa morwarraalona, mme lo ka nna lwa dira tiro mo lefatsheng.’”
35  Mme ga diragala gore fa ba ne ba ntsha se se mo dikgetsing tsa bone, ga bo go na le sephuthelwana sa madi sa mongwe le mongwe wa bone mo kgetsing ya gagwe. Mme bone le rraabone ba bona diphuthelwana tsa bone tsa madi, mme ba boifa.
36  Foo Jakobe rraabone a kuela kwa go bone a re: “Lo nkamogile bana! Josefa ga a tlhole a le gone le Simeone ga a tlhole a le gone, mme lo tlile go tsaya Benjamine! Dilo tseno tsotlhe di diragalela nna!”
37  Mme Rubene a raya rraagwe a re: “O ka nna wa bolaya bomorwaake ba babedi fa ke sa mmusetse kwa go wena. Mma a tlhokomelwe ke nna, mme ke nna yo ke tla mmusetsang kwa go wena.”
38  Le fa go ntse jalo, a re: “Morwaake ga a kitla a tsamaya le lona, ka gonne morwarraagwe o sule mme o setse a le esi.  Fa a ka tlhagelwa ke kotsi e e ka mmolayang mo tseleng e lo tla e tsamayang, ruri lo tla folosetsa meriri ya me e mesweu ka khutsafalo mo teng ga Sheole.”
22  Jaanong morago ga dilo tseno ga diragala gore Modimo wa boammaaruri a leke Aborahame. Ka jalo a mo raya a re: “Aborahame!” mme ene a re: “Ke fano!”
2  A tswelela a re: “Tsweetswee, tsaya morwao, morwao yo o esi yo o mo ratang thata, e leng Isake, mme o tseye loeto go ya kwa lefatsheng la Moria mme o mo ise tshupelo e e fisiwang gone mo go nngwe ya dithaba e ke tla go e tlhaolelang.”
3  Ka jalo Aborahame a tsoga go sa le phakela mme a belesa esele ya gagwe a ba a tsaya ba le babedi ba batlhokomedi ba gagwe le Isake morwawe; mme a fatsa dikgong tsa tshupelo e e fisiwang. Morago ga moo a nanoga a tsaya loeto go ya lefelong le Modimo wa boammaaruri a neng a le mo tlhaoletse.
4  E ne e le la ntlha mo letsatsing la boraro fa Aborahame a ne a tsholetsa matlho a ba a bona lefelo leo a le kgakajana.
5  Jaanong Aborahame a raya batlhokomedi ba gagwe a re: “Lona salang fano le esele, mme nna le mosimane re batla go ya fale go ya go obama re bo re boela mo go lona.”
6  Morago ga moo Aborahame a tsaya dikgong tsa tshupelo e e fisiwang a bo a di baya mo go Isake morwawe mme a tsaya molelo mo diatleng tsa gagwe le thipa e go tlhajwang ka yone, mme boobabedi ba tsamaya mmogo.
7  Mme Isake a raya Aborahame rraagwe a re: “Rra!” Mme ene a re: “Ke fano, morwaaka!” Ka jalo a tswelela a re: “Molelo le dikgong ke tseno, mme nku ya tshupelo e e fisiwang e kae?”
8  Aborahame a araba a re: “Modimo o tla ipatlela nku ya tshupelo e e fisiwang, morwaaka.” Mme boobabedi ba tswelela go tsamaya mmogo.
9  La bofelo ba fitlha mo lefelong le Modimo wa boammaaruri a neng a le mo tlhaoletse, mme Aborahame a aga sebeso mo go lone mme a baya dikgong ka thulaganyo a bo a bofa Isake morwawe mabogo le dinao a bo a mmaya mo sebesong mo godimo ga dikgong.
10  Foo Aborahame a ntsha seatla a tsaya thipa e go tlhajwang ka yone gore a bolaye morwawe.
11  Mme moengele wa ga Jehofa a mmitsa go tswa kwa magodimong a re: “Aborahame, Aborahame!” mme a araba a re: “Ke fano!”
12  Mme a tswelela a re: “O se ka wa ntshetsa mosimane seatla e bile o se ka wa mo dira sepe gotlhelele, gonne jaanong ruri ke a itse gore o boifa Modimo ka gore ga o a gana ka morwao yo o esi fela mo go nna.”
13  Foo Aborahame a tsholetsa matlho a leba mme bona, kwa teng mo lefelong le le fa pele ga gagwe, go ne go na le phelefu e tshwerwe ka dinaka tsa yone mo lesuthung. Ka jalo Aborahame a ya a tsaya phelefu eno mme a e isa tshupelo e e fisiwang mo boemong jwa ga morwawe.
14  Mme Aborahame a raya lefelo leo leina a re Jehofa-jire. Ke gone ka moo gompieno go tlwaetsweng go twe: “Mo thabeng ya ga Jehofa go tla ipatlelwa.”
15  Mme moengele wa ga Jehofa a bitsa Aborahame lekgetlo la bobedi go tswa kwa magodimong
16  mme a re: “‘Ruri ke ikana ka nna,’ go bua Jehofa, ‘gore ka lebaka la gore o dirile selo seno le gore ga o a gana ka morwao, morwao yo o esi fela,
17  ruri ke tla go segofatsa e bile ke tla ntsifatsa losika lwa gago jaaka dinaledi tsa magodimo le jaaka moshawa o o fa losing lwa lewatle; mme losika lwa gago lo tla rua kgoro ya baba ba lone.
18  Mme setšhaba sotlhe sa lefatshe se tla itshegofatsa ka losika lwa gago ka ntlha ya gore o reeditse lentswe la me.’”
19  Morago ga moo Aborahame a boela kwa batlhokomeding ba gagwe, mme ba nanoga ba tsamaya mmogo go ya Beere-sheba; mme Aborahame a tswelela go nna kwa Beere-sheba.
20  Jaanong ga diragala morago ga dilo tseno gore pego e fitlhe kwa go Aborahame e re: “Bona, Mileka ka boene le ene o tsholetse Nahore morwarrago bana ba basimane:
21  Use leitibolo la gagwe le Buse monnawe le Kemuele rraagwe Arame,
22  le Kesede le Haso le Piledashe le Jidelafe le Bethuele.”
23  Mme Bethuele a nna rraagwe Rebeka. Ba ba robedi bano Mileka a ba tsholela Nahore morwarraagwe Aborahame.
24  Gape go ne go na le mogadingwana wa gagwe, yo leina la gagwe e neng e le Reuma. Fa nako e ntse e tsamaya le ene ka boene a belega Teba le Gahame le Tahashe le Maaka.
38  Jaanong fa go sa ntse go ntse jalo, go ne ga diragala gore fa Juda a tswa mo go bomorwarraagwe, a tlhome mogope wa gagwe gaufi le monna mongwe wa Moadulama, mme leina la gagwe e ne e le Hira.
2  Mme Juda a bona morwadia Mokanana mongwe gone, mme leina la Mokanana yono e ne e le Shua. Ka jalo a mo tsaya mme a robala le ene.
3  Mme a ima. Moragonyana a tshola ngwana wa mosimane mme a mo raya leina a re Ere.
4  A ima gape. Fa nako e ntse e tsamaya a tshola ngwana wa mosimane mme a mo raya leina a re Onane.
5  A boa gape a tshola ngwana wa mosimane mme a mo raya leina a re Shela. Jaanong Juda o ne a le kwa Akesibe fa a ne a mo tshola.
6  Fa nako e ntse e tsamaya Juda a tseela Ere leitibolo la gagwe mosadi, mme leina la gagwe e ne e le Tamare.
7  Mme Ere, leitibolo la ga Juda, o ne a le bosula mo matlhong a ga Jehofa; ka gone Jehofa a mmolaya.
8  Ka ntlha ya seo Juda a raya Onane a re: “Robala le mosadi wa ga morwarrago o mo nyale seyantlo mme o tsosetse morwarrago losika.”
9  Mme Onane o ne a itse gore bana e ne e se kitla e nna ba gagwe; mme go ne go diragala gore fa a robala le mosadi wa ga morwarraagwe a tshololele peo ya gagwe fa fatshe gore a se ka a naya morwarraagwe bana.
10  Jaanong se a neng a se dira se ne se le bosula mo matlhong a ga Jehofa; ka gone le ene a mmolaya.
11  Ka jalo Juda a raya Tamare ngwetsi ya gagwe a re: “Nna jaaka motlholagadi mo ntlong ya ga rrago go fitlha Shela morwaake a gola.” Gonne o ne a ipolelela a re: “Le ene a ka nna a swa jaaka bomorwarraagwe.” Ka jalo Tamare a ya mme a tswelela go nna kwa ntlong ya ga rraagwe.
12  Ka gone malatsi a nna mantsi mme morwadia Shua, mosadi wa ga Juda, a swa; mme Juda a boloka lobaka lwa nako lwa go hutsafala. Morago ga moo a ya kwa babeoding ba dinku tsa gagwe, ene le Hira molekane wa gagwe wa Moadulama, kwa Temena.
13  Foo Tamare a bolelelwa go twe: “Bona, ratsalaago o ya kwa Temena go ya go beola dinku tsa gagwe.”
14  Foo a apola diaparo tsa botlholagadi jwa gagwe a ipipa ka mogagolwane a bo a itshira ka lesire mme a nna fa kgorong ya Enaime, o o leng fa tseleng e e yang kwa Temena. Gonne o ne a bona gore Shela o ne a godile mme le fa go ntse jalo a ne a ise a mo newe gore a nne mosadi wa gagwe.
15  E rile Juda a mmona, a tsaya gore ke seaka, ka gonne o ne a ipipile sefatlhego.
16  Ka jalo a fapogela kwa go ene fa thoko ga tsela mme a re: “Tsweetswee, ntetle gore ke robale le wena.” Gonne o ne a sa itse gore e ne e le ngwetsi ya gagwe. Le fa go ntse jalo, ene a re: “O tla nnaya eng gore o tle o robale le nna?”
17  Foo a re: “Ke tla romela potsane go tswa kwa motlhapeng.” Mme ene a re: “A o tla nnaya sebeelo go fitlha o e romela?”
18  Mme Juda a tswelela a re: “Ke sebeelo sefe se ke tla se go nayang?” mme a re: “Palamonwana ya gago e e tshwayang le mogala wa gago le thobane ya gago e e mo seatleng sa gago.” Foo a di mo naya mme a robala le ene, ka jalo a mo imisa.
19  Morago ga moo a nanoga a tsamaya mme a tlosa mogagolwane wa gagwe mo go ene mme a apara diaparo tsa botlholagadi jwa gagwe.
20  Mme Juda a romela potsane ka seatla sa molekane wa gagwe wa Moadulama gore a tle a busediwe sebeelo go tswa mo seatleng sa mosadi, mme ga a ise a ke a tlhole a mmona.
21  Mme a botsa banna ba lefelo la gagwe, a re: “Se kae seaka sele sa tempele se se kwa Enaime fa thoko ga tsela?” Mme ba nna ba re: “Ga go ise go ke go nne le seaka sa tempele mo lefelong leno.”
22  La bofelo a boela kwa go Juda mme a re: “Ga ke a ka ka tlhola ke mmona, mme mo godimo ga moo, banna ba lefelo lele ba ne ba re, ‘Ga go ise go ke go nne le seaka sa tempele mo lefelong leno.’”
23  Ka jalo Juda a re: “A a di itseele, gore re tle re se ka ra wela mo lenyatsong. Le gone ke rometse potsane eno, mme wena—ga o a ka wa mmona.”
24  Le fa go ntse jalo, mo e ka nnang morago ga dikgwedi di le tharo go ne ga diragala gore Juda a bolelelwe go twe: “Tamare ngwetsi ya gago o itirile seaka, mme ke yo o imile ka ntlha ya boaka jwa gagwe.” Foo Juda a re: “Mo ntsheng mme a a fisiwe.”
25  Fa a ne a ntshiwa ene ka boene a roma kwa go ratsalaagwe, a re: “Ke imisitswe ke monna yo dilo tseno e leng tsa gagwe.” A ba a oketsa a re: “Tsweetswee, sekasekang lo bone gore dilo tseno ke tsa ga mang, palamonwana e e tshwayang le mogala le thobane.”
26  Foo Juda a di sekaseka mme a re: “O siame thata go mpheta, ka lebaka la gore ga ke a ka ka mo naya Shela morwaake.” Mme a se ka a tlhola a tlhakanela dikobo le ene morago ga moo.
27  Jaanong go ne ga diragala gore ka nako ya fa a belega, bona, ga bo go le mawelana mo sebopelong sa gagwe.
28  Mo godimo ga moo, go ne ga diragala gore fa a ne a belega yo mongwe a otlolola seatla, mme mmelegisi a akofa a tsaya tlhale e e bohibidu jo bo letlhololo a e bofelela mo seatleng sa gagwe, a re: “Yono o dule pele.”
29  La bofelo ga diragala gore fela fa a busa seatla, bona, morwarraagwe a tswa, mo a neng a buela kwa godimo a re: “O kaya eng ka seno, gore o bo o ingamoletse phatlha thata?” Ka gone o ne a tewa leina ga twe Perese.
30  Morago ga moo morwarraagwe yo go neng go na le tlhale e e bohibidu jo bo letlhololo mo seatleng sa gagwe a tswa mme a tewa leina ga twe Sera.
32  Mme Jakobe a tsena mo tseleng, mme jaanong baengele ba Modimo ba rakana le ene.
2  Ka yone nako eo Jakobe a bua jaana, fa a ba bona: “Jono ke bothibelelo jwa Modimo!” Ka gone a bitsa leina la lefelo leo Mahanaime.
3  Foo Jakobe a romela barongwa kwa pele ga gagwe kwa go Esau morwarraagwe kwa lefatsheng la Seire, naga ya Edoma,
4  mme a ba laola, a re: “Lo tla raya morena wa me Esau lo re, ‘Jakobe motlhanka wa gago o buile jaana: “Ke agile le Labane ke le moeng mme ke ntse lobaka lo loleele go fitlha jaanong.
5  Ke na le dipoo le diesele, dinku, le batlhanka le malata, mme ke rata go roma gore ke itsise morena wa me, gore ke tle ke bone kamogelo mo matlhong a gago.”’”
6  Fa nako e ntse e tsamaya barongwa ba boela kwa go Jakobe, ba re: “Re ne ra fitlha kwa go morwarraago Esau, mme le ene o mo tseleng go go kgatlhantsha, le banna ba le makgolo a manè ba na le ene.”
7  Mme Jakobe a boifa thata a ba a tlhobaela. Ka jalo a kgaoganya batho ba ba neng ba na le ene, le matsomane le dikgomo le dikamela ka mephato e mebedi,
8  mme a re: “Fa Esau a ka tla mo mophatong o mongwe mme a o tlhasela, ruri go tla nna le mophato o o salang o o tla falolang.”
9  Morago ga moo Jakobe a re: “Ao tlhe Modimo wa ga rre Aborahame le Modimo wa ga rre Isake, Oo Jehofa, wena yo o nthayang o re, ‘Boela kwa lefatsheng la gaeno le kwa go ba losika lwa gaeno mme ke tla dirisana sentle le wena,’
10  ga ke tshwanelwe ke mapelonomi otlhe a lorato le boikanyegi jotlhe jo o bo supileng mo motlhankeng wa gago, gonne ke ne ka kgabaganya Joredane eno ka lore lwa me fela mme jaanong ke fetogile mephato e mebedi.
11  Ke a go rapela, nkgolola mo seatleng sa ga morwarre, mo seatleng sa ga Esau, ka gonne ke a mmoifa gore a ka nna a tla mme ruri a tlhasela nna, mmè mmogo le bana.
12  Mme wena, o rile, ‘Kwantle ga pelaelo ke tla dirisana sentle le wena mme ke tla dira gore losika lwa gago lo nne jaaka moshawa wa lewatle, o o ka se kang wa balwa ka ntlha ya bontsintsi jwa one.’”
13  Mme a lala moo mo bosigong joo. A tseela Esau morwarraagwe mpho mo go se se neng se tla mo seatleng sa gagwe:
14  dipodi tse di namagadi di le makgolo a mabedi le diphoko di le masome a mabedi, dinku tse di namagadi di le makgolo a mabedi le diphelefu di le masome a mabedi,
15  dikamela di le masome a mararo tse di amusang le bana ba tsone, dikgomo di le masome a manè le dipoo di le lesome, diesele tse di namagadi di le masome a mabedi le diesele di le lesome tse di godileng ka botlalo.
16  Foo a naya batlhanka ba gagwe metlhape ka go latelana ga yone mme a raya batlhanka ba gagwe kgapetsakgapetsa a re: “Kgabaganyetsang kwa pele ga me, mme lo dire gore go nne le sebaka fa gare ga motlhape le motlhape.”
17  Mo godimo ga moo a laela wa ntlha, a re: “Fa go diragala gore Esau morwarre a kopane le wena a ba a go botsa, a re, ‘O wa ga mang, o ya kae mme tse di fa pele ga gago tseno ke tsa ga mang?’
18  o re, ‘Ke tsa motlhanka wa gago, ke tsa ga Jakobe. Ke mpho, e e rometsweng kwa go morena wa me, kwa go Esau, mme bona! le ene o a tla kwa morago ga rona.’”
19  Mme a laela wa bobedi, le wa boraro, le botlhe ba ba setseng metlhape morago, a re: “Lo bue le Esau kafa lefokong leno fa lo kopana le ene.
20  Mme gape lo re, ‘Motlhanka wa gago Jakobe ke yo o tla kwa morago ga rona.’” Gonne o ipoleletse a re: “Nka nna ka mo reba bogale ka mpho e e tsamayang kwa pele ga me, mme morago ga moo ke tla bona sefatlhego sa gagwe. Gongwe o tla nkamogela ka bopelonomi.”
21  Ka jalo mpho ya kgabaganyetsa kwa pele ga gagwe, mme ene a lala mo bothibelelong mo bosigong joo.
22  Moragonyana mo bosigong joo a nanoga a tsaya basadi ba gagwe ba babedi le malata a gagwe a mabedi le bomorwawe ba ba lesome le bongwe ba ba botlana mme a kgabaganya letsibogo la Jaboke.
23  Ka jalo a ba tsaya a ba kgabagantsha mokgatšha o o phothoselang, mme a kgabagantsha se a neng a na le sone.
24  La bofelo Jakobe o ne a tlogetswe a le esi. Foo monna mongwe a simolola go sokasokana le ene go fitlha bo sa.
25  E rile a bona gore o ne a sa mo fenya, a ama tswinke ya lelokololo la serope sa gagwe; mme tswinke ya lelokololo la serope sa ga Jakobe ya tswa mo lefelong la yone fa a ntse a sokasokana le ene.
26  Morago ga moo a re: “Ntesa ke tsamaye, gonne bo sele.” Foo a re: “Ga ke tle go go lesa o tsamaya go fitlha o ntshegofatsa pele.”
27  Ka jalo a mo raya a re: “Leina la gago ke mang?” mme a araba a re: “Jakobe.”
28  Foo a re: “Leina la gago ga le kitla le tlhola le bidiwa Jakobe mme le tla bidiwa Iseraele, gonne o lole le Modimo le batho mo e leng gore kwa bofelong o ne wa fenya.”
29  Jakobe le ene a botsa a re: “Tsweetswee, mpolelela leina la gago.” Le fa go ntse jalo, ene a re: “Ke ka ntlha yang fa o botsa leina la me?” Foo a mo segofatsa gone moo.
30  Ka gone Jakobe a bitsa leina la lefelo leo Peniele, ka gonne, go mo nopola, “Ke bone Modimo re lebane difatlhego mme le fa go ntse jalo moya wa me o ne wa gololwa.”
31  Mme letsatsi la simolola go mo phatsimela ka bonako fela fa a feta ka Penuele, mme o ne a kwetsepela ka serope sa gagwe.
32  Ke gone ka moo bomorwa Iseraele ba sa tlwaelang go ja mosifa wa tshika ya serope, o o mo tswinkeng ya lelokololo la serope, go fitlha mo letsatsing leno, ka gonne o ne a ama tswinke ya lelokololo la serope sa ga Jakobe ka mosifa wa tshika ya serope.
6  Jaanong go ne ga diragala gore fa batho ba ne ba simolola go oketsega ka palo mo godimo ga lefatshe e bile ba tshola bana ba basetsana,
2  foo bomorwa Modimo wa boammaaruri ba simolola go bona bomorwadia batho, gore ba ne ba le bantle; mme ba itseela basadi, e leng, botlhe ba ba neng ba ba tlhopha.
3  Morago ga moo Jehofa a re: “Moya wa me ga o kitla o itshokela motho ka bosakhutleng ka gore le ene ke nama. Ka jalo malatsi a gagwe a tla fitlha go dingwaga di le lekgolo le masome a mabedi.”
4  Banefilime ba ne ba le mo lefatsheng mo metlheng eo, mme gape morago ga moo, fa bomorwa Modimo wa boammaaruri ba ne ba robala le bomorwadia batho mme ba ba tsholela bana ba basimane, e ne e le ba ba thata ba bogologolo, banna ba ba tumileng.
5  Ka gone Jehofa o ne a bona gore bosula jwa motho bo ne bo le bogolo mo lefatsheng le tshekamelo nngwe le nngwe ya dikakanyo tsa pelo ya gagwe e ne e le bosula fela ka dinako tsotlhe.
6  Mme Jehofa a ikutlwa a ikwatlhaya go bo a dirile batho mo lefatsheng, a utlwa botlhoko mo pelong.
7  Ka jalo Jehofa a re: “Ke tlile go nyeletsa batho ba ke ba bopileng ke ba tlosa mo godimo ga lefatshe, go simolola ka motho go fitlha ka seruiwa, go fitlha ka phologolo e e tsamayang le go fitlha ka sebopiwa se se fofang sa magodimo, ka gonne tota ke a ikwatlhaya go bo ke di dirile.”
8  Mme Noa a bona kamogelo mo matlhong a ga Jehofa.
9  Eno ke polelo ya botshelo jwa ga Noa. Noa e ne e le monna yo o siameng. O ne a itshupa a se na molato mo gare ga ba ba neng ba tshela ka nako ya gagwe. Noa o ne a tsamaya le Modimo wa boammaaruri.
10  Fa nako e ntse e tsamaya Noa a nna le bana ba le bararo ba basimane, Sheme, Hame le Jafethe.
11  Mme lefatshe le ne la senyega mo ponong ya Modimo wa boammaaruri, gape lefatshe le ne la tlala thubakanyo.
12  Ka jalo Modimo a leba lefatshe mme, bona! le ne le senyegile, ka gonne nama yotlhe e ne e sentse tsela ya yone mo lefatsheng.
13  Morago ga moo Modimo a raya Noa a re: “Bokhutlo jwa nama yotlhe bo tlile fa pele ga me, ka gonne lefatshe le tletse thubakanyo ka ntlha ya bone; mme bona, ke a ba senya mmogo le lefatshe.
14  Itirele araka ka dikgong tsa setlhare sa boroku. O dire diphaposana mo arakeng, mme o e bipe ka tere kafa teng le kafa ntle.
15  Mme eno ke tsela e o tla e dirang ka yone: boleele jwa araka e nne dikubita di le makgolo a le mararo, boatlhamo jwa yone dikubita di le masome a matlhano, mme bogodimo jwa yone dikubita di le masome a mararo.
16  O direle araka tsoʹhar [borulelo; kgotsa, fensetere], mme o e wetse gore go sale selekanyo sa kubita go ya kwa godimo, mme o beye kgoro ya araka kafa letlhakoreng la yone; o e dire gore e nne le letlhatlaganyane le le kwa tlase, letlhatlaganyane la bobedi le letlhatlaganyane la boraro.
17  “Mme fa e le nna, bona, ke tlisa morwalela wa metsi mo lefatsheng gore ke senye nama yotlhe kafa tlase ga magodimo e maatla a botshelo a dirang mo go yone. Sengwe le sengwe se se mo lefatsheng se tla swa.
18  Mme ke tlhomamisa kgolagano ya me le wena; mme o tsene mo teng ga araka, wena le bomorwao le mosadi wa gago le basadi ba bomorwao ba na le wena.
19  Mme sebopiwa sengwe le sengwe se se tshelang sa nama ya mofuta mongwe le mongwe, di le pedi tsa sengwe le sengwe sa tsone, o tla di tsenya mo teng ga araka gore o di boloke di tshela mmogo le wena. Di tla nna e tonanyana le e namagadi.
20  Dibopiwa tse di fofang kafa mefuteng ya tsone le diruiwa kafa mefuteng ya tsone, diphologolo tsotlhe tse di tsamayang tsa lefatshe kafa mefuteng ya tsone, di le pedi tsa sengwe le sengwe sa tsone di tla tsena di ya koo kwa go wena gore o di boloke di tshela.
21  Mme wena, itseele dijo tsa mofuta mongwe le mongwe tse di jewang; o di phuthele kwa go wena, mme e tla nna dijo tsa gago le tsa tsone.”
22  Noa a dira kafa go sotlhe se Modimo a neng a se mo laetse. A dira fela jalo.
31  Fa nako e ntse e tsamaya a utlwa mafoko a bomorwa Labane, ba re: “Jakobe o tsere sengwe le sengwe se e neng e le sa ga rraarona; o kgobokantse khumo eno yotlhe ka se e neng e le sa ga rraarona.”
2  E ne e re fa Jakobe a leba sefatlhego sa ga Labane, sa bo se sa nna jaaka se ne se ntse pele mo go ene.
3  La bofelo Jehofa a raya Jakobe a re: “Boela kwa lefatsheng la borrago le kwa go ba losika lwa gaeno, mme ke tla nna le wena.”
4  Foo Jakobe a roma gore go bilediwe Ragele le Lea kwa nageng kwa letsomaneng la gagwe,
5  mme a ba raya a re: “Ke bona sefatlhego sa ga rraalona, gore ga a tlhole a ntse jaaka a ne a ntse pele mo go nna; mme Modimo wa ga rre o itshupile a na le nna.
6  Mme lona ka bolona lo a itse gore ke diretse rraalona ka maatla otlhe a me.
7  Mme rraalona o ntsieditse e bile o fetotse tuelo ya me makgetlo a le lesome, mme Modimo ga a mo letlelela gore a nkutlwise botlhoko.
8  Fa kafa letlhakoreng le lengwe a ne a ka re, ‘Tse di marothodi e tla nna tuelo ya gago,’ letsomane lotlhe le ne le tla tsala tse di marothodi; mme fa kafa letlhakoreng le lengwe a ne a ka re, ‘Tse di methalo e tla nna tuelo ya gago,’ letsomane lotlhe le ne le tla tsala tse di methalo.
9  Ka jalo Modimo o ne a nna a tsaya motlhape wa rraalona a o nnaya.
10  La bofelo go ne ga diragala ka nako ya fa letsomane le ne le na le keletso ya go gwela gore ke tsholetse matlho mme ka bona pono mo torong, mme bonang, diphoko tse di neng di tlolela mo letsomaneng di ne di le methalo, di le marothodi e bile di le marontho.
11  Mme moengele wa Modimo wa boammaaruri a nthaya mo torong a re, ‘Jakobe!’ mme ka re, ‘Ke fano.’
12  Mme a tswelela a re, ‘Tsweetswee, tsholetsa matlho a gago, mme o bone gore diphoko tsotlhe tse di tlolelang mo letsomaneng di methalo, di marothodi e bile di marontho, gonne ke bone sotlhe se Labane a se go dirang.
13  Ke nna Modimo wa boammaaruri wa Bethele, kwa o tloditseng pilara gone le kwa o ntiretseng maikano gone. Jaanong nanoga, tswa mo lefatsheng leno mme o boele kwa lefatsheng le o tsholetsweng kwa go lone.’”
14  Foo Ragele le Lea ba mo araba ba re: “A re sa ntse re na le kabelo ya boswa mo ntlong ya ga rraarona?
15  A tota ga a re tseye jaaka batswakwa e re ka a re rekisitse, mo e leng gore ka metlha o nna a ja le eleng madi a re a ntsheditsweng?
16  Gonne dikhumo tsotlhe tse Modimo a di tsereng mo go rraarona ke tsa rona le bana ba rona. Ka jalo dira sengwe le sengwe se Modimo a se go boleletseng.”
17  Foo Jakobe a nanoga mme a pega bana ba gagwe le basadi ba gagwe mo dikameleng;
18  a simolola go kgweetsa motlhape otlhe wa gagwe le dithoto tsotlhe tse a neng a di kokoantse, motlhape wa se a se bapetseng se a neng a se kokoantse mo Padana-arama, gore a tle a ye kwa go Isake rraagwe kwa lefatsheng la Kanana.
19  Jaanong Labane o ne a ile go beola dinku tsa gagwe. Fa go sa ntse go ntse jalo, Ragele a utswa medingwana ya terafime e e neng e le ya ga rraagwe.
20  Ka jalo Jakobe a tsietsa Labane wa Mosiria, ka gonne o ne a sa mmolelela gore o ne a tshaba.
21  Mme a tshaba a nanoga a kgabaganya Noka, ene le gotlhe mo a neng a na le gone. Morago ga moo a lebisa sefatlhego sa gagwe kwa kgaolong e e dithaba ya Gileade.
22  Moragonyana, mo letsatsing la boraro, Labane o ne a bolelelwa gore Jakobe o ne a tshabile.
23  Foo a tsaya bomorwarraagwe mme a mo lelekisa sekgala sa loeto lwa malatsi a le supa mme a mo tshwara kwa kgaolong e e dithaba ya Gileade.
24  Foo Modimo a tla kwa go Labane wa Mosiria mo torong bosigo a mo raya a re: “Itise gore o se ka wa bua molemo kgotsa bosula le Jakobe.”
25  Ka jalo Labane a atamela Jakobe, jaaka fa Jakobe a ne a tlhomile mogope wa gagwe mo thabeng mme Labane a thibeleditse bomorwarraagwe mo kgaolong e e dithaba ya Gileade.
26  Foo Labane a raya Jakobe a re: “O dirileng, ka o ile wa fetsa ka gore o ntsietse o bo o kgweetse bomorwadiake jaaka batshwarwa ba ba tserweng ka tšhaka?
27  Ke ka ntlha yang fa o ne o tshwanetse go tshaba ka sephiri mme wa ntsietsa wa se ka wa mpolelela, gore ke tle ke go tsamaise ka boipelo le ka dipina, ka moropana le ka harepa?
28  Ga o a ka wa nnaya sebaka sa go atla banake le bomorwadiake. Jaanong o dirile ka boeleele.
29  Go mo maatleng a seatla sa me go lo utlwisa botlhoko, mme Modimo wa ga rraalona o buile le nna mo bosigong jo bo fetileng, a re: ‘Itise gore o se ka wa bua molemo kgotsa bosula le Jakobe.’
30  Le mororo jaanong o tsamaile ka gonne o ntse o tlhologeletswe ntlo ya ga rrago thata, gone ke ka ntlha yang fa o utswile medimo ya me?”
31  Jakobe fa a araba a raya Labane a re: “Ke ka gonne ke ne ke boifa. Gonne ke ne ka ithaya ka re, ‘O ka tloga wa tsaya bomorwadio ka thata mo go nna.’
32  Le fa e le mang yo o tla fitlhelang medimo ya gago mo go ene, a a se ka a tshela. Fa pele ga bomorwarraarona, itlhatlhobele gore ke eng se se mo go nna mme o e itseele.” Mme Jakobe o ne a sa itse gore Ragele o ne a e utswile.
33  Ka jalo Labane a tsena mo teng ga mogope wa ga Jakobe le mo teng ga mogope wa ga Lea le mo teng ga mogope wa malata a mabedi, mme a se ka a e bona. Labofelo a tswa mo mogopeng wa ga Lea mme a tsena mo teng ga mogope wa ga Ragele.
34  Jaanong Ragele o ne a tsere medingwana ya terafime, mme a fetsa ka gore a e beye mo serotong sa sale sa basadi sa kamela, mme a nna a ntse mo godimo ga yone. Ka jalo Labane a phuruphutsha mo mogopeng otlhe, mme a se ka a e bona.
35  Foo Ragele a raya rraagwe a re: “O se ka wa letla gore bogale bo tuke mo matlhong a morena wa me, ka gonne ga ke kgone go nanoga fa pele ga gago, gonne ke wetswe ke mokgwa wa gale wa basadi.” Ka jalo a tswelela go batla ka kelotlhoko, mme a se ka a bona medingwana ya terafime.
36  Mme Jakobe a nna bogale a ba a simolola go omana le Labane, mme Jakobe fa a araba a raya Labane a re: “Botlhanogi jwa me ke eng, boleo jwa me ke eng, jo e leng lebaka la go bo o ntateletse ka bogale jaana?
37  E re ka jaanong o phuruphuditse dithoto tsa me tsotlhe, ke dithoto dife tsotlhe tsa ntlo ya gago tse o di boneng? Di beye fano fa pele ga bomorwarre le bomorwarrago, mme a ba dire tshwetso fa gare ga rona roobabedi.
38  Ke ntse ke na le wena dingwaga tseno tse di masome a mabedi. Dinku tsa gago tse di namagadi le dipodi tsa gago tse di namagadi ga di a ka tsa folotsa, e bile ga ke ise nke ke je diphelefu tsa letsomane la gago.
39  Ga ke a ka ka tlisa kwa go wena phologolo epe e e gagogantsweng. Nna ka bonna ke ne ke tla emisetsa go latlhega ga yone. E ka tswa nngwe e ne e utswilwe motshegare kgotsa e ne e utswilwe bosigo, o ne o tla lopa tuelo ya yone mo seatleng sa me.
40  Se se ntseng se ntiragalela ke gore ke ne ke bolawa ke letsatsi motshegare le ke serame bosigo, mme boroko bo ne bo tshaba mo matlhong a me.
41  Ke na le dingwaga di le masome a mabedi ke le mo ntlong ya gago. Ke go diretse dingwaga di le lesome le bonè ke direla bomorwadio ba babedi le dingwaga di le thataro ke direla letsomane la gago, mme o ne wa nna wa fetola tuelo ya me makgetlo a le lesome.
42  Fa Modimo wa ga rre, Modimo wa ga Aborahame le Poifo ya ga Isake, a ne a se kafa letlhakoreng la me, o ka bo jaanong o ntsamaisitse ke iphotlhere fela. Modimo o bone patikego ya me le letsapa la diatla tsa me, mme o ne a go kgalemela mo bosigong jo bo fetileng.”
43  Foo Labane a araba Jakobe a re: “Bana bano ba basetsana ke bomorwadiake le bana bano ke banake le letsomane ke letsomane la me, mme sengwe le sengwe se o se lebileng ke sa me le sa bomorwadiake. Ke tla ba dirang gompieno kgotsa ke tla dirang bana ba bone ba ba ba tshotseng?
44  Mme jaanong, tlaya, a re dire kgolagano, nna le wena, mme e tla nna mosupi fa gare ga me le wena.”
45  Ka jalo Jakobe a tsaya leje mme a le tlhoma jaaka pilara.
46  Morago ga moo Jakobe a raya bomorwarraagwe a re: “Selang maje!” Mme ba tsaya maje ba dira mokoa. Morago ga moo ba jela moo mo godimo ga mokoa.
47  Mme Labane a o bitsa Jegare-sahadutha, mme Jakobe ene a o bitsa Galeede.
48  Mme Labane a re: “Mokoa ono ke mosupi fa gare ga me le wena gompieno.” Ke gone ka moo a neng a o raya leina a re Galeede,
49  le Tora ya Tebelo, ka gonne o ne a re: “A Jehofa a nne a lebeletse fa gare ga me le wena fa mongwe wa rona a sa bone yo mongwe.
50  Fa o ya go bogisa bomorwadiake e bile o ya go tsaya basadi mo godimo ga bomorwadiake, ga go na monna ope yo o nang le rona. Bona! Modimo ke mosupi fa gare ga me le wena.”
51  Mme Labane a tswelela a raya Jakobe a re: “Mokoa ke o le pilara ke e, e ke e tlhomileng fa gare ga me le wena.
52  Mokoa ono ke mosupi, mme pilara ke sengwe se se neelang bosupi, gore ga nkitla ke feta mokoa ono ke go tsogologela le gore ga o kitla o feta mokoa ono le pilara eno o ntsogologela go tla go nkgobatsa.
53  A modimo wa ga Aborahame le modimo wa ga Nahore a atlhole fa gare ga rona, modimo wa ga rraabone.” Mme Jakobe a ikana ka Poifo ya ga rraagwe e bong Isake.
54  Morago ga moo Jakobe a ntsha setlhabelo mo thabeng mme a laletsa bomorwarraagwe go tla go ja senkgwe. Ka jalo ba ja senkgwe mme ba lala mo thabeng.
55  Le fa go ntse jalo, Labane a tsoga go sa le phakela mme a atla bana ba gagwe le bomorwadie mme a ba segofatsa. Mme Labane a tsena mo tseleng go boela kwa lefelong la gagwe.
21  Mme Jehofa a lebisa tlhokomelo ya gagwe kwa go Sara fela jaaka a ne a buile, mme jaanong Jehofa a direla Sara fela jaaka a ne a buile.
2  Sara a ima mme a tsholela Aborahame ngwana wa mosimane mo botsofeng jwa gagwe ka nako e e tlhomilweng e Modimo a neng a buile le ene ka yone.
3  Ka jalo Aborahame a raya morwawe yo a neng a mo tsholetswe, yo a neng a mo tsholetswe ke Sara, leina a re Isake.
4  Mme Aborahame a rupisa Isake morwawe fa a le malatsi a le robedi, fela jaaka Modimo a ne a mo laetse.
5  Mme Aborahame o ne a na le dingwaga di le lekgolo fa a ne a tsholelwa ngwana wa gagwe wa mosimane e leng Isake.
6  Foo Sara a re: “Modimo o mpaakanyeditse setshego: mongwe le mongwe yo o utlwang ka gone o tla ntshega.”
7  Mme a oketsa a re: “Ke mang yo o neng a ka bua le Aborahame a re, ‘Ruri Sara o tla amusa bana,’ fa ke belege morwa mo botsofeng jwa gagwe?”
8  Jaanong ngwana a nna a gola a ba a kgwisiwa; mme Aborahame a dira modiro o mogolo mo letsatsing la fa Isake a ne a kgwisiwa.
9  Sara a nna a bona morwa Hagare wa Moegepeto, yo a neng a mo tsholetse Aborahame, a sotla.
10  Ka jalo a simolola go raya Aborahame a re: “Koba lelata leno le morwaalone, gonne morwa lelata leno ga a tle go nna moruaboswa le morwaake, e bong Isake!”
11  Mme seno sa itshupa se sa itumedise gotlhelele mo go Aborahame ka ga morwawe.
12  Foo Modimo a raya Aborahame a re: “O se ka wa letla sepe se Sara a nnang a se go raya gore se se ka sa go itumedisa kaga mosimane le kaga lelata la gago. Reetsa lentswe la gagwe, ka gonne se se tla bidiwang losika lwa gago se tla nna gone ka Isake.
13  Mme fa e le morwa lelata ene, le ene ke tla mo dira setšhaba, ka gonne ke ngwana wa gago.”
14  Ka jalo Aborahame a tsoga go sa le phakela a tsaya senkgwe le modutwana mme a o naya Hagare, a o baya mo legetleng la gagwe, le ngwana, mme a mo tsamaisa. A tsamaya mme a kgarakgatshega mo nageng ya Beere-sheba.
15  La bofelo metsi a fela mo modutwaneng mme a latlhela ngwana kafa tlase ga sengwe sa ditlhatshana.
16  Morago ga moo a tsamaya mme a nna a le esi, mo e ka nnang sekgala sa go hulwa ga bora, ka gonne o ne a re: “Mma ke se ka ka bona fa ngwana a swa.” Ka jalo a nna kgakajana mme a tsholetsa lentswe a lela.
17  Foo Modimo a utlwa lentswe la mosimane, mme moengele wa Modimo a bitsa Hagare go tswa kwa magodimong a mo raya a re: “Mathata ke eng ka wena, Hagare? O se ka wa boifa, ka gonne Modimo o reeditse lentswe la mosimane kwa a leng gone.
18  Nanoga, tsholetsa mosimane mme o mo tshware ka seatla, ka gonne ke tla mo dira setšhaba se segolo.”
19  Foo Modimo a bula matlho a gagwe mme a bona sediba sa metsi; a ya a simolola go tlatsa modutwana ka metsi a ba a nosa mosimane.
20  Mme Modimo a tswelela a na le mosimane, a nna a gola a nna mo nageng; mme a nna mohudi ka motswi.
21  Mme a nna mo nageng ya Parana, mmaagwe a mo tseela mosadi kwa lefatsheng la Egepeto.
22  Jaanong go ne ga diragala ka nako eo gore Abimeleke mmogo le Fikole molaodi wa masole a gagwe a reye Aborahame a re: “Modimo o na le wena mo go sengwe le sengwe se o se dirang.
23  Ka jalo inkanele fano jaanong ka Modimo gore ga o na go itshupa o le maaka mo go nna le mo go bongwanake le mo ditlogolwaneng tsa me; gore, go ya ka lorato lo lo ikanyegang lo ke dirisaneng le wena ka lone, o tla dirisana le nna le lefatshe le o ntseng o nna mo go lone o le moeng.”
24  Ka jalo Aborahame a re: “Ke tla ikana.”
25  Fa Aborahame a ne a kgala Abimeleke mo go botlhoko malebana le sediba sa metsi se batlhanka ba ga Abimeleke ba neng ba se tsere ka dikgoka,
26  foo Abimeleke a re: “Ga ke itse gore ke mang yo o dirileng selo seno, le fa e le wena ga o a ka wa mpolelela, mme le nna ka bonna ga ke a utlwa ka gone fa e se gompieno.”
27  Foo Aborahame a tsaya dinku le dikgomo mme a di naya Abimeleke, mme boobabedi ba dira kgolagano.
28  E rile Aborahame a emisa dikwanyana tse di namagadi tse supa di le tsosi,
29  Abimeleke a tswelela a raya Aborahame a re: “Dikwanyana tse di namagadi tseno tse supa tse o di emisitseng di le tsosi di kayang?”
30  Foo a re: “O tshwanetse go amogela dikwanyana tse di namagadi tseno tse supa mo seatleng sa me, gore e tle e nne bosupi mo go nna gore ke epile sediba seno.”
31  Ke gone ka moo a neng a bitsa lefelo leo a re Beere-sheba, ka gonne ba ne ba ikana gone boobabedi.
32  Ka jalo ba ne ba dira kgolagano kwa Beere-sheba, e morago ga yone Abimeleke a neng a nanoga mmogo le Fikole molaodi wa masole a gagwe mme ba boela kwa lefatsheng la Bafilisitia.
33  Morago ga moo a jala setlhare sa motamariseka kwa Beere-sheba mme a bitsa leina la ga Jehofa gone e leng Modimo yo o nnang ka bosakhutleng.
34  Mme Aborahame a lelefatsa boagi jwa gagwe jwa boeng mo lefatsheng la Bafilisitia ka malatsi a le mantsi.
25  Go feta moo, Aborahame a tsaya mosadi gape, mme leina la gagwe e ne e le Ketura.
2  Fa nako e ntse e tsamaya a mo tsholela Simerane le Jokeshane le Medane le Midiana le Ishebake le Shuahe.
3  Mme Jokeshane a nna rraagwe Sheba le Dedane. Mme bomorwa Dedane ya nna Ashurime le Letushime le Leumime.
4  Bomorwa Midiana e ne e le Ifa le Efere le Hanoke le Abida le Eledaa. Botlhe bano e ne e le bomorwa Ketura.
5  Moragonyana Aborahame a naya Isake sengwe le sengwe se a neng a na le sone,
6  mme bomorwa bagadingwana ba Aborahame a neng a na le bone Aborahame a ba naya dimpho. Mme a ba tsamaisa a ba ntsha mo go Isake morwawe, fa a ne a sa ntse a tshela, gore ba ye ntlheng ya botlhaba, kwa lefatsheng la Botlhaba.
7  Mme ano ke malatsi a dingwaga tsa botshelo jwa ga Aborahame tse a di tshetseng, dingwaga di le lekgolo masome a supa le botlhano.
8  Mme Aborahame a fela mme a swa a tsofetse thata, a godile e bile a kgotsofetse, mme a phuthelwa kwa bathong ba gagabo.
9  Ka jalo Isake le Ishemaele bomorwawe ba mo fitlha mo logageng lwa Makapela mo tshimong ya ga Eferone morwa Sohare wa Mohite lo lo fa pele ga Mamere,
10  tshimo e Aborahame a neng a e rekile mo go bomorwa Hethe. Aborahame a fitlhelwa gone, le Sara mosadi wa gagwe.
11  Mme ga diragala gore morago ga loso lwa ga Aborahame Modimo a tswelela go segofatsa Isake morwawe, mme Isake o ne a nna gaufi le Beere-lahai-roi.
12  Mme eno ke polelo ya botshelo jwa ga Ishemaele morwa Aborahame yo Hagare wa Moegepeto lelata la ga Sara a neng a mo tsholela Aborahame.
13  Jaanong ano ke maina a bomorwa Ishemaele, ka maina a bone, kafa ditsong tsa malapa a bone: leitibolo la ga Ishemaele Nebaiothe le Kedare le Adebeele le Mibesame
14  le Mishema le Duma le Masa,
15  Hadade le Tema, Jeture, Nafishe le Kedema.
16  Bano ke bomorwa Ishemaele, mme ano ke maina a bone ka malwapa a bone le ka mathibelelo a bone a a dikanyeditsweng ka dipota: dikgosana di le lesome le bobedi kafa ditsong tsa bone.
17  Mme tseno ke dingwaga tsa botshelo jwa ga Ishemaele, dingwaga di le lekgolo le masome a mararo le bosupa. Mme a fela a ba a swa mme a phuthelwa kwa bathong ba gagabo.
18  Mme ba simolola go nna mo metlaaganeng go tswa Hafila gaufi le Shure, o o fa pele ga Egepeto, go ya go fitlha kwa Asiria. A nna fa pele ga bomorwarraagwe botlhe.
19  Mme eno ke polelo ya botshelo jwa ga Isake morwa Aborahame. Aborahame o ne a nna rraagwe Isake.
20  Mme Isake o ne a le dingwaga di le masome a manè fa a ne a tsaya Rebeka morwadia Bethuele wa Mosiria wa kwa Padana-arama, kgaitsadia Labane wa Mosiria, go nna mosadi wa gagwe.
21  Mme Isake a nna a rapela Jehofa segolobogolo a rapelela mosadi wa gagwe, ka gonne o ne a le moopa; ka jalo Jehofa a dumela go rapelesega, mme Rebeka mosadi wa gagwe a ima.
22  Mme bana ba basimane ba ba mo teng ga gagwe ba simolola go lwa, mo a neng a re: “Fa e le gore e ke tsela e go leng ka yone, tota ke ka ntlha yang fa ke tshela?” Foo a ya go botsa mo go Jehofa.
23  Mme Jehofa a mo raya a re: “Ditšhaba di le pedi di mo sebopelong sa gago, e bile ditlhopha di le pedi tsa ditšhaba di tla kgaoganngwa mo teng ga gago; mme setlhopha se sengwe sa setšhaba se tla nonofa go gaisa setlhopha se sengwe sa setšhaba, mme yo mogolwane o tla direla yo mmotlana.”
24  Kgabagare malatsi a gagwe a gore a belege a wela, mme, bona! ga bo go le mawelana mo sebopelong sa gagwe.
25  Mme wa ntlha a tswa a le mohibidu gotlhe fela jaaka seaparo se se tlhaolang sa boboa; mme ba mo raya leina ba re Esau.
26  Morago ga moo morwarraagwe a tswa seatla sa gagwe se tshwere serethe sa ga Esau; ka jalo a mo raya leina a re Jakobe. Mme Isake o ne a le dingwaga di le masome a marataro fa Rebeka a ne a ba belega.
27  Basimane ba ne ba gola, mme Esau a nna monna yo o itseng go tsoma, monna wa naga, mme Jakobe monna yo o se nang molato, a nna mo megopeng.
28  Isake o ne a rata Esau, ka gonne seo se ne se bolela nama ya phologolo mo molomong wa gagwe, fa Rebeka ene a ne a rata Jakobe.
29  Nako nngwe Jakobe o ne a apaya logodu, fa Esau a ne a tla a tswa kwa nageng mme a lapile.
30  Ka jalo Esau a raya Jakobe a re: “Tsweetswee, nneye bohibidu jo bonnye ka bonako—bohibidu joo, gonne ke lapile!” Ke gone ka moo leina la gagwe le neng la bidiwa Edoma.
31  Foo Jakobe a re: “Pele, nthekisetsa tshwanelo ya gago ya go nna leitibolo!”
32  Mme Esau a tswelela a re: “Tota ke tlile go swa, mme tshwanelo ya botsalwapele e na le mosola ofe mo go nna?”
33  Jakobe a oketsa a re: “Inkanele pele!” Mme a mo ikanela mme a rekisetsa Jakobe tshwanelo ya gagwe ya go nna leitibolo.
34  Jakobe a naya Esau senkgwe le logodu lwa dikgobe, mme a ja a bo a nwa. Morago ga moo a nanoga a tsamaya. Ka jalo Esau a nyatsa tshwanelo ya go nna leitibolo.
13  Morago ga moo Aberame a tlhatloga a tswa mo Egepeto, ene le mosadi wa gagwe le tsotlhe tse a neng a na le tsone, le Lote a na le ene, a ya Negebe.
2  Mme Aberame o ne a na le leruo le lentsi la metlhape le selefera le gouta.
3  Mme a tsamaya go tswa bothibelelong go ya bothibelelong jo bongwe a tswa mo Negebe a ba a ya Bethele, kwa lefelong le mogope wa gagwe o neng o le kwa go lone la ntlha fa gare ga Bethele le Ai,
4  kwa lefelong la sebeso se a neng a se dirile kwa tshimologong; mme Aberame a simolola go bitsa leina la ga Jehofa gone.
5  Jaanong Lote, yo o neng a tsamaya le Aberame, le ene o ne a na le dinku le dikgomo le megope.
6  Ka jalo lefatshe ga le a ka la ba lekana gore ba nne botlhe ba le mmogo, ka gonne dithoto tsa bone di ne di ntsifetse mme ba sa kgone go nna botlhe ba le mmogo.
7  Mme ga tsoga komano fa gare ga badisa ba diruiwa tsa ga Aberame le badisa ba diruiwa tsa ga Lote; ka nako eo Mokanana le Moperise ba ne ba nna mo lefatsheng leo.
8  Ka gone Aberame a raya Lote a re: “Tsweetswee, o se ka wa letla gore go nne le komano epe fa gare ga me le wena le fa gare ga badisa ba me le badisa ba gago, gonne re bana ba motho.
9  A lefatshe lotlhe ga le mo taolong ya gago? Tsweetswee, kgaogana le nna. Fa o ya kwa molemeng, nna ke tla ya kwa mojeng; mme fa o ya kwa mojeng, nna ke tla ya kwa molemeng.”
10  Ka jalo Lote a tsholetsa matlho mme a bona Kgaolo yotlhe ya Joredane, gore yotlhe fela e ne e le kgaolo e e nang le metsi a mantsi pele ga Jehofa a senya Sodoma le Gomora, e tshwana le tshingwana ya ga Jehofa, e tshwana le lefatshe la Egepeto go ya go fitlha kwa Soare.
11  Foo Lote a itlhophela Kgaolo yotlhe ya Joredane, mme Lote a fudusetsa bothibelelo jwa gagwe kwa botlhaba. Ka jalo ba kgaogana.
12  Aberame a nna mo lefatsheng la Kanana, mme Lote a nna mo metseng ya Kgaolo eo. La bofelo a tlhoma mogope gaufi le Sodoma.
13  Mme banna ba Sodoma ba ne ba le bosula e bile e le baleofi ba bagolo thata kgatlhanong le Jehofa.
14  Mme Jehofa a raya Aberame morago ga Lote a sena go kgaogana le ene a re: “Tsholetsa matlho a gago, tsweetswee, mme o lebe go tswa mo lefelong le o leng mo go lone, ntlheng ya bokone le ntlheng ya borwa le ntlheng ya botlhaba le ntlheng ya bophirima,
15  ka gonne lefatshe lotlhe le o le lebileng, ke tlile go le naya wena le losika lwa gago go ya bosakhutleng.
16  Mme ke tla dira gore losika lwa gago lo nne jaaka lorole lwa lefatshe, gore, fa motho a ne a ka kgona go bala lorole lwa lefatshe, foo losika lwa gago lo ne lo ka kgona go balwa.
17  Nanoga, o tsamayetsamaye mo lefatsheng o ralale boleele jwa lone le bophara jwa lone, ka gonne ke tlile go le go naya.”
18  Ka jalo Aberame a tswelela a nna mo megopeng. Moragonyana a tla a nna mo gare ga ditlhare tse dikgolo tsa Mamere, tse di leng mo Heberone; mme a agela Jehofa sebeso gone.
14  Jaanong go ne ga diragala mo metlheng ya ga Amerafele kgosi ya Shinare, Arioke kgosi ya Elasare, Kedorelaomere kgosi ya Elama, le Tidale kgosi ya Goime,
2  gore bano ba lwe le Bera kgosi ya Sodoma, le Biresha kgosi ya Gomora, Shinabe kgosi ya Adema, le Shemebere kgosi ya Seboima, le kgosi ya Bela (ke go re, Soare).
3  Botlhe bano ba ne ba gwanta jaaka ditsala go ya kwa Lebaleng le le Kwa Tlase la Sidima, ke gore, Lewatle la Letswai.
4  Ba ne ba diretse Kedorelaomere dingwaga di le lesome le bobedi, mme ka ngwaga wa bolesome le boraro ba tsuologa.
5  Mo ngwageng wa bolesome le bonè Kedorelaomere a tla, le dikgosi tse di neng di na le ene, mme ba fenya Barefaime mo Asheterothe-karenaime, le Basusime mo Hame, le Baemime mo Shafe-kiriathaime,
6  le Bahore mo thabeng ya bone ya Seire, go fitlha kwa Ele-parane, o o kwa nageng.
7  Morago ga moo ba retologa ba tla mo Ene-mishepate, ke gore, Kadeshe, mme ba fenya naga yotlhe ya Baamaleke le Baamore ba ba neng ba nna mo Hasasone-tamare.
8  Mo nakong eno kgosi ya Sodoma e ne ya simolola go gwanta, le kgosi ya Gomora le kgosi ya Adema le kgosi ya Seboima le kgosi ya Bela (ke go re, Soare), mme ba tlhomagana ka thulaganyo ya tlhabano kgatlhanong le bone mo Lebaleng le le Kwa Tlase la Sidima,
9  kgatlhanong le Kedorelaomere kgosi ya Elama le Tidale kgosi ya Goime le Amerafele kgosi ya Shinare le Arioke kgosi ya Elasare; dikgosi di le nnè kgatlhanong le tse tlhano.
10  Jaanong Lebala le le Kwa Tlase la Sidima le ne le tletsetletse dikgatampi tsa bitumena; mme dikgosi tsa Sodoma le Gomora di ne tsa tshaba mme tsa wela mo teng ga tsone, mme ba ba neng ba sala ba ne ba tshabela kwa kgaolong e e dithaba.
11  Morago ga moo bafenyi ba tsaya dithoto tsotlhe tsa Sodoma le Gomora le dijo tsotlhe tsa bone mme ba tsamaya.
12  Ba tsaya le Lote morwa wa ga morwarraagwe Aberame le dithoto tsa gagwe mme ba tswa ba tsamaya. O ne a nna kwa Sodoma ka nako eo.
13  Morago ga moo monna yo o neng a falotse a tla mme a bolelela Aberame wa Mohebera. Ka nako eo o ne a nna mo motlaaganeng mo gare ga ditlhare tse dikgolo tsa ga Mamere wa Moamore, morwarraagwe Eshekole le morwarraagwe Anere; mme ba ne ba na le kgolagano le Aberame.
14  Ka gone Aberame a utlwa gore morwarraagwe o ne a isitswe botshwarwa. Foo a phutha banna ba gagwe ba ba thapisitsweng, batlhanka ba le makgolo a mararo lesome le borobedi ba ba tsholetsweng mo ntlong ya gagwe, mme ba ba latelela go ya go fitlha kwa Dana.
15  Bosigo a kgaoganya mephato ya gagwe, ene le batlhanka ba gagwe, kgatlhanong le bone, mme ka gone a ba fenya a ba a nna a ba latelela go fitlha kwa Hoba, o o kwa bokone jwa Damaseko.
16  Mme a golola dithoto tsotlhe, a ba a golola le Lote morwarraagwe le dithoto tsa gagwe le basadi le batho.
17  Morago ga moo kgosi ya Sodoma ya tswa e ya go mo kgatlhantsha fa a sena go boa a tswa go fenya Kedorelaomere le dikgosi tse di neng di na le ene, kwa Lebaleng le le Kwa Tlase la Shafe, ke gore, Lebala le le Kwa Tlase la kgosi.
18  Mme Melekisedeke kgosi ya Salema a ntsha senkgwe le beine, mme e ne e le moperesiti wa Modimo Mogodimodimo.
19  Foo a mo segofatsa a re: “A Aberame a segofadiwe ke Modimo Mogodimodimo,Modiri wa legodimo le lefatshe;
20  Mme a go bakwe Modimo Mogodimodimo,Yo o tsentseng bagateledi ba gago mo seatleng sa gago!” Foo Aberame a mo naya nngwesomeng ya sengwe le sengwe.
21  Morago ga moo kgosi ya Sodoma ya raya Aberame ya re: “Nnaya meya, mme o itseele dithoto.”
22  Foo Aberame a raya kgosi ya Sodoma a re: “Ke tsholeletsa seatla sa me ka ikano kwa go Jehofa Modimo Mogodimodimo, Modiri wa legodimo le lefatshe,
23  gore, go simolola ka tlhale go fitlha ka kgole ya mpaatšhane, nnyaa, ga nkitla ke tsaya sepe mo go sepe fela se e leng sa gago, gore o tle o se ka wa re, ‘Ke nna ke neng ka humisa Aberame.’
24  Ga ke batle sepe! Fa e se fela se makau a setseng a se jele, le kabelo ya banna ba ba neng ba tsamaile le nna, Anere, Eshekole le Mamere—a ba tseye kabelo ya bone.”
29  Morago ga moo Jakobe a tsamaya a tswelela le loeto lwa gagwe go ya lefatsheng la ba Botlhaba.
2  Jaanong a leba, mme bona, ga bo go le sediba mo nageng mme matsomane a le mararo a dinku a ne a bothile foo fa go sone, ka gonne ba ne ba tlwaetse go nosa matsomane mo sedibeng seo; mme go ne go na le leje le legolo mo molomong wa sediba.
3  E ne e re fa matsomane otlhe a phuthetswe fa go sone, ba ne ba pitikolola leje ba le ntsha mo molomong wa sediba, ba bo ba nosa matsomane, morago ga moo ba bo ba busetsa leje leno mo le nnang gone mo molomong wa sediba.
4  Ka jalo Jakobe a ba raya a re: “Bomorwarra, lo tswa lefelong lefe?” mme ba araba ba re: “Re tswa kwa Harana.”
5  Mme a ba raya a re: “A lo itse Labane morwa ngwana wa ga Nahore?” mme ba araba ba re: “Re a mo itse.”
6  Foo a ba raya a re: “A dilo di mo tsamaela sentle?” Mme bone ba re: “Di tsamaya sentle. Mme Ragele morwadie ke yo o tla le dinku!”
7  Mme a tswelela a re: “Aitsane, go sa ntse go le motshegare o mogolo. Ga se nako ya go phutha metlhape. Nosang dinku, morago ga moo lo ye go di fudisa.”
8  Foo ba re: “Ga re letlelelwe go dira jalo go fitlha matsomane otlhe a phuthilwe ba bo ba pitikolola leje ba le ntsha mo molomong wa sediba. Go tswa foo re ka nosa dinku.”
9  Fa a ne a sa ntse a bua le bone, Ragele a tla le dinku tse e neng e le tsa ga rraagwe, gonne e ne e le modisa wa mosadi.
10  Mme ga diragala gore fa Jakobe a bona Ragele morwadia Labane kgaitsadia mmaagwe le dinku tsa ga Labane kgaitsadia mmaagwe, Jakobe a atamela ka bonako mme a pitikolola leje a le ntsha mo molomong wa sediba a nosa dinku tsa ga Labane kgaitsadia mmaagwe.
11  Morago ga moo Jakobe a atla Ragele mme a tsholetsa lentswe a thubega ka selelo.
12  Mme Jakobe a simolola go bolelela Ragele gore e ne e le morwarraagwe rraagwe le gore e ne e le morwa Rebeka. Mme a siana a ya go bolelela rraagwe.
13  Jaanong ga diragala gore fela fa Labane a utlwa pego kaga Jakobe morwa kgaitsadie, a siana a ya go mo kgatlhantsha. Foo a mo tlamparela a mo atla mme a mo tlisa mo teng ga ntlo ya gagwe. Mme a simolola go bolelela Labane dilo tseno tsotlhe.
14  Morago ga moo Labane a mo raya a re: “Ruri o lerapo la me le nama ya me.” Ka jalo a nna le ene kgwedi e e tletseng.
15  Morago ga moo Labane a raya Jakobe a re: “A o morwarre, mme a o tshwanetse go ntirelela lefela? Mpolelela, Tuelo ya gago e tla nna eng?”
16  Kafa go neng go ntse ka gone, Labane o ne a na le bana ba babedi ba basetsana. Leina la yo mogolwane e ne e le Lea mme leina la yo mmotlana e le Ragele.
17  Mme matlho a ga Lea a ne a sa phatsime, fa Ragele ene a ne a le montle e bile a le sefatlhego se sentle.
18  Mme Jakobe o ne a rata Ragele. Ka jalo a re: “Ke iketleeleditse go direla Ragele morwadio yo mmotlana dingwaga di le supa.”
19  Foo Labane a re: “Go botoka gore ke mo neye wena go na le go mo naya monna yo mongwe. Tswelela o nne le nna.”
20  Jakobe a direla Ragele dingwaga di le supa, mme mo matlhong a gagwe tsa nna jaaka malatsi a le mmalwa fela ka ntlha ya lorato lwa gagwe mo go ene.
21  Foo Jakobe a raya Labane a re: “Nnaya mosadi wa me, ka gonne malatsi a me a fedile, mme mma ke robale le ene.”
22  Foo Labane a phutha batho botlhe ba lefelo leo mme a dira modiro.
23  Mme ga diragala gore mo maitseboeng a tseye Lea morwadie a mo tlise kwa go ene gore a tle a robale le ene.
24  Mo godimo ga moo, Labane a naya Lea Silepa lelata la gagwe, go nna lelata la ga Lea morwadie.
25  Ka jalo ga diragala mo mosong gore e bo e le Lea! Ka gone a raya Labane a re: “Ke eng seno se o se ntirileng? A ga ke a ka ka go direla ke direla Ragele? Ka jalo ke ka ntlha yang fa o ntsieditse?”
26  Foo Labane a re: “Ga go a tlwaelega go dira ka tsela eno mo lefelong la rona, go ntsha mosadi yo mmotlana pele ga leitibolo.
27  Keteka beke ya mosadi yono ka botlalo. Morago ga moo o tla newa le mosadi yono yo mongwe ka ntlha ya tirelo e o ka e dirang le nna dingwaga tse dingwe gape di le supa.”
28  Ka jalo Jakobe a dira jalo mme a keteka beke ya mosadi yono ka botlalo, e morago ga yone a neng a mo naya Ragele morwadie jaaka mosadi wa gagwe.
29  Mo godimo ga moo, Labane a naya Ragele morwadie lelata la gagwe Bileha go nna lelata la gagwe.
30  Foo a robala le Ragele mme gape a bontsha lorato lo logolo mo go Ragele go na le mo go Lea, mme a dira le Labane dingwaga tse dingwe gape di le supa.
31  E rile Jehofa a bona gore Lea o ne a tlhoilwe, foo a bula sebopelo sa gagwe, mme Ragele o ne a le moopa.
32  Lea a ima a tshola ngwana wa mosimane mme a mo raya leina a re Rubene, gonne o ne a re: “Ke ka gonne Jehofa o lebile patikego ya me, mo e leng gore jaanong monna wa me o tla simolola go nthata.”
33  A ima gape a tshola ngwana wa mosimane mme a re: “Ke ka gonne Jehofa o reeditse, ka gore ke ne ke tlhoilwe mme o ne a nnaya le yono.” Ka gone a mo raya leina a re Simeone.
34  A ima gapegape a tshola ngwana wa mosimane mme a re: “Jaanong mo nakong eno monna wa me o tla ikgolaganya le nna, ka gonne ke mo tsholetse bana ba le bararo ba basimane.” Ka gone o ne a tewa leina ga twe Lefi.
35  A ima gapegape a tshola ngwana wa mosimane mme a re: “Mo nakong eno ke tla baka Jehofa.” Ka jalo a mo raya leina a re Juda. Morago ga moo a khutla go belega.
40  Jaanong morago ga dilo tseno go ne ga diragala gore motsholasenwelo wa kgosi ya Egepeto le mmesi wa senkgwe ba leofele morena wa bone kgosi ya Egepeto.
2  Mme Faro a galefela badiredi ba gagwe ba babedi, e leng molaodi wa batsholadinwelo le molaodi wa babesi ba senkgwe.
3  Ka jalo a ba tsenya mo kgolegelong ya ntlo ya molaodi wa bafemedi, mo ntlong ya kgolegelo, lefelo le Josefa a neng a le legolegwa mo go lone.
4  Foo molaodi wa bafemedi a naya Josefa kabelo ya gore a nne le bone gore a tle a ba direle; mme ba nna mo kgolegelong malatsi a le mmalwa.
5  Mme boobabedi ba lora toro, mongwe le mongwe toro ya gagwe mo bosigong bo le bongwe, mongwe le mongwe toro ya gagwe ka phuthololo ya yone, motsholasenwelo le mmesi ba e neng e le ba kgosi ya Egepeto ba e neng e le magolegwa mo ntlong ya kgolegelo.
6  E rile Josefa a tsena kwa go bone mo mosong mme a ba bona, bonang, ba bo ba lebega ba kotlomane pelo.
7  Mme a simolola go botsa badiredi ba ga Faro ba ba neng ba na le ene mo kgolegelong ya ntlo ya mong wa gagwe, a re: “Ke ka lebaka la eng difatlhego tsa lona di tlhoname gompieno?”
8  Foo ba mo raya ba re: “Re lorile toro, mme ga re na mophutholodi.” Mme Josefa a ba raya a re: “A diphuthololo ga se tsa Modimo? Tsweetswee, e mpoleleleng.”
9  Mme molaodi wa batsholadinwelo a bolelela Josefa toro ya gagwe mme a mo raya a re: “Mo torong ya me, bona, go ne go na le mofine fa pele ga me.
10  Mme mo mofineng go ne go na le dikalana di le tharo, mme go bonala o ne o mela matlhogela. Dithunya tsa one di ne tsa tswa. Masitlha a one a ne a budusa morara wa one.
11  Mme senwelo sa ga Faro se ne se le mo seatleng sa me, mme ka tsaya morara ka o gamolela mo teng ga senwelo sa ga Faro. Morago ga moo ka naya Faro senwelo mo seatleng.”
12  Foo Josefa a mo raya a re: “Phuthololo ya yone ke e: Dikalana tse tharo ke malatsi a le mararo.
13  Mo malatsing a le mararo go tloga jaanong Faro o tla tsholetsa tlhogo ya gago mme ruri o tla go busetsa kwa tirong ya gago; mme o tla naya Faro senwelo mo seatleng sa gagwe, kafa mokgweng wa pele fa o ne o dira o le motsholasenwelo wa gagwe.
14  Le fa go ntse jalo, fa dilo di simolola go go tsamaela sentle o nne o nkgakologetswe, mme tsweetswee, o ntirele bopelonomi jwa lorato o bo o nkumake mo go Faro, mme o nketshe mo ntlong eno.
15  Gonne tota ke ne ka utswiwa kwa lefatsheng la Bahebera; mme le fano ga ke a dira sepe gotlhelele se ba tshwanetseng go ntsenya mo lehuting la kgolegelo ka ntlha ya sone.”
16  E rile molaodi wa babesi ba senkgwe a bona gore o ne a phutholotse sengwe se se molemo, le ene a raya Josefa a re: “Le nna ke ne ke lora, mme bona, ga bo go le diroto di le tharo tsa senkgwe se sesweu mo tlhogong ya me,
17  mme mo serotong se se kwa godimodimo go ne go na le dilo tse di jewang tsa mefuta yotlhe tsa ga Faro, tiro ya mmesi, mme go ne go na le dinonyane di di ja mo serotong mo godimo ga tlhogo ya me.”
18  Foo Josefa a araba a re: “Phuthololo ya yone ke e: Diroto tse tharo ke malatsi a le mararo.
19  Mo malatsing a le mararo go tloga jaanong Faro o tla tsholetsa tlhogo ya gago a e tlosa mo go wena mme ruri o tla go kaletsa mo koteng; mme dinonyane di tla ja nama ya gago mo go wena.”
20  Jaanong mo letsatsing la boraro go ne ga diragala gore e bo e le letsatsi la botsalo jwa ga Faro, mme a direla batlhanka botlhe ba gagwe moletlo a ba a tsholetsa tlhogo ya molaodi wa batsholadinwelo le tlhogo ya molaodi wa babesi ba senkgwe mo gare ga batlhanka ba gagwe.
21  Ka gone a busetsa molaodi wa batsholadinwelo kwa tirong ya gagwe ya motsholasenwelo, mme a tswelela go naya Faro senwelo mo seatleng.
22  Mme molaodi wa babesi ba senkgwe a mo kaletsa, fela jaaka Josefa a ne a ba neile phuthololo.
23  Le fa go ntse jalo, molaodi wa batsholadinwelo a se ka a gakologelwa Josefa mme a mo lebala.
39  Mme Josefa ene, o ne a tlisiwa mo Egepeto, mme Potifaro, modiredi wa ntlo ya kgosi wa ga Faro, molaodi wa bafemedi, wa Moegepeto, a mo reka mo seatleng sa Baishemaele ba ba neng ba mo tlisitse koo.
2  Mme Jehofa a nna le Josefa, mo a neng a nna monna yo o atlegileng mme a okamela ntlo ya mong wa gagwe, e leng Moegepeto.
3  Mme mong wa gagwe a bona gore Jehofa o ne a na le ene le gore sengwe le sengwe se a neng a se dira Jehofa o ne a dira gore se atlege mo seatleng sa gagwe.
4  Mme Josefa a nna a bona kamogelo mo matlhong a gagwe a ba a nna a mo direla ka metlha, mo a neng a mo tlhoma gore a okamele ntlo ya gagwe, mme gotlhe mo e neng e le ga gagwe a go tsenya mo seatleng sa gagwe.
5  Mme go ne ga diragala gore go simolola ka nako e a neng a mo tlhoma ka yone gore a okamele ntlo ya gagwe le gore a tlhokomele gotlhe mo e neng e le ga gagwe Jehofa a nna a segofatsa ntlo ya Moegepeto ka ntlha ya ga Josefa, mme tshegofatso ya ga Jehofa ya nna mo go tsotlhe tse a neng a na le tsone mo ntlong le kwa tshimong.
6  La bofelo a tlogelela sengwe le sengwe se e neng e le sa gagwe mo seatleng sa ga Josefa; mme o ne a sa itse gore ke eng se a neng a na le sone kwantle ga senkgwe se a neng a se ja. Mo godimo ga moo, Josefa o ne a bopegile sentle e bile a le montle.
7  Jaanong morago ga dilo tseno ga diragala gore mosadi wa mong wa gagwe a simolole go tsholeletsa matlho a gagwe kwa go Josefa a ba a re: “Lala le nna.”
8  Mme o ne a gana mme a raya mosadi wa mong wa gagwe a re: “Bona, mong wa me ga a itse gore ke eng se ke nang le sone mo ntlong, e bile sengwe le sengwe se a nang le sone o se tsentse mo seatleng sa me.
9  Ga go na ope yo mogolo mo ntlong eno go mpheta, mme ga a a gana ka sepe gotlhelele mo go nna fa e se ka wena fela, ka gonne o mosadi wa gagwe. Ka jalo ke ka dira jang bosula jo bogolo jono mme ka leofela Modimo?”
10  Ka jalo go ne ga diragala gore fa a ne a ntse a bua le Josefa letsatsi le letsatsi ga a ise a ke a mo reetse gore a lale fa thoko ga gagwe, a tswelele a na le ene.
11  Mme ga diragala gore mo letsatsing leno jaaka mo malatsing a mangwe a tsene mo ntlong go ya go dira tiro ya gagwe, mme go ne go se na ope wa banna ba ntlo moo mo ntlong.
12  Foo mosadi a mo phamola ka seaparo sa gagwe, a re: “Lala le nna!” Mme ene a tlogela seaparo sa gagwe mo seatleng sa gagwe mme a tshaba a tswela kwa ntle.
13  Ga diragala ya re fela fa mosadi a bona gore o ne a tlogetse seaparo sa gagwe mo seatleng sa gagwe gore a tshabele kwa ntle,
14  a simolola go goela kwa banneng ba ntlo ya gagwe mme a ba raya a re: “Bonang! O tlisitse kwa go rona monna, Mohebera, go dira gore re jewe setshego. O ne a tla kwa go nna a tla go lala le nna, mme ke ne ka goa ka lentswe le le kwa godimo.
15  Mme ga diragala gore fela fa a utlwa ke tsholetsa lentswe ke goa, foo a tlogela seaparo sa gagwe fa thoko ga me mme a tshaba a tswela kwa ntle.”
16  Morago ga moo a tlogela seaparo sa gagwe se ntse fa thoko ga gagwe go fitlha mong wa gagwe a tla mo ntlong ya gagwe.
17  Foo a bua le ene kafa mafokong ano, a re: “Motlhanka wa Mohebera yo o mo tlisitseng kwa go rona o ne a tla kwa go nna a tla go dira gore ke jewe setshego.
18  Mme go ne ga diragala gore fela fa ke tsholetsa lentswe ke simolola go goa, foo a tlogela seaparo sa gagwe fa thoko ga me mme a tshabela kwa ntle.”
19  Ga felela ka gore fela fa mong wa gagwe a utlwa mafoko a mosadi wa gagwe a a neng a a bua le ene, a re: “Motlhanka wa gago o ntirile jaana le jaana,” bogale jwa gagwe jwa tuka.
20  Ka jalo mong wa ga Josefa a mo tsaya a mo tsenya mo ntlong ya kgolegelo, lefelo le magolegwa a kgosi a neng a beilwe mo go lone a tshwerwe, mme a nna moo mo ntlong ya kgolegelo.
21  Le fa go ntse jalo, Jehofa a nna le Josefa a bo a nna a mmontsha bopelonomi jwa lorato e bile a dira gore a bone kamogelo mo matlhong a modiredi yo mogolo wa ntlo ya kgolegelo.
22  Ka jalo modiredi yo mogolo wa ntlo ya kgolegelo a tsenya magolegwa otlhe a a neng a le mo ntlong ya kgolegelo mo seatleng sa ga Josefa; mme sengwe le sengwe se magolegwa a neng a se dira moo e ne e le ene a dirang gore se dirwe.
23  Modiredi yo mogolo wa ntlo ya kgolegelo o ne a sa tlhokomele sepe gotlhelele se se neng se le mo seatleng sa gagwe, ka gonne Jehofa o ne a na le Josefa mme Jehofa o ne a dira gore se a neng a se dira se atlege.
19  Jaanong baengele ba babedi ba goroga kwa Sodoma maitseboa, mme Lote o ne a ntse fa kgorong ya Sodoma. E rile Lote a tshogana ka a ba bona, a nanoga go ya go ba kgatlhantsha mme a ikoba, sefatlhego sa gagwe se lebile fa fatshe.
2  Mme a re: “Tsweetswee barena ba me, fapogelang mo ntlong ya motlhanka wa lona tsweetswee, mme lo lale gone, mme lo mme dinao tsa lona di tlhapisiwe. Morago ga moo lo tsoge go sa le phakela lo tsamaye.” Ba araba ba re: “Nnyaa, re tla lala mo patlelong.”
3  Mme a ba emelela thata, mo ba neng ba fapogela kwa go ene mme ba tsena mo ntlong ya gagwe. Morago ga moo a ba direla moletlo, a bo a ba besetsa dikuku tse di sa bedisiwang, mme ba ja.
4  Pele ga ba robala, banna ba motse, banna ba Sodoma, ba dikanyetsa ntlo, go simolola ka mosimane go fitlha ka monnamogolo, batho botlhe ba le segopa se le sengwe.
5  Mme ba nna ba goa Lote ba mo raya ba re: “Banna ba ba tseneng kwa go wena mo bosigong jono ba kae? Ba ntshetse kwa go rona gore re tle re tlhakanele dikobo le bone.”
6  La bofelo Lote a tswela kwa go bone kwa kgorong, mme a tswala setswalo fa a sena go tswa.
7  Mme a re: “Tsweetswee, bomorwarra, lo se ka lwa dira ka tsela e e bosula.
8  Tsweetswee, bonang, ke na le bana ba babedi ba basetsana ba ba iseng ba ke ba tlhakanele dikobo le monna. Tsweetswee, mma ke ba ntshetseng kwa go lona. Mme lo dire ka bone kafa go leng molemo ka gone mo matlhong a lona. Fela banna bano bone lo se ka lwa ba dira sepe, ka gonne ke gone ka moo ba tlileng kafa tlase ga moriti wa borulelo jwa me.”
9  Foo ba re: “Emela kwa morago kwa!” Mme ba oketsa ba re: “Monna yono yo o tshelang a le nosi o ne a tla fano go tla go aga e le moeng mme le fa go ntse jalo o itira moatlhodi. Jaanong re tlile go go dira se se bosula go feta bone.” Mme ba pitlelela monna yono Lote thata, e bile ba ne ba le gaufi le go thuba kgoro.
10  Ka jalo banna ba ntsha diatla mme ba tlisa Lote mo teng kwa go bone, mo teng ga ntlo, mme ba tswala setswalo.
11  Mme ba itaya banna ba ba neng ba le fa kgorong ya ntlo ka bofofu, go simolola ka yo mmotlana thata go fitlha ka yo mogolo mo go bone botlhe, mo e leng gore ba ne ba itapisa fela ba leka go batla kgoro.
12  Foo banna bano ba raya Lote ba re: “A o na le ope yo mongwe fano? Mogwe le bomorwao le bomorwadio le botlhe ba e leng ba gago mo motseng, ba ntshe mo lefelong leno!
13  Gonne re senya lefelo leno, ka gonne selelo kgatlhanong le bone se tlhatlogetse kwa godimo fa pele ga ga Jehofa, mo e leng gore Jehofa o re romile go tla go senya motse ono.”
14  Ka gone Lote a tswela kwa ntle mme a simolola go bua le bagwe ba gagwe ba ba neng ba tshwanetse go tsaya bomorwadie, mme a nna a re: “Nanogang! Tswang mo lefelong leno, ka gonne Jehofa o senya motse ono!” Mme mo matlhong a bagwe ba gagwe o ne a bonala jaaka motho yo o dirang motlae.
15  Le fa go ntse jalo, e rile fa bo sa, baengele ba potlakisa Lote, ba re: “Nanoga! Tsaya mosadi wa gago le bomorwadio ba babedi ba ba fitlhelwang fano, e se re kgotsa lwa gogolwa mo tlolong ya motse!”
16  E rile a nnela go diega, ka bopelotlhomogi jwa ga Jehofa mo go ene, banna bano ba tshwara seatla sa gagwe le seatla sa mosadi wa gagwe le diatla tsa bomorwadie ba babedi mme ba mo ntsha ba mo emisa ka kwa ntle ga motse.
17  Mme go ne ga diragala gore, fela fa ba ne ba ba ntsheditse kwa melelwaneng, a re: “Falotsa moya wa gago! O se ka wa leba kwa morago ga gago e bile o se ka wa ema mo Kgaolong eno yotlhe! Falolela kwa kgaolong e e dithaba e se re kgotsa wa gogolwa!”
18  Foo Lote a ba raya a re: “E seng jalo, tsweetswee, Jehofa!
19  Jaanong tsweetswee, motlhanka wa gago o bone kamogelo mo matlhong a gago mo e leng gore o godisa bopelonomi jwa gago jwa lorato, jo o bo mpontshitseng gore o boloke moya wa me o ntse o tshela, mme nna—ga ke kgone go falolela kwa kgaolong e e dithaba e se re kgotsa masetlapelo a nna gaufi le nna mme ruri ka swa.
20  Jaanong tsweetswee, motse ono o gaufi go ka tshabela kwa go one mme ke selo se se nnye. Tsweetswee, mma ke falolele gone—a ga se selo se sennye?—mme moya wa me o tla tswelela o tshela.”
21  Ka jalo a mo raya a re: “Bona, ke go bontsha bopelotlhomogi go tla go fitlha fano, ka go sa ribegetse motse o o buileng ka one.
22  Itlhaganele! Falolela gone, ka gonne ga ke kgone go dira sepe go fitlha o goroga gone!” Ke gone ka moo a neng a bitsa leina la motse oo a re Soare.
23  Letsatsi le ne le setse le phatsimela lefatshe fa Lote a ne a goroga kwa Soare.
24  Foo Jehofa a dira gore go ne sulefera le molelo tse di tswang kwa go Jehofa, kwa magodimong, di nele Sodoma le Gomora.
25  Ka jalo a ribegetsa metse eno, le Kgaolo yotlhe le banni botlhe ba metse eo le dimela tsa mmu.
26  Mme mosadi wa gagwe a simolola go gadima a le kafa morago ga gagwe, mme a fetoga pilara ya letswai.
27  Jaanong Aborahame a ya go sa le phakela kwa lefelong le a neng a eme fa pele ga ga Jehofa kwa go lone.
28  Foo a leba kwa tlase kwa Sodoma le Gomora le kwa lefatsheng lotlhe la Kgaolo mme a bona pono e e gakgamatsang. Aitsane, bona, mosi o o kwenneng o ne o tlhatloga o tswa mo lefatsheng jaaka mosi o o kwenneng wa bobesetso!
29  Mme ga diragala gore fa Modimo a ne a senya metse ya Kgaolo eo, Modimo a gopola Aborahame ka go tsaya dikgato go ntshetsa Lote ka kwa ntle ga thibegetso fa a ne a ribegetsa metse e Lote a neng a nna mo gare ga yone.
30  Moragonyana Lote a tlhatloga a tswa kwa Soare mme a simolola go nna mo kgaolong e e dithaba, le bomorwadie ba babedi ba na le ene, ka gonne o ne a boifa go nna kwa Soare. Ka jalo a simolola go nna mo logageng, ene le bomorwadie ba babedi.
31  Mme wa leitibolo a raya mosadi yo mmotlana a re: “Rraarona o tsofetse mme ga go na monna ope mo lefatsheng leno yo o ka robalang le rona kafa mokgweng wa lefatshe lotlhe.
32  Tla, a re neye rraarona beine gore a nwe mme a re lale le ene re boloke losika lwa ga rraarona.”
33  Ka jalo ba nna ba naya rraabone beine gore a nwe mo bosigong joo; foo wa leitibolo a tsena mme a lala le rraagwe, mme Lote o ne a sa itse fa a ne a lala le fa a ne a tsoga.
34  Mme ga diragala mo letsatsing le le latelang gore wa leitibolo a reye yo mmotlana a re: “Bona, ke ne ka lala le rre mo bosigong jo bo fetileng. Mma re mo neye beine gore a nwe le mo bosigong jono. Mme o tsene, o lale le ene, mme re boloke losika lwa ga rraarona.”
35  Ka jalo ba naya rraabone beine kgapetsakgapetsa gore a nwe le mo bosigong joo; mme yo mmotlana a nanoga mme a lala le ene, mme Lote o ne a sa itse fa a ne a lala le fa a ne a tsoga.
36  Mme bomorwadia Lote boobabedi ba imisiwa ke rraabone.
37  Fa nako e ntse e tsamaya wa leitibolo a nna le ngwana wa mosimane mme a mo raya leina a re Moabe. Ke rraagwe Moabe, go fitlha mo letsatsing leno.
38  Fa e le yo mmotlana ene, le ene o ne a belega ngwana wa mosimane mme a mo raya leina a re Bene-ami. Ke rraagwe bomorwa Amona, go fitlha mo letsatsing leno.
24  Jaanong Aborahame o ne a tsofetse, a na le dingwaga di le dintsi thata; mme Jehofa o ne a segofaditse Aborahame mo go sengwe le sengwe.
2  Ka gone Aborahame a raya motlhanka wa gagwe, yo mogolo mo go botlhe ba ntlo ya gagwe, yo o neng a laola gotlhe mo a neng a na le gone a re: “Tsweetswee, baya seatla sa gago kafa tlase ga serope sa me,
3  e re ka ke tshwanetse ka dira gore o ikane ka Jehofa, Modimo wa magodimo le Modimo wa lefatshe, gore ga o kitla o tseela morwaake mosadi mo go bomorwadia Bakanana ba ke nnang mo gare ga bone,
4  mme o tla ya kwa nageng ya gaetsho le kwa go ba losika lwa me, mme ruri o tla tseela morwaake, Isake, mosadi.”
5  Le fa go ntse jalo, motlhanka a mo raya a re: “Go tweng fa mosadi a sa eletse go tla le nna mo lefatsheng leno? A ke tlhomamise gore ke busetsa morwao kwa lefatsheng le o neng wa tswa kwa go lone?”
6  Foo Aborahame a mo raya a re: “Itise gore o se ka wa busetsa morwaake gone.
7  Jehofa Modimo wa magodimo, yo o neng a ntsaya mo ntlong ya ga rre le mo lefatsheng la ba losika lwa me yo o neng a bua le nna le yo o neng a inkanela, a re, ‘Ke tlile go naya losika lwa gago lefatshe leno,’ o tla romela moengele wa gagwe kwa pele ga gago, mme o tla tseela morwaake mosadi gone.
8  Fa go ka diragala gore mosadi a se ka a eletsa go tla le wena, le wena o tla bo o gololesegile mo ikanong eno e o e ntiretseng. Fela o se ka wa busetsa morwaake gone.”
9  Foo motlhanka a baya seatla sa gagwe kafa tlase ga serope sa ga Aborahame mong wa gagwe mme a mo ikanela kaga kgang eno.
10  Ka jalo motlhanka a tsaya dikamela di le lesome mo dikameleng tsa mong wa gagwe mme a tsamaya ka selo sa mofuta mongwe le mongwe se sentle sa mong wa gagwe mo seatleng sa gagwe. Morago ga moo a nanoga a tsena mo tseleng go ya Mesopotamia kwa motseng wa Nahore.
11  Kgabagare a khubamisa dikamela fa fatshe kafa ntle ga motse fa sedibeng sa metsi e ka nna mo nakong ya maitseboa, mo e ka nnang ka nako e basadi ba ba gang metsi ba neng ba tlwaetse go tswa ka yone.
12  Mme a re: “Jehofa Modimo wa mong wa me Aborahame, dira gore go direge, tsweetswee, fa pele ga me mo letsatsing leno mme o direle mong wa me Aborahame bopelonomi jwa lorato.
13  Bona, ke eme fa motsweding wa metsi, mme bomorwadia batho ba motse ba a tswa ba tla go ga metsi.
14  Se se tla diragalang ke gore morweetsana yo ke tla mo rayang ke re, ‘Tsweetswee, isa nkgo ya gago ya metsi kwa tlase gore ke tle ke nwe,’ mme yo o tla reng, ‘Nwa, e bile ke tla nosa le dikamela tsa gago,’ yono ke ene yo o tla mo abelang motlhanka wa gago, e bong Isake; mme mma ke itse ka seno gore o diretse mong wa me lorato lo lo ikanyegang.”
15  Aitse go ne ga diragala gore a ise a fetse go bua, bona, Rebeka a tswa, yo o neng a tsholetswe Bethuele morwa Mileka mosadi wa ga Nahore, morwarraagwe Aborahame, mme nkgo ya gagwe ya metsi e ne e le mo legetleng la gagwe.
16  Jaanong morweetsana yono o ne a le montle thata, e le kgarebane, e bile go ne go se na monna ope yo o kileng a tlhakanela dikobo le ene; a fologela kwa motsweding mme a simolola go tlatsa nkgo ya gagwe ya metsi morago ga moo a tlhatloga.
17  Motlhanka a akofa a siana go ya go mo kgatlhantsha mme a re: “Tsweetswee, nkhupise metsinyana mo nkgong ya gago.”
18  Mme ene a re: “Nwa, morena wa me.” Foo a isa nkgo ya gagwe e e mo seatleng sa gagwe ka bonako kwa tlase mme a mo nosa.
19  E rile a fetsa go mo nosa, foo a re: “Ke tla gelela le dikamela tsa gago metsi go fitlha di fetsa go nwa.”
20  Ka jalo a tshela gotlhe mo go neng go le mo nkgong ya gagwe ka bonako mo mokorong wa go nwela mme a boaboa a sianela kwa sedibeng go ya go ga metsi, mme a nna a gela dikamela tsa gagwe tsotlhe.
21  Mo nakong eno yotlhe monna o ne a mo tlhomile matlho ka kgakgamalo, a didimetse gore a tle a itse gore a Jehofa o ne a atlegisitse loeto lwa gagwe kgotsa nnyaa.
22  Ka gone go ne ga diragala gore, fa dikamela di ne di feditse go nwa, foo monna yono a tsaya lenyena la nko la gouta la bokete jwa sephatlo sa shekele le maseka a mabedi a diatla tsa gagwe, bokete jwa one e le dishekele di le lesome tsa gouta,
23  mme a tswelela a re: “O morwadia mang? Mpolelela, tsweetswee. A go na le bonno kwa ntlong ya ga rrago gore re lale gone?”
24  Foo a mo raya a re: “Ke morwadia Bethuele morwa Mileka, yo a neng a mo tsholela Nahore.”
25  Mme a tswelela a mo raya a re: “Re na le lotlhaka le furu e ntsi, le lefelo la go lala.”
26  Monna yono a ikoba a ba a obama fa pele ga ga Jehofa
27  a re: “A go bakwe Jehofa Modimo wa ga Aborahame mong wa me, yo o sa tlogelang bopelonomi jwa gagwe jwa lorato le boikanyegi jwa gagwe mo go mong wa me. Fa ke le mo tseleng, Jehofa o ne a ntlisa mo ntlong ya bomorwarraagwe mong wa me.”
28  Mme morweetsana a siana a ya go bolelela ba ntlo ya ga mmaagwe dilo tseno.
29  Jaanong Rebeka o ne a na le kgaitsadie leina la gagwe e le Labane. Ka jalo Labane a sianela kwa monneng yono yo o neng a le kwa ntle kwa motsweding.
30  Mme ga diragala gore fa a bona lenyena la nko le maseka mo diatleng tsa ga kgaitsadie le fa a utlwa mafoko a ga Rebeka kgaitsadie, a re: “Monna yono o buile le nna jaana,” foo a tla kwa monneng yono mme a bo a le gone, a eme fa thoko ga dikamela fa motsweding.
31  A akofa a re: “Tlaya, wena yo o segofaditsweng ke Jehofa. Ke ka ntlha yang fa o nna o eme kwa ntle fano, fa nna ke baakantse ntlo le bonno jwa dikamela?”
32  Foo monna yono a tla a tsena mo ntlong, mme a golola dikamela a bo a tlisetsa dikamela lotlhaka le furu le metsi gore a tlhapise dinao tsa gagwe le dinao tsa banna ba ba neng ba na le ene.
33  Morago ga moo ga bewa sengwe sa go ja fa pele ga gagwe, mme a re: “Ga nkitla ke ja go fitlha ke buile dikgang tsa me.” Ka gone a re: “Bua!”
34  Mme a tswelela a re: “Ke motlhanka wa ga Aborahame.
35  Mme Jehofa o segofaditse mong wa me fela thata ka gore o tswelela pele go mo dira mogolo thata a mo naya dinku le dikgomo le selefera le gouta le batlhanka le malata le dikamela le diesele.
36  Mo godimo ga moo, Sara mosadi wa mong wa me o ne a tsholela mong wa me ngwana wa mosimane fa a sena go tsofala; mme o tla mo naya sengwe le sengwe se a nang le sone.
37  Ka jalo mong wa me o ne a dira gore ke ikane, a re, ‘O se ka wa tseela morwaake mosadi mo go bomorwadia Bakanana ba ke nnang mo lefatsheng la bone.
38  Nnyaa, mme o tla ya kwa ntlong ya ga rre le kwa go ba lelapa la gaetsho mme o tseele morwaake mosadi gone.’
39  Mme ke ne ka raya mong wa me ka re, ‘Go tweng fa mosadi a ka se ka a tla le nna?’
40  Foo a nthaya a re, ‘Jehofa, yo ke tsamaileng fa pele ga gagwe, o tla romela moengele wa gagwe le wena mme ruri o tla atlegisa tsela ya gago; mme o tseele morwaake mosadi mo go ba lelapa la gaetsho le mo ntlong ya ga rre.
41  Ka nako eo o tla bo o golotswe mo maikarabelong a o nang le one mo go nna ka ikano fa o fitlha kwa go ba lelapa la gaetsho, mme fa ba sa go mo neye, foo o tla gololesega mo maikarabelong a o nang le one mo go nna ka ikano.’
42  “E rile ke tsena kwa motsweding gompieno, foo ka re, ‘Jehofa Modimo wa ga Aborahame mong wa me, fa e le gore ruri o atlegisa tsela ya me e ke tsamayang mo go yone,
43  bona, ke eme fa motsweding wa metsi. Se se tla diragalang ke gore morweetsana yo o tswang a tla go ga metsi yo ke tla mo rayang ke re: “Tsweetswee, mma ke nwe metsinyana mo nkgong ya gago,”
44  yo ruri a tla nthayang a re: “Nwa, gape ke tla gela le dikamela tsa gago metsi,” ke mosadi yo Jehofa a mo abetseng morwa mong wa me.’
45  “Pele ga ke fetsa go bua mo pelong ya me, bona, Rebeka a tswa, nkgo ya gagwe e le mo legetleng la gagwe; a fologela kwa motsweding mme a simolola go ga metsi. Foo ka mo raya ka re, ‘Nnosa, tsweetswee.’
46  Ka jalo a isa nkgo ya gagwe e e neng e le mo go ene ka bonako kwa tlase a bo a re, ‘Nwa, gape ke tla nosa dikamela tsa gago.’ Mme ke ne ka nwa, a bo a nosa le dikamela.
47  Morago ga moo ke ne ka mmotsa ka re, ‘O morwadia mang?’ mme a re, ‘Morwadia Bethuele morwa Nahore, yo Mileka a neng a mo mo tsholela.’ Ka jalo ka tsenya lenyena la nko mo lerobeng la gagwe la nko le maseka mo diatleng tsa gagwe.
48  Mme ka ikoba ka obama fa pele ga ga Jehofa ka baka Jehofa Modimo wa ga Aborahame mong wa me, yo o neng a nkgoga mo tseleng ya boammaaruri go tla go tseela morwa mong wa me morwadia morwarraagwe mong wa me.
49  Mme jaanong fa e le gore tota lo bontsha mong wa me bopelonomi jwa lorato le boikanyegi, mpolelelang; mme fa go sa nna jalo, mpolelelang, gore ke tle ke fapogele kafa seatleng sa moja kgotsa sa molema.”
50  Foo Labane le Bethuele ba araba ba re: “Selo seno se tswa kwa go Jehofa. Ga re kgone go bua le wena bosula kgotsa molemo.
51  Rebeka ke yo fa pele ga gago. Mo tseye o tsamaye, mme o mme a nne mosadi wa ga morwa mong wa gago, fela jaaka Jehofa a buile.”
52  Ga diragala ya re motlhanka wa ga Aborahame a sena go utlwa mafoko a bone, a akofa a obama fa fatshe fa pele ga ga Jehofa.
53  Mme motlhanka a simolola go ntsha dilwana tsa selefera le dilwana tsa gouta le diaparo a di naya Rebeka; mme a naya kgaitsadie le mmaagwe dilo tse di di gaisang tsotlhe.
54  Morago ga moo ba ja ba nwa, ene le banna ba ba neng ba na le ene, mme ba lala gone mme mo mosong ba tsoga. Mme a re: “Nnayang tsela ke ye kwa go mong wa me.”
55  Foo kgaitsadie le mmaagwe ba re: “Mma morweetsana a nne le rona bogolo malatsi a le lesome. Morago ga moo a ka nna a tsamaya.”
56  Mme a ba raya a re: “Lo se ka lwa nkganela, e re ka Jehofa a atlegisitse tsela ya me. Nnayang tsela, gore ke ye kwa go mong wa me.”
57  Ka jalo ba re: “Mma re bitse morweetsana mme re botse mo molomong wa gagwe.”
58  Foo ba bitsa Rebeka ba mo raya ba re: “A o tla tsamaya le monna yono?” Mme ene a re: “Ke iketleeleditse go tsamaya.”
59  Foo ba naya Rebeka kgaitsadiabone tsela le motlhokomedi wa gagwe le motlhanka wa ga Aborahame le banna ba gagwe.
60  Mme ba simolola go segofatsa Rebeka ba mo raya ba re: “Wena kgaitsadiarona, e kete o ka nna dikete di menagane ga dikete di le lesome, mme a losika lwa gago lo rue kgoro ya ba ba lo tlhoileng.”
61  Morago ga moo Rebeka le bahumagatsana ba gagwe ba ba mo tlhokomelang ba nanoga mme ba tsamaya ba palame dikamela ba setse monna yono morago; mme motlhanka a tsaya Rebeka a tsena mo tseleng.
62  Jaanong Isake o ne a tla ka tsela e e yang Beere-lahai-roi, gonne o ne a nna mo lefatsheng la Negebe.
63  Mme Isake o ne a dule a ile go tsamayatsamaya gore a tle a tlhatlhanye mo nageng mo e ka nnang fa go nna maitseboa. E rile a tsholetsa matlho a leba, bona, ga bo go tla dikamela!
64  E rile Rebeka a tsholetsa matlho, a tshogana ka a bona Isake mme a photsa mo kameleng.
65  Mme a raya motlhanka a re: “Ke mang monna yole yo o tsamayang mo nageng a tla go re kgatlhantsha?” motlhanka a re: “Ke mong wa me.” Mme a tsaya letsela la tlhogo a ipipa.
66  Mme motlhanka a bolelela Isake dilo tsotlhe tse a neng a di dirile.
67  Morago ga moo Isake a mo tlisa mo teng ga mogope wa ga Sara mmaagwe. A tsaya Rebeka jalo mme a nna mosadi wa gagwe; mme a mo rata, mme Isake a gomotsega morago ga loso lwa ga mmaagwe.
43  Mme leuba le ne le le botlhoko mo lefatsheng.
2  Mme ga diragala ya re fela fa ba fetsa go ja dijo tsa dithoro tse ba neng ba tlile le tsone go tswa kwa Egepeto, rraabone a ba raya a re: “Boang lo ye go re rekela dijonyana.”
3  Foo Juda a mo raya a re: “Monna yole o ne a re naya bosupi kwantle ga pelaelo, a re, ‘Lo se ka lwa bona sefatlhego sa me gape fa morwarraalona a se na le lona.’
4  Fa o romela morwarraarona le rona, re iketleeleditse go ya re ya go go rekela dijo.
5  Mme fa o sa mo romele, ga re kitla re ya, ka gonne monna yole o re reile a re, ‘Lo se ka lwa bona sefatlhego sa me gape fa morwarraalona a se na le lona.’”
6  Mme Iseraele a kua a re: “Ke ka ntlha yang fa lo ne lo tshwanetse go nkutlwisa botlhoko ka go bolelela monna yoo gore lo na le morwarraalona yo mongwe?”
7  Foo ba re: “Monna yole o ne a botsa ka tlhamalalo ka ga rona le ba losika lwa rona, a re, ‘A rraalona o sa ntse a tshela? A lo na le morwarraalona yo mongwe?’ mme re ne ra mmolelela kafa dintlheng tseno. Tota re ne re tla itse jang gore o ne a tla re, ‘Tlisang morwarraalona’?”
8  La bofelo Juda a raya Iseraele rraagwe a re: “Romela mosimane le nna, gore re nanoge re tsamaye le gore re tle re nne re ntse re tshela mme re se ka ra swa, rona le wena le bana ba rona ba ba botlana.
9  Ke nna ke tla nnang moemedi wa gagwe. O ka nna wa lopa tuelo ya gagwe mo seatleng sa me. Fa nka palelwa ke go mo tlisa mo go wena ke bo ke go mo naya, foo ke tla bo ke go leofetse ka bosakhutleng.
10  Mme fa re ka bo re sa nnela go diega, re ka bo jaanong re le koo e bile re boile makgetlo a mabedi.”
11  Ka jalo Iseraele rraabone a ba raya a re: “Fa e le gore go ntse jalo, dirang jaana: Tsayang dikungwa tse di molemolemo tsa lefatshe ka dielo tsa lona lo di isetse monna yoo e le mpho: balema e nnye, le tswina e nnye ya dinotshe, labedanume le lekwati la setlhare sa boroku, morama wa dipisetakio le thamane.
12  Gape, tsayang madi a a menaganeng sebedi mo seatleng sa lona; mme madi a a neng a buseditswe mo molomong wa dikgetsi tsa lona lo tla a busa ka seatla sa lona. Gongwe e ne e le phoso.
13  Mme lo tseye morwarraalona lo nanoge, lo boele kwa monneng yole.
14  Mme e kete Modimo Mothatayotlhe o ka lo naya bopelotlhomogi fa pele ga monna yoo, gore a lo gololele morwarraalona yo mongwe le Benjamine. Mme nna, fa nka amogiwa bana, ruri ke tla bo ke amogilwe!”
15  Ka jalo banna bano ba tsaya mpho eno, mme ba tsaya madi a a menaganeng sebedi mo seatleng sa bone le Benjamine. Foo ba nanoga ba tsena mo tseleng ba ya Egepeto mme ba ema fa pele ga ga Josefa.
16  E rile Josefa a bona Benjamine a na le bone, a akofa a raya monna yo o neng a okametse ntlo ya gagwe a re: “Isa banna bano kwa ntlong mme o tlhabe diphologolo o baakanye, ka gonne banna bano ba tshwanetse go ja le nna ka sethoboloko.”
17  Ka bonako monna yono a dira fela jaaka Josefa a ne a buile. Ka jalo monna yono a isa banna bano kwa ntlong ya ga Josefa.
18  Mme banna bano ba boifa ka gonne ba ne ba isitswe kwa ntlong ya ga Josefa, mme ba simolola go re: “Ke ka ntlha ya madi a a neng a boa le rona mo dikgetsing tsa rona kwa tshimologong go bo re tlisiwa fano gore ba re wele ba re tlhasele ba bo ba re tseye ba re dire batlhanka le tsone diesele tsa rona!”
19  Ka gone ba atamela monna yo o neng a okametse ntlo ya ga Josefa mme ba bua le ene fa kgorong ya ntlo,
20  mme ba re: “Re itshwarele, morena wa me! Ruri kwa tshimologong re ne ra tla go reka dijo.
21  Mme se se neng sa diragala ke gore e rile re goroga kwa lefelong la bonno mme re simolola go bula dikgetsi tsa rona, bona, ga bo go na le madi a mongwe le mongwe wa rona mo molomong wa kgetsi ya gagwe, madi a rona ka bokete jwa one jo bo feletseng. Ka jalo re rata go a busa ka diatla tsa rona.
22  Mme re tlile le madi a mangwe gape mo diatleng tsa rona go tla go reka dijo. Ruri ga re itse gore ke mang yo o neng a tsenya madi a rona mo dikgetsing tsa rona.”
23  Foo a re: “Go siame ka lona. Lo se ka lwa boifa. Modimo wa lona le Modimo wa ga rraalona o ne a lo naya letlotlo mo dikgetsing tsa lona. Madi a lona a ne a tla pele kwa go nna.” Morago ga moo a ntshetsa Simeone kwa go bone.
24  Foo monna yono a tlisa banna bano mo teng ga ntlo ya ga Josefa mme a tlisa metsi gore ba tle ba tlhapisiwe dinao, mme a ntsha le furu ya diesele tsa bone.
25  Mme ba baakanya mpho ba e baakanyetsa go tla ga ga Josefa ka sethoboloko, ka gonne ba ne ba utlwile gore ba ne ba tlile go jela senkgwe gone.
26  E rile Josefa a tsena mo ntlong, foo ba tlisa mpho e e neng e le mo seatleng sa bone kwa go ene mo ntlong, mme ba mo ikobela fa fatshe.
27  Morago ga moo a ba botsa gore a ba ne ba tswelela sentle mme a re: “A rraalona, monna yo o tsofetseng yo lo buileng ka ene, o tswelela sentle? A o sa ntse a tshela?”
28  Foo ba re: “Motlhanka wa gago rraarona o tswelela sentle. O sa ntse a tshela.” Mme ba ikoba ba bo ba obama.
29  E rile a tsholetsa matlho mme a bona Benjamine morwarraagwe, morwa mmaagwe, a re: “A yono ke morwarraalona, yo mmotlana thata yo lo mpoleletseng ka ene?” Mme a oketsa a re: “E kete Modimo o ka go bontsha boutlwelobotlhoko morwaaka.”
30  Jaanong Josefa o ne a itlhaganetse, ka gonne maikutlo a gagwe a ne a fuduegile ka ntlha ya ga morwarraagwe, mo e leng gore o ne a batla lefelo le a ka lelelang mo go lone mme a tsena mo phaposing e e kwa teng mme a tsholola dikeledi gone.
31  Morago ga moo a tlhapa sefatlhego a tswa mme a itshwara, a ba a re: “Tsholang dijo.”
32  Mme ba mo tsholela a le nosi le bone ba le bosi le Baegepeto ba ba neng ba ja le ene ba le bosi; gonne Baegepeto ba ne ba sa kgone go ja dijo le Bahebera, ka gonne seo ke selo se se makgapha mo Baegepetong.
33  Mme ba nnisiwa fa pele ga gagwe, leitibolo kafa tshwanelong ya lone jaaka leitobolo le yo mmotlana thata kafa bobotlaneng jwa gagwe; mme banna bano ba nna ba lebana ba gakgametse.
34  Mme a nna a dira gore go tabolwe dijo fa pele ga gagwe di isiwe kwa go bone, mme a oketsa dijo tsa ga Benjamine ga tlhano go gaisa dijo tsa ba bangwe botlhe. Ka jalo ba tswelela go keteka le go nwa le ene ka botlalo.
44  Moragonyana a laola monna yo o neng a okametse ntlo ya gagwe, a re: “Tlatsa dikgetsi tsa banna bano ka dijo gore ba kgone go e tsholetsa mme o tsenye madi a mongwe le mongwe wa bone mo molomong wa kgetsi ya gagwe.
2  Mme o tsenye senwelo sa me, senwelo sa me sa selefera, mo molomong wa kgetsi ya yo mmotlana thata le madi a dijo tsa gagwe tsa dithoro.” Ka jalo a dira kafa lefokong la ga Josefa le a neng a le buile.
3  Moso o ne o apogile fa banna bano ba ne ba tsamaisiwa, bone mmogo le diesele tsa bone.
4  Ba ne ba tswa ka motse. Ba ne ba ise ba ye kgakala fa Josefa a ne a raya monna yo o neng a okametse ntlo ya gagwe a re: “Nanoga! Lelekisa banna bale mme o tlhomamise gore o a ba tshwara mme o ba reye o re, ‘Ke ka ntlha yang fa lo duetse molemo ka bosula?
5  A seno ga se selo se mong wa me a nwang ka sone le se a balang ditshupo ka sone ka botswerere? Lo dirile tiro e e bosula.’”
6  Kgabagare a ba tshwara mme a bua mafoko ano le bone.
7  Mme ba mo raya ba re: “Ke ka ntlha yang fa morena wa me a bua mafoko a a ntseng jaana? Go ka se direge gore batlhanka ba gago ba dire sepe se se ntseng jaana.
8  Aitsane, madi a re neng ra a fitlhela mo molomong wa dikgetsi tsa rona re ne ra a busetsa kwa go wena re tswa kwa lefatsheng la Kanana. Ka gone, re ka utswa jang selefera kgotsa gouta mo ntlong ya mong wa gago?
9  A mongwe wa batlhanka ba gago yo se ka fitlhelwang mo go ene a swe mme a le rona re nne batlhanka ba mong wa me.”
10  Ka jalo a re: “Jaanong mma go nneng fela kafa mafokong a lona. Ka gone yo se tla fithelwang mo go ene o tla nna motlhanka wa me, mme lona lo tla supiwa lo le ba ba se nang molato.”
11  Foo mongwe le mongwe wa bone a folosetsa kgetsi ya gagwe fa fatshe ka bonako mme mongwe le mongwe a bula kgetsi ya gagwe.
12  Mme a batla ka kelotlhoko. A simolola ka yo mogolo thata mme a feleletsa ka yo mmotlana thata. La bofelo senwelo sa fitlhelwa mo kgetsing ya ga Benjamine.
13  Foo ba gagoganya diaparo tsa bone mme mongwe le mongwe a pega morwalo wa gagwe gape mo eseleng ya gagwe mme ba boela kwa motseng.
14  Mme Juda le bomorwarraagwe ba tsena mo ntlong ya ga Josefa, mme o ne a sa ntse a le gone; mme ba wela fa fatshe fa pele ga gagwe.
15  Jaanong Josefa a ba raya a re: “Ke tiro ya mofuta ofe eno e lo e dirileng? A lo ne lo sa itse gore motho yo o tshwanang le nna o kgona go bala ditshupo ka botswerere?”
16  Foo Juda a buela kwa godimo a re: “Re tla raya mong wa me re reng? Re tla bua eng? Mme re tla itshupa jang re le ba ba siameng? Modimo wa boammaaruri o bone tlolo ya batlhanka ba gago. Bona, re batlhanka ba mong wa me, rona le yo senwelo se neng sa fitlhelwa mo seatleng sa gagwe!”
17  Le fa go ntse jalo, a re: “Go ka se direge gore ke dire seno! Monna yo senwelo se neng sa fitlhelwa mo seatleng sa gagwe ke ene yo o tla nnang motlhanka wa me. Fa e le lona lotlhe ba bangwe, yang kwa go rraalona ka kagiso.”
18  Jaanong Juda a mo atamela a re: “Ke a go rapela, mong wa me, tsweetswee mma motlhanka wa gago a bue lefoko mo kutlong ya mong wa me, mme o se ka wa letla bogale jwa gago jwa tukela motlhanka wa gago, ka gonne mo go wena go ntse fela jaaka go ntse ka Faro.
19  Mong wa me o ne a botsa batlhanka ba gagwe, a re, ‘A lo na le rre kgotsa morwarraalona?’
20  Ka jalo re ne ra raya mong wa me ra re, ‘Ee, re na le rre yo o tsofetseng le ngwana wa botsofe jwa gagwe, yo mmotlana thata. Mme mogolowe o sule mo e leng gore go setse ene a le esi wa ga mmaagwe, mme rraagwe o mo rata eleruri.’
21  Morago ga moo o ne wa raya batlhanka ba gago wa re, ‘Mo tliseng kwa go nna gore ke tle ke mmone.’
22  Mme re ne ra raya mong wa me ra re, ‘Mosimane ga a kgone go tlogela rraagwe. Fa a ne a ka tlogela rraagwe, ruri rraagwe o ne a tla swa.’
23  Mme wa raya batlhanka ba gago wa re, ‘Fa morwarraalona yo mmotlana thata a sa tle le lona, ga lo kitla lo tlhola lo bona sefatlhego sa me.’
24  “Mme go ne ga diragala gore re ye kwa go rre motlhanka wa gago mme ra mmolelela mafoko a mong wa me.
25  Moragonyana rraarona a re, ‘Boang lo ye go re rekela dijonyana.’
26  Mme ra re, ‘Ga re kgone go ya. Fa morwarraarona yo mmotlana thata a na le rona re tla ya, ka gonne ga re kgone go bona sefatlhego sa monna yole fa morwarraarona yo mmotlana thata a se na le rona.’
27  Foo rre motlhanka wa gago a re raya a re, ‘Lona ka bolona lo itse sentle gore mosadi wa me o ne a ntsholela bana ba babedi ba basimane.
28  Moragonyana yo mongwe o ne a ntlogela mme ka kua ka re: “Ao, o tshwanetse a bo a gagogantswe!” mme ga ke ise ke mmone go fitlha jaanong.
29  Fa lo ne lo ka tlosa le yono mo ponong ya me mme a tlhagelwa ke kotsi e e ka mmolayang, ruri lo ne lo tla folosetsa meriri ya me e mesweu ka masetlapelo mo teng ga Sheole.’
30  “Mme jaanong, fela fa ke ka tla kwa go rre motlhanka wa gago mosimane a se na le rona, moya wa yole o logagane le moya wa yono,
31  ruri go tla diragala gore fela fa a bona gore mosimane ga a yo, o tla swa ruri, mme ruri batlhanka ba gago ba tla folosetsa meriri e mesweu ya ga rraarona motlhanka wa gago ka khutsafalo mo teng ga Sheole.
32  Gonne motlhanka wa gago o ne a nna moemedi wa mosimane fa a dule kwa go rraagwe, a re, ‘Fa nka palelwa ke go mmusetsa kwa go wena, foo ke tla bo ke leofetse rre ka bosakhutleng.’
33  Jaanong tsweetswee, mma motlhanka wa gago a sale mo boemong jwa mosimane jaaka motlhanka wa mong wa me, gore mosimane a tle a tsamaye le bomorwarraagwe.
34  Gonne ke tla ya jang kwa go rre mosimane a se na le nna, e se re kgotsa ka bona masetlapelo a a tla welang rre?”
47  Ka jalo Josefa a tla mme a begela Faro a re: “Rre le bomorwarre le matsomane a bone le metlhape ya bone le tsotlhe tse ba nang le tsone ba tlile ba tswa kwa lefatsheng la Kanana, mme bona, ba mo lefatsheng la Goshene.”
2  Mme mo palong yotlhe ya bomorwarraagwe a tsaya banna ba le batlhano, gore a tle a ba ise kwa go Faro.
3  Foo Faro a raya bomorwarraagwe a re: “Tiro ya lona ke eng?” Ka jalo ba raya Faro ba re: “Batlhanka ba gago ke badisa ba dinku, rona le borraaronamogologolwane.”
4  Morago ga moo ba raya Faro ba re: “Re tlile go aga re le baeng mo lefatsheng, ka gonne ga go na mafulo a letsomane le batlhanka ba gago ba nang le lone, gonne leuba le botlhoko kwa lefatsheng la Kanana. Mme jaanong, tsweetswee, mma batlhanka ba gago ba nne mo lefatsheng la Goshene.”
5  Foo Faro a raya Josefa a re: “Rrago le bomorwarrago ba tlile kwano go wena.
6  Lefatshe la Egepeto le mo taolong ya gago. Dira gore rrago le bomorwarrago ba nne mo lefelong le le a gaisang otlhe la lefatshe. A ba nne mo lefatsheng la Goshene, mme fa o itse gore go na le banna ba ba pelokgale mo go bone, o ba tlhome go nna balaodi ba dikgomo mo go tse e leng tsa me.”
7  Foo Josefa a tlisa Jakobe rraagwe mme a mo itsise Faro, mme Jakobe a segofatsa Faro.
8  Jaanong Faro a raya Jakobe a re: “Malatsi a dingwaga tsa botshelo jwa gago a kae?”
9  Ka jalo Jakobe a raya Faro a re: “Malatsi a dingwaga tsa boagi jwa me jwa boeng a lekgolo le masome a mararo. Malatsi a dingwaga tsa botshelo jwa me a itshupile a le mmalwa e bile a tletse matshwenyego, mme ga a ise a fitlhe kwa malatsing a dingwaga tsa matshelo a borre mo malatsing a boagi jwa bone jwa boeng.”
10  Morago ga moo Jakobe a segofatsa Faro mme a tswa fa pele ga ga Faro.
11  Ka gone Josefa a dira gore rraagwe le bomorwarraagwe ba nne mme a ba naya thuo mo lefatsheng la Egepeto, mo lefelong le le a gaisang otlhe la lefatshe, mo lefatsheng la Ramesese, fela jaaka Faro a ne a laetse.
12  Mme Josefa a nna a tlamela rraagwe le bomorwarraagwe le botlhe ba ntlo ya ga rraagwe ka dijo, kafa palong ya ba bannye.
13  Jaanong ga bo go se na senkgwe mo lefatsheng lotlhe, ka gonne leuba le ne le le botlhoko thata; mme lefatshe la Egepeto le lefatshe la Kanana a omelela ka ntlha ya leuba.
14  Mme Josefa a tsaya madi otlhe a a neng a fitlhelwa mo lefatsheng la Egepeto le mo lefatsheng la Kanana a dijo tsa dithoro tse batho ba neng ba di reka; mme Josefa a nna a tlisa madi ano mo ntlong ya ga Faro.
15  Fa nako e ntse e tsamaya madi a a tswang mo lefatsheng la Egepeto le kwa lefatsheng la Kanana a ne a dirisiwa, mme Baegepeto botlhe ba simolola go tla kwa go Josefa, ba re: “Re neye senkgwe! Ke ka ntlha yang fa re tshwanetse go swela fa pele ga gago ka gonne madi a fedile?”
16  Foo Josefa a re: “Tlisang diruiwa tsa lona mme ke tla lo naya senkgwe ka kananyo ya diruiwa tsa lona, fa madi a fedile.”
17  Mme ba nna ba tlisa diruiwa tsa bone kwa go Josefa; mme Josefa a nna a ba naya senkgwe ka kananyo ya dipitse tsa bone le diruiwa tsa letsomane le diruiwa tsa motlhape le diesele, mme a nna a ba naya senkgwe ka kananyo ya diruiwa tsotlhe tsa bone mo ngwageng oo.
18  Kgabagare ngwaga oo wa tla mo bokhutlong jwa one, mme ba tla kwa go ene mo ngwageng o o latelang mme ba mo raya ba re: “Ga re kitla re fitlhela morena wa me seno mme madi le loruo lwa diruiwa di dirisitswe mo go morena wa me. Ga go na sepe se se setseng fa pele ga morena wa me fa e se mebele ya rona le lefatshe la rona.
19  Ke ka ntlha yang fa re tshwanetse go swela fa pele ga matlho a gago, rona le lefatshe la rona? Re reke le lefatshe la rona ka senkgwe, mme rona mmogo le lefatshe la rona re tla nna batlhanka ba ga Faro; mme o re neye peo gore re tle re tshele mme re se ka ra swa le gore lefatshe la rona le se ka la kgakgabala.”
20  Ka jalo Josefa a rekela Faro lefatshe lotlhe la Baegepeto, ka gonne Baegepeto ba ne mongwe le mongwe wa bone a rekisa tshimo ya gagwe, gonne leuba le ne le itsetsepetse thata mo go bone; mme lefatshe ya nna la ga Faro.
21  Fa e le batho bone, a ba fudusetsa mo teng ga metse go tswa ntlheng e nngwe ya naga ya Egepeto go ya ntlheng e nngwe ya yone.
22  Ke lefatshe la baperesiti fela le a neng a se ka a le reka, ka gonne dikabelo tsa baperesiti di ne di tswa kwa go Faro mme ba ne ba ja dikabelo tsa bone tse Faro a neng a di ba naya. Ke gone ka moo ba neng ba se ka ba rekisa lefatshe la bone.
23  Foo Josefa a raya batho a re: “Bonang, gompieno ke reketse Faro lona le lefatshe la lona. Peo ya lona ke eno, mme lo e jale mo lefatsheng.
24  Mme fa e feletse ka maungo, lo neye Faro sa botlhano, mme dikarolo di le nnè e tla nna tsa lona jaaka peo ya tshimo le jaaka dijo tsa lona le tsa ba ba mo matlong a lona le tsa bana ba lona ba ba botlana gore ba je.”
25  Ka gone ba re: “O bolokile matshelo a rona. Mma re bone kamogelo mo matlhong a morena wa me, mme re tla nna batlhanka ba ga Faro.”
26  Mme Josefa a go dira molao go tla go fitlha mo letsatsing leno mo dibateng tsa lefatshe tsa Egepeto gore Faro a newe selekanyo sa nngwetlhanong. Ke lefatshe la baperesiti fela ba e leng setlhopha se se farologaneng le le se kileng la nna la ga Faro.
27  Mme Iseraele a tswelela go nna mo lefatsheng la Egepeto, mo lefatsheng la Goshene; mme ba aga mo go lone ba ata ba bo ba ntsifala thata.
28  Mme Jakobe a tswelela a nna mo lefatsheng la Egepeto dingwaga di le lesome le bosupa, mo e leng gore malatsi a ga Jakobe, dingwaga tsa botshelo jwa gagwe, di ne tsa nna lekgolo masome a manè le bosupa.
29  Kgabagare malatsi a gore Iseraele a swe a atamela. Ka jalo a bitsa morwawe Josefa mme a mo raya a re: “Jaanong, fa ke bone kamogelo mo matlhong a gago, tsweetswee baya seatla sa gago kafa tlase ga serope sa me, mme o ntirele bopelonomi jwa lorato le boikanyegi. (Tsweetswee, o se ka wa mphitlha mo Egepeto.)
30  Mme ke tshwanetse go lala le borre, mme o nketshe mo Egepeto o mphitlhe mo phupung ya bone.” Ka jalo a re: “Nna ka bonna ke tla dira tumalanong le lefoko la gago.”
31  Foo a re: “Inkanele.” Ka jalo a mo ikanela. Foo Iseraele a obama mo godimo ga tlhogo ya sekanamelo.
48  Mme go ne ga diragala morago ga dilo tseno gore Josefa a tewe go twe: “Bona, rrago o nna bokoa.” Foo a tsaya bomorwawe ba babedi e leng Manase le Eferaime a tsamaya le bone.
2  Foo Jakobe a begelwa go twe: “Bona, morwao Josefa o tlile kwa go wena.” Ka jalo Iseraele a iteka ka thata a rapamologa a nna mo sekanamelong sa gagwe.
3  Mme Jakobe a raya Josefa a re: “Modimo Mothatayotlhe o ne a bonala mo go nna kwa Luse kwa lefatsheng la Kanana gore a tle a ntshegofatse.
4  Mme o ne a tswelela a nthaya a re, ‘Bona, ke a go atisa, mme ke tla go ntsifatsa ke bo ke go fetola gore o nne phuthego ya ditšhaba mme ke tla naya losika lwa gago lefatshe leno morago ga gago gore lo le rue ka bosakhutleng.’
5  Mme jaanong bomorwao ba babedi ba o neng wa ba tsholelwa mo lefatsheng la Egepeto pele ke tla fano kwa go wena mo Egepeto, ke ba me. Eferaime le Manase e tla nna ba me jaaka Rubene le Simeone.
6  Mme lotsalo lwa gago lo o tla nnang rraalone morago ga lone e tla nna lwa gago. Lo tla bidiwa mo bosweng jwa lone mmogo le leina la bomorwarraalone.
7  Mme fa e le nna, fa ke ne ke tla ke tswa kwa Padana, Ragele o ne a swela fa thoko ga me kwa lefatsheng la Kanana mo tseleng fa go ne go sa ntse go na le sekgala se seleele thata pele re goroga mo Eferatha, mo e leng gore ke ne ka mo fitlha moo mo tseleng e e yang Eferatha, ke go re, Bethelehema.”
8  Foo Iseraele a bona bomorwa Josefa mme a re: “Ke bomang bano?”
9  Ka jalo Josefa a raya rraagwe a re: “Ke bomorwaake ba Modimo o ba nneileng mo lefelong leno.” Foo a re: “Tsweetswee, ba tlise mo go nna gore ke tle ke ba segofatse.”
10  Jaanong matlho a ga Iseraele a ne a le letobo ka ntlha ya botsofe. O ne a sa kgone go bona. Ka jalo a ba atametsa fa go ene, mme a ba atla a bo a ba tlamparela.
11  Mme Iseraele a raya Josefa a re: “Ke ne ke sa akanye gore ke tla bona sefatlhego sa gago, mme bona, Modimo o ntetlile gore ke bone le bana ba gago.”
12  Morago ga moo Josefa a ba ntsha mo mangoleng a gagwe, mme a ikoba sefatlhego sa gagwe se lebile fa fatshe.
13  Jaanong Josefa a ba tsaya boobabedi, Eferaime ka seatla sa gagwe sa moja a mo isa kwa molemeng wa ga Iseraele, le Manase ka seatla sa gagwe sa molema a mo isa kwa mojeng wa ga Iseraele, mme a ba atametsa fa go ene.
14  Le fa go ntse jalo, Iseraele a ntsha seatla sa gagwe sa moja mme a se baya mo tlhogong ya ga Eferaime, le mororo a ne a le yo mmotlana, mme seatla sa gagwe sa molema mo tlhogong ya ga Manase. O ne a baya diatla tsa gagwe jalo ka boomo, e re ka Manase e ne e le leitibolo.
15  Mme a segofatsa Josefa a re: “Modimo wa boammaaruri o borre e leng Aborahame le Isake ba neng ba tsamaya fa pele ga gagwe,Modimo wa boammaaruri yo o ntseng a ntisa nako yotlhe e ke ntseng ke le gone ka yone go fitlha mo letsatsing leno,
16  Moengele yo o ntseng a nkgolola mo masetlapelong otlhe, segofatsa basimane bano.Mma leina la me le bidiwe mo go bone le leina la borre, Aborahame le Isake,Mme a ba oketsege ba nne bantsintsi mo gare ga lefatshe.”
17  E rile Josefa a bona gore rraagwe o ne a tlogela seatla sa gagwe sa moja se beilwe mo tlhogong ya ga Eferaime, ga bo go sa mo itumedise, mme a leka go tshwara seatla sa ga rraagwe gore a se tlose mo tlhogong ya ga Eferaime a se ise mo tlhogong ya ga Manase.
18  Ka gone Josefa a raya rraagwe a re: “E seng jalo, rra, ka gonne yono ke leitibolo. Baya seatla sa gago sa moja mo tlhogong ya gagwe.”
19  Mme rraagwe a nna a gana a re: “Ke a itse morwaaka. Ke a itse. Le ene o tla nna setšhaba e bile le ene o tla nna mogolo. Mme le fa go ntse jalo, morwarraagwe o tla nna mogolo go feta kafa ene a tla nnang mogolo ka gone, le bana ba gagwe ba tla lekana le ditšhaba ka botlalo.”
20  A tswelela go ba segofatsa mo letsatsing leo, a re: “A Iseraele a bolele tshegofatso ka wena kgapetsakgapetsa, a re,‘A Modimo a go dire jaaka Eferaime le jaaka Manase.’” A nna a baya Eferaime jalo fa pele ga ga Manase.
21  Morago ga moo Iseraele a raya Josefa a re: “Bona, ke a swa, mme ruri Modimo o tla nna le lona a bo a lo busetsa kwa lefatsheng la borraalonamogologolwane.
22  Fa e le nna, ke go naya sebata se le sengwe sa lefatshe go feta bomorwarrago, se ke neng ka se tsaya mo seatleng sa Baamore ka tšhaka ya me le ka bora jwa me.”
5  Eno ke buka ya polelo ya botshelo jwa ga Adame. Mo letsatsing le Modimo a neng a bopa Adame ka lone o ne a mo dira mo setshwanong sa Modimo.
2  A ba bopa monna le mosadi. Morago ga moo a ba segofatsa mme a ba raya leina a re Motho, mo letsatsing la go bopiwa ga bone.
3  Mme Adame a tswelela go tshela dingwaga di le lekgolo le masome a mararo. Mme a nna le ngwana wa mosimane yo o tshwanang le ene, a na le setshwano sa gagwe, mme a mo raya leina a re Sethe.
4  Mme malatsi a ga Adame fa a sena go nna rraagwe Sethe, a nna dingwaga di le makgolo a le robedi. Fa go sa ntse go ntse jalo, a nna le bana ba basimane le ba basetsana.
5  Ka jalo malatsi otlhe a ga Adame a a a tshetseng a ne a fitlha go dingwaga di le makgolo a le robongwe le masome a mararo mme a swa.
6  Sethe a tswelela go tshela dingwaga di le lekgolo le botlhano. Mme a nna rraagwe Enoshe.
7  Morago ga go nna rraagwe Enoshe, Sethe a tswelela go tshela dingwaga di le makgolo a le robedi le bosupa. Fa go sa ntse go ntse jalo, a nna le bana ba basimane le ba basetsana.
8  Ka jalo malatsi otlhe a ga Sethe a ne a fitlha go dingwaga di le makgolo a le robongwe le lesome le bobedi mme a swa.
9  Enoshe a tswelela go tshela dingwaga di le masome a le robongwe. Mme a nna rraagwe Kenane.
10  Morago ga go nna rraagwe Kenane, Enoshe a tswelela go tshela dingwaga di le makgolo a le robedi le lesome le botlhano. Fa go sa ntse go ntse jalo, a nna le bana ba basimane le ba basetsana.
11  Ka jalo malatsi otlhe a ga Enoshe a ne a fitlha go dingwaga di le makgolo a le robongwe le botlhano mme a swa.
12  Kenane a tswelela go tshela dingwaga di le masome a supa. Mme a nna rraagwe Mahalalele.
13  Morago ga go nna rraagwe Mahalalele, Kenane a tswelela go tshela dingwaga di le makgolo a le robedi le masome a manè. Fa go sa ntse go ntse jalo, a nna le bana ba basimane le ba basetsana.
14  Ka jalo malatsi otlhe a ga Kenane a ne a fitlha go dingwaga di le makgolo a le robongwe le lesome mme a swa.
15  Mahalalele a tswelela go tshela dingwaga di le masome a marataro le botlhano. Mme a nna rraagwe Jarede.
16  Morago ga go nna rraagwe Jarede, Mahalalele a tswelela go tshela dingwaga di le masome a mararo. Fa go sa ntse go ntse jalo, a nna le bana ba basimane le ba basetsana.
17  Ka jalo malatsi otlhe a ga Mahalalele a ne a fitlha go dingwaga di le makgolo a le robedi le masome a le robongwe le botlhano mme a swa.
18  Jarede a tswelela go tshela dingwaga di le lekgolo le masome a marataro le bobedi. Mme a nna rraagwe Enoke.
19  Morago ga go nna rraagwe Enoke, Jarede a tswelela go tshela dingwaga di le makgolo a le robedi. Fa go sa ntse go ntse jalo, a nna le bana ba basimane le ba basetsana.
20  Ka jalo malatsi otlhe a ga Jarede a ne a fitlha go dingwaga di le makgolo a le robongwe le masome a marataro le bobedi mme a swa.
21  Enoke a tswelela go tshela dingwaga di le masome a marataro le botlhano. Mme a nna rraagwe Methusela.
22  Morago ga go nna rraagwe Methusela, Enoke a tswelela go tsamaya le Modimo wa boammaaruri dingwaga di le makgolo a le mararo. Fa go sa ntse go ntse jalo, a nna le bana ba basimane le ba basetsana.
23  Ka jalo malatsi otlhe a ga Enoke a ne a fitlha go dingwaga di le makgolo a le mararo le masome a le marataro le botlhano.
24  Mme Enoke a nna a tsamaya le Modimo wa boammaaruri. Morago ga moo a bo a sa tlhole a le gone, gonne Modimo o ne a mo tsaya.
25  Methusela a tswelela go tshela dingwaga di le lekgolo le masome a le robedi le bosupa. Mme a nna rraagwe Lameke.
26  Morago ga go nna rraagwe Lameke, Methusela a tswelela go tshela dingwaga di le makgolo a supa le masome a le robedi le bobedi. Fa go sa ntse go ntse jalo, a nna le bana ba basimane le ba basetsana.
27  Ka jalo malatsi otlhe a ga Methusela a ne a fitlha go dingwaga di le makgolo a le robongwe le masome a marataro le borobongwe mme a swa.
28  Lameke a tswelela go tshela dingwaga di le lekgolo le masome a le robedi le bobedi. Morago ga moo a nna le ngwana wa mosimane.
29  Mme a mo raya leina a re Noa, a re: “Yono o tla re tlisetsa kgomotso mo tirong ya rona le mo botlhokong jwa diatla tsa rona jo bo tswang mo mmung o Jehofa a o hutsitseng.”
30  Morago ga go nna rraagwe Noa, Lameke a tswelela go tshela dingwaga di le makgolo a matlhano le masome a le robongwe le botlhano. Fa go sa ntse go ntse jalo, a nna le bana ba basimane le ba basetsana.
31  Ka jalo malatsi otlhe a ga Lameke a ne a fitlha go dingwaga di le makgolo a supa le masome a supa le bosupa mme a swa.
32  Noa a nna le dingwaga di le makgolo a matlhano. Morago ga moo Noa a nna rraagwe Sheme, Hame le Jafethe.
36  Mme eno ke polelo ya botshelo jwa ga Esau, ke go re, Edoma.
2  Esau o ne a tsaya basadi ba gagwe mo go bomorwadia Kanana: Ada morwadia Elone wa Mohite le Oholibama morwadia Ana, morwadia ngwana wa ga Sibeone wa Mohife,
3  le Basemathe, morwadia Ishemaele, kgaitsadia Nebaiothe.
4  Mme Ada a tsholela Esau Elifase, mme Basemathe a tshola Reuele,
5  mme Oholibama a tshola Jeushe le Jalame le Kora. Bano ke bomorwa Esau ba a neng a ba tsholelwa mo lefatsheng la Kanana.
6  Morago ga moo Esau a tsaya basadi ba gagwe le bomorwawe le bomorwadie le meya yotlhe ya ntlo ya gagwe le motlhape wa gagwe le diphologolo tse dingwe tsotlhe tsa gagwe le khumo yotlhe ya gagwe, e a neng a e kokoantse mo lefatsheng la Kanana, mme a ya kwa lefatsheng le le leng kgakala le Jakobe morwarraagwe,
7  ka gonne dithoto tsa bone di ne di ba ntsifaletse fela thata gore ba ka nna mmogo le lefatshe la bone la boagi jwa boeng le ne le sa kgone go ba tshegetsa ka ntlha ya metlhape ya bone.
8  Ka jalo Esau a nna mo kgaolong e e dithaba ya Seire. Esau ke Edoma.
9  Mme eno ke polelo ya botshelo jwa ga Esau rraagwe Edoma mo kgaolong e e dithaba ya Seire.
10  Ano ke maina a bomorwa Esau: Elifase morwa Ada, mosadi wa ga Esau; Reuele morwa Basemathe, mosadi wa ga Esau.
11  Mme bomorwa Elifase e ne ya nna Temane, Omare, Sefo le Gatame le Kenase.
12  Mme Timena o ne a nna mogadingwana wa ga Elifase, morwa Esau. Fa nako e ntse e tsamaya a tsholela Elifase Amaleke. Bano ke bomorwa Ada, mosadi wa ga Esau.
13  Bano ke bomorwa Reuele: Nahathe le Sera, Shammahe le Misa. Bano e ne ya nna bomorwa Basemathe, mosadi wa ga Esau.
14  Mme bano e ne ya nna bomorwa Oholibama morwadia Ana, morwadia ngwana wa ga Sibeone, mosadi wa ga Esau, ka gonne o ne a tsholela Esau Jeushe le Jalame le Kora.
15  Bano ke dikgosana tsa lotso tsa bomorwa Esau: Bomorwa Elifase, leitibolo la ga Esau: Kgosana ya lotso Temane, kgosana ya lotso Omare, kgosana ya lotso Sefo, kgosana ya lotso Kenase,
16  kgosana ya lotso Kora, kgosana ya lotso Gatame, kgosana ya lotso Amaleke. Tseno ke dikgosana tsa lotso tsa ga Elifase mo lefatsheng la Edoma. Bano ke bana ba basimane ba ba tshotsweng ke Ada.
17  Bano ke bomorwa Reuele, morwa Esau: Kgosana ya lotso Nahathe, kgosana ya lotso Sera, kgosana ya lotso Shammahe, kgosana ya lotso Misa. Tseno ke dikgosana tsa lotso tsa ga Reuele mo lefatsheng la Edoma. Bano ke bana ba basimane ba ba tshotsweng ke Basemathe, mosadi wa ga Esau.
18  La bofelo bano ke bomorwa Oholibama, mosadi wa ga Esau: Kgosana ya lotso Jeushe, kgosana ya lotso Jalame, kgosana ya lotso Kora. Tseno ke dikgosana tsa lotso tsa ga Oholibama morwadia Ana, mosadi wa ga Esau.
19  Bano ke bomorwa Esau, mme bano ke dikgosana tsa bone tsa lotso. Ke Edoma.
20  Bano ke bomorwa Seire wa Mohore, banni ba lefatshe: Lotane le Shobale le Sibeone le Ana
21  le Dishone le Esere le Dishane. Tseno ke dikgosana tsa lotso tsa Mohore, bomorwa Seire, mo lefatsheng la Edoma.
22  Mme bomorwa Lotane e ne ya nna Hori le Hemame; mme kgaitsadia Lotane e ne e le Timena.
23  Mme bano ke bomorwa Shobale: Alefane le Manahathe le Ebale, Shefo le Oname.
24  Mme bano ke bomorwa Sibeone: Aia le Ana. Yono ke Ana yo o neng a bona metswedi ya metsi a a fisang mo nageng fa a ne a diseditse Sibeone rraagwe diesele.
25  Mme bano ke bana ba ga Ana: Dishone le Oholibama morwadia Ana.
26  Mme bano ke bomorwa Dishone: Hemedane le Eshebane le Itherane le Kerane.
27  Bano ke bomorwa Esere: Bilehane le Saafane le Akane.
28  Bano ke bomorwa Dishane: Use le Arane.
29  Tseno ke dikgosana tsa lotso tsa Mohore: Kgosana ya lotso Lotane, kgosana ya lotso Shobale, kgosana ya lotso Sibeone, kgosana ya lotso Ana,
30  kgosana ya lotso Dishone, kgosana ya lotso Esere, kgosana ya lotso Dishane. Tseno ke dikgosana tsa lotso tsa Mohore kafa dikgosaneng tsa bone tsa lotso mo lefatsheng la Seire.
31  Jaanong tseno ke dikgosi tse di neng di busa mo lefatsheng la Edoma pele ga kgosi epe e ne e ka busa bomorwa Iseraele.
32  Mme Bela morwa Beore a busa mo Edoma, mme leina la motse wa gagwe e ne e le Dinehaba.
33  E rile Bela a swa, Jobabe morwa Sera go tswa kwa Bosera a simolola go busa mo boemong jwa gagwe.
34  E rile Jobabe a swa, Hushame go tswa kwa lefatsheng la Batemane a simolola go busa mo boemong jwa gagwe.
35  E rile Hushame a swa, Hadade morwa Bedade, yo o neng a fenya Bamidiana mo lefatsheng la Moabe, a simolola go busa mo boemong jwa gagwe, mme leina la motse wa gagwe e ne e le Afithe.
36  E rile Hadade a swa, Samela go tswa kwa Masereka a simolola go busa mo boemong jwa gagwe.
37  E rile Samela a swa, Shaule yo o tswang kwa Rehobothe fa thoko ga Noka a simolola go busa mo boemong jwa gagwe.
38  E rile Shaule a swa, Baale-hanane morwa Akabore a simolola go busa mo boemong jwa gagwe.
39  E rile Baale-hanane morwa Akabore a swa, Hadare a simolola go busa mo boemong jwa gagwe; mme leina la motse wa gagwe e ne e le Pau, mme leina la mosadi wa gagwe e ne e le Mehetabele morwadia Materede morwadia Mesahabe.
40  Ka jalo ano ke maina a dikgosana tsa lotso tsa ga Esau kafa malapeng a tsone, kafa mafelong a tsone, ka maina a tsone: Kgosana ya lotso Timena, kgosana ya lotso Alefa, kgosana ya lotso Jethethe,
41  kgosana ya lotso Oholibama, kgosana ya lotso Ela, kgosana ya lotso Pinone,
42  kgosana ya lotso Kenase, kgosana ya lotso Temane, kgosana ya lotso Mibesare,
43  kgosana ya lotso Magediele, kgosana ya lotso Irame. Tseno ke dikgosana tsa lotso tsa ga Edoma kafa mannong a tsone mo lefatsheng le di le ruileng. Yono ke Esau rraagwe Edoma.
41  Mme ga diragala kwa bokhutlong jwa dingwaga di le pedi tse di tletseng gore Faro a lore mme bonang, o ne a eme fa nokeng ya Nile.
2  Mme ga bo go tlhatloga dikgomo di le supa tse di dintle e bile di nonne di tswa mo nokeng ya Nile, mme tsa fula mo gare ga bojang jwa Nile.
3  Mme bonang, ga bo go le dikgomo tse dingwe gape di le supa di tlhatloga morago ga tsone di tswa mo nokeng ya Nile, di le maswe e bile di bopame, mme tsa ema fa thoko ga dikgomo tse di neng di le fa lotshitshing lwa noka ya Nile.
4  Foo dikgomo tse di neng di le maswe e bile di bopame tsa simolola go ja dikgomo tse supa tse di neng di le dintle. Foo Faro a thanya.
5  Le fa go ntse jalo a robala gape mme a lora lekgetlo la bobedi. Mme ga bo go le diako di le supa tsa dijo tsa ditlhaka di tswa mo lotlhakeng lo le longwe, di nonne e bile di le dintle.
6  Mme ga bo go le diako di le supa tsa dijo tsa ditlhaka, di le ditshesane e bile di fisitswe ke phefo ya botlhaba, di gola morago ga tsone.
7  Mme diako tse ditshesane tsa dijo tsa ditlhaka tsa simolola go kometsa diako tse supa tse di nonneng tse di tletseng. Foo Faro a thanya mme bona, ya bo e le toro.
8  Mme ga diragala mo mosong gore moya wa gagwe o fuduege. Ka jalo a roma a bitsa baperesiti botlhe ba ba dirang maselamose ba Egepeto le banna botlhe ba yone ba ba botlhale, mme Faro a ba bolelela ditoro tsa gagwe. Mme go ne go se na ope yo o di phuthololelang Faro.
9  Foo molaodi wa batsholadinwelo a bua le Faro, a re: “Ke umaka maleo a me gompieno.
10  Faro o ne a galefetse batlhanka ba gagwe. Ka jalo o ne a ntsenya mo kgolegelong ya ntlo ya molaodi wa bafemedi, nna le molaodi wa babesi ba senkgwe.
11  Morago ga moo roobabedi re ne ra lora toro mo bosigong bo le bongwe, nna le ene roobabedi. Re ne ra lora mongwe le mongwe toro ya gagwe ka phuthololo ya yone.
12  Mme go ne go na le lekau lengwe gone le na le rona, Mohebera, motlhanka wa molaodi wa bafemedi. E rile re mmolelela ditoro tsa rona, a di re phuthololela. A phuthololela mongwe le mongwe kafa torong ya gagwe.
13  Mme ga diragala gore go direge fela jaaka a ne a re phuthololetse. Nna o ne a mpusetsa kwa tirong ya me, mme ene a mo kaletsa.”
14  Mme Faro a roma a bitsa Josefa, gore ba tle ba mo ntshe ka bonako mo lehuting la kgolegelo. Ka gone a ipeola a ba a apara diaparo tse dingwe mme a tsena kwa go Faro.
15  Foo Faro a raya Josefa a re: “Ke lorile toro, me ga go na mophutholodi wa yone. Jaanong nna ka bonna ke utlwile go bolelwa ka wena gore o kgona go utlwa toro o bo o e phutholola.”
16  Foo Josefa a araba Faro, a re: “Ga ke tlhoke go akanyediwa! Modimo o tla itsise Faro gore gotlhe go tla mo tsamaela sentle.”
17  Mme Faro a tswelela a bua le Josefa a re: “Bona, mo torong ya me ke ne ke eme fa lotshitshing lwa noka ya Nile.
18  Mme ga tlhatloga dikgomo di le supa tse di nonneng e bile di le dintle di tswa mo nokeng ya Nile, mme tsa simolola go fula mo gare ga bojang jwa Nile.
19  Mme bona, ga bo go le dikgomo tse dingwe di le supa di tlhatloga morago ga tsone, di le mekodue di le maswe thata e bile di bopame. Ga ke ise ke bone tse di maswe jaaka tsone mo lefatsheng lotlhe la Egepeto.
20  Mme dikgomo tse di bopameng tse di maswe tsa simolola go ja dikgomo tsa ntlha tse supa tse di nonneng.
21  Ka jalo tseno di ne tsa tsena mo dimpeng tsa tsone, mme le fa go ntse jalo go ne go ka se ka ga itsiwe gore di ne di tsene mo dimpeng tsa tsone, e re ka ponalo ya tsone e ne e le maswe fela jaaka kwa tshimologong. Foo ka thanya.
22  “Morago ga moo ka leba mo torong ya me mme bonang, ga bo go le diako di le supa tsa dijo tsa ditlhaka di tswa mo lotlhakeng lo le longwe, di tletse e bile di le dintle.
23  Mme ga bo go le diako di le supa tsa dijo tsa ditlhaka tse di swabileng, di le ditshesane, di fisitswe ke phefo ya botlhaba, di gola morago ga tsone.
24  Mme diako tse ditshesane tsa dijo tsa ditlhaka tsa simolola go kometsa diako tse supa tse dintle tsa dijo tsa ditlhaka. Ka jalo ke ne ka e bolelela baperesiti ba ba dirang maselamose, mme go ne go se na ope yo o mpolelelang.”
25  Foo Josefa a raya Faro a re: “Toro ya ga Faro e nngwe fela. Se Modimo wa boammaaruri a se dirang a se boleletse Faro.
26  Dikgomo tse dintle tse supa ke dingwaga di le supa. Ka tsela e e tshwanang diako tse dintle tse supa tsa dijo tsa ditlhaka ke dingwaga di le supa. Toro e nngwe fela.
27  Mme dikgomo tse supa tse di bopameng tse di maswe tse di neng tsa tlhatloga morago ga tsone ke dingwaga di le supa; mme diako tse supa tse di se nang sepe tsa dijo tsa ditlhaka, tse di fisitsweng ke phefo ya botlhaba, e tla nna dingwaga di le supa tsa leuba.
28  Seno ke selo se ke se buileng le Faro: Se Modimo wa boammaaruri a se dirang o dirile gore Faro a se bone.
29  “Bona, go tla dingwaga di le supa ka letlotlo le legolo mo lefatsheng lotlhe la Egepeto.
30  Mme morago ga tsone go tla tsoga dingwaga di le supa tsa leuba, mme letlotlo lotlhe mo lefatsheng la Egepeto le tla lebalwa mme leuba le tla laila lefatshe.
31  Mme letlotlo le le kileng la bo le le mo lefatsheng ga le na go itsiwe ka ntlha ya leuba leo morago ga moo, ka gonne ruri le tla bo le le botlhoko thata.
32  Mme ntlha ya gore toro e ne ya boelediwa gabedi mo go Faro e kaya gore Modimo wa boammaaruri o tlhomamisitse selo seno thata, e bile Modimo wa boammaaruri o potlakela go se dira.
33  “Ka jalo a Faro a batle monna yo o nang le temogo le yo o botlhale mme a mo tlhome go okamela lefatshe la Egepeto.
34  A Faro a tseye kgato mme a tlhome balebedi mo lefatsheng, mme a tseye nngwetlhanong ya lefatshe la Egepeto mo nakong ya dingwaga tse supa tsa letlotlo.
35  Mme a ba phuthe dijo tsotlhe tsa dingwaga tse di molemo tseno tse di tlang, mme a ba koaganye dijo tsa ditlhaka kafa tlase ga seatla sa ga Faro e le dijo mo metseng, mme ba di dibele.
36  Mme dijo tseno e tla nna tse go tlamelwang lefatshe ka tsone mo dingwageng tse supa tsa leuba, tse di tla nnang gone mo lefatsheng la Egepeto, gore lefatshe le se ka la fedisiwa ke leuba.”
37  Seno se ne sa itshupa se le molemo mo matlhong a ga Faro le a batlhanka botlhe ba gagwe.
38  Ka jalo Faro a raya batlhanka ba gagwe a re: “A go ka bonwa monna yo mongwe yo o tshwanang le yono yo moya wa Modimo o leng mo go ene?”
39  Morago ga moo Faro a raya Josefa a re: “E re ka Modimo o dirile gore o itse gotlhe mono, ga go na ope yo o nang le temogo le yo o botlhale jaaka wena.
40  Wena ka namana o tla okamela ntlo ya me, mme batho ba me botlhe ba tla go utlwa ka botlalo. Ke tla go feta fela ka setulo sa bogosi.”
41  Mme Faro a oketsa a raya Josefa a re: “Bona, ke go tlhoma gore o okamele lefatshe lotlhe la Egepeto.”
42  Foo Faro a ntsha palamonwana ya gagwe e e tshwayang mo seatleng sa gagwe mme a e tsenya mo seatleng sa ga Josefa mme a mo apesa diaparo tsa leloba le le boleta a bo a mo rwesa sebaga sa gouta mo molaleng.
43  Mo godimo ga moo, o ne a dira gore a palame kara ya bobedi ya tlotlo e a neng a na le yone, gore ba tlhaeletse fa pele ga gagwe ba re, “A·vrékh!” ka go dira jalo ba mo tlhoma go okamela lefatshe lotlhe la Egepeto.
44  Mme Faro a tswelela a raya Josefa a re: “Ke nna Faro, mme ga go na motho ope yo o tla tsholetsang seatla kgotsa lonao kwantle ga taolo ya gago mo lefatsheng lotlhe la Egepeto.”
45  Morago ga moo Faro a raya Josefa leina a re Safenathe-panea mme a mo naya Asenathe morwadia Potifera moperesiti wa kwa One go nna mosadi. Mme Josefa a tswela mo lefatsheng la Egepeto.
46  Josefa o ne a na le dingwaga di le masome a mararo fa a ne a ema fa pele ga ga Faro kgosi ya Egepeto. Foo Josefa a tloga fa pele ga ga Faro mme a tsamaya a bona lefatshe lotlhe la Egepeto.
47  Mo nakong ya dingwaga tse supa tsa letlotlo lefatshe le ne la ungwa go tlala diatla.
48  Mme a nna a phutha dijo tsotlhe tsa dingwaga tse supa tse di neng tsa tlela lefatshe la Egepeto mme a baya dijo tseno mo metseng. Dijo tsa tshimo e e neng e dikologile motse o ne a di baya mo gare ga one.
49  Mme Josefa a tswelela go koaganya dijo tsa ditlhaka tse dintsi thata, jaaka moshawa wa lewatle, go fitlha la bofelo ba tlogela go di bala, ka gonne di ne di se na palo.
50  Mme pele ngwaga wa leuba o goroga Josefa o ne a tsholelwa bana ba babedi ba basimane, ba Asenathe morwadia Potifera moperesiti wa kwa One a neng a ba mo tsholela.
51  Ka jalo Josefa a raya leitobolo leina a re Manase, ka gonne, go mo nopola, “Modimo o dirile gore ke lebale matshwenyego a me otlhe le ntlo yotlhe ya ga rre.”
52  Mme a raya wa bobedi leina a re Eferaime, ka gonne, go mo nopola, “Modimo o dirile gore ke ungwe mo lefatsheng la patikego ya me.”
53  Mme dingwaga tse supa tsa letlotlo tse di neng tsa rena mo lefatsheng la Egepeto kgabagare tsa khutla,
54  mme dingwaga tse supa tsa leuba tsa simolola go tla, fela jaaka Josefa a ne a buile. Mme leuba la nna teng mo mafatsheng otlhe, mme go ne go fitlhelwa dijo di le teng mo lefatsheng lotlhe la Egepeto.
55  Labofelo lefatshe lotlhe la Egepeto la simolola go bolawa ke tlala mme batho ba simolola go goela kwa go Faro ba batla dijo. Mme Faro a raya Baegepeto botlhe a re: “Yang kwa go Josefa. Le fa e le eng se a se lo rayang, lo se dire.”
56  Mme leuba la rena mo godimo ga lefatshe lotlhe. Mme Josefa a simolola go bula dipolokelo tsotlhe tsa dijo tsa ditlhaka tse di neng di le mo gare ga bone a bo a rekisetsa Baegepeto, e re ka leuba le ne le itsetsepetse mo lefatsheng la Egepeto.
57  Mo godimo ga moo, batho ba lefatshe lotlhe ba ne ba tla mo Egepeto ba tla go reka mo go Josefa, ka gonne leuba le ne le itsetsepetse mo lefatsheng lotlhe.
15  Morago ga dilo tseno lefoko la ga Jehofa la tla kwa go Aberame mo ponatshegelong, le re: “O se ka wa boifa, Aberame. Ke nna thebe ya gago. Maduo a gago a tla nna magolo thata.”
2  Foo Aberame a re: “Morena Molaodimogolo Jehofa, o tla nnaya eng, e re ka ke ntse fela ke se na ngwana e bile yo o tla ruang ntlo ya me e le motho wa Damaseko, e leng Eliesere?”
3  Mme Aberame a oketsa a re: “Bona! Ga o a nnaya losika lope, mme, bona! morwa wa ba ntlo ya me o ntlhatlhama jaaka moruaboswa.”
4  Mme, bona! lefoko la ga Jehofa kwa go ene le ne le le ka mafoko ano: “Monna yono ga a kitla a go tlhatlhama go nna moruaboswa, mme yo o tla tswang mo teng ga gago o tla go tlhatlhama go nna moruaboswa.”
5  Jaanong a mo ntshetsa kwa ntle mme a re: “Lelalela kwa magodimong tsweetswee mme o bale dinaledi, fa e le gore o ka kgona go di bala.” Mme a tswelela a mo raya a re: “Losika lwa gago lo tla nna jalo.”
6  Mme a dumela mo go Jehofa; mme a go kaya e le tshiamo mo go ene.
7  Morago ga moo a oketsa a mo raya a re: “Ke nna Jehofa, yo ke go ntshitseng kwa Ure wa Bakaladia gore ke go neye lefatshe leno gore o le rue.”
8  Foo a araba a re: “Morena Molaodimogolo Jehofa, ke tla itse ka eng gore ke tla le rua?”
9  Mme ene a mo raya a re: “Ntseela kgomo ya moroba ya dingwaga di le tharo le podi e namagadi ya dingwaga di le tharo le phelefu ya dingwaga di le tharo le leeba le lephoi le lennye.”
10  Ka jalo a itseela tseno tsotlhe mme a di kgaoganya sebedi mme a baya mohama mongwe le mongwe wa tsone gore o tshwanelane le o mongwe, mme dinonyane tsone a se ka a di kgaola dikarolwana.
11  Mme dinonyane tse di jang nama tsa simolola go fologela mo ditotong tseno, mme Aberame a nna a di leleka.
12  Morago ga nakonyana letsatsi le ne le tloga le phirima, mme Aberame a welwa ke boroko jo bogolo, mme, bona! a bo a welwa ke lefifi le legolo le le tshosang.
13  Mme a raya Aberame a re: “Ruri o ka tswa o itse gore losika lwa gago lo tla nna moagi wa moeng mo lefatsheng le e seng la bone, mme ba tla tshwanelwa ke go ba direla, mme bano ruri ba tla ba bogisa dingwaga di le makgolo a manè.
14  Mme ke atlhola setšhaba se ba tla se direlang, morago ga moo ba tla tswa ka dithoto di le dintsi.
15  Fa e le wena, o tla ya kwa go borragomogologolwane ka kagiso; o tla fitlhwa o tsofetse thata.
16  Mme mo kokomaneng ya bonè ba tla boela fano, ka gonne tlolo ya Baamore ga e ise e wele.”
17  Jaanong letsatsi le ne le phirima mme ga tla lefifi le le kwenneng mme, bona! leubelo le le kuang mosi le serumola se se tukang se se neng se feta fa gare ga dikarolwana tseno.
18  Mo letsatsing leo Jehofa o ne a dira kgolagano le Aberame, a re: “Ke tla naya losika lwa gago lefatshe leno, go simolola kwa nokeng ya Egepeto go fitlha kwa nokeng e kgolo, noka ya Euferatese:
19  Bakene le Bakenise le Bakademone
20  le Bahite le Baperise le Barefaime
21  le Baamore le Bakanana le Bagiregashe le Bajebuse.”
20  Jaanong Aborahame a fudusa bothibelelo koo a ya kwa lefatsheng la Negebe mme a nna fa gare ga Kadeshe le Shure e bile a agile e le moeng kwa Gerare.
2  Mme Aborahame a boeletsa gape kaga Sara mosadi wa gagwe a re: “Ke kgaitsadiake.” Foo Abimeleke kgosi ya Gerare ya roma gore go ye go tsewa Sara.
3  Morago ga moo Modimo a tla kwa go Abimeleke ka toro bosigo mme a mo raya a re: “Bona, go tshwana fela le fa o sule ka ntlha ya mosadi yo o mo tsereng, e re ka e le mosadi wa motho yo mongwe.”
4  Le fa go ntse jalo, Abimeleke o ne a ise a mo atamele. Ka gone a re: “Jehofa, a o tla bolaya setšhaba se tota se siameng?
5  A ga a ka a nthaya a re, ‘Ke kgaitsadiake’? mme mosadi—a le ene ga a ka a re, ‘Ke morwarre’? Ke dirile selo seno ka boikanyegi jwa pelo ya me le ka go tlhoka molato ga diatla tsa me.”
6  Foo Modimo wa boammaaruri a mo raya mo torong a re: “Le nna ke a itse gore o dirile selo seno ka boikanyegi jwa pelo ya gago, mme gape ke ne ke go thiba gore o se ka wa nteofela. Ke gone ka moo ke neng ka se ka ka go letla gore o mo ame.
7  Mme jaanong busa mosadi wa monna yono, gonne ke moporofeti, mme o tla go kokotlelela. Ka jalo nna o ntse o tshela. Mme fa o sa mmuse, itse gore ruri o tla swa, wena le botlhe ba e leng ba gago.”
8  Ka jalo Abimeleke a tsoga go sa le phakela mme a bitsa batlhanka botlhe ba gagwe mme a bua dilo tseno tsotlhe mo ditsebeng tsa bone. Mme banna bano ba boifa thata.
9  Morago ga moo Abimeleke a bitsa Aborahame mme a mo raya a re: “O re dirileng, e bile ke boleo bofe jo ke bo go diretseng, go bo o tliseditse nna le bogosi jwa me boleo jo bogolo? O ntiretse ditiro tse di neng di sa tshwanelwa go dirwa.”
10  Mme Abimeleke a tswelela go raya Aborahame a re: “O ne o ikaeletse eng go bo o dirile selo seno?”
11  Aborahame a araba a re: “E ne e le ka gonne ke ne ka ipolelela ka re: ‘Kwantle ga pelaelo ga go boifiwe Modimo mo lefelong leno, mme ruri ba tla mpolaya ka ntlha ya mosadi wa me.’
12  Mme, mo godimo ga moo, tota ke kgaitsadiake, morwadiarre, mme fela ga se morwadiammè; mme o ne a nna mosadi wa me.
13  Mme go ne ga diragala gore, fa Modimo a ne a dira gore ke kgarakgatshege ke tswe mo ntlong ya ga rre, foo ke ne ka mo raya ka re, ‘Bopelonomi jwa gago jwa lorato jo o ka bo ntirelang ke jo: Lefelo lengwe le lengwe le re tla tlang kwa go lone o bue ka nna o re: “Ke kgaitsadiake.”’”
14  Morago ga moo Abimeleke a tsaya dinku le dikgomo le batlhanka le malata mme a di naya Aborahame a ba a busetsa Sara mosadi wa gagwe kwa go ene.
15  Mo godimo ga moo Abimeleke a re: “Bona, lefatshe la me le mo taolong ya gago. Nna kwa go leng molemo gone mo matlhong a gago.”
16  Mme a raya Sara a re: “Bona, ke naya kgaitsadio dipapetla tsa madi tsa selefera di le sekete. Di tla nna sebipo sa gago sa matlho mo go botlhe ba ba nang le wena, le fa pele ga mongwe le mongwe, mme kgobo e tlositswe mo go wena.”
17  Mme Aborahame a simolola go kokotlela Modimo wa boammaaruri; mme Modimo a fodisa Abimeleke le mosadi wa gagwe le malata a gagwe, mme ba simolola go tshola bana.
18  Gonne Jehofa o ne a tswetse sebopelo sengwe le sengwe sa ba ntlo ya ga Abimeleke thata ka ntlha ya ga Sara, mosadi wa ga Aborahame.
1  Mo tshimologong Modimo o ne a bopa magodimo le lefatshe.
2  Jaanong lefatshe le ne le tobekane fela le kgakgabetse e bile go le lefifi mo godimo ga bodiba jo bo boteng jwa metsi; mme maatla a a dirang a Modimo a ne a ya kwa le kwa mo godimo ga metsi.
3  Mme Modimo a re: “A go nne lesedi.” Mme ga nna lesedi.
4  Morago ga moo Modimo a bona gore lesedi le ne le le molemo, mme Modimo a dira gore lesedi le lefifi di kgaogane.
5  Modimo a simolola go bitsa lesedi Motshegare, mme lefifi lone a le bitsa Bosigo. Ga nna maitseboa ga ba ga nna moso, letsatsi la ntlha.
6  Mme Modimo a tswelela a re: “A go nne le phuthologo fa gare ga metsi mme a metsi a kgaogane le metsi.”
7  Mme Modimo a dira phuthologo a bo a kgaoganya metsi a a tshwanetseng go nna kwa tlase ga phuthologo le metsi a a tshwanetseng go nna kwa godimo ga phuthologo. Mme ga nna jalo.
8  Mme Modimo a simolola go bitsa phuthologo Legodimo. Ga nna maitseboa ga ba ga nna moso, letsatsi la bobedi.
9  Mme Modimo a tswelela a re: “A metsi a a kafa tlase ga magodimo a phuthelwe mo lefelong le le lengwe mme a go bonale mmu o o omileng.” Mme ga nna jalo.
10  Mme Modimo a bitsa mmu o o omileng Lefatshe, mme metsi a a phuthilweng a a bitsa Mawatle. Mo godimo ga moo, Modimo a bona fa go le molemo.
11  Mme Modimo a tswelela a re: “A lefatshe le dire gore bojang bo tlhoge, dimela tse di ntshang peo, ditlhare tsa maungo tse di ungwang maungo kafa mefuteng ya tsone, a peo ya one e leng mo go one, mo lefatsheng.” Mme ga nna jalo.
12  Mme lefatshe la simolola go ntsha bojang, dimela tse di ntshang peo kafa mofuteng wa tsone le ditlhare tse di ungwang maungo, a peo ya one e leng mo go one kafa mofuteng wa one. Mme Modimo a bona fa go le molemo.
13  Ga nna maitseboa ga ba ga nna moso, letsatsi la boraro.
14  Mme Modimo a tswelela a re: “A go nne le masedi mo phuthologong ya magodimo gore a kgaoganye motshegare le bosigo; mme a a nne ditshupo tsa dipaka le malatsi le dingwaga.
15  Mme e nne masedi mo phuthologong ya magodimo gore a phatsime mo lefatsheng.” Mme ga nna jalo.
16  Mme Modimo a dira masedi a mabedi a magolo, lesedi le legolwane gore le laole motshegare le lesedi le lebotlana gore le laole bosigo, a dira le dinaledi.
17  Modimo a a baya jalo mo phuthologong ya magodimo gore a phatsime mo lefatsheng,
18  le gore a laole motshegare le bosigo a bo a kgaoganye lesedi le lefifi. Mme Modimo a bona fa go le molemo.
19  Mme ga nna maitseboa ga ba ga nna moso, letsatsi la bonè.
20  Mme Modimo a tswelela a re: “A metsi a nyeule bontsintsi jwa meya e e tshelang mme a dibopiwa tse di fofang di fofe fa godimo ga lefatshe mo phuthologong ya magodimo.”
21  Mme Modimo a bopa ditshedi tse ditonatona tsa lewatle le meya yotlhe e e tshelang e e tsamayatsamayang, e metsi a neng a e nyeudisa kafa mefuteng ya yone, le sebopiwa sengwe le sengwe se se fofang se se nang le diphuka kafa mofuteng wa sone. Mme Modimo a bona fa go le molemo.
22  Foo Modimo a di segofatsa, a re: “Atang lo ntsifale lo tlale mo metsing a a mo boalong jwa lewatle, mme a dibopiwa tse di fofang di ntsifale mo lefatsheng.”
23  Mme ga nna maitseboa ga ba ga nna moso, letsatsi la botlhano.
24  Mme Modimo a tswelela a re: “A lefatshe le ntshe meya e e tshelang kafa mefuteng ya yone, seruiwa le phologolo e e tsamayang le sebatana sa naga sa lefatshe kafa mofuteng wa sone.” Mme ga nna jalo.
25  Mme Modimo a dira sebatana sa naga sa lefatshe kafa mofuteng wa sone le seruiwa kafa mofuteng wa sone le phologolo nngwe le nngwe e e tsamayang ya lefatshe kafa mofuteng wa yone. Mme Modimo a bona fa go le molemo.
26  Mme Modimo a tswelela a re: “A re dire motho mo setshwanong sa rona, kafa tshwanong ya rona, mme a ba laole ditlhapi tsa lewatle le dibopiwa tse di fofang tsa magodimo le diruiwa le lefatshe lotlhe le phologolo nngwe le nngwe e e tsamayang mo lefatsheng.”
27  Mme Modimo a bopa motho mo setshwanong sa gagwe, a mmopa mo setshwanong sa Modimo; a ba bopa monna le mosadi.
28  Mo godimo ga moo, Modimo a ba segofatsa mme Modimo a ba raya a re: “Atang lo ntsifale lo tlatse lefatshe lo bo lo le fenye, mme lo laole ditlhapi tsa lewatle le dibopiwa tse di fofang tsa magodimo le sebopiwa sengwe le sengwe se se tshelang se se tsamayang mo lefatsheng.”
29  Mme Modimo a tswelela a re: “Bonang, ke lo neile dimela tsotlhe tse di ntshang peo tse di leng mo godimo ga lefatshe lotlhe le setlhare sengwe le sengwe se se nang le leungo la setlhare le le ntshang peo. A e nne dijo tsa lona.
30  Mme sebatana sengwe le sengwe sa naga ya lefatshe le sebopiwa sengwe le sengwe se se fofang sa magodimo le sengwe le sengwe se se tsamayang mo lefatsheng se go nang le botshelo e le moya mo go sone [ke se neile] dimela tsotlhe tse ditala gore e nne dijo.” Mme ga nna jalo.
31  Morago ga moo Modimo a bona sengwe le sengwe se a se dirileng mme, bona! se bo se le molemo tota. Mme ga nna maitseboa ga ba ga nna moso, letsatsi la borataro.
2  Magodimo le lefatshe le masomosomo otlhe a tsone a wediwa jalo.
2  Mme ka letsatsi la bosupa Modimo a wetsa tiro ya gagwe e a e dirileng, mme a ikhutsa ka letsatsi la bosupa mo tirong yotlhe ya gagwe e a e dirileng.
3  Mme Modimo a segofatsa letsatsi la bosupa a ba a le itshepisa, ka gonne mo go lone o ntse a ikhuditse mo tirong yotlhe ya gagwe e Modimo a e bopileng ka boikaelelo jwa go e dira.
4  Eno ke polelo ya ditiragalo tsa magodimo le lefatshe mo nakong ya go bopiwa ga tsone, mo letsatsing le Jehofa Modimo a neng a dira lefatshe le legodimo ka lone.
5  Jaanong go ne go ise go fitlhelwe setlhatshana sepe sa naga mo lefatsheng e bile go ise go tlhoge dimela dipe tsa naga, ka gonne Jehofa Modimo o ne a ise a dire gore pula e ne mo lefatsheng e bile go ne go se na motho ope yo o neng a ka lema mmu.
6  Mme mouwane o ne o tle o tlhatloge mo lefatsheng mme o nosetse lefatshe lotlhe.
7  Mme Jehofa Modimo a bopa motho ka lorole lo lo tswang mo mmung a ba a budulela moya wa botshelo mo teng ga maroba a dinko tsa gagwe, mme motho a nna moya o o tshelang.
8  Mo godimo ga moo, Jehofa Modimo a jala tshingwana mo Edene, go ela kwa botlhaba, mme a baya gone motho yo a mmopileng.
9  Ka jalo Jehofa Modimo a dira gore go mele mo mmung setlhare sengwe le sengwe se se eletsegang mo ponong ya motho e bile se le molemo go ka nna dijo le setlhare sa botshelo mo gare ga tshingwana le setlhare sa kitso ya molemo le bosula.
10  Jaanong go ne go na le noka e e neng e elela go tswa mo Edene e nosetsa tshingwana, go tswa moo ya simolola go kgaogana ya nna maphata a le manè.
11  Leina la ya ntlha ke Pishone; ke yone e e potologang lefatshe lotlhe la Hafila, kwa go nang le gouta gone.
12  Mme gouta ya lefatshe leo e molemo. Gape go na le boroku jwa beteleuma le leje la onikise.
13  Mme leina la noka ya bobedi ke Gihone; ke yone e e potologang lefatshe lotlhe la Kushe.
14  Mme leina la noka ya boraro ke Hidekele; ke yone e e yang kwa botlhaba jwa Asiria. Mme noka ya bonè ke Euferatese.
15  Mme Jehofa Modimo a tsaya monna a mmaya mo tshingwaneng ya Edene gore a e leme a ba a e tlhokomele.
16  Gape Jehofa Modimo o ne a naya monna taolo eno: “O ka nna wa ja mo setlhareng sengwe le sengwe sa tshingwana gore o bo o kgotsofale.
17  Mme fa e le setlhare sa kitso ya molemo le bosula sone o se ka wa ja mo go sone, gonne ka letsatsi le o jang mo go sone ruri o tla swa.”
18  Mme Jehofa Modimo a tswelela a re: “Ga go molemo gore monna a nne a le nosi. Ke tlile go mo direla mothusi, gore e nne motlatsi wa gagwe.”
19  Jaanong Jehofa Modimo o ne a bopa sebatana sengwe le sengwe sa naga le sebopiwa sengwe le sengwe se se fofang sa magodimo ka mmu, mme a di tlisa kwa monneng go bona gore o ne a tla raya nngwe le nngwe ya tsone leina a reng; mme le fa e le eng fela se a neng a se bitsa sone, moya mongwe le mongwe o o tshelang, seo e ne e le leina la one.
20  Ka jalo monna o ne a raya diruiwa tsotlhe le dibopiwa tse di fofang tsa magodimo le sebatana sengwe le sengwe sa naga maina, mme ga fitlhelwa monna ene a se na mothusi ope yo e leng motlatsi wa gagwe.
21  Ka gone Jehofa Modimo a dira gore monna a welwe ke boroko jo bogolo mme, fa a sa ntse a robetse, a tsaya longwe lwa dikgopo tsa gagwe mme a tswala nama mo le neng le le gone.
22  Mme Jehofa Modimo a dira logopo lo a lo tsereng mo monneng go nna mosadi a bo a mo tlisa kwa monneng.
23  Foo monna a re:“Kgabagare yono ke lerapo la marapo a meLe nama ya nama ya me.Yono o tla bidiwa Mosadi,Ka gonne o ntshitswe mo monneng.”
24  Ke gone ka moo monna o tla tlogelang rraagwe le mmaagwe mme o tla ngaparela mosadi wa gagwe mme ba tla nna nama e le nngwe.
25  Mme boobabedi ba ne ba ntse fela ba sa ikatega, monna le mosadi wa gagwe, mme le fa go ntse jalo ba ne ba sa tlhabiwe ke ditlhong.
3  Jaanong noga ya itshupa e le botlhajana thata mo dibataneng tsotlhe tsa naga tse Jehofa Modimo a di dirileng. Ka jalo ya raya mosadi ya re: “A tota go ntse jalo gore Modimo o rile lo se ka lwa ja mo setlhareng sengwe le sengwe sa tshingwana?”
2  Foo mosadi a raya noga a re: “Re ka ja leungo la ditlhare tsa tshingwana.
3  Mme fa e le go ja leungo la setlhare se se fa gare ga tshingwana, Modimo o rile, ‘Lo se ka lwa ja mo go sone, nnyaa, lo se ka lwa se ama gore lo se ka lwa swa.’”
4  Foo noga ya raya mosadi ya re: “Ruri ga lo kitla lo swa.
5  Gonne Modimo o a itse gore mo go lone letsatsi le lo jang mo go sone ka lone ruri matlho a lona a tla bulega mme lo tla tshwana le Modimo, lo itse molemo le bosula.”
6  Ka gone mosadi a bona fa setlhare se le molemo go ka jewa le gore e ne e le selo se se eletsegang mo matlhong, ee, setlhare se ne se eletsega go lejwa. Ka jalo a tsaya leungo la sone mme a le ja. Morago ga moo a le naya le monna wa gagwe fa a ne a na le ene mme a le ja.
7  Foo matlho a bone boobabedi a bulega mme ba lemoga gore ba ne ba sa ikatega. Mme ba rokaganya matlhare a difeige ba itirela dilo tse ba ipipang matheka ka tsone.
8  Moragonyana ba utlwa lentswe la ga Jehofa Modimo a tsamaya mo tshingwaneng mo e ka nnang ka nako ya go foka ga phefonyana ya letsatsi leo, mme monna le mosadi wa gagwe ba ya go iphitlhela sefatlhego sa ga Jehofa Modimo mo gare ga ditlhare tsa tshingwana.
9  Jehofa Modimo a nna a bitsa monna a mo raya a re: “O fa kae?”
10  La bofelo a re: “Ke ne ka utlwa lentswe la gago mo tshingwaneng, mme ke ne ke boifa ka gonne ke ne ke sa ikatega mme ka jalo ka iphitlha.”
11  Foo a re: “Ke mang yo o go boleletseng gore ga o a ikatega? A o jele mo setlhareng se ke go laetseng gore o se ka wa ja mo go sone?”
12  Mme monna a tswelela a re: “Mosadi yo o mo nneileng gore a nne le nna, o ne a nnaya leungo le le tswang mo setlhareng mme ka ja.”
13  Foo Jehofa Modimo a raya mosadi a re: “Ke eng seno se o se dirileng?” Mosadi a fetola a re: “Noga—e ntsieditse mme ka ja.”
14  Mme Jehofa Modimo a raya noga a re: “Ka gonne o dirile selo seno, o hutsegile mo diruiweng tsotlhe le mo diphologolong tsotlhe tsa naga. O tla gopa ka mpa ya gago mme o tla ja lorole malatsi otlhe a botshelo jwa gago.
15  Mme ke tla tsenya bobaba fa gare ga gago le mosadi le fa gare ga losika lwa gago le losika lwa gagwe. O tla go gobatsa mo tlhogong mme wena o tla mo gobatsa mo seretheng.”
16  A raya mosadi a re: “Ke tla oketsa botlhoko jwa go ima ga gago fela thata; o tla tshola bana ka ditlhabi tsa pelegi, mme keletso ya gago e tla nna mo monneng wa gago, mme o tla go laola.”
17  Mme a raya Adame a re: “E re ka o reeditse lentswe la mosadi wa gago mme wa ja mo setlhareng se ke neng ka go naya taolo eno malebana le sone, ‘O se ka wa ja mo go sone,’ go hutsegile mmu ka ntlha ya gago. O tla ja maungo a one ka botlhoko malatsi otlhe a botshelo jwa gago.
18  O tla go medisetsa mitlwa le sitlwasitlwane, mme o tla ja dimela tsa naga.
19  O tla ja dijo ka mofufutso wa sefatlhego sa gago go fitlha o boela mo mmung, gonne o ntshitswe mo go one. Gonne o lorole mme o tla boela mo loroleng.”
20  Morago ga moo Adame a raya mosadi wa gagwe leina a re Efa, ka gonne o ne a tshwanetse go nna mmabatshedi botlhe.
21  Mme Jehofa Modimo a direla Adame le mosadi wa gagwe diaparo tse di telele tsa letlalo a bo a ba apesa.
22  Jehofa Modimo a tswelela a re: “Bonang, motho o ntse jaaka mongwe wa rona o itse molemo le bosula, jaanong gore a tle a se ka a ntsha seatla mme a tsaya leungo le mo setlhareng sa botshelo a ja mme a tshela ka bosakhutleng, —”
23  Foo Jehofa Modimo a mo ntshetsa kwa ntle ga tshingwana ya Edene gore a leme mmu o a ntshitsweng mo go one.
24  Ka jalo a lelekela monna kwa ntle a ba a tlhoma ditšheruba kwa botlhaba jwa tshingwana ya Edene le bogale jo bo tsabakelang jwa tšhaka e e neng e itikolosa e sa kgaotse go disa tsela e e yang kwa setlhareng sa botshelo.
33  Fa nako e ntse e tsamaya Jakobe a tsholetsa matlho a leba, mme bona, Esau a bo a tla a na le banna ba le makgolo a manè. Ka gone a kgaoganyetsa bana kwa go Lea le kwa go Ragele le kwa malateng a mabedi,
2  mme a baya malata le bana ba one kwa pele mme Lea le bana ba gagwe kafa morago ga bone mme Ragele le Josefa kwa morago ga bone.
3  Mme ene ka boene a fetela kwa pele ga bone mme a ikobela fa fatshe makgetlo a le supa go fitlha a atamela morwarraagwe.
4  Mme Esau a siana a ya go mo kgatlhantsha, a mo tlamparela a wela mo molaleng wa gagwe a mo atla, mme ba thubega ka selelo.
5  Foo a tsholetsa matlho mme a bona basadi le bana mme a re: “Ke bomang bano ba ba nang le wena?” mme a re: “Bana ba Modimo o segofaditseng motlhanka wa gago ka bone.”
6  Foo malata a tla, one le bana ba one, mme a ikoba;
7  Lea le ene a tla, le bana ba gagwe, ba ikoba, mme morago ga moo Josefa a tla, le Ragele, mme ba ikoba.
8  Jaanong a re: “O kayang ka mophato ono otlhe wa batsamai o ke kopaneng le one?” Foo a re: “Gore ke tle ke bone kamogelo mo matlhong a morena wa me.”
9  Foo Esau a re: “Ke na le mo gontsi thata, morwarra. A se e leng sa gago se tswelele e le sa gago.”
10  Le fa go ntse jalo, Jakobe a re: “Nnyaa, tsweetswee. Fa jaanong ke bone kamogelo mo matlhong a gago, o tshwanetse go tsaya mpho ya me mo seatleng sa me, ka gonne tumalanong le boikaelelo jwa yone ke bone sefatlhego sa gago jaaka e kete ke ne ke bona sefatlhego sa Modimo ka gore o nkamogetse ka boipelo.
11  Tsweetswee, tsaya mpho e e lereng tshegofatso ya me e e neng ya tlisiwa kwa go wena, ka gonne Modimo o ntshegofaditse le ka gonne ke na le sengwe le sengwe.” Mme a tswelela go mo emelela, mo a neng a e tsaya.
12  Moragonyana a re: “A re bolole re tsamaye, mme mma ke tsamaye kwa pele ga gago.”
13  Mme a mo raya a re: “Morena wa me o a lemoga gore bana ba bokoa le gore ke tlhokometse dinku le dikgomo tse di amusang, mme fa ba ka di kgweetsa ka bonako mo letsatsing le le lengwe, ruri letsomane lotlhe le tla swa.
14  Tsweetswee, mma morena wa me a fetele kwa pele ga motlhanka wa gagwe, mme mma nna ka bonna ke tsweletse loeto ke iketlile kafa mosepeleng wa diruiwa tse di fa pele ga me le kafa mosepeleng wa bana go fitlha ke goroga kwa go morena wa me kwa Seire.”
15  Foo Esau a re: “Tsweetswee, mma ke beye bangwe ba batho ba ke nang le bone mo taolong ya gago.” Foo a re: “Ka ntlha yang? Mma ke bone kamogelo mo matlhong a morena wa me.”
16  Ka jalo mo letsatsing leo Esau a boela morago mo tseleng ya gagwe a ya Seire.
17  Mme Jakobe a bolola a ya Sukothe, mme a ikagela ntlo a ba a direla motlhape wa gagwe diobo. Ke gone ka moo a neng a raya lefelo leo leina a re Sukothe.
18  Fa nako e ntse e tsamaya Jakobe a goroga a babalesegile e bile a itekanetse mo motseng wa Shekema, o o mo lefatsheng la Kanana, fa a ne a tla a tswa Padana-arama; mme a tlhoma bothibelelo fa pele ga motse.
19  Mme a bapala sebata sa naga mo seatleng sa bomorwa Hamore rraagwe Shekema, ka dipapetla tsa madi di le lekgolo, sebata se a neng a tlhoma mogope wa gagwe mo go sone.
20  Morago ga moo a tlhoma sebeso gone mme a se bitsa Modimo yo e leng Modimo wa Iseraele.
12  Mme Jehofa a raya Aberame a re: “Tswa mo nageng ya gaeno le mo go ba losika lwa gago le mo ntlong ya ga rraago o ye kwa nageng e ke tla e go bontshang;
2  mme ke tla dira setšhaba se segolo ka wena e bile ke tla go segofatsa mme ke tla dira gore leina la gago le nne legolo; ke bo ke go supa o le tshegofatso.
3  Ke tla segofatsa ba ba go segofatsang, mme yo o go hutsang ke tla mo hutsa, mme malapa otlhe a lefatshe ruri a tla itshegofatsa ka wena.”
4  Foo Aberame a tsamaya fela jaaka Jehofa a buile le ene, mme Lote a tsamaya le ene. Aberame o ne a le dingwaga di le masome a supa le botlhano fa a ne a tswa mo Harana.
5  Ka jalo Aberame a tsaya Sarai mosadi wa gagwe le Lote morwa wa ga morwarraagwe le dithoto tsotlhe tse ba neng ba di kokoantse le meya e ba neng ba e bapetse mo Harana, mme ba tswa ba tsena mo tseleng ba ya kwa lefatsheng la Kanana. La bofelo ba goroga mo lefatsheng la Kanana.
6  Mme Aberame a ralala lefatshe leo go ya go fitlha kwa Shekema, gaufi le ditlhare tse dikgolo tsa More; mme ka nako eo Mokanana o ne a le mo lefatsheng leo.
7  Jaanong Jehofa a bonala kwa go Aberame a re: “Ke tlile go naya losika lwa gago lefatshe leno.” Morago ga moo a aga sebeso gone a se agela Jehofa, yo o neng a bonetse kwa go ene.
8  Moragonyana a fuduga koo a ya kwa kgaolong e e dithaba ntlheng ya botlhaba jwa Bethele mme a tlhoma mogope wa gagwe Bethele e le kafa bophirima mme Ai e le kafa botlhaba. Morago ga moo a agela Jehofa sebeso gone mme a simolola go bitsa leina la ga Jehofa.
9  Morago ga moo Aberame a tlhatlhamolola bothibelelo, a tsamaya jaanong go tswa bothibelelong go ya bothibelelong jo bongwe go ela kwa Negebe.
10  Jaanong ga tsoga leuba mo lefatsheng mme Aberame a fologela kwa Egepeto go ya go aga gone e le moeng, ka gonne leuba le ne le le botlhoko thata mo lefatsheng.
11  Mme go ne ga diragala gore fela fa a le gaufi le go tsena mo Egepeto, foo a raya Sarai mosadi wa gagwe a re: “Jaanong, tsweetswee! ke itse sentle gore o mosadi yo montle.
12  Ka jalo go tlile go diragala gore Baegepeto ba go bone mme ba tla re, ‘Yono ke mosadi wa gagwe.’ Mme ruri ba tla mpolaya, mme wena ba tla go boloka o ntse o tshela.
13  Tsweetswee o re o kgaitsadiake, gore dilo di tle di ntsamaele sentle ka ntlha ya gago, mme ruri moya wa me o tla tshela ka ntlha ya gago.”
14  Ka jalo go ne ga diragala gore, fela fa Aberame a tsena mo Egepeto, Baegepeto ba bona mosadi, gore o ne a le montle thata.
15  Dikgosana tsa ga Faro le tsone tsa mmona mme tsa simolola go mmaka mo go Faro, mo e leng gore mosadi yono o ne a isiwa kwa ntlong ya ga Faro.
16  Mme o ne a tshwara Aberame sentle ka ntlha ya gagwe, mme a nna le dinku le dikgomo le diesele le batlhanka le malata le diesele tse di namagadi le dikamela.
17  Morago ga moo Jehofa a ama Faro le ba ntlo ya gagwe ka dipetso tse dikgolo ka ntlha ya ga Sarai, mosadi wa ga Aberame.
18  Foo Faro a bitsa Aberame mme a re: “Ke eng seno se o se ntirileng? Ke ka ntlha yang fa o sa ka wa mpolelela gore ke mosadi wa gago?
19  Ke ka ntlha yang fa o ne o re, ‘Ke kgaitsadiake,’ mo ke neng ka batla ke mo tsaya go nna mosadi wa me? Mme jaanong mosadi wa gago ke yoo. Mo tseye o tsamaye!”
20  Mme Faro a naya banna ditaelo kaga gagwe, mme ba mmuledisa le mosadi wa gagwe le tsotlhe tse a neng a na le tsone.
