4  A bo gouta e e phatsimang e nna letobo jang ne, gouta e e molemo!A bo maje a a boitshepo a tshololwa kwa tlhogong ya mebila yotlhe jang ne!
2  Fa e le bomorwa Siona ba ba tlhwatlhwakgolo, ba ba neng ba lekanngwa bokete ba bapisiwa le gouta e e itshekileng,A bo ba ile ba lejwa jaaka dinkgo tse dikgolo tsa letsopa jang ne, tiro ya diatla tsa mmopi wa letsopa!
3  Le bophokoje ba ntshitse thele. Ba amusitse bana ba bone.Morwadia batho ba me o nna setlhogo, jaaka bontšhe kwa nageng.
4  Loleme lwa losea lo lo anyang lo ngaparetse magalapa a lone ka ntlha ya lenyora.Bana ba kopile senkgwe. Ga go na ope yo o se ba abelang.
5  Bone ba ba neng ba ja dilo tse di monate ba akabetse thata mo mebileng.Bone ba ba neng ba godisediwa mo bohibidung jo bo letlhololo ba ne ba tshwanela go tlamparela dithotobolo tsa melora.
6  Kotlhao ya tlolo ya morwadia batho ba me le yone e nna kgolo go feta kotlhao ya boleo jwa Sodoma,E e neng ya ribegediwa jaaka e kete ka ponyo ya leitlho, le e go se nang diatla dipe tse di neng tsa retologela kwa go yone ka thuso.
7  Banasirite ba gagwe ba ne ba itshekile go feta kapoko; ba ne ba le basweu go feta mashi.Tota ba ne ba le bahibidu go feta dikorale; phatsimo ya bone e ne e tshwana le safire.
8  Ponalo ya bone e fetogile lefifi go feta bontsho. Ga ba a lemogiwa mo mebileng.Letlalo la bone le swabetse mo marapong a bone. Le omile fela jaaka setlhare.
9  Ba ba bolailweng setlhogo ka tšhaka ba itshupile ba le botoka go na le ba ba bolailweng ke leuba,Ka gonne bano ba a topetega, ba tlhabilwe ka ntlha ya go tlhoka maungo a tshimo e e bulegileng.
10  Diatla tsa basadi ba ba pelotlhomogi di bedisitse bana ba bone.Ba fetogile go nna jaaka senkgwe sa kgomotso mo mothong mo nakong ya tshenyego ya morwadia batho ba me.
11  Jehofa o diragaditse tšararego ya gagwe. O tsholotse bogale jwa gagwe jo bo tukang.Mme o tshuba molelo mo Siona, o o lailang metheo ya gagwe.
12  Dikgosi tsa lefatshe le banni botlhe ba naga e e ungwang ba ne ba sa dumelaGore moganetsi le mmaba ba ne ba tla tsena ka dikgoro tsa Jerusalema.
13  Ka ntlha ya maleo a baporofeti ba gagwe, ditlolo tsa baperesiti ba gagwe,Mo gare ga gagwe go ne go na le ba ba tshololang madi a ba ba siameng.
14  Ba kgarakgatshegile jaaka difofu mo mebileng. Ba kgotletswe ke madi,Mo eleng gore ga go na bape ba ba kgonang go ama diaparo tsa bone.
15  “Tswang mo tseleng! Boitshekologo!” ba ba tlhaeleditse jalo. “Tswang mo tseleng! Tswang mo tseleng! Lo se ka lwa ama!”Gonne ga ba na legae. Gape ba kgarakgatshegile. Batho ba buile jaana mo ditšhabeng: “Ga ba na go aga gape e le baeng.
16  Sefatlhego sa ga Jehofa se ba kgaogantse. Ga a na go ba leba gape.Batho ga ba na go supa kakanyetso epe le eleng mo baperesiting. Ruri ga ba na go utlwela le eleng bannabagolo botlhoko.”
17  Fa re sa ntse re le teng, matlho a rona a nna a tlhologelelwa lefela go re thusa.Fa re ntse re lebaleba, re ile ra leba kwa setšhabeng se se ka se tliseng poloko epe.
18  Ba tsomile dikgato tsa rona mo e leng gore ga go tsamaiwe mo dipatlelong tsa rona.Bokhutlo jwa rona bo atametse. Metlha ya rona e wetse, gonne bokhutlo jwa rona bo gorogile.
19  Ba ba re latelelang ba itshupile ba le bofefo go gaisa bontsu ba magodimo.Ba re lateletse ka bogale mo dithabeng. Ba re laletse mo nageng.
20  Mohemo wa maroba a rona a dinko, motlodiwa wa ga Jehofa, o thopilwe mo kgatamping ya bone e kgolo,Yo re buileng ka ene ra re: “Re tla tshela mo moriting wa gagwe mo gare ga ditšhaba.”
21  Itumele o bo o ipele, wena morwadia Edoma, jaaka o nna mo lefatsheng la Use.Senwelo se tla fetela le kwa go wena. O tla tagwa mme o itshupe o sa ikatega.
22  Tlolo ya gago, wena morwadia Siona, e tlile mo bokhutlong jwa yone. Ga a na go go isa botshwarwa gape.O lebisitse tlhokomelo ya gagwe mo tlolong ya gago, wena morwadia Edoma. O bipolotse maleo a gago.
5  Gakologelwa se se re diragaletseng, tlhe Jehofa. A ko o lebe mme o bone kgobo ya rona.
2  Se re se ruileng boswa se neetswe batswakwa, matlo a rona a neetswe batswakwa.
3  Re fetogile masiela a a se nang rre. Bommaarona ba tshwana le batlholagadi.
4  Re ne ra tshwanelwa ke go nwa metsi a rona ka go a ntshetsa madi. Dikgong tsa rona re di bona ka tlhwatlhwa.
5  Re lateletswe go tla go fitlha fa molaleng wa rona. Re lapile. Ga re a salelwa ke boikhutso bope.
6  Re otlololetse Egepeto seatla; le Asiria, gore re tle re kgotsofadiwe ke senkgwe.
7  Borraronamogologolwane ke bone ba ba leofileng. Ga ba tlhole ba le teng. Fa e le rona, re ile ra tshwanela go sikara ditlolo tsa bone.
8  Re busitswe ke ba e leng batlhanka fela. Ga go na ope yo o re kgopholang mo seatleng sa bone.
9  Re tlisa senkgwe sa rona re beile moya wa rona mo kotsing, ka ntlha ya tšhaka ya kwa nageng.
10  Letlalo la rona le gotetse fela jaaka leubelo, ka ntlha ya ditlhabi tsa tlala.
11  Ba kokobeditse basadi mo Siona, makgarebane mo metseng ya Juda.
12  Dikgosana di kaleditswe fela ka seatla sa bone. Le e leng difatlhego tsa bannabagolo ga di a tlotlwa.
13  Le eleng makau a tsholeditse lelwala, le ba e leng basimane fela ba kgopilwe kafa tlase ga dikgong.
14  Bannabagolo ba kgaoditse fa kgorong, makau mo mminong wa bone wa diletswa.
15  Go itumela ga pelo ya rona go kgaoditse. Go bina ga rona go fetotswe go nna khutsafalo fela.
16  Serwalo sa tlhogo ya rona se ole. Jaanong a bo go latlhega rona, ka gonne re leofile!
17  Ka ntlha ya seno pelo ya rona e a lwala. Ka ntlha ya dilo tseno matlho a rona a ntse letobo,
18  Ka ntlha ya thaba ya Siona e e kgakgabetseng; bophokoje ba tsamaile mo go yone.
19  Fa e le wena, Jehofa, o tla nna ka bosakhutleng. Setulo sa gago sa bogosi ke sa kokomana morago ga kokomana.
20  Ke ka ntlha yang fa o re lebala ka bosaengkae, o re tlogela malatsi a maleele jaana?
21  Re busetse kwa go wena, tlhe Jehofa, mme re tla boa kwantle ga go okaoka. Re tlisetse malatsi a masha jaaka mo bogologolong.
22  Le fa go ntse jalo, ruri o re ganne. O ntse o re galefetse fela thata.
1  A bo o ntse o le nosi jang ne, motse o o neng o tletse ka batho!Ana o a bo a ntse jaaka motlholagadi jang ne, ene yo o neng a na le batho ba bantsi mo gare ga ditšhaba!A bo ene yo o neng a le mohumagadi mo dikgaolong tse di laolang e le yo o patelediwang go dira tiro e e boima jang ne!
2  O lela thata bosigo, mme dikeledi tsa gagwe di mo marameng a gagwe.Ga a na ope yo o mo gomotsang mo barating ba gagwe botlhe.Balekane ba gagwe botlhe ba mo diretse ka boferefere. Ba fetogile baba ba gagwe.
3  Juda o ile botshwarwa ka ntlha ya pogisego le ka ntlha ya go bo bokgoba bo le bontsi.Ene ka boene o ile a tshwanela go nna mo gare ga ditšhaba. Ga a bona lefelo la boikhutso.Botlhe ba ba neng ba mmogisa ba mo tshwere mo maemong a a tshwenyang thata.
4  Ditsela tsa Siona di hutsafetse, ka gonne ga go na bape ba ba tlang mo moletlong.Dikgoro tsa gagwe tsotlhe di kgakgabetse; baperesiti ba gagwe ba a fegelwa.Makgarebane a gagwe a hutsafetse thata, mme ene ka boene o mo botlhokong.
5  Baba ba gagwe ba fetogile tlhogo. Ba e leng baba ba gagwe ga ba kgathale.Ka gonne Jehofa ka boene o tlisitse khutsafalo mo go ene ka ntlha ya bontsi jwa ditlolo tsa gagwe,Bana ba gagwe ba tsamaile e le batshwarwa fa pele ga mmaba.
6  Mme mo go morwadia Siona go tswa bontlentle jwa gagwe jotlhe.Dikgosana tsa gagwe di itshupile di tshwana le dikgama tse ditonanyana tse di sa bonang mafulo;Mme di nna di tsamaya di se na nonofo fa pele ga yo o di latelelang.
7  Mo metlheng ya pogisego ya gagwe le ya batho ba gagwe ba ba se nang magae Jerusalema o gakologetsweDilo tsa gagwe tsotlhe tse di eletsegang tse e neng e le tsa metlha ya bogologolo.E rile batho ba gagwe ba wela mo seatleng sa mmaba mme ene a se na mothusi,Baba ba mmona. Ba tshega go phutlhama ga gagwe.
8  Jerusalema o dirile boleo ka tlhamalalo. Ke gone ka moo a fetogileng selo fela se se ilegang.Botlhe ba ba neng ba mo tlotla ba mo tshwere jaaka sengwe se se nyatsegang, gonne ba bone bosaikategang jwa gagwe.Le ene o a fegelwa e bile o a fulara.
9  Boitshekologo jwa gagwe bo mo dintlheng tsa diaparo tsa gagwe. Ga a a ka a gakologelwa isagwe ya gagwe,Mme o fologela kwa tlase ka mokgwa o o gakgamatsang. Ga a na mogomotsi ope.Tlhe Jehofa, bona pogisego ya me, gonne mmaba o ikgodisitse thata.
10  Mmaba o otlolotse seatla sa gagwe kgatlhanong le dilo tsa gagwe tsotlhe tse di eletsegang.Gonne o bone ditšhaba tse di tseneng mo lefelong la gagwe le le boitshepo,Tse o di laetseng gore di se ka tsa tla mo phuthegong ya gago.
11  Batho ba gagwe botlhe ba a fegelwa; ba batla senkgwe.Ba abile dilo tsa bone tse di eletsegang gore ba bone sengwe sa go ja, gore ba lapolose moya.Bona, tlhe Jehofa, mme o lebe, gonne ke fetogile go nna jaaka mosadi yo o se nang mosola.
12  A ga se sepe mo go lona lotlhe ba lo fetang ka tsela? Lebang mme lo bone.A go na le botlhoko bongwe jo bo tshwanang le botlhoko jwa me jo ke bo baketsweng ka bosetlhogo,Jo Jehofa a bakileng khutsafalo ka jone mo letsatsing la bogale jwa gagwe jo bo tukang?
13  Go tswa kwa bogodimong o rometse molelo mo marapong a me, mme o fenya lengwe le lengwe.O tsharololetse dinao tsa me letlowa. O ntebisitse kwa morago.O ntirile mosadi yo o kgakgabaditsweng. Ke lwala letsatsi lotlhe.
14  O nna a thantse kgatlhanong le ditlolo tsa me. Di logagana mo seatleng sa gagwe.Di tlile mo molaleng wa me. Maatla a me a kgotšwilwe.Jehofa o ntsentse mo seatleng sa ba ke sa kgoneng go emelana le bone.
15  Botlhe ba me ba ba maatla Jehofa o ba kgaphetse kwa thoko go tswa mo go nna.O biditse kopano kgatlhanong le nna, gore a thubaganye makau a me.Jehofa o gatile segatisetso sa beine sa ga morwadia Juda wa kgarebane.
16  Ke lelela dilo tseno jaaka mosadi. Leitlho la me, leitlho la me le elela metsi.Gonne mogomotsi o kgakala thata le nna, mongwe yo o ka lapolosang moya wa me.Bomorwaake ba fetogile ba ba kgakgabatseng, gonne mmaba o ikgodisitse thata.
17  Siona o otlolotse diatla tsa gagwe. Ga a na mogomotsi ope.Jehofa o ntshitse taelo malebana le Jakobe e e yang kwa go botlhe ba ba mo dikologileng jaaka baba ba gagwe.Jerusalema o fetogile selo se se ilegang mo gare ga bone.
18  Jehofa o tshiamo, gonne ke tsuologetse molomo wa gagwe.Reetsang, jaanong, lona ditšhaba tsotlhe, mme lo bone botlhoko jwa me.Makgarebane a me le makau a me a ile botshwarwa.
19  Ke tlhaeleditse kwa go ba ba nthatang thata. Bone ka bobone ba ntsieditse.Baperesiti ba me le bannabagolo ba me ba sule mo motseng,Fa ba ne ba tshwanetse go ipatlela sengwe sa go ja gore ba tle ba lapolose moya wa bone.
20  Bona, tlhe Jehofa, gonne ke mo mathateng a magolo. Mala a me ka boone a a fuduega.Pelo ya me e pitikologile mo teng ga me, gonne ke ntse ke tsuologa fela thata.Kwa ntle tšhaka e amogile batsadi bana. Mo teng ga ntlo go tshwana le loso.
21  Batho ba utlwile ka fa ke fegelwang ka teng jaaka mosadi. Ga ke na mogomotsi.Baba ba me botlhe ba utlwile ka masetlapelo a me. Ba itumetse, ka gonne wena o go dirile.Ruri o tla tlisa letsatsi le o le boletseng, gore ba tle ba tshwane le nna.
22  E kete bosula jwa bone jotlhe bo ka tla fa pele ga gago, mme o ba direle ka bosetlhogo,Fela jaaka o ntiretse ka bosetlhogo ka ntlha ya ditlolo tsa me tsotlhe.Gonne diphegelo tsa me di dintsi, le pelo ya me e a lwala.
2  A bo Jehofa a khurumetsa morwadia Siona ka leru jang ne mo bogaleng jwa gagwe!O latlhetse bontle jwa Iseraele mo lefatsheng go tswa kwa legodimong.Mme ga a gakologelwa sebeo sa gagwe sa dinao mo letsatsing la bogale jwa gagwe.
2  Jehofa o komeditse, ga a supa bopelotlhomogi bope mo mafelong ape a bonno a ga Jakobe.Mo tšhakgalong ya gagwe o rutlolotse mafelo a a sireletsegileng a ga morwadia Juda.O a kgomisitse lefatshe, o tlontlolotse bogosi le dikgosana tsa gagwe.
3  Mo mogoteng wa bogale o kgaotse lonaka longwe le longwe lwa Iseraele.O busitse seatla sa gagwe sa moja go tswa fa pele ga mmaba;Mme mo go Jakobe o nna a tuka jaaka molelo o o tutumang o o laitseng gotlhe fela.
4  O gatile bora jwa gagwe jaaka mmaba. Seatla sa gagwe sa moja se eme mo maemong a soneJaaka mmaba, gape o ne a nna a bolaya botlhe ba ba eletsegang mo matlhong.O tshololetse tšararego ya gagwe mo mogopeng wa ga morwadia Siona, fela jaaka molelo.
5  Jehofa fetogile o ntse jaaka mmaba. O komeditse Iseraele.O komeditse ditora tsa gagwe tsotlhe tsa bonno; o sentse mafelo a gagwe a a sireletsegileng.Mme o dira gore go hutsafala le selelo sa khutsafalo se tote mo go morwadia Juda.
6  Mme o tshwara loobo lwa gagwe setlhogo jaaka lo lo mo tshingwaneng. O sentse moletlo wa gagwe.Jehofa o dirile gore mo Siona go lebalwe moletlo le sabata,Mme mo katlholong ya gagwe e e bogale ga a bontshe tlotlo mo kgosing le mo moperesiting.
7  Jehofa o latlhile sebeso sa gagwe. O ganne lefelo la gagwe le le boitshepo.O tsentse dipota tsa ditora tsa gagwe tsa bonno mo seatleng sa mmaba.Ba ntshitse lentswe la bone mo ntlong ya ga Jehofa, jaaka mo letsatsing la moletlo.
8  Jehofa o akantse go senya lobota lwa ga morwadia Siona.O otlolotse thapo e e lekanyang. Ga a busa seatla sa gagwe gore se se ka sa kometsa.Mme o dira gore lorako lwa phemelo le lobota di hutsafale. Di nyeletse mmogo.
9  Dikgoro tsa gagwe di nweletse kwa tlase mo lefatsheng. O sentse a bo a thubaganya mephakalego ya gagwe.Kgosi ya gagwe le dikgosana tsa gagwe di mo ditšhabeng. Ga go na molao.Baporofeti ba gagwe le bone ga ba a bona ponatshegelo epe e e tswang kwa go Jehofa.
10  Banna ba bagolwane ba ga morwadia Siona ba nna fa fatshe mo mmung, fa ba didimalang gone.Ba itshetse lorole mo tlhogong ya bone. Ba ikgatlhile ka letsela la kgetsi.Makgarebane a Jerusalema a inamiseditse ditlhogo fa fatshe.
11  Matlho a me a khutlile ka dikeledi fela. Mala a me a a fuduega.Sebete sa me se tshololetswe fa fatshe, ka ntlha ya go thubagana ga morwadia batho ba me,Ka ntlha ya go koafala ga ngwana le losea lo lo anyang mo dipatlelong tsa motse.
12  Ba ne ba nna ba raya bommaabone ba re: “Mabele le beine di kae?”Ka ntlha ya go koafala ga bone jaaka mongwe yo o bolailweng setlhogo mo dipatlelong tsa motse,Ka ntlha ya go bo moya wa bone o tshololelwa mo dihubeng tsa bommaabone.
13  Ke tla go dirisa jaaka mosupi wa eng? Ke tla go tshwantshanya le eng, wena morwadia Jerusalema?Ke tla go lekanya le eng, gore ke tle ke go gomotse, wena morwadia Siona wa kgarebane?Gonne tshenyego ya gago e kgolo fela jaaka lewatle. Ke mang yo o ka go tlisetsang phodiso?
14  Baporofeti ba gago ba go bonetse mo ponatshegelong dilo tse di se nang mosola le tse di sa kgotsofatseng,Mme ga ba a bipolola tlolo ya gago gore ba khutlise botshwarwa jwa gago,Mme ba ne ba nna ba go bonela mo ponatshegelong dipolelo tse di se nang mosola le tse di timetsang.
15  Botlhe ba ba fetang mo tseleng ba go opetse diatla.Ba leditse molodi mme ba nna ba thukuthela morwadia Jerusalema tlhogo, ba re:“A ono ke motse o ba neng ba na le go bua ka one ba re, ‘Ke go itekanedisiwa ga bontle, go itumela ga lefatshe lotlhe’?”
16  Baba botlhe ba gago ba go buletse molomo.Ba leditse molodi mme ba nna ba huranya meno. Ba rile: “Re tla mo kometsa.Ruri leno ke letsatsi le re ntseng re le solofetse. Re fitlhetse! Re bone!”
17  Jehofa o dirile se se neng se le mo mogopolong wa gagwe. O diragaditse lefoko la gagwe,Se a neng a se laetse go tloga metlheng ya bogologolo. O rutlolotse mme ga a bontsha bopelotlhomogi bope.Mme o dira gore mmaba a go ipelele. O dirile gore lonaka lwa baba ba gago lo nne kwa godimo.
18  Pelo ya bone e goetse kwa go Jehofa, wena lobota lwa ga morwadia Siona.Dira gore dikeledi di fologe fela jaaka molatswana o o phothoselang motshegare le bosigo.Se ikgwaralatse. A thaka ya leitlho la gago e se ka ya didimala.
19  Ema! Kua mo bosigong kwa tshimologong ya ditebelo tsa moso.Tshela pelo ya gago fa pele ga sefatlhego sa ga Jehofa fela jaaka metsi.Tsholeletsa magofi a gago kwa go ene ka ntlha ya moya wa bana ba gago,Ba ba koafalang ka ntlha ya leuba kwa tlhogong ya mebila yotlhe.
20  Bona, tlhe Jehofa, mme o lebe yo o mo diretseng ka bosetlhogo ka mokgwa ono.A basadi ba tshwanetse go nna ba ja maungo a bone, bana ba ba belegweng ba bopegile sentle,Kgotsa a moperesiti le moporofeti ba tshwanetse go bolaelwa mo lefelong le le boitshepo la ga Jehofa?
21  Mosimane le monnamogolo ba rapame mo mmung wa mebila.Makgarebane a me le makau a me a ole ka tšhaka.O bolaile mo motlheng wa bogale jwa gago. O bolaile; ga o a ka wa nna le bopelotlhomogi bope.
22  Jaaka mo letsatsing la moletlo o ne wa tlhaeletsa mafelo a me a boagi jwa boeng gotlhe fela.Mme mo letsatsing la tšhakgalo ya ga Jehofa go ne go se na mofalodi kgotsa yo o salang;Ba ke ba belegeng ba bopegile sentle ka ba ka ba godisa, mmaba wa me o ba fedisitse.
3  Ke nna monna yo o nonofileng yo o boneng pogisego ka ntlha ya lore lwa tšhakgalo ya gagwe.
2  Ke nna yo a nkgogileng a ba a ntira gore ke tsamaye mo lefifing e seng mo leseding.
3  Eleruri, o fetola seatla sa gagwe kgatlhanong le nna kgapetsakgapetsa letsatsi lotlhe.
4  O dirile gore nama ya me le letlalo la me di onale. O robagantse marapo a me.
5  O agile kgatlhanong le nna, gore a tle a ntikanyetse ka semela se se botlhole le ka bothata.
6  O ntirile gore ke nne mo mafelong a a lefifi jaaka batho ba ba suleng nako e telele.
7  O nthibetse jaaka e kete ka lobota lwa leje, gore ke se ka ka tsamaya. O dirile mehiri ya me ya kgotlho boima.
8  Gape, fa ke ikuela gore ke thusiwe e bile ke goa ke kopa thuso, o kgoreletsa thapelo ya me.
9  O thibile ditsela tsa me ka leje le le betlilweng. O sokile ditsela tsa me.
10  Mo go nna o ntse jaaka bera e e laletseng, jaaka tau e e mo mafelong a go iphitlha.
11  O tlhakatlhakantse ditsela tsa me, e bile o dira gore ke nne jaaka legola fela. O ntirile yo o kgakgabetseng.
12  O gatile bora jwa gagwe, mme o ntlhoma jaaka sekonopiwa sa motswi.
13  O tsentse barwa ba mokotlopo wa gagwe mo teng ga diphilo tsa me.
14  Ke dule setshego mo bathong botlhe ba ba kgatlhanong le nna, le setlhogo sa pina ya bone letsatsi lotlhe.
15  O mphile dilo tse di bogalaka tse di lekaneng. O ntladitse ka longana.
16  Mme o dira gore meno a me a rojwe ke matlapana. O dirile gore ke kotlomane mo meloreng.
17  Le wena o a latlha gore moya wa me o se ka wa nna le kagiso. Ke lebetse gore molemo ke eng.
18  Mme ke nna ke re: “Tlotlomalo ya me e nyeletse, le tebelelo ya me mo go Jehofa.”
19  Gakologelwa pogisego ya me le go tlhoka ga me legae, longana le semela se se botlhole.
20  Ruri moya wa gago o tla gakologelwa o bo o obega ka ntlha ya me.
21  Seno ke sone se ke tla se busetsang mo pelong ya me. Ke gone ka moo ke tla bontshang boikutlo jwa go leta.
22  Ke ditiro tsa bopelonomi jwa lorato tsa ga Jehofa, go bo re sa fela, ka gonne mautlwelobotlhoko a gagwe ruri ga a na go khutla.
23  A masha moso mongwe le mongwe. Boikanyegi jwa gago bo bogolo.
24  “Jehofa ke kabelo ya me,” go buile moya wa me, “ke gone ka moo ke tla bontshang boikutlo jwa go mo leta.”
25  Jehofa o molemo mo go yo o solofetseng mo go ene, mo moyeng o o nnang o mmatla.
26  Go molemo gore motho a lete poloko ya ga Jehofa, le eleng ka tidimalo.
27  Go molemo gore monna yo o nonofileng a tshole jokwe mo bosheng jwa gagwe.
28  A a nne a le nosi mme a didimale, ka gonne o beile sengwe mo go ene.
29  A a beye molomo wa gagwe mo loroleng. Gongwe go na le tsholofelo.
30  A a neye yo o mo itayang lerama la gagwe. A a kgobiwe ka tekano.
31  Gonne Jehofa ga a na go nna a latlha ka bosakhutleng.
32  Gonne le fa a bakile khutsafalo, gape ruri o tla bontsha kutlwelobotlhoko go ya ka letlotlo la bopelonomi jwa gagwe jwa lorato.
33  Gonne ga a bogisa kgotsa ga a hutsafatse bomorwa batho go tswa mo pelong ya gagwe.
34  Gore motho a gatakele magolegwa otlhe a lefatshe kafa tlase ga dinao tsa gagwe,
35  Go faposa katlholo ya monna yo o nang le maatla fa pele ga sefatlhego sa Mogodimodimo,
36  Go sokamisa motho mo kgetsing ya gagwe ya molao, Jehofa ka boene ga a go amogele.
37  Jaanong, ke mang yo o rileng sengwe se tshwanetse go direga fa Jehofa ka boene a sa laela jalo?
38  Mo molomong wa Mogodimodimo ga go tswe dilo tse di bosula le se se molemo.
39  Motho yo o tshelang o ka nnela jang go ngongorega, monna yo o nang le maatla, ka ntlha ya boleo jwa gagwe?
40  A ko re hukutseng ditsela tsa rona re di tlhotlhomise, mme re boeleng kwa go Jehofa.
41  A re tsholeletseng pelo ya rona mmogo le magofi a rona kwa Modimong kwa magodimong:
42  “Rona re dirile ditlolo, e bile re itshwere ka botsuolodi. Wena ga o a itshwarela.
43  O thibile ka bogale gore o se ka wa atamelwa, mme o nna o re latelela. O bolaile; ga o a bontsha bopelotlhomogi bope.
44  O thibile ka leru le legolo gore o se ka wa atamelwa, gore thapelo e se ka ya feta.
45  O re dira matladika le matlakala fela mo gare ga ditšhaba.”
46  Baba botlhe ba rona ba re buletse molomo wa bone.
47  Poifo le khuti di fetogile go nna tsa rona, kgakgabalo le tshenyego.
48  Leitlho la me le nna le elela melatswana ya metsi ka ntlha ya tshenyego ya morwadia batho ba me.
49  Leitlho la me le a tshologa mme ga le kitla le iketla, mo e leng gore ga go na boikhutso,
50  Go fitlha Jehofa a leba kwa tlase a bo a bona go tswa kwa legodimong.
51  Leitlho la me le diretse moya wa me ka bosetlhogo, ka ntlha ya bomorwadia motse wa me botlhe.
52  Baba ba me ba ntsomile fela jaaka nonyane, go se na lebaka.
53  Ba didimaditse botshelo jwa me mo kgatamping, mme ba ne ba nna ba nkonopa ka maje.
54  Metsi a eletse mo godimo ga tlhogo ya me. Ke rile: “Ruri ke tla kgaolwa!”
55  Ke biditse leina la gago, tlhe Jehofa, ke le mo kgatamping e e kwa tlasetlase.
56  O tshwanetse go utlwa lentswe la me. O se ka wa subela tsebe ya gago kgololo ya me le go goa ga me ke kopa thuso.
57  O atametse mo letsatsing le ke neng ka nna ka go bitsa ka lone. O ne wa re: “O se ka wa boifa.”
58  O bueletse go tlhabana ga moya wa me, wena Jehofa. O rekolotse botshelo jwa me.
59  Wena Jehofa, o bone phoso e ke e diretsweng. Tsweetswee a ko o nkatlholele.
60  O bone pusoloso ya bone yotlhe, dikakanyo tsa bone tsotlhe tse di leng kgatlhanong le nna.
61  O utlwile kgobo ya bone, wena Jehofa, dikakanyo tsa bone tsotlhe tse di leng kgatlhanong le nna,
62  Dipounama tsa ba ba ntsogologelang le go ntsheba ga bone letsatsi lotlhe.
63  A ko o lebe go nna ga bone le go ema ga bone. Ke nna setlhogo sa pina ya bone.
64  O tla ba busetsa tshwaro, wena Jehofa, go ya ka tiro ya diatla tsa bone.
65  O tla ba naya pelo e e se nang maitseo, phutso ya gago mo go bone.
66  O tla ba latelela ka bogale mme o ba nyeletse ka fa tlase ga magodimo a ga Jehofa.
