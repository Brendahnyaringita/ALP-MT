1  Simone Petere, motlhanka e bile e le moaposetoloi wa ga Jesu Keresete, ke kwalela ba ba amogetseng tumelo, ba ba tsewang ba na le tshiamelo e e lekanang le ya rona, ka tshiamo ya Modimo wa rona le Mmoloki Jesu Keresete:
2  E kete lo ka okelediwa bopelonomi jo bo sa re tshwanelang le kagiso ka kitso e e boammaaruri ka Modimo le ka Jesu Morena wa rona,
3  e re ka jaana maatla a gagwe a bomodimo a re neile mahala dilo tsotlhe tse di amanang le botshelo le boineelo jwa bomodimo, ka kitso e e boammaaruri ka ene yo o neng a re bitsa ka kgalalelo le molemo.
4  O re neile ditsholofetso tsa botlhokwatlhokwa le tse dikgolo thata ka dilo tseno mahala, gore ka tsone lo nne batlhakanedi mo tlholegong ya bomodimo, ka lo falotse mo go boleng mo go mo lefatsheng mo go bakwang ke keletso e e fekeetsang.
5  Ee, ka lone lebaka leno, ka go arabela lo tsenya boiteko jotlhe ka tlhoafalo, tsenyang mo tumelong ya lona molemo, mo molemong wa lona, kitso,
6  mo kitsong ya lona boikgapo, mo boikgapong jwa lona boitshoko, mo boitshokong jwa lona boineelo jwa bomodimo,
7  mo boineelong jwa lona jwa bomodimo lorato lwa bokaulengwe, mo loratong lwa lona lwa bokaulengwe lorato.
8  Gonne fa dilo tseno di le teng mo go lona di bile di penologa, di tla lo itsa go nna ba ba sa direng kgotsa ba ba sa ungweng malebana le kitso e e boammaruri ya Morena wa rona Jesu Keresete.
9  Gonne fa dilo tseno di se gone mo mothong, o foufetse, o budulaletse lesedi, mme o nnile yo o lebalang bobe go ntlafadiwa ga gagwe mo maleong a gagwe a bogologolo tala.
10  Ka lebaka leno, bakaulengwe, tswelelang lo dira bojotlhe jwa lona gore lo itlhomamisetse go bidiwa le go tlhophiwa ga lona; gonne fa lo nna lo dira dilo tseno le ka motlha ga lo kitla lo palelwa ka gope.
11  Tota e bile, ka tsela eno lo tla newa ka bogolo go tsena mo bogosing jo bo sa khutleng jwa Morena wa rona le Mmoloki Jesu Keresete.
12  Ka lebaka leno ke tla go dira mokgwa go lo gakolola ka metlha ka dilo tseno, le mororo lo di itse lo bile lo tlhomame mo boammaaruring jo bo leng mo go lona.
13  Mme ke go tsaya go siame, fa fela ke sa ntse ke le mo motlaaganeng ono, go lo kurusa e le go lo gakolola,
14  ke itse jaaka ke itse gore go apolwa ga motlaagana wa me go tloga go diragala, fela jaaka le Morena wa rona Jesu Keresete a ne a nkaela.
15  Jalo le nna ke tla dira bojotlhe jwa me ka nako nngwe le nngwe gore, fa ke sena go tloga, lo tle lo kgone go ikumakela dilo tseno.
16  Nnyaa, e ne e se ka go latela dipolelo tsa maaka tse di logetsweng maano ka boferefere go bo re ne ra lo tlwaelanya le maatla le go nna gone ga Morena wa rona Jesu Keresete, mme e ne e le ka go bo re ne re fetogile basupi ba ba boneng tlotlomalo ya gagwe ka matlho.
17  Gonne o ne a amogela tlotlo le kgalalelo go tswa kwa Modimong Rara, fa kgalalelo e kgolo e ne e tlisa mafoko a a tshwanang le ano mo go ene: “Yono ke morwaake, moratwa wa me, yo nna ka bonna ke mo amogetseng.”
18  Ee, mafoko ano re ne ra a utlwa a bolelwa go tswa legodimong fa re ne re na le ene mo thabeng e e boitshepo.
19  Ka gone re na le lefoko la boporofeti le tlhomamisitswe segolo; e bile lo dira sentle go le ela tlhoko jaaka lobone lo lo phatsimang mo lefelong le le lefifi, go fitlha letsatsi le tloga le tswa le mphatlalatsane a tlhaba, mo dipelong tsa lona.
20  Gonne sa ntlha lo itse seno, gore ga go boporofeti bope jwa Lokwalo jo bo tswang mo phuthololong epe ya motho ka boene.
21  Gonne ga go ka nako epe boporofeti bo neng jwa tlisiwa ka thato ya motho, mme batho ba ne ba bua se se tswang kwa Modimong e re ka ba ne ba tlhotlhelediwa ke moya o o boitshepo.
2  Le fa go ntse jalo, gape go ne ga nna le baporofeti ba maaka mo bathong, fela jaaka gape go tla nna le barutisi ba maaka mo go lona. Bone bano ka go kukunela ba tla tlisa mo teng makoko a a senyang gape ba tla itatola le e leng mong wa bone yo o ba rekileng, ba itlisetsa tshenyego e e bofefo.
2  Mo godimo ga moo, ba le bantsi ba tla latela ditiro tsa bone tsa boitshwaro jo bo repileng, mme ka ntlha ya bano tsela ya boammaaruri e tla buiwa ka go kgojwa.
3  Gape, ka keletso ya bopelotshetlha, ba tla lo dirisa ka tsela e e sa tshwanelang ka mafoko a tsietso. Mme bone, katlholo ya go tswa bogologolong ga e tsamaye ka bonya, le tshenyego ya bone ga e otsele.
4  Eleruri fa Modimo a se kile a ithiba go otlhaya baengele ba ba neng ba leofa, mme, ka go ba latlhela mo teng ga Tatarase, o ne a ba tsenya mo dikhuting tsa lefifi le le kwenneng gore ba beelwe katlholo;
5  e bile o ne a se ka a ithiba go otlhaya lefatshe la bogologolo, mme a boloka Noa, moreri wa tshiamo, a babalesegile le ba bangwe ba le supa fa a ne a tlisa morwalela mo lefatsheng la baikepi;
6  mme ka go dira metse ya Sodoma le Gomora melora fela o ne a ba bona molato, a tlhomela baikepi sekao sa dilo tse di tla tlang;
7  mme o ne a golola Lote yo o siameng, yo o neng a tshwenyegile thata ka go itlhapedisa mo boitshwarong jo bo repileng ga batho ba ba tlhokomologang molao—
8  gonne monna yo o siameng yoo, ka se a neng a se bona le se a neng a se utlwa fa a ne a nna gareng ga bone letsatsi le letsatsi o ne a tlhokofatsa moya wa gagwe o o siameng ka ntlha ya ditiro tsa bone tsa go tlhoka molao—
9  Jehofa o itse kafa a ka gololang batho ba boineelo jwa bomodimo mo tekong ka gone, mme a beele batho ba ba sa siamang letsatsi la katlholo gore ba kgaolwe,
10  le fa go ntse jalo, segolobogolo ba ba tswelelang ba sala nama morago ka keletso ya go e leswafatsa le ba ba lebelang borena kwa tlase. E re ka ba le pelokgale, ba rata gore go dirwe ka tsela ya bone fela, ga ba tshosiwe ke ba ba galalelang mme ba bua ka tsela ya go kgoba,
11  fa baengele bone, le mororo ba le bagolwane ka nonofo le maatla, ba sa ba latofatse ka mafoko a go kgoba, ba sa dire jalo ka go bo ba tlotla Jehofa.
12  Mme banna bano, jaaka diphologolo tse di sa akanyeng tse ka tlholego di tsaletsweng go tshwarwa le go senngwa, mo dilong tse ba se nang kitso ka tsone e bile ba bua ka tsone ka go kgoba, ba tla bo ba senngwe mo tseleng ya bone ya tshenyego,
13  ba iphosetsa e le maduo a go dira phoso. Ba tsaya botshelo jwa manobonobo mo nakong ya motshegare e le monate. Ke dilabe le batho ba ba bogole, ba itlhapedisa ka go ja monate kwantle ga boithibo mo dithutong tsa bone tse di tsietsang fa ba ntse ba ja mekete mmogo le lona.
14  Ba na le matlho a a tletseng boaka a a bileng a sa kgone go bakela boleo, e bile ba hepisa meya e e sa nitamang. Ba na le pelo e e thapisitsweng mo keletsong ya bopelotshetlha. Ke bana ba ba hutsegileng.
15  Ka go tlogela tselana e e tlhamaletseng, ba timeditswe. Ba latetse tselana ya ga Balaame, morwa Beore, yo o neng a rata maduo a go dira phoso,
16  mme a kgalemelelwa go tlola ga gagwe se se neng se siame. Pelesa e e se nang lentswe, e bua ka lentswe la motho, e ne ya kgoreletsa tsela ya botsenwa ya moporofeti yono.
17  Bano ke didiba tse di se nang metsi, le meuwane e e kgweediwang ke matsubutsubu a a bogale, mme ba beetswe bontsho jwa lefifi.
18  Gonne ba bua dipolelwana tsa boikgogomoso tse di se nang poelo, mme ka dikeletso tsa nama le ka mekgwa e e repileng ba hepisa ba ba sa tswang go falola mo bathong ba ba itshwarang ka tsela ya go fapoga.
19  Fa ba ntse ba ba solofetsa kgololesego, bone ka bobone ba tshela jaaka batlhanka ba go bola. Gonne le fa e le mang yo o fenngwang ke yo mongwe o dirwa motlhanka ke yono.
20  Eleruri fa e le gore, morago ga go falola mo dilong tse di leswafatsang tsa lefatshe ka kitso ya boammaaruri ya Morena le Mmoloki Jesu Keresete, ba boa ba tsenelela gape mo go tsone dilo tseno mme ba fenngwa, maemo a bofelo a maswe mo go bone go feta a ntlha.
21  Gonne go ka bo go ba nnetse botoka gore ba bo ba se kile ba itse sentle tselana ya tshiamo go na le gore fa ba sena go e itse sentle ba fularele taolo e e boitshepo e ba neng ba e newa.
22  Lefoko la seane se se boammaaruri le ba diragaletse le le reng: “Ntša e boetse matlhatseng a yone, le kolobe e namagadi e e neng e tlhapisitswe, e boetse kwa go bidikameng mo lorageng.”
3  Baratwa, leno jaanong ke lekwalo la bobedi le ke le lo kwalelang, le mo go lone, jaaka mo go la me la ntlha, ke kurusang bokgoni jwa lona jwa go akanya jo bo phepa e le go lo gakolola,
2  gore lo gakologelwe mafoko a a neng a buiwa pelenyana ke baporofeti ba ba boitshepo le taolo ya Morena le Mmoloki ka baaposetoloi ba lona.
3  Gonne sa ntlha lo itse seno, gore mo metlheng ya bofelo go tla tla basotli ka go sotla ga bone, ba tswelela go ya ka dikeletso tsa bone
4  mme ba re: “Go kae go nna gone mono ga gagwe mo go solofeditsweng? Aitsane, go tswa letsatsing le borraaronamogologolwane ba neng ba robala mo losong ka lone, dilo tsotlhe di sa ntse di ntse jaaka go tswa kwa tshimologong ya popo.”
5  Gonne, go ya ka keletso ya bone, ntlha eno ga ba kgone go e lemoga, gore go ne go na le magodimo go tswa bogologolong le lefatshe le eme le kitlane go tswa mo metsing e bile le le mo gare ga metsi ka lefoko la Modimo;
6  mme lefatshe la nako eo le ne la senngwa ka dilo tseo fa le ne le rwalelelwa ka metsi.
7  Mme magodimo le lefatshe tse di gone jaanong di boloketswe molelo ka lone lefoko leo e bile di beilwe go ya letsatsing la katlholo le la go senngwa ga baikepi.
8  Le fa go ntse jalo, lo se ka lwa tlhoka go lemoga ntlha eno e le nngwe fela, baratwa, gore letsatsi le le lengwe mo go Jehofa le ntse jaaka dingwaga di le sekete le dingwaga di le sekete di ntse jaaka letsatsi le le lengwe.
9  Jehofa ga a bonya mabapi le tsholofetso ya gagwe, jaaka batho bangwe ba tsaya gore ke bonya, mme o pelotelele le lona ka gonne ga a eletse gore ope a senngwe mme o eletsa gore botlhe ba fitlhe mo boikwatlhaong.
10  Le fa go ntse jalo letsatsi la ga Jehofa le tla tla jaaka legodu, le mo go lone magodimo a tla fetang ka modumo o o sumang, mme dilo tse di a bopang e re ka di tla bo di le mogote thata di tla nyerologa, mme lefatshe le ditiro tse di mo go lone di tla senolwa.
11  E re ka dilo tseno tsotlhe di tshwanetse tsa nyerologa jalo, ana lo tshwanetse go nna batho ba mofuta ofe mo ditirong tse di boitshepo tsa boitshwaro le ditiro tsa boineelo jwa bomodimo,
12  lo letetse e bile lo ntse lo akantse thata ka go nna gone ga letsatsi la ga Jehofa, le mo go lone magodimo ka a tla bo a le mo molelong a tla nyerologang le dilo tse di a bopang ka di tla bo di le mogote thata di tla nyerologang!
13  Mme go na le magodimo a masha le lefatshe le lesha tse re di letetseng go ya ka tsholofetso ya gagwe, mme ruri go tla nna tshiamo mo go tsone.
14  Ka gone, baratwa, e re ka lo letetse dilo tseno, dirang bojotlhe jwa lona gore kwa bofelong a lo fitlhele lo se na selabe lo se na molato e bile lo le mo kagisong.
15  Mo godimo ga moo, tsayang bopelotelele jwa Morena wa rona e le poloko, fela jaaka mokaulengwe wa rona yo o rategang Paulo go ya ka botlhale jo a bo filweng le ene a lo kwaletse,
16  a bua ka dilo tseno jaaka a dira le mo makwalong otlhe a gagwe. Le fa go ntse jalo, mo go one go na le dilo dingwe tse di thata go tlhaloganngwa, tse ba ba sa rutwang le ba ba sa nitamang ba di sokamisang, jaaka ba dira le ka Dikwalo tse dingwe tsotlhe, gore ba senngwe.
17  Jalo, lona baratwa, ka lo na le kitso eno go sa le gale, nnang lo itisitse gore lo se ka lwa ya le bone ka go fapoga ga batho ba ba tlhokomologang molao mme lwa wa mo go nitameng ga lona.
18  Nnyaa, mme tswelelang lo gola mo bopelonoming jo bo sa re tshwanelang le mo kitsong ya Morena wa rona le Mmoloki Jesu Keresete. Kgalalelo e nne go ene jaanong le go ya letsatsing la bosafeleng.
