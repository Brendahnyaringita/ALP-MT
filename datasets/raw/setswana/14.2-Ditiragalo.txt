10  Mme Rehoboame a ya kwa Shekema, gonne Iseraele yotlhe e ne e tlile kwa Shekema go mo dira kgosi.
2  Mme ga diragala gore fela fa Jeroboame morwa Nebate a utlwa seo fa a ne a sa ntse a le kwa Egepeto, (ka gonne o ne a tshabile ka ntlha ya ga kgosi Solomone,) Jeroboame a boa ka yone nako eo go tswa kwa Egepeto.
3  Ka jalo ba roma ba mmitsa, mme Jeroboame le Iseraele yotlhe ba tla ba bua le Rehoboame, ba re:
4  “Rrago ene, o ne a thatafatsa jokwe ya rona; jaanong wena dira gore tirelo e e thata ya ga rrago le jokwe e e boima e a neng a e baya mo go rona e nne motlhofo, mme re tla go direla.”
5  Foo a ba raya a re: “Mma go fete malatsi a le mararo. Morago ga moo lo boele kwa go nna.” Ka jalo batho ba tsamaya.
6  Mme Kgosi Rehoboame a simolola go gakololana le banna ba bagolwane ba ba neng ba ntse ba direla Solomone rraagwe ka metlha fa a ne a sa ntse a tshela, a re: “Lo gakolola gore setšhaba seno se arabiwe jang?”
7  Ka jalo ba bua le ene, ba re: “Fa e le gore o tla itshupa o le molemo mo setšhabeng seno e bile o se itumedisa le go bua mafoko a a molemo le sone, le sone e tla nna batlhanka ba gago ka metlha.”
8  Le fa go ntse jalo, a tlogela kgakololo ya banna ba bagolwane e ba neng ba mo gakolotse ka yone, mme a simolola go gakololana le makawana a a neng a godile le ene, a e neng e le one a mo direlang.
9  Mme a a raya a re: “Lo gakolola gore re arabe jang setšhaba seno se se buileng le nna, se re, ‘Tlhofofatsa jokwe e rrago a e beileng mo go rona’?”
10  Makau a a neng a godile le ene a bua le ene, a re: “O bue jaana le batho bano ba ba buileng le wena, ba re, ‘Rrago ene, o dirile jokwe ya rona boima, mme wena, re e tlhofofaletse’; o ba reye o re, ‘Monwana wa me o monnye ruri o tla nna mokima go feta dinōka tsa ga rre.
11  Mme jaanong rre ene o ne a lo pega jokwe e e boima, mme nna, ke tla oketsa jokwe ya lona. Rre ene, o ne a lo kgwathisa ka dime, mme nna, ke tla lo kgwathisa ka dime tse di nang le mafuto.’”
12  Mme Jeroboame le batho botlhe ba tla mo go Rehoboame mo letsatsing la boraro, fela jaaka kgosi e ne e buile, e re: “Lo boeleng mo go nna mo letsatsing la boraro.”
13  Mme kgosi ya simolola go ba araba ka bogale. Ka jalo Kgosi Rehoboame a tlogela kgakololo ya banna ba bagolwane,
14  mme a tswelela go bua le bone go ya ka kgakololo ya makau, a re: “Ke tla dira gore jokwe ya lona e nne boima thata, e bile nna, ke tla e oketsa. Rre ene, o ne a lo kgwathisa ka dime, mme nna, ke tla lo kgwathisa ka dime tse di nang le mafuto.”
15  Mme kgosi ya se ka ya reetsa batho; gonne dilo di ne tsa direga di tswa kwa Modimong wa boammaaruri gore Jehofa a tle a diragatse lefoko la gagwe le a neng a le buile le Jeroboame morwa Nebate ka Ahija wa Moshilo.
16  Fa e le Iseraele yotlhe, ka go bo kgosi e ne ya se ka ya ba reetsa, batho jaanong ba fetola kgosi, ba re: “Re na le kabelo efe mo go Dafide? Gape ga go na boswa bope mo go morwa Jese. Mongwe le mongwe a ye kwa medimong ya gagwe wena Iseraele! Jaanong, iponele ntlo ya gago, wena Dafide.” Foo Iseraele yotlhe ya ya kwa megopeng ya yone.
17  Fa e le bomorwa Iseraele ba ba neng ba nna mo metseng ya Juda bone, Rehoboame a tswelela go ba busa.
18  Morago ga moo Kgosi Rehoboame a roma Hadorame, yo o neng a okametse ba ba neng ba pateleditswe go tsenela tiro e e boima, mme bomorwa Iseraele ba mo kgobotletsa ka maje, mme a swa. Kgosi Rehoboame ka boene a kgona go palama kara ya gagwe a tshabela kwa Jerusalema.
19  Baiseraele ba nna ba tlhanogela ntlo ya ga Dafide go tla go fitlha mo letsatsing leno.
4  Foo a dira sebeso sa kgotlho, boleele jwa sone e le dikubita di le masome a mabedi, boatlhamo jwa sone e le dikubita di le masome a mabedi, mme bogodimo jwa sone e le dikubita di le lesome.
2  Mme a dira lewatle le le thetsweng gore le nne dikubita di le lesome go tswa mo losing lo longwe lwa lone go ya losing lo longwe lwa lone, le le kgolokwe go dikologa, mme bogodimo jwa lone e ne e le dikubita di le tlhano, mme go ne go tsaya mogala wa dikubita di le masome a mararo go le dikologa lotlhe.
3  Go ne go na le mo go tshwanang le mekgabisa ya sekadigwana kafa tlase ga lone mo tikologong ya lone, e le dikologile, e le lesome mo kubiteng nngwe le nngwe, e tswaletse lewatle gotlhe fela. Mekgabisa ya sekadigwana e ne e dirile mela e mebedi, e thetswe mo foromong ya lone.
4  Le ne le eme mo godimo ga dipoo di le lesome le bobedi, tse tharo di lebile bokone, tse tharo di lebile bophirima, tse tharo di lebile borwa, le tse tharo di lebile botlhaba; mme lewatle le ne le le fa godimo ga tsone, dikarolo tsa tsone tsotlhe tse di kwa morago di ne di lebile kafa teng.
5  Mme bokima jwa lone e ne e le boatlhamo jwa seatla; le losi lwa lone lo ne lo tshwana le losi lwa senwelo, sethunya sa lesoma. Jaaka seelo, le ne le ka tshola dilekanyo tsa bata di le dikete tse tharo.
6  Mo godimo ga moo, a dira megotšwana e le lesome, a baya e metlhano kafa mojeng le e metlhano kafa molemeng, gore go tlhapelwe mo go yone. Ba ne ba tsokotsa dilo tse di amanang le tshupelo e e fisiwang mo go yone. Mme lewatle e ne e le la baperesiti gore ba tlhape mo go lone.
7  Morago ga moo a dira ditlhomo tsa dipone tsa gouta, di le lesome tsa tsone tsa polane e e tshwanang, mme a di baya mo tempeleng, di le tlhano kafa mojeng le di le tlhano kafa molemeng.
8  Go feta moo, a dira ditafole di le lesome, a bo a di emisa mo tempeleng, di le tlhano kafa mojeng le di le tlhano kafa molemeng, a ba a dira megopo e le lekgolo ya gouta.
9  Morago ga moo a dira lolwapa lwa baperesiti le kagelelo e kgolo le dikgoro tsa kagelelo eno, mme a manega dikgoro tsa tsone kgotlho.
10  Mme a baya lewatle kafa letlhakoreng la moja, kafa botlhaba, go ela ntlheng ya borwa.
11  La bofelo Hirame a dira dikane le digarawe le megopo. Ka jalo Hirame a fetsa go dira tiro e a neng a e direla Kgosi Solomone mo ntlong ya Modimo wa boammaaruri.
12  Dipilara tse pedi le ditlhogo tse di kgolokwe tsa dipilara mo godimo ga dipilara tse pedi le matloa a mabedi a a neng a bipa ditlhogo tse pedi tse dikgolokwe tsa dipilara tse di neng di le mo godimo ga dipilara
13  le digaranata di le makgolo a manè tsa matloa a mabedi, mela e mebedi ya digaranata mo letloweng lengwe le lengwe go bipa ditlhogo tse pedi tse dikgolokwe tsa dipilara tse di neng di le mo godimo ga dipilara,
14  le dikolotsana di le lesome le megotšwana e le lesome mo godimo ga dikolotsana;
15  lewatle le le lengwe le dipoo di le lesome le bobedi kafa tlase ga lone,
16  le dikane le digarawe le diforoko le dilwana tsotlhe tsa tsone Hirame-abife a di direla Kgosi Solomone e le tsa ntlo ya ga Jehofa, tsa kgotlho e e phatsimisitsweng.
17  Kgosi e ne ya di thela mo mmung o mokima fa gare ga Sukothe le Sereda mo kgaolong ya Joredane.
18  Ka jalo Solomone a dira dilwana tseno tsotlhe di le dintsi thata, gonne selekanyo sa bokete jwa kgotlho se ne se sa tlhomamisiwe.
19  Mme Solomone a dira dilwana tsotlhe tse di neng di le mo ntlong ya Modimo wa boammaaruri le sebeso sa gouta le ditafole di na le senkgwe sa tshupo mo godimo ga tsone,
20  le ditlhomo tsa dipone le dipone tsa tsone tsa gouta e e itshekileng, gore a di tshube fa pele ga phaposi e e kwa tengteng go ya ka molao;
21  le dithunya le dipone le ditimalobone tsa gouta, (e ne e le gouta e e itshekileng go gaisa yotlhe,)
22  le ditimamolelo le megopo le dinwelo le ditsholamolelo, tsa gouta e e itshekileng, le botseno jwa ntlo, dikgoro tsa teng tse di kafa teng tsa Boitshepo jwa Maitshepo le dikgoro tsa ntlo ya tempele, tsa gouta.
26  Go tswa foo batho botlhe ba Juda ba tsaya Usia, a na le dingwaga di le lesome le borataro, mme ba mo dira kgosi mo boemong jwa ga rraagwe e bong Amasia.
2  Ke ene yo o neng a aga Elothe sesha mme a e busetsa Juda morago ga kgosi e sena go lala le borraayonemogologolwane.
3  Usia o ne a na le dingwaga di le lesome le borataro fa a simolola go busa, mme a busa dingwaga di le masome a matlhano le bobedi mo Jerusalema. Leina la ga mmaagwe e ne e le Jekolia wa Jerusalema.
4  Mme a nna a dira se se siameng mo matlhong a ga Jehofa, go ya ka sotlhe se Amasia rraagwe a neng a se dirile.
5  Mme ka metlha a sekamela mo go batleng Modimo mo metlheng ya ga Sekarea, motlhatlheledi wa gore go boifiwe Modimo wa boammaaruri; mme, mo metlheng ya go batla ga gagwe Jehofa, Modimo wa boammaaruri a mo atlegisa.
6  Mme a tswa a ya go tlhabana le Bafilisitia mme a thuba lobota lwa Gathe le lobota lwa Jabene le lobota lwa Ashedoda, morago ga moo a aga metse mo karolong ya naga ya Ashedoda le mo gare ga Bafilisitia.
7  Modimo wa boammaaruri a tswelela go mo thusa mo Bafilisitieng le Baarabia ba ba neng ba nna kwa Gurebaale le Meunime.
8  Mme Baamona ba simolola go naya Usia sehuba. Kgabagare go tuma ga gagwe ga ya go fitlha le kwa Egepeto, gonne o ne a bontsha nonofo ka selekanyo se se sa tlwaelegang.
9  Mo godimo ga moo, Usia a aga ditora kwa Jerusalema kwa Kgorong ya Kgokgotsho le kwa Kgorong ya Mokgatšha le kwa Loboteng lo lo Tshegetsang Kago, a di nonotsha.
10  Mo godimo ga moo, a aga ditora mo nageng, a ba a epa megobe e le mentsi (gonne go ne go na le diruiwa di le dintsi thata tse e neng ya nna tsa gagwe), le mo Shefela le mo nageng e e kwa godimo e e sebatla. Go ne go na le balemirui le babaakanyi ba mofine mo dithabeng le mo Karemele, gonne o ne a itshupa e le morati wa temothuo.
11  Mo godimo ga moo, Usia a nna le mophato o o tsenang mo ntweng, ba ba tswang ka tirelo ya sesole ba le mephato ya masole, ka palo ya go kwadisiwa ga bone ka seatla sa ga mokwaledi Jeiele le Maaseia modiredi yo o mo taolong ya ga Hanania wa dikgosana tsa kgosi.
12  Palo yotlhe ya ditlhogo tsa ba matlo a borre, ya banna ba ba pelokgale ba ba thata, e ne e le dikete di le pedi le makgolo a le marataro.
13  Mme mephato ya sesole e e neng e le mo taolong ya bone e ne e le banna ba le dikete di le makgolo a le mararo le bosupa le makgolo a le matlhano ba ba tsenang mo ntweng ka maatla a mophato wa sesole go thusa kgosi kgatlhanong le mmaba.
14  Mme Usia a tswelela a ba baakanyetsa, a baakanyetsa mophato otlhe, dithebe le marumo le ditlhoro tsa phemelo le meitshomelo ya phemelo le mara le maje a motsekedi.
15  Mo godimo ga moo, a dira dibetsa tsa ntwa mo Jerusalema, tse di tlhamilweng ke batho, gore di tle di nne mo godimo ga ditora le mo godimo ga dikhutlo, gore di hule marumo le maje a magolo. Ka gone go tuma ga gagwe ga tswela kgakala thata, gonne o ne a thusiwa ka tsela e e gakgamatsang tota go fitlha a nonofa.
16  Le fa go ntse jalo, fela fa a sena go nonofa, pelo ya gagwe ya nna mabela gore a bo a dire bosula, mo a neng a direla Jehofa Modimo wa gagwe ka go tlhoka boikanyegi mme a tla mo tempeleng ya ga Jehofa go tla go fisa maswalo mo sebesong sa maswalo.
17  Ka yone nako eo moperesiti Asaria a tsena morago ga gagwe a na le baperesiti ba ga Jehofa, banna ba le masome a le robedi ba ba pelokgale.
18  Foo ba emelelana le kgosi Usia ba mo raya ba re: “Ga se tiro ya gago, wena Usia, go fisetsa Jehofa maswalo, mme ke tiro ya baperesiti e bong bomorwa Arone, ba ba itshepisitsweng, gore ba fise maswalo. Tswa mo lefelong le le boitshepo; gonne o dirile ka go tlhoka boikanyegi, e bile Jehofa Modimo ga a go lebe e le kgalalelo mo go wena.”
19  Mme Usia a galefa go sa ntse go na le leiswana mo seatleng sa gagwe la go fisa maswalo, mme, fa a sa ntse a galefetse baperesiti, lepero la mo tswa ka tshoganyetso mo phatleng fa pele ga baperesiti mo ntlong ya ga Jehofa fa thoko ga sebeso sa maswalo.
20  E rile moperesiti yo mogolo Asaria le baperesiti botlhe ba retologela kwa go ene, bona, a bo a iteilwe ka lepero mo phatleng! Ka jalo ba mo tlosa ka bonako moo, mme le ene a itlhaganelela go tswa, ka gonne Jehofa o ne a mo iteile.
21  Mme kgosi Usia a tswelela e le molepero go fitlha mo letsatsing la loso lwa gagwe, mme a tswelela a nna mo ntlong a rebotswe mo ditirong, e le molepero; gonne o ne a kgaotswe mo ntlong ya ga Jehofa, fa Jothame morwawe a ne a okametse ntlo ya kgosi, a atlhola batho ba lefatshe leo.
22  Mme ditiragalo tse dingwe tsotlhe tsa ga Usia, tsa ntlha le tsa bofelo, Isaia morwa moporofeti Amosi o di kwadile.
23  La bofelo Usia a lala le borraagwemogologolwane; ka jalo ba mo fitlha le borraagwemogologolwane, mme e le mo nageng ya go fitlhela e e neng e le ya dikgosi, gonne ba ne ba re: “Ke molepero.” Mme Jothame morwawe a simolola go busa mo boemong jwa gagwe.
11  E rile Rehoboame a goroga kwa Jerusalema, ka yone nako eo a phutha ntlo ya Juda le Benjamine, banna ba ba tlhophilweng ka kelotlhoko ba le dikete di le lekgolo le masome a le robedi ba ba nonofileng gore ba ye ntweng, gore ba tlhabane le Iseraele gore ba tle ba busetse bogosi mo go Rehoboame.
2  Foo lefoko la ga Jehofa la tla mo go Shemaia monna wa Modimo wa boammaaruri, le re:
3  “Bua le Rehoboame morwa Solomone kgosi ya Juda le Iseraele yotlhe mo Juda le Benjamine, o re,
4  ‘Jehofa o buile jaana: “Lo se ka lwa tlhatloga lwa ya go tlhabana le bomorwarraalona. A mongwe le mongwe wa lona a boele kwa ntlong ya gagwe, gonne selo seno se diregile ka go rata ga me.”’” Ka jalo ba utlwa lefoko la ga Jehofa mme ba boa ba se ka ba tsogologela Jeroboame.
5  Mme Rehoboame a tswelela go nna mo Jerusalema mme a aga metse e e sireletsegileng mo Juda.
6  Ka jalo a aga sesha Bethelehema le Etame le Tekoa,
7  le Bethe-sure le Soko le Adulama,
8  le Gathe le Mareshahe le Siife,
9  le Adoraime le Lakishe le Aseka,
10  le Sora le Aijalona le Heberone, metse e e sireletsegileng, e e neng e le kwa Juda le Benjamine.
11  Mo godimo ga moo, a nonotsha mafelo a a sireletsegileng a ba a tlhoma baeteledipele mo go one le dijo le leokwane le beine,
12  mme mo metseng yotlhe e e farologaneng dithebe tse dikgolo le marumo; mme a tswelela go a nonotsha fela thata. Mme Juda le Benjamine tsa tswelela e le tsa gagwe.
13  Mme baperesiti le Balefi ba ba neng ba le mo Iseraele yotlhe ba ema fa thoko ga gagwe go tswa mo dikarolong tsotlhe tsa bone tsa naga.
14  Gonne Balefi ba ne ba tlogetse mafulo a bone le thuo ya bone mme ba tla mo Juda le Jerusalema, ka gonne Jeroboame le bomorwawe ba ne ba ba tlositse mo go direleng e le baperesiti ba ga Jehofa.
15  Mme a itlhomela baperesiti ba mafelo a a kwa godimo mo tirong, le ba madimona a a bopegileng jaaka dipodi le ba dinamane tse a neng a di dirile.
16  Mme ba ba neng ba ba setse morago go tswa ditsong tsotlhe tsa Iseraele ba ba neng ba dira gore pelo ya bone e batle Jehofa Modimo wa Iseraele bone ka bobone ba tla mo Jerusalema ba tla go ntshetsa Jehofa Modimo wa borraabonemogologolwane setlhabelo.
17  Mme ba nna ba nonotsha bogosi jwa Juda le go tlhomamisa Rehoboame morwa Solomone dingwaga di le tharo, gonne ba ne ba tsamaya mo tseleng ya ga Dafide le Solomone dingwaga di le tharo.
18  Foo Rehoboame a tsaya Mahalathe morwadia Jerimothe morwa Dafide go nna mosadi wa gagwe, le wa ga Abihaile morwadia Eliabe morwa Jese.
19  Fa nako e ntse e tsamaya a mo tsholela bana ba basimane, Jeushe le Shemaria le Sahame.
20  Morago ga gagwe a tsaya Maaka morwadia ngwana wa ga Abesalome. Fa nako e ntse e tsamaya a mo tsholela Abija le Atai le Sisa le Shelomithe.
21  Mme Rehoboame o ne a rata Maaka morwadia ngwana wa ga Abesalome thata go gaisa basadi ba bangwe botlhe ba gagwe le bagadingwana ba gagwe; gonne o ne a tsere basadi ba le lesome le borobedi, le bagadingwana ba le masome a marataro, mo a neng a nna rra bana ba basimane ba le masome a mabedi le borobedi le bana ba basetsana ba le masome a marataro.
22  Ka gone Rehoboame a tlhoma Abija morwa Maaka mo tirong go nna tlhogo, go nna moeteledipele wa bomorwarraagwe, gonne o ne a akanya go mo dira kgosi.
23  Le fa go ntse jalo, o ne a dira ka tlhaloganyo mme a phatlalaletsa bangwe ba bomorwawe botlhe kwa mafatsheng otlhe a Juda le a Benjamine, kwa metseng yotlhe e e sireletsegileng, mme a ba naya dijo tse dintsi a bo a ba batlela basadi ba le bantsintsi.
8  Mme ga diragala kwa bokhutlong jwa dingwaga di le masome a mabedi, tse mo go tsone Solomone a neng a agile ntlo ya ga Jehofa le ntlo ya gagwe,
2  gore metse e Hirame a neng a e neile Solomone—Solomone a e aga sesha a bo a dira gore bomorwa Iseraele ba nne mo go yone.
3  Mo godimo ga moo, Solomone a ya kwa Hamathe-soba mme a e fenya.
4  Morago ga moo a aga Tadamore sesha mo nageng le metse yotlhe ya bobolokelo e a neng a e agile kwa Hamathe.
5  Mme a aga Bethe-horona o o kwa Godimo le Bethe-horona o o kwa Tlase, metse e e sireletsegileng e e nang le dipota, dikgoro le mophakalego,
6  le Baalathe le metse yotlhe ya bobolokelo e e neng ya nna ya ga Solomone le metse yotlhe ya dikara le metse ya bapalami ba dipitse le sengwe le sengwe se se eletsegang sa ga Solomone se a neng a eleditse go se aga mo Jerusalema le mo Lebanona le mo lefatsheng lotlhe le a neng a le laola.
7  Fa e le batho botlhe ba ba neng ba setse ba Bahite le Baamore le Baperise le Bahife le Bajebuse, ba ba neng ba se karolo ya Iseraele,
8  ba ba tswang mo go bomorwaabone ba ba neng ba tlogetswe kwa morago ga bone mo lefatsheng, ba bomorwa Iseraele ba neng ba sa ba fedisa, Solomone a nna a tlhopha batho gore ba dire tiro e e boima ya botlhanka go tla go fitlha mo letsatsing leno.
9  Mme go ne go se na bomorwa Iseraele bape ba Solomone a neng a ba dira batlhanka ba tiro ya gagwe; gonne e ne e le batlhabani le balaodi ba bathusi ba badiredibagolo ba gagwe ba masole le balaodi ba bakgweetsi ba gagwe ba dikara le ba bapalami ba gagwe ba dipitse.
10  Bano e ne e le balaodi ba bathusi ba e neng e le ba ga Kgosi Solomone, ba le makgolo a mabedi le masome a matlhano, balebedi ba batho.
11  Mme Solomone a ntsha morwadia Faro mo Motseng wa ga Dafide a mo isa kwa ntlong e a neng a e mo agetse, gonne o ne a re: “Le mororo e le mosadi wa me, ga a tshwanela go nna mo ntlong ya ga Dafide kgosi ya Iseraele, gonne mafelo a letlole la ga Jehofa le tlileng mo go one ke selo se se boitshepo.”
12  Foo Solomone a isetsa Jehofa ditlhabelo tse di fisiwang mo sebesong sa ga Jehofa se a neng a se agile fa pele ga mathudi,
13  fela jaaka e ne e le mokgwa wa letsatsi le letsatsi go dira ditshupelo tsa bosabata le tsa bongwedi ba basha le tsa meletlo e e tlhomilweng ya gararo ka ngwaga go ya ka taelo ya ga Moshe, kwa moletlong wa dikuku tse di sa bedisiwang le kwa moletlong wa dibeke le kwa moletlong wa diobo.
14  Mo godimo ga moo, a tlhoma makgamu a baperesiti gore a okamele ditirelo tsa bone go ya ka molao wa ga Dafide rraagwe, le Balefi mo maemong a bone a tiro, gore ba bake le go direla fa pele ga baperesiti jaaka mokgwa wa letsatsi le letsatsi, le balebedi ba dikgoro ka makgamu a bone a a farologaneng a dikgoro tse di farologaneng, gonne eo e ne e le taelo ya ga Dafide monna wa Modimo wa boammaaruri.
15  Mme ba se ka ba fapoga taelo ya kgosi e e neng e ya kwa baperesiting le Balefi ka ga kgang epe le ditlamelo.
16  Ka jalo tiro ya ga Solomone e ne e baakantswe yotlhe go simolola ka letsatsi la go thaiwa ga motheo wa ntlo ya ga Jehofa go fitlha e wediwa. Ntlo ya ga Jehofa ya wediwa jalo.
17  Foo Solomone a ya kwa Esione-gebere le kwa Elothe mo losing lwa lewatle mo lefatsheng la Edoma.
18  Mme ka metlha Hirame a nna a romela kwa go ene ka batlhanka ba gagwe dikepe le batlhanka ba ba nang le kitso ka lewatle, mme ba ne ba tla le batlhanka ba ga Solomone kwa Ofire mme ba tsaya ditalenta di le makgolo a le manè le masome a matlhano tsa gouta teng ba bo ba di tlisa kwa go Kgosi Solomone.
30  Mme Hesekia a roma kwa Iseraele yotlhe le Juda, a ba a kwalela Eferaime le Manase makwalo, gore ba tle kwa ntlong ya ga Jehofa kwa Jerusalema go tla go tshwarela Jehofa Modimo wa Iseraele tlolaganyo.
2  Le fa go ntse jalo, kgosi le dikgosana tsa yone le phuthego yotlhe kwa Jerusalema ba swetsa ka gore ba tshware tlolaganyo mo kgweding ya bobedi;
3  gonne ba ne ba sa kgona go e tshwara ka nako eo, ka gonne kafa letlhakoreng le lengwe, e ne e se baperesiti ba ba lekaneng ba ba neng ba iitshepisitse mme kafa letlhakoreng le lengwe, batho ba ne ba sa phuthegela kwa Jerusalema.
4  Mme selo seno se ne se siame mo matlhong a kgosi le mo matlhong a phuthego yotlhe.
5  Ka jalo ba dira tshwetso ya gore go utlwadiwe mokgosi go ralala Iseraele yotlhe, go tswa Beere-sheba go ya Dana, gore ba tle go tshwarela Jehofa Modimo wa Iseraele tlolaganyo kwa Jerusalema; gonne ba ne ba sa dira jalo ba le bantsi kafa go se se kwadilweng.
6  Ka jalo batabogi ba ba tshotseng makwalo a a tswang mo seatleng sa kgosi le sa dikgosana tsa yone ba ralala Iseraele yotlhe le Juda, le go ya ka taelo ya kgosi, ba re: “Lona bomorwa Iseraele, boelang kwa go Jehofa Modimo wa ga Aborahame, Isake le Iseraele, gore a boele mo go ba ba falotseng ba lona ba ba setseng ba ba duleng mo seatleng sa dikgosi tsa Asiria.
7  Mme lo se ka lwa nna jaaka borraalonamogologolwane le jaaka bomorwarraalona ba ba neng ba direla Jehofa Modimo wa borraabonemogologolwane ka go tlhoka boikanyegi, mo a neng a ba dira selo sa go akabalelwa, fela jaaka lo bona.
8  Jaanong lo se ka lwa thatafatsa thamo ya lona jaaka borraalonamogologolwane ba ne ba dira. Nayang Jehofa lefelo mme lo tle mo lefelong la gagwe le le boitshepo le a le itshepisitseng ka bosakhutleng mme lo direle Jehofa Modimo wa lona, gore bogale jwa gagwe jo bo tukang bo boe ka morago mo go lona.
9  Gonne fa lo boela mo go Jehofa, bomorwarraalona le bomorwaalona ba tla utlwelwa botlhoko fa pele ga bao ba ba dirileng batshwarwa, mme ba letlwe go boela mo lefatsheng leno; gonne Jehofa Modimo wa lona o pelontle e bile o kutlwelobotlhoko, mme ga a kitla a faposa sefatlhego mo go lona fa lo boela kwa go ene.”
10  Ka jalo batabogi ba tswelela, ba feta go tswa motseng go ya motseng o mongwe ba ralala lefatshe lotlhe la Eferaime le Manase, le e leng go ya kwa Sebulone; mme ka metlha ba ne ba bua ka bone ba ba ja setshego e bile ba ba sotla.
11  Ke batho ba ba tswang kwa Ashera le Manase le ba ba tswang kwa Sebulone fela ba ba neng ba ikokobetsa gore ba tle mo Jerusalema.
12  Seatla sa Modimo wa boammaaruri se ne sa itshupa gape se le mo Juda gore a ba neye pelo e le nngwe gore ba diragatse taelo ya kgosi le dikgosana mo kgannyeng ya ga Jehofa.
13  Mme ba phuthegela mmogo kwa Jerusalema, e le batho ba bantsi, go ya go tshwara moletlo wa dikuku tse di sa bedisiwang mo kgweding ya bobedi, e le phuthego ya bontsi jo bogolo thata.
14  Foo ba nanoga mme ba tlosa dibeso tse di neng di le mo Jerusalema, ba tlosa dibeso tsotlhe tsa maswalo mme ba di latlhela mo mokgatšheng o o phothoselang wa Kiderona.
15  Morago ga moo ba tlhaba phologolo e e bolaelwang tlolaganyo mo letsatsing la bolesome le bonè la kgwedi ya bobedi; mme baperesiti le Balefi ba ne ba tlhabisitswe ditlhong, mo ba neng ba iitshepisa ba bo ba tlisa ditshupelo tse di fisiwang mo ntlong ya ga Jehofa.
16  Mme ba nna ba eme mo lefelong la bone go ya ka molao wa bone, go ya ka molao wa ga Moshe monna wa Modimo wa boammaaruri, baperesiti ba kgatšha madi a ba a amogetseng mo seatleng sa Balefi.
17  Gonne go ne go na le ba le bantsi mo phuthegong ba ba neng ba sa iitshepisa; mme Balefi ba ne ba okametse go tlhabelwa ga botlhe ba ba neng ba se phepa diphologolo tse di bolaelwang tlolaganyo, gore ba ba itshepisetse Jehofa.
18  Gonne go ne go na le palo e kgolo ya batho, ba le bantsi ba tswa kwa Eferaime le Manase, Isakare le Sebulone, ba ba neng ba sa intlafatsa, gonne ba ne ba se ka ba ja tlolaganyo go ya ka se se kwadilweng; mme Hesekia o ne a ba rapelela, a re: “E kete Jehofa yo o molemo a ka itshwarela
19  mongwe le mongwe yo o baakantseng pelo ya gagwe gore e batle Modimo wa boammaaruri, Jehofa, Modimo wa borraagwemogologolwane, le mororo a sa itshekisediwa se se boitshepo.”
20  Ka jalo Jehofa a reetsa Hesekia mme a fodisa batho.
21  Ka jalo bomorwa Iseraele ba ba neng ba le mo Jerusalema ba tshwara moletlo wa dikuku tse di sa bedisiwang malatsi a le supa ka boipelo jo bogolo; mme Balefi le baperesiti ba ne ba isetsa Jehofa pako letsatsi le letsatsi ka diletswa tse di lelelang kwa godimo, ba e isetsa Jehofa.
22  Mo godimo ga moo, Hesekia a buela mo pelong ya Balefi botlhe ba ba neng ba direla Jehofa ka botlhale. Mme ba ja moletlo o o tlhomilweng malatsi a le supa, ba ntsha ditlhabelo tsa kabalano ba bile ba ipolela mo go Jehofa Modimo wa borraabonemogologolwane.
23  Foo phuthego yotlhe ya dira tshwetso ya gore e o tshware malatsi a mangwe gape a le supa, ka jalo ba o tshwarwa malatsi a le supa ka boipelo.
24  Gonne Hesekia kgosi ya Juda o ne a ntsheditse phuthego moneelo wa dipoo di le sekete le dinku di le dikete di le supa, mme dikgosana tsa ntshetsa phuthego moneelo wa dipoo di le sekete le dinku di le dikete di le lesome; mme baperesiti ba nna ba iitshepisa ba le bantsi.
25  Mme phuthego yotlhe ya Juda le baperesiti le Balefi le phuthego yotlhe e e neng e tlile e tswa kwa Iseraele le baagi ba baeng ba ba neng ba tswa kwa lefatsheng la Iseraele le ba ba nnang mo Juda ba tswelela go ipela.
26  Mme ga nna le boipelo jo bogolo mo Jerusalema, gonne go simolola mo metlheng ya ga Solomone morwa Dafide kgosi ya Iseraele go ne go se na bope jo bo tshwanang le jono mo Jerusalema.
27  La bofelo baperesiti, e bong Balefi, ba ema mme ba segofatsa batho; mme lentswe la bone la utlwiwa, mo thapelo ya bone e neng ya tla mo bonnong jwa gagwe jo bo boitshepo, e leng magodimo.
16  Mo ngwageng wa bomasome a mararo le borataro wa puso ya ga Asa, Baasha kgosi ya Iseraele a tsogologela Juda mme a simolola go aga Rama, gore a se letlelele ope go tswa kgotsa go tsena kwa go Asa kgosi ya Juda.
2  Jaanong Asa a ntsha selefera le gouta mo matlotlong a ntlo ya ga Jehofa le mo ntlong ya kgosi mme a roma kwa go Bene-hadade kgosi ya Siria, yo o neng a nna kwa Damaseko, a re:
3  “Go na le kgolagano fa gare ga me le wena le fa gare ga ga rre le rrago. Bona, ke go romelela selefera le gouta. Tsamaya o ye go roba kgolagano ya gago le Baasha kgosi ya Iseraele, gore a tle a tswe mo go nna.”
4  Ka jalo Bene-hadade a reetsa Kgosi Asa mme a roma balaodi ba mephato ya sesole e e neng e le ya gagwe gore ba tsogologele metse ya Iseraele, mo ba neng ba kgemetha Ijone le Dana le Abele-maime le mabolokelo otlhe a metse ya Nafetali.
5  Mme ga diragala gore fela fa Baasha a utlwa ka gone, ka yone nako eo a tlogela go aga Rama mme a emisa tiro ya gagwe.
6  Fa e le kgosi Asa ene, a tsaya Juda yotlhe, mme ba tsaya maje a Rama le dikota tsa teng tse Baasha a neng agile ka tsone, mme a simolola go aga Geba le Misepa ka tsone.
7  Ka nako eo Hanani wa mmoni a tla kwa go Asa kgosi ya Juda mme a mo raya a re: “Ka gonne o ne wa ikaega ka kgosi ya Siria mme wa se ka wa ikaega ka Jehofa Modimo wa gago, ka lebaka leo mophato wa sesole wa kgosi ya Siria o falotse mo seatleng sa gago.
8  A Baethiopia le Balibia e ne e se mophato o montsi thata wa sesole, ka dikara le ka bapalami ba dipitse; mme ka ntlha ya go ikaega ga gago ka Jehofa a o ne a se ka a ba tsenya mo seatleng sa gago?
9  Gonne, fa e le Jehofa ene, matlho a gagwe a ya kwa le kwa mo lefatsheng lotlhe gore a bontshe ba pelo ya bone e feletseng mo go ene nonofo ya gagwe. O dirile ka boeleele mo go seno, gonne go tloga jaanong go ya pele go tla nna le dintwa tse di go tsogologelang.”
10  Le fa go ntse jalo, Asa a kgotswela mmoni mme a mo tsenya mo ntlong ya disana, ka gonne o ne a mo galefetse ka ntlha ya seno. Mme Asa a simolola go gatelela bangwe ba batho ka yone nako eo.
11  Mme bona! ditiragalo tsa ga Asa, tsa ntlha le tsa bofelo, di kwadilwe mo Bukeng ya Dikgosi tsa Juda le tsa Iseraele.
12  Mme Asa a bobola dinao mo ngwageng wa bomasome a mararo le borobongwe wa puso ya gagwe go fitlha a bobola thata; mme le e leng mo pobolong ya gagwe o ne a se ka a batla Jehofa mme a batla bafodisi.
13  La bofelo Asa a lala le borraagwemogologolwane mme a swa mo ngwageng wa bomasome a manè le bongwe wa go busa ga gagwe.
14  Ka jalo ba mo fitlha mo lefelong la gagwe le legolo la go fitlhela le a neng a le ikepetse mo Motseng wa ga Dafide; mme ba mo latsa mo bolaong jo bo neng bo tladitswe leokwane la balema le ditlolo tsa mefuta e e farologaneng di tlhakantswe le setlolo se se dirilweng ka tsela e e kgethegileng. Mo godimo ga moo, ba mo direla phiso e kgolo fela thata ya phitlho.
35  Foo Josia a tshwarela Jehofa tlolaganyo mo Jerusalema mme ba tlhaba phologolo e e bolaelwang tlolaganyo mo letsatsing la bolesome le bonè la kgwedi ya ntlha.
2  Ka jalo a emisa baperesiti gore ba okamele dilo tse ba di tlhokometseng mme a ba kgothatsamo tirelong ya ntlo ya ga Jehofa.
3  Mme a raya Balefi, e bong batlhatlheledi ba Iseraele yotlhe, ba ba boitshepo mo go Jehofa a re: “Bayang Letlole le le boitshepo mo ntlong e Solomone morwa Dafide kgosi ya Iseraele a e agileng; ga lo tlhoke go le sikara jaaka mokgweleo mo magetleng a lona. Jaanong direlang Jehofa Modimo wa lona le batho ba gagwe ba Iseraele.
4  Baakanyang fa ntlong ya borraalonamogologolwane go ya ka makgamu a lona, go ya ka mokwalo wa ga Dafide kgosi ya Iseraele le go ya ka mokwalo wa ga Solomone morwawe.
5  Mme lo eme mo lefelong le le boitshepo ka ditlhopha tsa ntlo ya borremogologolwane lo emele bomorwarraalona, bomorwa batho, le karolo ya ntlo ya borre ya Balefi.
6  Mme lo tlhabe phologolo e e bolaelwang tlolaganyo lo bo lo iitshepisa lo baakanyetsa bomorwarraalona gore ba dire kafa lefokong la ga Jehofa ka Moshe.”
7  Jaanong Josia a ntshetsa bomorwa batho moneelo wa matsomane, dikwanyana tse ditonanyana le dipotsane tse ditonanyana, tsotlhe e le tsa diphologolo tse di bolaelwang tlolaganyo ya botlhe ba ba neng ba le gone, di fitlha go palo ya dikete di le masome a mararo, le dikgomo di le dikete di le tharo. Tseno di ne di tswa mo dithotong tsa kgosi.
8  Mme dikgosana tsa gagwe tsa ntshetsa batho moneelo ka go rata, di ntshetsa baperesiti le Balefi. Hilekia le Sekarea le Jehiele e bong baeteledipele ba ntlo ya Modimo wa boammaaruri ba naya baperesiti diphologolo tse di bolaelwang tlolaganyo di le dikete tse pedi le makgolo a le marataro, le dikgomo di le makgolo a le mararo.
9  Mme Konania le Shemaia le Nethanele bomorwarraagwe le Hashabia le Jeiele le Josabade, balaodi ba Balefi, ba ntshetsa Balefi moneelo wa diphologolo tse di bolaelwang tlolaganyo di le dikete di le tlhano, le dikgomo di le makgolo a le matlhano.
10  Tirelo ya baakanngwa mme baperesiti ba nna ba eme mo maemong a bone, le Balefi ka makgamu a bone, go ya ka taelo ya kgosi.
11  Mme ba tlhaba phologolo e e bolaelwang tlolaganyo mme baperesiti ba kgatšha madi a ba a amogetseng mo seatleng sa bone, fa Balefi bone ba ne ba ntsha matlalo.
12  Mo godimo ga moo, ba baakanya ditshupelo tse di fisiwang gore ba di neye ditlhopha go ya ka ntlo ya borre, ba di neye bomorwa batho, gore ba ntshetse Jehofa tshupelo go ya ka se se kwadilweng mo bukeng ya ga Moshe; mme ba dira jalo le ka dikgomo.
13  Mme ba apaya tshupelo ya tlolaganyo mo molelong kafa mokgweng; mme dilo tse di dirilweng boitshepo ba di apaya mo dipitseng tse di apeelang le mo dipitseng tse di kgolokwe kwa tlase le mo megopong ya mekete, morago ga moo ba e tlisa ka bonako kwa go bomorwa batho botlhe
14  Morago ga moo ba ipaakanyetsa bone le baperesiti, ka gonne baperesiti e bong bomorwa Arone ba ne ba tshwaregile ka go isa ditlhabelo tse di fisiwang le dinama tse di mafura go fitlha bosigo, mme fa e le Balefi bone, ba ipaakanyetsa bone le baperesiti e bong bomorwa Arone.
15  Mme baopedi e bong bomorwa Asafe ba ne ba le mo tirong ya bone go ya ka taelo ya ga Dafide le ya ga Asafe le ya ga Hemane le ya ga Jeduthune e bong mmoni wa diponatshegelo wa kgosi; mme balebedi ba dikgoro ba ne ba le kwa dikgorong tse di farologaneng. Go ne go sa tlhokege gore ba fapoge mo tirelong ya bone, ka gonne bomorwarraabone e bong Balefi ba ne ba ba baakanyetsa.
16  Mme tirelo yotlhe ya ga Jehofa ya baakanngwa mo letsatsing leo gore go tshwarwe tlolaganyo le go isa ditshupelo tse di fisiwang mo sebesong sa ga Jehofa, go ya ka taelo ya ga Kgosi Josia.
17  Mme bomorwa Iseraele ba ba neng ba le gone ba tshwara tlolaganyo ka nako eo le moletlo wa dikuku tse di sa bedisiwang malatsi a le supa.
18  Go ne go ise go ke go tshwarwe tlolaganyo e e tshwanang le yone mo Iseraele fa e sa le mo metlheng ya ga moporofeti Samuele, e bile go ne go se epe ya dikgosi tse dingwe tsa Iseraele e e neng e kile ya tshwara tlolaganyo e e tshwanang le eo e Josia le baperesiti le Balefi le Juda yotlhe le Baiseraele ba ba neng ba le gone le banni ba Jerusalema ba neng ba e tshwara.
19  Tlolaganyo eno e ne ya tshwarwa mo ngwageng wa bolesome le borobedi wa puso ya ga Josia.
20  Morago ga seno sotlhe fa Josia a ne a baakantse ntlo, Neko kgosi ya Egepeto a tla go tlhabana kwa Karakemishe fa thoko ga Euferatese. Foo Josia a tswa a ya go kgatlhana le ene.
21  Mme a romela barongwa kwa go ene, a re: “Ke dirang ka wena, wena kgosi ya Juda? Ga ke a tsogologela wena gompieno, mme ntwa ya me e kgatlhanong le ntlo e nngwe e bile Modimo ka boene o rile ke bake pheretlhego. Tlogela, gore go nne molemo ka wena ka ntlha ya Modimo yo o nang le nna, mme o se ka wa letla gore a go senye.”
22  Josia a se ka a faposa sefatlhego sa gagwe mo go ene, mme gore a tlhabane le ene, a ikgakisa batho mme a se ka a reetsa mafoko a ga Neko a a tswang mo molomong wa Modimo. Ka jalo a tla go tlhabana mo mokgatšheng wa lebala la Megido.
23  Mme bahudi ba hula Kgosi Josia, mo kgosi e neng ya raya batlhanka ba yone ya re: “Mpholosang, gonne ke gobetse thata.”
24  Ka jalo batlhanka ba gagwe ba mo folosa mo kareng mme ba mo palamisa kara ya bobedi ya ntwa e e neng e le ya gagwe ba mo tlisa mo Jerusalema. Ka jalo a swa mme a fitlhwa mo phupung ya borraagwemogologolwane; mme Juda yotlhe le Jerusalema ba ne ba hutsafaletse Josia.
25  Mme Jeremia a simolola go tlhabeleletsa Josia; mme baopedi botlhe ba banna le baopedi ba basadi ba nna ba bua ka Josia mo dipineng tsa bone tsa khutsafalo go fitlha gompieno; mme ba dirile gore e nne molao mo Iseraele, mme di kwadilwe mo dipineng tsa khutsafalo.
26  Fa e le ditiragalo tse dingwe tsotlhe tsa ga Josia le ditiro tsa gagwe tsa bopelonomi jwa lorato, go ya ka se se kwadilweng mo molaong wa ga Jehofa,
27  le ditiragalo tsa gagwe, tsa ntlha le tsa bofelo, di kwadilwe mo Bukeng ya Dikgosi tsa Iseraele le Juda.
18  Mme Jehoshafate a nna le dikhumo le kgalalelo e ntsi; mme a dira kgolagano ya lenyalo le Ahabe.
2  Ka jalo dingwaga moragonyana a ya kwa go Ahabe kwa Samarea; mme Ahabe a ntshetsa ene le batho ba a neng a na le bone setlhabelo sa dinku le dikgomo tse dintsi. Mme a simolola go mo gogela gore a tsogologele Ramothe-gileade.
3  Mme Ahabe kgosi ya Iseraele a raya Jehoshafate kgosi ya Juda a re: “A o tla ya le nna kwa Ramothe-gileade?” Foo a mo raya a re: “Ke tshwana le wena, le batho ba me ba tshwana le batho ba gago e bile ba na le wena mo ntweng.”
4  Le fa go ntse jalo, Jehoshafate a raya kgosi ya Iseraele a re: “Tsweetswee, kopa lefoko la ga Jehofa pele.”
5  Ka jalo kgosi ya Iseraele ya phutha baporofeti mmogo, banna ba le makgolo a manè, mme ya ba raya ya re: “A re tsogologele Ramothe-gileade ka ntwa, kgotsa ke tlogele?” Mme ba simolola go re: “Tlhatloga, mme Modimo wa boammaaruri o tla e tsenya mo seatleng sa kgosi.”
6  Mme Jehoshafate a re: “A ga go na moporofeti yo mongwe wa ga Jehofa fano? A re botseng ka ene.”
7  Foo kgosi ya Iseraele ya raya Jehoshafate ya re: “Go sa ntse go na le monna a le mongwe yo re ka botsang ka ene mo go Jehofa, mme nna ruri ke mo tlhoile, gonne, malatsi otlhe a gagwe, o porofeta dilo tse di seng molemo ka nna mme o porofeta tse di bosula. Ke Mikaia morwa Imela.” Le fa go ntse jalo, Jehoshafate a re: “A kgosi e se ka ya bua selo se se ntseng jalo.”
8  Ka jalo kgosi ya Iseraele ya bitsa modiredi mongwe wa ntlo ya kgosi mme ya re: “Tlisa Mikaia morwa Imela ka bonako.”
9  Jaanong kgosi ya Iseraele le Jehoshafate kgosi ya Juda mongwe le mongwe wa bone o ne a ntse mo setulong sa gagwe sa bogosi, a apere diaparo tsa segosi, mme ba ne ba ntse mo seboaneng fa botsenong jwa kgoro ya Samarea; mme baporofeti botlhe ba ne ba dira jaaka baporofeti fa pele ga bone.
10  Go tswa foo Sedekia morwa Kenana o ne a itirela dinaka tsa tshipi mme a re: “Jehofa o buile jaana, ‘O tla kgorometsa Basiria ka tseno go fitlha o ba fedisa.’”
11  Mme baporofeti ba bangwe botlhe ba ne ba porofeta se se tshwanang le seo, ba re: “Tlhatlogela kwa Ramothe-gileade mme o atlege, mme ruri Jehofa o tla e tsenya mo seatleng sa kgosi.”
12  Mme morongwa yo o neng a ile go bitsa Mikaia a bua le ene, a re: “Bona! Mafoko a baporofeti a dumalana ka go nna molemo mo kgosing; mme mma lefoko la gago, tsweetswee, le nne jaaka lengwe la one mme o bue molemo.”
13  Mme Mikaia a re: “Jaaka Jehofa a tshedile, se Modimo wa me o tla se buang, ke sone se ke tla se buang.”
14  Mme a tsena kwa kgosing, mme kgosi ya mo raya ya re: “Mikaia, a re ye Ramothe-gileade ka ntwa, kgotsa ke tlogele?” Gone fela foo a re: “Tlhatloga mme o atlege; mme ba tla tsenngwa mo seatleng sa lona.”
15  Foo kgosi ya mo raya ya re: “Ke go ikanisa ga kae gore o se ka wa bua sepe le nna fa e se boammaaruri fela mo leineng la ga Jehofa?”
16  Ka jalo a re: “Ruri ke bona Baiseraele botlhe ba gasame mo dithabeng, jaaka dinku tse di se nang modisa. Mme Jehofa o ne a re: ‘Bano ga ba na beng. Mma mongwe le mongwe wa bone a boele kwa ntlong ya gagwe ka kagiso.’”
17  Go tswa foo kgosi ya Iseraele ya raya Jehoshafate ya re: “A ga ke a go raya ka re, ‘Ga a kitla a porofeta dilo tse di molemo ka nna, fa e se tse di bosula fela’?”
18  Mme a tswelela a re: “Ka jalo utlwang lefoko la ga Jehofa: Ruri ke bona Jehofa a ntse mo setulong sa gagwe sa bogosi mme masomosomo otlhe a magodimo a eme kafa mojeng wa gagwe le kafa molemeng wa gagwe.
19  Mme Jehofa a re, ‘Ke mang yo o tla tsietsang Ahabe kgosi ya Iseraele gore a tlhatlogele kwa Ramothe-gileade mme a wele teng?’ Mme ga buiwa, yono a bua seno, mme yole a bua sele.
20  La bofelo moya wa tswa wa ema fa pele ga ga Jehofa wa re, ‘Nna ka bonna ke tla mo tsietsa.’ Foo Jehofa a o raya a re, ‘Ka eng?’
21  Foo wa re, ‘Ke tla tswa, mme ke nne moya o o tsietsang mo molomong wa baporofeti botlhe ba gagwe.’ Ka jalo a re, ‘O tla mo tsietsa, mme mo godimo ga moo, o tla fenya. Tswa mme o dire jalo.’
22  Mme jaanong bona, Jehofa o tsentse moya o o tsietsang mo molomong wa baporofeti bano ba gago; mme Jehofa ka boene o buile masetlapelo ka ga gago.”
23  Sedekia morwa Kenana jaanong a atamela a itaya Mikaia mo lerameng a ba a re: “Tota ke ka tsela efe moya wa ga Jehofa o neng wa tswa mo go nna gore o bue le wena?”
24  Foo Mikaia a re: “Bona! O tla bona gore ke ka tsela efe mo letsatsing leo fa o tla bo o tsena mo ntlwaneng e e kwa tengteng gore o iphitlhe.”
25  Go tswa foo kgosi ya Iseraele ya re: “Tsayang Mikaia lo mmusetse kwa go Amone molaodi wa motse le kwa go Joashe morwa kgosi.
26  Mme lo re, ‘Kgosi e buile jaana: “Tsenyang motho yono mo ntlong ya kgolegelo mme lo mo fepe ka kabelo e e fokoditsweng ya senkgwe le ka kabelo e e fokoditsweng ya metsi go fitlha ke boa ka kagiso.”’”
27  Foo Mikaia a re: “Fa o ka boa ka kagiso, Jehofa ga a bua le nna.” Mme a oketsa a re: “Utlwang, lona ditšhaba tsotlhe.”
28  Mme kgosi ya Iseraele le Jehoshafate kgosi ya Juda ba tlhatlogela kwa Ramothe-gileade.
29  Jaanong kgosi ya Iseraele ya raya Jehoshafate ya re: “Ke tla ikgakisa batho ke bo ke tsena mo tlhabanong, mme fa e le wena, o apare diaparo tsa gago.” Ka jalo kgosi ya Iseraele ya ikgakisa batho, mme morago ga moo ba tsena mo tlhabanong.
30  Fa e le kgosi ya Siria yone, e ne e laetse balaodi ba dikara tse e neng e le tsa yone e re: “Lo tlhabane, e seng le ba ba botlana kgotsa ba bagolo, mme le kgosi ya Iseraele e le nosi.”
31  Mme ga diragala gore, fela fa balaodi ba dikara ba bona Jehoshafate, bone ba ipolelela ba re: “Ke kgosi ya Iseraele.” Ka jalo ba retologa gore ba tlhabane le ene; mme Jehoshafate a goa a kopa thuso, mme Jehofa ka boene a mo thusa, mme Modimo a akofa a ba gogela kgakala le ene.
32  Mme ga diragala gore fela fa balaodi ba dikara ba bona gore e ne e se kgosi ya Iseraele, ka yone nako eo ba boa mo go mo saleng morago.
33  Mme monna mongwe a oba bora, mme a tlhaba kgosi ya Iseraele fa gare ga malokololo le moitshomelo wa phemelo a sa ikaelela, mo e neng ya raya mokgweetsi wa kara ya re: “Retolosa seatla, mme o nketshe mo bothibelelong, ka gonne ke gobetse mo go maswe.”
34  Mme tlhabano ya nna ya gakala mo letsatsing leo, mme kgosi ya Iseraele ka boyone e ne ya tshwanelwa ke go nna e emisitswe ka dinao mo kareng e lebagane le Basiria go fitlha maitseboa; kgabagare ya swa ka nako ya fa letsatsi le phirima.
17  Mme Jehoshafate morwawe a simolola go busa mo boemong jwa gagwe le go dira boemo jwa gagwe go nna jo bo nonofileng mo Iseraele.
2  Mme a baya mephato ya sesole mo metseng yotlhe e e sireletsegileng ya Juda le go baya ditlhopha tsa masole tse di sireletsang mo lefatsheng la Juda le mo metseng ya Eferaime e Asa rraagwe a neng a e thopile.
3  Mme Jehofa a nna le Jehoshafate, ka gonne o ne a tsamaya mo ditseleng tsa pele tsa ga Dafide rraagwemogologolwane mme a se ka a batla Bobaale.
4  Gonne o ne a batla Modimo wa ga rraagwe e bile a tsamaya mo taelong ya gagwe, mme e seng go ya kafa Iseraele e dirang ka gone.
5  Mme Jehofa a boloka bogosi bo tlhomamisitswe thata mo seatleng sa gagwe; mme Juda yotlhe ya tswelela e naya Jehoshafate dineo, mme a nna le dikhumo le kgalalelo e ntsi.
6  Mme pelo ya gagwe ya nna pelokgale mo ditseleng tsa ga Jehofa, a ba a tlosa le mafelo a a kwa godimo le dikota tse di boitshepo mo Juda.
7  Mme mo ngwageng wa boraro wa go busa ga gagwe a roma gore go bidiwe dikgosana tsa gagwe, e bong, Bene-haile le Obadia le Sekarea le Nethanele le Mikaia, gore ba rute mo metseng ya Juda,
8  ba na le Balefi, Shemaia le Nethania le Sebadia le Asahele le Shemiramothe le Jehonathane le Adonija le Tobija le Toba-donija e bong Balefi, ba na le Elishama le Jehorame e bong baperesiti.
9  Mme ba simolola go ruta mo Juda, mme ba ne ba na le buka ya molao wa ga Jehofa; ba nna ba tsamayatsamaya mo metseng yotlhe ya Juda ba ruta mo gare ga batho.
10  Mme go boifa Jehofa ga nna mo magosing otlhe a mafatshe a a neng a le mo tikologong yotlhe ya Juda, mme ba se ka ba tlhabana le Jehoshafate.
11  Mme ba ne ba tlisetsa Jehoshafate dineo le madi e le sehuba go tswa kwa Bafilisitieng. Baaraba le bone ba ne ba mo tlisetsa matsomane, diphelefu di le dikete di le supa le makgolo a le supa le diphoko di le dikete di le supa le makgolo a le supa.
12  Mme Jehoshafate a tswelela a gatela pele e bile a gola a nna mogolo thata; a aga mafelo a a sireletsegileng le metse ya bobolokelo mo Juda.
13  Mme go ne go na le ditiro di le dintsi tse a neng a di kgatlhegela tse e neng ya nna tsa gagwe mo metseng ya Juda; le batlhabani, banna ba ba pelokgale ba ba thata, ba ne ba le kwa Jerusalema.
14  Mme tseno e ne e le ditiro tsa bone ka ntlo ya borraabonemogologolwane: Ya Juda balaodi ba dikete, molaodi Adane, mme ba ba neng ba na le ene e ne e le banna ba ba pelokgale, ba ba thata ba le dikete di le makgolo a le mararo.
15  Mme mo taolong ya gagwe go ne go na le molaodi Jehohanane, mme a na le ba le dikete di le makgolo a mabedi le masome a le robedi.
16  Mme mo taolong ya gagwe go ne go na le Amasia morwa Sikeri moithaopi wa ga Jehofa, mme a na le banna ba ba pelokgale ba ba thata ba le dikete di le makgolo a mabedi.
17  Mme go tswa mo go Benjamine go ne go na le monna yo o pelokgale yo o thata e bong Eliada, mme a na le banna ba le dikete di le makgolo a mabedi ba tlhomeletse ka bora le thebe.
18  Mme mo taolong ya gagwe go ne go na le Jehosabade, a na le banna ba le dikete di le lekgolo le masome a le robedi ba tlhomeletse go ya sesoleng.
19  Bano ke bone ba ba neng ba direla kgosi kwantle ga ba kgosi e neng ya ba baya mo metseng e e sireletsegileng go ralala Juda yotlhe.
9  Mme kgosigadi ya Sheba ka boyone ya utlwela pego kaga Solomone, mme ya tla go leka Solomone ka dipotso tse di raraaneng kwa Jerusalema, ka mokoloko o mogolo thata le dikamela di sikere leokwane la balema, le gouta e ntsi, le maje a a tlhokegang. Kgabagare a tsena kwa go Solomone mme a bua le ene kaga sengwe le sengwe se se neng se le mo pelong ya gagwe.
2  Solomone le ene a mmolelela dikgang tsotlhe tsa gagwe, go ne go se na kgang epe e e neng e fitlhegile mo go Solomone e a neng a se ka a e mmolelela.
3  E rile kgosigadi ya Sheba e bona botlhale jwa ga Solomone le ntlo e a neng a e agile,
4  le dijo tsa tafole ya gagwe le go nna ga batlhanka ba gagwe le tirelo ya mo tafoleng ya batho ba gagwe ba ba abang dijo le diaparo tsa bone le ba tirelo ya gagwe ya dinō le diaparo tsa bone, le ditlhabelo tsa gagwe tse di fisiwang tse a neng a di isa ka metlha a le kwa ntlong ya ga Jehofa, foo a felelwa ke maatla.
5  Ka jalo a raya kgosi a re: “Lefoko le ke le utlwileng kwa lefatsheng la me ka dikgang tsa gago le ka botlhale jwa gago le ne le le boammaaruri.
6  Mme ga ke a ka ka dumela mafoko a bone go fitlha ke tla gore matlho a me a tle a bone; mme bona! ga ke a bolelelwa le fa e le sephatlo sa bogolo jwa botlhale jwa gago. O gaisitse pego e ke e utlwileng.
7  Go itumela banna ba gago, e bile go itumela batlhanka bano ba gago ba ba emang fa pele ga gago ka metlha ba reetsa botlhale jwa gago.
8  E kete Jehofa Modimo wa gago a ka bakwa, yo o go ipeletseng ka go go baya mo setulong sa gagwe sa bogosi go nna kgosi mo boemong jwa ga Jehofa Modimo wa gago; ka gonne Modimo wa gago o ne a rata Iseraele, go e dira gore e eme ka bosakhutleng, mo a neng a go tlhoma go nna kgosi ya bone gore o diragatse tshwetso ya boatlhodi le tshiamo.”
9  Foo a naya kgosi ditalenta di le lekgolo le masome a mabedi tsa gouta, le leokwane le lentsi thata la balema, le maje a a tlhokegang; mme go ne go ise go ke go nne le leokwane la balema le le ntseng jalo le kgosigadi ya Sheba e neng ya le naya Kgosi Solomone.
10  Mme, mo godimo ga moo, batlhanka ba ga Hirame le batlhanka ba ga Solomone ba ba neng ba tlisa gouta go tswa kwa Ofire ba tlisa dikota tsa ditlhare tsa maalagume le maje a a tlhokegang.
11  Mme kgosi ya direla ntlo ya ga Jehofa le ntlo ya kgosi mapalamelelo ka dikota tsa ditlhare tsa maalagume le diharepa le diletswa tsa megala tsa baopedi, mme go ne go ise go ke go bonwe tse di tshwanang le tsone pele ga foo mo lefatsheng la Juda.
12  Mme Kgosi Solomone ka boene a naya kgosigadi ya Sheba sotlhe se a se ratang se a neng a se kopile, kwantle ga boleng jwa se a neng a se tlisa kwa kgosing. Ka jalo a retologa mme a ya kwa lefatsheng la gagwe, ene mmogo le batlhanka ba gagwe.
13  Mme selekanyo sa bokete jwa gouta e e neng ya tla kwa go Solomone mo ngwageng o le mongwe se ne se fitlha go ditalenta tsa gouta di le makgolo a le marataro le masome a marataro le borataro,
14  kwantle ga banna ba maeto le bagwebi ba ba neng ba tlisa dithoto le dikgosi tsotlhe tsa Baaraba le balaodi ba lefatshe ba ba neng ba tlisa gouta le selefera kwa go Solomone.
15  Mme Kgosi Solomone a dira dithebe tse dikgolo di le makgolo a mabedi tsa gouta e e pekantsweng (a baya dishekele di le makgolo a marataro tsa gouta e e pekantsweng mo thebeng nngwe le nngwe e kgolo),
16  le dithejana di le makgolo a mararo tsa gouta e e pekantsweng (a baya bomaena ba bararo ba gouta mo thejaneng nngwe le nngwe). Go tswa foo kgosi ya di tsenya mo Ntlong ya Sekgwa sa Lebanona.
17  Mo godimo ga moo, kgosi ya dira setulo se segolo sa bogosi sa lonaka lwa tlou mme ya se manega gouta e e itshekileng.
18  Go ne go na le mapalamelelo a le marataro a a yang kwa setulong sa bogosi, mme setulo sa bogosi se ne se na le sebeo sa dinao sa gouta (di ne di tshwaragane), mme go ne go na le maikaego a mabogo mo letlhakoreng leno le mo letlhakoreng lele fa lefelong la go nna, mme ditau tse pedi di ne di eme fa thoko ga maikaego a mabogo.
19  Mme go ne go na le ditau di le lesome le bobedi di eme foo mo godimo ga mapalamelelo a marataro mo letlhakoreng leno le mo letlhakoreng lele. Go ne go se na bogosi bope jo bongwe jo bo neng bo na le sepe se se dirilweng fela jaaka sone.
20  Dijana tsotlhe tsa go nwela tsa ga Kgosi Solomone e ne e le tsa gouta, le dijana tsotlhe tsa Ntlo ya Sekgwa sa Lebanona e ne e le tsa gouta e e itshekileng. Go ne go se na sepe sa selefera; mo metlheng ya ga Solomone e ne e tsewa e se sepe gotlhelele.
21  Gonne dikepe tsa kgosi di ne di ya kwa Tareshishe ka batlhanka ba ga Hirame. Gangwe mo dingwageng dingwe le dingwe di le tharo dikepe tsa Tareshishe di ne di tsena, di tshotse gouta le selefera, lonaka lwa tlou, le dikgabo le diphikoko.
22  Ka jalo Kgosi Solomone o ne a le mogolo ka dikhumo le botlhale go feta dikgosi tse dingwe tsotlhe tsa lefatshe.
23  Mme dikgosi tsotlhe tsa lefatshe di ne di batla sefatlhego sa ga Solomone gore di utlwe botlhale jwa gagwe, jo Modimo wa boammaaruri a neng a bo tsentse mo pelong ya gagwe.
24  Mme mongwe le mongwe wa bone o ne a tlisa mpho ya gagwe, dilwana tsa selefera le dilwana tsa gouta le diaparo, dibetsa le leokwane la balema, dipitse le bommoulo e le mokgwa wa ngwaga le ngwaga.
25  Mme Solomone a nna le masakana a le dikete di le nnè a dipitse le dikara le dipitse tsa ntwa di le dikete di le lesome le bobedi, mme a di tlogela di emisitswe mo metseng ya dikara di le gaufi le kgosi mo Jerusalema.
26  Mme a nna mmusi wa dikgosi tsotlhe go simolola kwa Nokeng go fitlha kwa lefatsheng la Bafilisitia le go fitlha kwa molelwaneng wa Egepeto.
27  Mo godimo ga moo, kgosi ya dira gore selefera mo Jerusalema e nne jaaka maje; le logong lwa mosedara ya lo dira gore lo nne jaaka ditlhare tsa mosikamore tse di mo Shefela ka bontsi jwa tsone.
28  Mme go ne go na le ba ba neng ba tlisetsa Solomone dipitse go tswa kwa Egepeto le go tswa kwa mafatsheng a mangwe otlhe.
29  Fa e le ditiragalo tse dingwe tsotlhe tsa ga Solomone, tsa ntlha le tsa bofelo, a ga di a kwalwa mo mafokong a ga moporofeti Nathane le mo boporofeting jwa ga Ahija wa Moshilo le mo pegong ya diponatshegelo tsa ga Ido mmoni wa diponatshegelo kaga Jeroboame morwa Nebate?
30  Mme Solomone a tswelela go busa mo Jerusalema yotlhe dingwaga di le masome a manè.
31  La bofelo Solomone a lala le borraagwemogologolwane. Ka jalo ba mo fitlha mo Motseng wa ga Dafide rraagwe; mme Rehoboame morwawe a simolola go busa mo boemong jwa gagwe.
28  Ahase o ne a na le dingwaga di le masome a mabedi fa a simolola go busa, mme a busa dingwaga di le lesome le borataro mo Jerusalema, mme a se ka a dira se se siameng mo matlhong a ga Jehofa jaaka Dafide rraagwemogologolwane.
2  Mme a tsamaya mo ditseleng tsa dikgosi tsa Iseraele, a ba a dira le ditshwantsho tse di thetsweng tsa Bobaale.
3  Mme a kuisa mosi wa setlhabelo mo mokgatšheng wa ga morwa Hinoma a ba a fisa bomorwawe mo molelong, go ya ka dilo tse di makgapha tsa ditšhaba tse Jehofa a neng a di lelekile fa pele ga bomorwa Iseraele.
4  Mme ka metlha o ne a ntsha setlhabelo e bile a kuisa mosi wa setlhabelo mo mafelong a a kwa godimo le mo dithoteng le kafa tlase ga setlhare sa mofuta mongwe le mongwe se se golang thata.
5  Ka gone Jehofa Modimo wa gagwe a mo tsenya mo seatleng sa kgosi ya Siria, mo e leng gore ba ne ba mmolaya mme ba tsaya batshwarwa ba le bantsi thata mo go ene ba ba tlisa kwa Damaseko. Gape o ne a tsenngwa mo seatleng sa kgosi ya Iseraele, mo e neng ya mmolaya ka polao e kgolo.
6  Ka jalo Peka morwa Remalia a bolaya ba le dikete di le lekgolo le masome a mabedi mo letsatsing le le lengwe kwa Juda, botlhe e le banna ba ba pelokgale, ka ntlha ya go tlogela ga bone Jehofa Modimo wa borraabonemogologolwane.
7  Mo godimo ga moo, Sikeri, monna yo o thata wa Eferaime, a bolaya Maaseia morwa kgosi le Aserikame moeteledipele wa ba ntlo le Elekana yo o tlang kafa morago ga kgosi.
8  Mo godimo ga moo, bomorwa Iseraele ba isa bomorwarraabone ba le dikete di le makgolo a mabedi botshwarwa, basadi, barwa le barwadi; ba tsaya le thopo e kgolo thata mo go bone e le kgapo, mme morago ga moo ba tlisa thopo eno kwa Samarea.
9  Mme ga bo go le moporofeti wa ga Jehofa gone yo leina la gagwe e neng e le Odede. Ka jalo a tswela kwa pele ga masole a a neng a tla mo Samarea mme a a raya a re: “Bonang! E ne e le ka ntlha ya tšararego ya ga Jehofa Modimo wa borraalonamogologolwane kgatlhanong le Juda go bo a ne a ba tsenya mo seatleng sa lona, mo lo neng lwa bolaya mo gare ga bone ka tšararego e e neng ya fitlha fela kwa magodimong.
10  Mme jaanong lo akanya go dira bomorwa Juda le Jerusalema batlhanka le malata a lona. Le fa go ntse jalo, a lona ka bolona ga lo a direla Jehofa Modimo wa lona melato?
11  Jaanong ntheetsang mme lo buse batshwarwa ba lo ba tshwereng mo go bomorwarraalona, gonne bogale jo bo tukang jwa ga Jehofa bo a lo tukela.”
12  Foo banna bangwe ba ditlhogo tsa bomorwa Eferaime, e bong Asaria morwa Jehohanane, Berekia morwa Meshilemothe le Jehisikia morwa Shalume le Amasa morwa Hadelai, ba tsogologela ba ba tlang ba tswa mo letsholong la sesole,
13  mme ba ba raya ba re: “Lo se ka lwa tlisa batshwarwa fano, gonne go tla felela ka gore re nne le molato mo go Jehofa. Lo akanya go oketsa maleo a rona le molato wa rona, gonne molato o re nang le one o mogolo, e bile go na le bogale jo bo tukelang Iseraele.”
14  Ka jalo banna ba ba tlhometseng ba tlogela batshwarwa le kgapo fa pele ga dikgosana le phuthego yotlhe.
15  Foo banna ba ba neng ba tlhaotswe ka maina ba nanoga ba tshwara batshwarwa bano, mme botlhe ba bone ba ba neng ba sa ikatega ba ba apesa ka dilo tse di tswang mo thopong. Ka jalo ba ba apesa ba ba naya bompaatšhane mme ba ba fepa ba ba naya sa go nwa le go ba tlotsa. Mo godimo ga moo, bape fela ba bone ba ba reketlang, ba ba pega mo dieseleng ba bo ba ba tlisa mo Jeriko, motse wa ditlhare tsa mokolane, kwantle ga bomorwarraabone. Morago ga moo ba boela kwa Samarea.
16  Ka nako eo Kgosi Ahase a roma kwa dikgosing tsa Asiria gore di mo thuse.
17  Mme Baedoma ba boa gape ba tsena mme ba kgemetha Juda le go tsaya batshwarwa.
18  Fa e le Bafilisitia bone, ba tlhasela metse ya Shefela le Negebe wa Juda ba bo ba thopa Bethe-shemeshe le Aijalona le Gederothe le Soko le metse e e kafa tlase ga gagwe le Temena le metse e e kafa tlase ga gagwe le Gimeso le metse e e kafa tlase ga gagwe; mme ba nna teng.
19  Gonne Jehofa o ne a kokobetsa Juda ka ntlha ya ga Ahase kgosi ya Iseraele, ka gonne o ne a letla gore go tlhoka boikgapo go gole mo Juda, mme Jehofa o ne a direlwa ka go tlhoka boikanyegi mo gogolo.
20  Kgabagare Tilegathe-pilenesere kgosi ya Asiria a mo tsogologela mme a mo tshwenya thata, mme a se ka a mo nonotsha.
21  Gonne Ahase o ne a tsaya dilwana tsa ntlo ya ga Jehofa le ntlo ya kgosi le ya dikgosana a ba a naya kgosi ya Asiria mpho; mme go ne ga se ka ga mo thusa ka sepe.
22  Le fa go ntse jalo, ka nako ya fa a ne a mo tshwenya, o ne a direla Jehofa ka go tlhoka boikanyegi le go feta, ke gore, go dira jalo Kgosi Ahase.
23  Mme a simolola go ntshetsa medimo ya Damaseko e e neng e mo tlhasela ditlhabelo, mme a tswelela a re: “Ka gonne medimo ya dikgosi tsa Siria e a ba thusa, ke tla e ntshetsa ditlhabelo, gore e tle e nthuse.” Mme yone ka boyone e ne ya dira gore ene le Iseraele yotlhe ba kgotšwe.
24  Mo godimo ga moo, Ahase a phutha dilwana tsa ntlo ya Modimo wa boammaaruri mmogo mme a thubaganya dilwana tsa ntlo ya Modimo wa boammaaruri, a ba a tswala dikgoro tsa ntlo ya ga Jehofa, gape a itirela dibeso kwa sekhutlong sengwe le sengwe mo Jerusalema.
25  Mme mo metseng yotlhe, le e leng metse ya Juda, a dira mafelo a a kwa godimo gore a kuisetse medimo e mengwe mosi wa setlhabelo mo go one, mo a neng a kgopisa Jehofa Modimo wa borraagwemogologolwane.
26  Fa e le ditiragalo tse dingwe tsotlhe tsa gagwe le ditsela tsotlhe tsa gagwe, tsa ntlha le tsa bofelo, di kwadilwe mo Bukeng ya Dikgosi tsa Juda le tsa Iseraele.
27  Labofelo Ahase a lala le borraagwemogologolwane, mme ba mo fitlha mo motseng, mo Jerusalema, gonne ba ne ba se ka ba mo tlisa kwa mafelong a go fitlhela a dikgosi tsa Iseraele. Mme Hesekia morwawe a simolola go busa mo boemong jwa gagwe.
27  Jothame o ne a na le dingwaga di le masome a mabedi le botlhano fa a simolola go busa, mme a busa mo Jerusalema dingwaga di le lesome le borataro. Leina la ga mmaagwe e ne e le Jerushahe morwadia Sadoke.
2  Mme a nna a dira se se siameng mo matlhong a ga Jehofa, go ya ka sotlhe se Usia rraagwe a neng a se dirile. Fela o ne a se ka a italetsa mo tempeleng ya ga Jehofa. Le fa go ntse jalo, batho ba ne ba sa ntse ba dira bosula.
3  Ene ka boene o ne a aga kgoro e e kwa godimo ya ntlo ya ga Jehofa, mme a dira tiro e kgolo fela thata ya go aga mo loboteng lwa Ofele.
4  A aga metse mo kgaolong e e dithaba ya Juda, a ba a aga mafelo a a sireletsegileng le ditora mo dikgweng.
5  A tlhabana le kgosi ya bomorwa Amona mme kgabagare a itshupa a nonofile go ba feta, mo e leng gore mo ngwageng oo, bomorwa Amona ba ne ba mo naya ditalenta di le lekgolo tsa selefera le korong ya dilekanyo di le dikete di le lesome tsa koro le di le dikete di le lesome tsa barele. Seno ke se bomorwa Amona ba neng ba se mo duela, le mo ngwageng wa bobedi le wa boraro.
6  Ka jalo Jothame a nna a inonotsha, gonne o ne a baakanya ditsela tsa gagwe fa pele ga ga Jehofa Modimo wa gagwe.
7  Fa e le ditiragalo tse dingwe tsotlhe tsa ga Jothame le dintwa tsotlhe tsa gagwe le ditsela tsa gagwe, di kwadilwe mo Bukeng ya Dikgosi tsa Iseraele le tsa Juda.
8  O ne a na le dingwaga di le masome a mabedi le botlhano fa a simolola go busa, mme a busa dingwaga di le lesome le borataro mo Jerusalema.
9  La bofelo Jothame a lala le borraagwemogologolwane, mme ba mo fitlha mo Motseng wa ga Dafide. Mme Ahase morwawe a simolola go busa mo boemong jwa gagwe.
7  Jaanong fela fa Solomone a fetsa go rapela, molelo wa fologa kwa magodimong wa laila tshupelo e e fisiwang le ditlhabelo, mme kgalalelo ya ga Jehofa ya tlala ka ntlo.
2  Mme baperesiti ba ne ba sa kgone go tsena mo teng ga ntlo ya ga Jehofa ka gonne kgalalelo ya ga Jehofa e ne e tletse ka ntlo ya ga Jehofa.
3  Mme bomorwa Iseraele botlhe ba ne ba bogetse fa molelo o fologa le kgalalelo ya ga Jehofa e le mo godimo ga ntlo, mme ba akofa ba ikoba difatlhego tsa bone di lebile fa fatshe mo bophaphathong, ba obama ba leboga Jehofa, “gonne o molemo, gonne bopelonomi jwa gagwe jwa lorato ke jwa bosakhutleng.”
4  Mme kgosi le batho botlhe ba ne ba isa setlhabelo fa pele ga ga Jehofa.
5  Mme Kgosi Solomone a tswelela go isa setlhabelo sa dikgomo di le dikete di le masome a mabedi le bobedi le dinku di le dikete di le lekgolo le masome a mabedi. Ka gone kgosi le batho botlhe ba kgakola ntlo ya Modimo wa boammaaruri.
6  Mme baperesiti ba ne ba eme mo maemong a tiro ya bone, le Balefi ba tshotse diletswa tsa go opelela Jehofa tse kgosi Dafide a neng a di dirile go leboga Jehofa, “gonne bopelonomi jwa gagwe jwa lorato ke jwa bosakhutleng,” fa Dafide a isa pako ka seatla sa bone; mme baperesiti ba ne ba leletsa diterompeta kwa godimo fa pele ga bone, fa Baiseraele botlhe ba ne ba eme ka dinao.
7  Foo Solomone a itshepisa bogare jwa lolwapa lo lo neng lo le fa pele ga ntlo ya ga Jehofa, ka gonne o ne a isetsa ditshupelo tse di fisiwang le dinama tse di mafura tsa ditlhabelo tsa kabalano mo go lone, gonne sebeso sa kgotlho se Solomone a neng a se dirile se ne se sa kgone go tshola tshupelo e e fisiwang le tshupelo ya dijo tsa ditlhaka le dinama tse di mafura.
8  Mme Solomone a tshwara moletlo ka nako eo malatsi a le supa, Iseraele yotlhe e na le ene, e le phuthego e kgolo go simolola kwa botsenong jwa Hamathe go ya go fitlha kwa mokgatšheng o o phothoselang wa Egepeto.
9  Mme mo letsatsing la borobedi ba tshwara kopano e e masisi, ka gonne ba ne ba tshwere go kgakolwa ga sebeso malatsi a le supa le moletlo malatsi a le supa.
10  Mme mo letsatsing la bomasome a mabedi le boraro la kgwedi ya bosupa a ba naya tsela gore ba ye magaeng a bone, ba ipela e bile ba itumetse mo pelong ka ntlha ya molemo o Jehofa a neng a o diretse Dafide le Solomone le Iseraele batho ba gagwe.
11  Ka jalo Solomone a fetsa ntlo ya ga Jehofa le ntlo ya kgosi; mme a atlega mo go sengwe le sengwe se se neng sa tla mo pelong ya ga Solomone go se dira ka ga ntlo ya ga Jehofa le ntlo ya gagwe ka namana.
12  Jaanong Jehofa a bonala mo go Solomone bosigo mme a mo raya a re: “Ke utlwile thapelo ya gago, mme ke itlhophetse lefelo leno go nna ntlo ya setlhabelo.
13  Fa ke tswala magodimo gore go se ka ga nna le pula epe le fa ke laela ditsiakgope gore di je lefatshe le fa ke romela bolwetse jwa leroborobo mo bathong ba me,
14  mme batho ba me ba leina la me le bidiwang mo go bone ba ikokobetsa ba rapela ba bo ba senka sefatlhego sa me mme ba boa mo ditseleng tsa bone tse di bosula, foo nna ka bonna ke tla utlwa ke le kwa magodimong ke bo ke itshwarela boleo jwa bone, ke tla fodisa lefatshe la bone.
15  Jaanong matlho a me a tla bo a bulegile le ditsebe tsa me di tla reetsa thapelo mo lefelong leno.
16  Mme jaanong ke tlhopha ntlo eno le go e itshepisa gore leina la me le nne mo go yone ka bosakhutleng, mme matlho a me le pelo ya me di tla nna mo go yone ka metlha.
17  “Mme fa wena o ka tsamaya fa pele ga me, fela jaaka Dafide rrago a ne a tsamaya, le ka go dira kafa go sotlhe se ke se go laetseng, gape o boloka melao ya me le ditshwetso tsa me tsa boatlhodi,
18  le nna ke tla tlhomamisa setulo sa bogosi jwa gago, fela jaaka ke ne ka dira kgolagano le Dafide rrago, ke re, ‘Ga go kitla go nna le monna ope wa gago yo o tla kgaolwang gore a se ka a busa mo Iseraele.’
19  Mme fa lona lo ka boela morago mme lo tlogela melao ya me le ditaelo tsa me tse ke di beileng fa pele ga lona, mme lo tsamaya lo ya go direla medimo e mengwe le go e ikobela,
20  le nna ke tla ba kumola mo lefatsheng la me le ke le ba neileng; mme ntlo eno e ke e itshepiseditseng leina la me, ke tla e latlha fa pele ga sefatlhego sa me, mme ke tla e dira polelo ya seane le kgobo mo ditšhabeng tsotlhe.
21  Fa e le ntlo eno e e neng ya nna mekoa ya marope, mongwe le mongwe yo o fetang fa go yone o tla e rotolela matlho a gakgametse a ba a re, ‘Ke ka lebaka lang Jehofa a dirile lefatshe leno le ntlo eno jaana?’
22  Mme ba tla re, ‘E ne e le ka lebaka la gore ba ne ba tlogela Jehofa Modimo wa borraabonemogologolwane yo o ba ntshitseng kwa lefatsheng la Egepeto, mme ba tshwara medimo e mengwe ba e ikobela le go e direla. Ke gone ka moo a ba tliseditseng masetlapelo ano otlhe.’”
34  Josia o ne a na le dingwaga di le robedi fa a simolola go busa, mme a busa mo Jerusalema dingwaga di le masome a mararo le bongwe.
2  Mme a dira se se siameng mo matlhong a ga Jehofa le go tsamaya mo ditseleng tsa ga Dafide rraagwemogologolwane; mme a se ka a fapogela kafa mojeng kgotsa kafa molemeng.
3  Mme mo ngwageng wa borobedi wa go busa ga gagwe, fa a ne a sa ntse a le mosimanyana, a simolola go batla Modimo wa ga Dafide rraagwemogologolwane; mme mo ngwageng wa bolesome le bobedi a simolola go phepafatsa Juda le Jerusalema go simolola kwa mafelong a a kwa godimo le dikota tse di boitshepo le ditshwantsho tse di thetsweng le difikantswe tse di thetsweng.
4  Mo godimo ga moo, ba rutla dibeso tsa Bobaale fa pele ga gagwe; mme a kgaola ditlhomo tsa maswalo tse di neng di le mo godimo ga tsone a di tlosa mo go tsone; mme dikota tse di boitshepo le ditshwantsho tse di thetsweng le difikantswe tse di thetsweng a di thubaganya a di dira loupa, morago ga moo a lo kgatšha mo godimo ga mafelo a go fitlhela a ba ba neng ba tle ba di ntshetse ditlhabelo.
5  A fisetsa marapo a baperesiti mo godimo ga dibeso tsa bone. A phepatsa Juda le Jerusalema jalo.
6  Gape, le mo metseng ya ga Manase le Eferaime le Simeone le go ya go fitlha fela kwa Nafetali, mo mafelong a bone a a swafetseng mo tikologong yotlhe,
7  o ne a ba a rutla le dibeso le dikota tse di boitshepo, mme ditshwantsho tse di thetsweng a di thubaganya a di dira loupa; a rema ditlhomo tsotlhe tsa maswalo mo lefatsheng lotlhe la Iseraele, morago ga moo a boela Jerusalema.
8  Mme mo ngwageng wa bolesome le borobedi wa go busa ga gagwe, fa a ne a phepafaditse lefatshe le ntlo, a roma Shafane morwa Asalia le Maaseia molaodi wa motse le Joa morwa Joahase mokwadi gore ba baakanye ntlo ya ga Jehofa Modimo wa gagwe.
9  Mme ba tla kwa go Hilekia moperesiti yo mogolo mme ba mo naya madi a a neng a tlisiwa mo ntlong ya Modimo, a Balefi e bong balebedi ba dikgoro ba neng ba a phuthile mo seatleng sa ga Manase le Eferaime le mo go Iseraele yotlhe le mo Juda yotlhe le Benjamine le mo banning ba Jerusalema.
10  Foo ba a tsenya mo seatleng sa badiri ba tiro ba ba neng ba tlhomilwe go okamela ntlo ya ga Jehofa. Mme badiri ba tiro ba ba neng ba le matlhagatlhaga mo ntlong ya ga Jehofa ba a dirisetsa go mamatlela ntlo le go e baakanya.
11  Ka jalo ba a naya badiri ba ba ditswerere le baagi gore ba reke maje a a betlilweng le dikota tsa go tshwaraganya le gore ba age matlo ka dikota a dikgosi tsa Juda di neng di a sentse.
12  Mme batho ba ne ba dira ka boikanyegi mo tirong; mme ba ba neng ba tlhomilwe gore ba ba okamele e ne e le Jahathe le Obadia e bong Balefi, ba ba tswang mo go bomorwa Merari, le Sekarea le Meshulame, ba ba tswang mo go bomorwa Bakohathe, gore ba direle e le balebedi. Mme Balefi, ba mongwe le mongwe wa bone e neng e le setswerere ka diletswa tsa pina,
13  ba ne ba okametse basikari ba mekgweleo, le balebedi ba badiri botlhe ba tiro, ba ba dirang ditirelo tse di farologaneng; mme mo Balefing go ne go na le bakwaledi le badiredi le balebedi ba dikgoro.
14  Jaanong fa ba ntse ba ntsha madi a a neng a tlisiwa kwa ntlong ya ga Jehofa, moperesiti Hilekia a bona buka ya molao wa ga Jehofa o o neetsweng ka seatla sa ga Moshe.
15  Ka jalo Hilekia a raya Shafane mokwaledi a re: “Ke bone buka ya molao mo ntlong ya ga Jehofa.” Foo Hilekia a naya Shafane buka.
16  Foo Shafane a tlisa buka eno kwa kgosing mme a fetola kgosi gape a re: “Batlhanka ba gago ba dira sotlhe se se tsentsweng mo seatleng sa bone.
17  Ba tsholola madi a a fitlhelwang mo ntlong ya ga Jehofa ba a tsenya mo seatleng sa banna ba ba tlhomilweng le mo seatleng sa badiri ba tiro.”
18  Mme Shafane mokwaledi a tswelela go begela kgosi a re: “Go na le buka e moperesiti Hilekia a e nneileng.” Shafane a simolola go e bala fa pele ga kgosi.
19  Mme ga diragala ya re fela fa kgosi e sena go utlwa mafoko a molao, ka yone nako eo ya gagoganya diaparo tsa yone.
20  Go tswa foo kgosi ya laela Hilekia le Ahikame morwa Shafane le Abedona morwa Mika le Shafane mokwaledi le Asaia motlhanka wa kgosi, ya re:
21  “Tsamayang, lo ye go botsa Jehofa mo boemong jwa me le mo boemong jwa ba ba setseng mo Iseraele le Juda ka ga mafoko a buka e e bonweng, gonne tšararego ya ga Jehofa e e tshwanetseng ya tshololelwa mo go rona e kgolo ka ntlha ya gore borraaronamogologolwane ga ba a ka ba boloka lefoko la ga Jehofa ka go dira kafa go sotlhe se se kwadilweng mo bukeng eno.”
22  Ka jalo Hilekia le botlhe ba kgosi e neng e buile ka bone ba ya kwa go Huleda moporofeti wa mosadi, e leng mosadi wa ga Shalume morwa Tikefa morwa Harahase motlhokomedi wa diaparo, jaaka a ne a nna mo Jerusalema mo karolong ya bobedi ya motse; mme ba bua le ene jaana.
23  Foo a ba raya a re: “Jehofa Modimo wa Iseraele o buile jaana, ‘Bolelelang monna yo o lo romileng kwa go nna lo re:
24  “Jehofa o buile jaana, ‘Bona, ke tlisa masetlapelo mo lefelong leno le mo banning ba lone, diphutso tsotlhe tse di kwadilweng mo bukeng e ba e balang fa pele ga kgosi ya Juda,
25  ka lebaka la gore ba ntlogetse mme ba ya go kuisetsa medimo e mengwe mosi wa setlhabelo, gore ba nkgopise ka ditiro tsotlhe tsa diatla tsa bone le gore tšararego ya me e tshologele mo lefelong leno mme e se ka ya tingwa.’”
26  Mme kgosi ya Juda, e e lo romang go ya go botsa Jehofa, lo e reye lo re, “Jehofa Modimo wa Iseraele o buile jaana, ‘Fa e le mafoko a o a utlwileng,
27  ka lebaka la gore pelo ya gago e ne e le bonolo mo o neng wa ikokobetsa ka ntlha ya Modimo fa o utlwa mafoko a gagwe ka ga lefelo leno le banni ba lone, mme wa ikokobetsa fa pele ga me wa gagoganya diaparo tsa gago wa ba wa lela fa pele ga me, nna, e leng nna, ke utlwile, go bua Jehofa.
28  Bona, ke go phuthela kwa go borragomogologolwane, mme ruri o tla phuthelwa kwa phupung ya gago ka kagiso, matlho a gago ga a na go bona masetlapelo otlhe a ke a tlisetsang lefelo leno le banni ba lone.’”’” Mme ba tlisetsa kgosi phetolo.
29  Kgosi ya roma mme ya phutha banna botlhe ba bagolwane ba Juda le ba Jerusalema.
30  Jaanong kgosi ya tlhatlogela kwa ntlong ya ga Jehofa mmogo le banna botlhe ba Juda le banni ba Jerusalema le baperesiti le Balefi le batho botlhe, ba bagolo le ba bannye; mme ya simolola go bala mo ditsebeng tsa bone mafoko otlhe a buka ya kgolagano, e e neng e fitlhetswe mo ntlong ya ga Jehofa.
31  Mme kgosi ya nna e eme mo lefelong la yone mme ya dira kgolagano fa pele ga ga Jehofa ya go sala Jehofa morago le go boloka ditaelo tsa gagwe le ditshupo tsa gagwe le melao ya gagwe ka pelo yotlhe ya yone le ka moya otlhe wa yone, go diragatsa mafoko a kgolagano a a neng a kwadilwe mo bukeng eno.
32  Mo godimo ga moo, ya dira gore botlhe ba ba neng ba fitlhelwa mo Jerusalema le Benjamine ba e emele. Mme banni ba Jerusalema ba dira tumalanong le kgolagano ya Modimo, Modimo wa borraabonemogologolwane.
33  Morago ga moo Josia a tlosa dilo tsotlhe tse di makgapha mo mafatsheng otlhe a bomorwa Iseraele, mme a dira gore botlhe ba ba neng ba fitlhelwa mo Iseraele ba tsene mo tirelong, ba direle Jehofa Modimo wa bone. Malatsi otlhe a gagwe ba ne ba se ka ba fapoga mo go saleng Jehofa Modimo wa borraabonemogologolwane morago.
23  Mme mo ngwageng wa bosupa Jehoiada a itshupa a le pelokgale mme a tsaya balaodi ba makgolo, e bong, Asaria morwa Jerohame, le Ishemaele morwa Jehohanane le Asaria morwa Obede le Maaseia morwa Adaia le Elishafate morwa Sikeri, a tsena le bone mo kgolaganong.
2  Morago ga moo ba tsamayatsamaya mo Juda yotlhe ba phutha Balefi mmogo mo metseng yotlhe ya Juda le ditlhogo tsa ba matlo a borre ba Iseraele. Ka jalo ba tla mo Jerusalema.
3  Foo phuthego yotlhe ya dira kgolagano le kgosi mo ntlong ya Modimo wa boammaaruri, morago ga moo ya ba raya ya re: “Bonang! Morwa kgosi ka boene o tla busa, fela jaaka Jehofa a ne a solofetsa ka ga bomorwa Dafide.
4  Se lo tla se dirang ke se: ntlha ya lona ya seraro e e tsenang ka sabata, ya baperesiti le ya Balefi, e tla nna ya balebedi ba dikgoro;
5  mme ntlha e nngwe ya seraro e tla nna kwa ntlong ya kgosi; mme ntlha e nngwe ya seraro e tla nna kwa Kgorong ya Motheo; mme batho botlhe ba tla bo ba le mo malwapeng a ntlo ya ga Jehofa.
6  Mme o se ka wa letla ope go tsena mo ntlong ya ga Jehofa fa e se fela baperesiti le Balefi ba ba direlang. Bano ke ba ba tla tsenang, ka gonne ke setlhopha se se boitshepo, mme batho botlhe ba tla boloka boikarabelo mo go Jehofa.
7  Mme Balefi ba dikanyetse kgosi gotlhe fela, mongwe le mongwe ka dibetsa tsa gagwe mo diatleng; mme ope fela yo o tsenang mo ntlong, o tshwanetse go bolawa. Mme lo tswelele lo na le kgosi fa e tsena le fa e tswa.”
8  Mme Balefi le Juda yotlhe ba dira kafa go sotlhe se moperesiti Jehoiada a neng a se laetse. Ka jalo mongwe le mongwe wa bone a tsaya banna ba gagwe ba ba neng ba tsena ka sabata mmogo le ba ba neng ba tswa ka sabata, gonne moperesiti Jehoiada o ne a sa golola makgamu mo tirong.
9  Mo godimo ga moo, moperesiti Jehoiada a naya balaodi ba makgolo marumo le dithebe le dithebe tse di kgolokwe tse e neng e le tsa ga Kgosi Dafide, tse di neng di le mo ntlong ya Modimo wa boammaaruri.
10  Mme a emisa batho botlhe, mongwe le mongwe wa bone ka sebetsa sa gagwe se se konopiwang mo seatleng, go tswa letlhakoreng la moja la ntlo go fitlha kwa letlhakoreng la molema la ntlo, fa thoko ga sebeso le fa thoko ga ntlo, gotlhe fela gaufi le kgosi.
11  Morago ga moo ba ntsha morwa kgosi mme ba mo rwesa serwalo sa segosi le Tshupo mme ba mo dira kgosi, ka jalo Jehoiada le bomorwawe ba mo tlotsa mme ba re: “A kgosi e tshele!”
12  E rile Athalia a utlwa modumo wa batho ba siana ba baka kgosi, a akofa a tla kwa bathong kwa ntlong ya ga Jehofa.
13  Foo a leba, mme kgosi ya bo e eme fa pilareng ya yone fa botsenong, le dikgosana le diterompeta di le fa kgosing, mme batho botlhe ba lefatshe ba ne ba ipela ba letsa diterompeta, le baopedi ka diletswa tsa pina le ba ba ntshang sesupo sa go isiwa ga pako. Ka yone nako eo Athalia a gagoganya diaparo tsa gagwe mme a re: “Leano la boferefere! Leano la boferefere!”
14  Mme moperesiti Jehoiada a ntsha balaodi ba makgolo, ba ba tlhomilweng ba mophato wa sesole, a ba raya a re: “Mo ntsheng mo gare ga mela; mme le fa e le ope yo o tlang fa morago ga gagwe, a a bolawe ka tšhaka!” Gonne moperesiti o ne a rile: “Lo se ka lwa mmolaela mo ntlong ya ga Jehofa.”
15  Ka jalo ba mo tsenya diatla. E rile a tla fa botsenong jwa kgoro ya dipitse ya ntlo ya kgosi, ba akofa ba mmolaela koo.
16  Go tswa foo Jehoiada a dira kgolagano fa gare ga gagwe le batho botlhe le kgosi gore ba ne ba tla tswelela e le batho ba ga Jehofa.
17  Morago ga moo batho botlhe ba tla mo ntlong ya ga Baale mme ba e rutla; ba senya dibeso tsa gagwe le ditshwantsho tsa gagwe, mme ba bolaela Matane moperesiti wa ga Baale fa pele ga dibeso.
18  Mo godimo ga moo, Jehoiada a tsenya ditiro tsa ntlo ya ga Jehofa mo seatleng sa baperesiti le Balefi, ba Dafide a neng a ba beile ka makgamu mo ntlong ya ga Jehofa gore ba ise ditlhabelo tse di fisiwang tsa ga Jehofa go ya ka se se kwadilweng mo molaong wa ga Moshe, ka go ipela le ka pina ka diatla tsa ga Dafide.
19  Ka jalo a emisa balebedi ba dikgoro fa dikgorong tsa ntlo ya ga Jehofa gore ope yo o seng phepa ka tsela epe fela a se ka a tsena.
20  Jaanong a tsaya balaodi ba makgolo le barena le babusi ba ba okametseng batho le batho botlhe ba lefatshe mme a folosa kgosi mo ntlong ya ga Jehofa. Foo ba tla ba tsena ka kgoro e e kwa godimo ba ya kwa ntlong ya kgosi mme ba nnisa kgosi mo setulong sa bogosi.
21  Mme batho botlhe ba lefatshe ba tswelela go ipela; le motse o ne o se na matshwenyego, mme Athalia ene ba ne ba mmolaile ka tšhaka.
22  Foo banni ba Jerusalema ba dira Ahasia morwawe yo mmotlana mo go botlhe kgosi mo boemong jwa gagwe, (gonne setlhopha sa dirukutlhi se se neng se tlile kwa bothibelelong le Baaraba se ne se bolaile botlhe ba bagolwane,) mme Ahasia morwa Jehorame a simolola go busa e le kgosi ya Juda.
2  Ahasia o ne a na le dingwaga di le masome a mabedi le bobedi fa a simolola go busa, mme a busa ngwaga o le mongwe mo Jerusalema. Leina la ga mmaagwe e ne e le Athalia morwadia ngwana wa ga Omeri.
3  Le ene ka boene o ne a tsamaya mo ditseleng tsa ntlo ya ga Ahabe, gonne mmaagwe ka boene o ne a nna mogakolodi wa gagwe mo go direng ka boikepo.
4  Mme a nna a dira se se bosula mo matlhong a ga Jehofa, fela jaaka ntlo ya ga Ahabe, gonne bone ka bobone ba ne ba nna bagakolodi ba gagwe morago ga loso lwa ga rraagwe, gore ba mo senye.
5  Gape o ne a tsamaya mo kgakololong ya bone, mo a neng a tsamaya le Jehorame morwa Ahabe kgosi ya Iseraele go ya ntweng kgatlhanong le Hasaele kgosi ya Siria kwa Ramothe-gileade, e kwa go yone bahudi ba neng ba tlhaba Jehorame.
6  Ka gone a boela kwa Jesereele go ya go fodisa dintho tse ba neng ba di mo ntshitse kwa Rama fa a ne a tlhabana le Hasaele kgosi ya Siria. Fa e le Asaria morwa Jehorame kgosi ya Juda ene, a fologa a ya go bona Jehorame morwa Ahabe kwa Jesereele, gonne o ne a bobola.
7  Mme go wa ga ga Ahasia go ne ga direga go tswa kwa Modimong ka go tla ga gagwe kwa go Jehorame; e rile a tla, a tswa le Jehorame ba ya kwa go Jehu morwa ngwana wa ga Nimeshi, yo Jehofa a neng a mo tloditse gore a fedise ntlo ya ga Ahabe.
8  Mme ga diragala gore fela fa Jehu a sena go tsena mo kganetsanong le ntlo ya ga Ahabe, a bona dikgosana tsa Juda le barwa ba bomorwarraagwe Ahasia, badiredi ba ga Ahasia, mme a ba bolaya.
9  Morago ga moo a ya go batla Ahasia, la bofelo ba mo tshwara, fa a ne a iphitlhile kwa Samarea, mme ba mo tlisa kwa go Jehu. Foo ba mmolaya ba bo ba mo fitlha, gonne ba ne ba re: “Ke morwa ngwana wa ga Jehoshafate, yo o neng a batla Jehofa ka pelo yotlhe ya gagwe.” Mme go ne go se na ope wa ntlo ya ga Ahasia yo o neng a tla nna le maatla mo bogosing.
10  Fa e le Athalia mmaagwe Ahasia ene, a bona gore morwawe o ne a sule. Ka jalo a nanoga a senya losika lotlhe lwa segosi lwa ntlo ya Juda.
11  Le fa go ntse jalo, Jehoshabeathe morwadia kgosi a tsaya Jehoashe morwa Ahasia mme a mo utswa mo go bomorwa kgosi ba ba neng ba tlile go bolawa, a mo tsenya ene le mosadi yo a mo tlhokomelang mo phaposing e e kwa teng ya dikanamelo. Mme Jehoshabeathe morwadia Kgosi Jehorame, mosadi wa ga moperesiti Jehoiada, (gonne e ne e le kgaitsadia Ahasia,) a nna a mo fitlhile ka ntlha ya ga Athalia, mme a se ka a mmolaya.
12  Mme a nna le bone kwa ntlong ya Modimo wa boammaaruri ba fitlhilwe dingwaga di le thataro, fa Athalia a ne a busa lefatshe leo e le kgosigadi.
32  Morago ga dilo tseno le tsela e e ikanyegang eno Senakeribe kgosi ya Asiria a tla mme a tlhasela Juda a bo a thibelela kgatlhanong le metse e e sireletsegileng, mme a nna a akanya go e dira ya gagwe ka go e tlhasela.
2  E rile Hesekia a bona gore Senakeribe o ne a tlile sefatlhego sa gagwe e le sa motho a ikemiseditse go lwa le Jerusalema,
3  foo ene le dikgosana tsa gagwe le banna ba gagwe ba ba thata ba dira tshwetso ya gore ba thibe metsi a metswedi e e neng e le kwa ntle ga motse; mme ba mo thusa.
4  Ka jalo ga phuthwa batho ba le bantsi, me ba thiba metswedi yotlhe le melatswana e e phothoselang e e fetang e rwaleletse fa gare ga lefatshe leo, ba re: “Ke ka ntlha yang fa dikgosi tsa Asiria di tshwanetse go tla mme tsa fitlhela metsi a mantsi thata?”
5  Mo godimo ga moo, a nna pelokgale mme a aga lobota lotlhe lo lo thubegileng a ba a tsholetsa ditora mo godimo ga lone, le lobota lo longwe ka kwa ntle, a ba a baakanya Thota ya Motse wa ga Dafide, le go dira dibetsa tse dintsi tse di konopiwang le dithebe.
6  Mme a tlhoma balaodi ba sesole gore ba okamele batho le go ba phuthela kwa go ene kwa patlelong ya kgoro ya motse a ba a bua le pelo ya bone, a re:
7  “Nnang pelokgale lo nonofe. Lo se ka lwa boifa le fa e le go tshoga ka ntlha ya kgosi ya Asiria le ka ntlha ya boidiidi jotlhe jo bo nang le ene; gonne ba ba nang le rona ba bantsi go feta ba ba nang le ene.
8  O na le lebogo la nama, mme rona re na le Jehofa Modimo wa rona go re thusa le go tlhabana ditlhabano tsa rona.” Mme batho ba simolola go itshegeletsa ka mafoko a ga Hesekia kgosi ya Juda.
9  Senakeribe kgosi ya Asiria o ne a romela batlhanka ba gagwe kwa Jerusalema morago ga seno, fa a ne a le kwa Lakishe a na le thata yotlhe ya gagwe e kgolo, kwa go Hesekia kgosi ya Juda le kwa Bajudieng botlhe ba ba neng ba le kwa Jerusalema, a re:
10  “Senakeribe kgosi ya Asiria o buile jaana, ‘O ikantse eng fa o ntse ka tidimalo o dikanyeditswe mo Jerusalema?
11  A Hesekia ga a lo gogele gore a lo neelele loso ka leuba le ka lenyora, a re: “Jehofa Modimo wa rona o tla re golola mo seatleng sa kgosi ya Asiria”?
12  A Hesekia ga se ene a neng a tlosa mafelo a gagwe a a kwa godimo le dibeso tsa gagwe a ba a raya Juda le Jerusalema a re: “Lo ikobe fa pele ga sebeso se le sengwe lo bo lo kuise mosi wa setlhabelo mo go sone”?
13  A ga lo itse se nna le borremogologolwane re neng ra se dira ditšhaba tsotlhe tsa mafatshe? A medimo ya ditšhaba ya mafatshe e ne ya kgona go golola lefatshe la bone mo seatleng sa me?
14  E ne e le ofe wa medimo yotlhe ya ditšhaba tseno tse borremogologolwane ba neng ba di senya o o neng wa itshupa o kgona go gogola batho ba one mo seatleng sa me, mo Modimo wa lona a tla kgonang go lo golola mo seatleng sa me?
15  Jaanong lo se ka lwa letla Hesekia a lo tsietsa kgotsa a lo gogela ka tsela eno e bile lo se ka lwa dumela mo go ene, gonne ga go na modimo wa setšhaba sepe kgotsa bogosi o o neng wa kgona go golola batho ba one mo seatleng sa me le mo seatleng sa borremogologolwane. A bo Modimo wa lona a se kitla a kgona jang ne go lo golola mo seatleng sa me!’”
16  Mme batlhanka ba gagwe ba nna ba buela pele fela kgatlhanong le Jehofa Modimo wa boammaaruri le Hesekia motlhanka wa gagwe.
17  O ne a ba a kwala makwalo a kgoba Jehofa Modimo wa Iseraele e bile a bua kgatlhanong le ene, a re: “Jaaka medimo ya ditšhaba tsa mafatshe e e neng ya se ka ya golola batho ba yone mo seatleng sa me, fela jalo Modimo wa ga Hesekia ga a kitla a golola batho ba gagwe mo seatleng sa me.”
18  Mme ba nna ba goela ka lentswe le le kwa godimo ka puo ya Sejuda kwa bathong ba Jerusalema ba ba neng ba le mo godimo ga lobota, go dira gore ba tshoge le go ba fudua, gore ba tle ba thope motse.
19  Mme ba nna ba bua kgatlhanong le Modimo wa Jerusalema ka tsela e e tshwanang le e ba buang kgatlhanong le medimo ya ditšhaba tsa lefatshe ka yone, e e dirilweng ka diatla tsa motho.
20  Mme kgosi Hesekia le Isaia morwa Amosi, e bong moporofeti, ba nna ba rapela ka ga selo seno e bile ba goela kwa magodimong ba kopa thuso.
21  Mme Jehofa a romela moengele mme a nyeletsa monna mongwe le mongwe yo o pelokgale yo o thata le moeteledipele le molaodi mo bothibelelong jwa kgosi ya Asiria, mo a neng a boela morago kwa lefatsheng la gagwe ka sefatlhego se se tlhabilweng ke ditlhong. Moragonyana a tsena mo ntlong ya modimo wa gagwe mme gone koo, bangwe ba ba neng ba dule mo teng ga gagwe ba mo rema ka tšhaka.
22  Jehofa a boloka Hesekia le banni ba Jerusalema jalo mo seatleng sa ga Senakeribe kgosi ya Asiria le mo seatleng sa ba bangwe botlhe mme a ba naya boikhutso mo tikologong yotlhe.
23  Mme go ne go na le ba le bantsi ba ba neng ba tlisetsa Jehofa dimpho kwa Jerusalema le dilo tse di di gaisang tsotlhe kwa go Hesekia kgosi ya Juda, mme a godisiwa mo matlhong a ditšhaba tsotlhe morago ga moo.
24  Mo metlheng eo Hesekia a bobola mo a neng a tloga a swa, mme a simolola go rapela Jehofa. Ka jalo A bua le ene, mme A mo naya kgakgamatso.
25  Mme go ya ka molemo o a neng a o direlwa Hesekia a se ka a boa, gonne pelo ya gagwe e ne ya nna mabela mme a shakgalelwa ene le Juda le Jerusalema.
26  Le fa go ntse jalo, Hesekia a ikokobetsa mo go nneng mabela ga pelo ya gagwe, ene le banni ba Jerusalema, mme tšhakgalo ya ga Jehofa ya se ka ya tla mo go bone mo metlheng ya ga Hesekia.
27  Mme Hesekia a nna le dikhumo le kgalalelo e kgolo thata; a itirela matlo a polokelo a selefera le gouta le a majana a a tlhokegang le a leokwane la balema le a dithebe le a dilwana tsotlhe tse di eletsegang;
28  le mafelo a polokelo a kungo ya dijo tsa ditlhaka le beine e ntšha le leokwane, le masakana a diphologolo tsotlhe tsa mefuta e e farologaneng le masakana a metlhape.
29  A ipapalela metse, le diruiwa tsa letsomane le tsa motlhape o montsi; gonne Modimo o ne a mo naya dithoto di le dintsi thata.
30  Mme Hesekia ke ene a neng a thiba motswedi o o kwa godimo wa metsi a Gihone mme a a kaela ka tlhamalalo gore a ye kwa bophirima kwa Motseng wa ga Dafide, mme Hesekia a itshupa a atlega mo tirong nngwe le nngwe ya gagwe.
31  Mme ga diragala gore ka babueledi ba dikgosana tsa Babelona tse di neng di romilwe kwa go ene go tla go mmotsa ka kgakgamatso e e neng e le teng mo lefatsheng leo, Modimo wa boammaaruri a mo tlogela gore a mo leke, gore o itse sengwe le sengwe se se mo pelong ya gagwe.
32  Fa e le ditiragalo tse dingwe tsotlhe tsa ga Hesekia le ditiro tsa gagwe tsa bopelonomi jwa lorato, di kwadilwe mo ponatshegelong ya ga moporofeti Isaia, morwa Amosi, mo Bukeng ya Dikgosi tsa Juda le Iseraele.
33  La bofelo Hesekia a lala le borraagwemogologolwane, mme ba mo fitlha mo botlhatlogong jo bo yang kwa mafelong a go fitlhela a bomorwa Dafide; mme Juda yotlhe le banni ba Jerusalema ba mo naya tlotlo mo losong lwa gagwe. Mme Manase morwawe a simolola go busa mo boemong jwa gagwe.
6  Foo Solomone a re: “Jehofa ka boene o rile o ne a tla nna mo letobong le lentshontsho;
2  mme fa e le nna, ke go agetse ntlo ya bonno jo bo kwa godimo le lefelo le le tlhomameng gore o nne mo go lone ka bosakhutleng.”
3  Foo kgosi ya retolola sefatlhego sa yone mme ya simolola go segofatsa phuthego yotlhe ya Iseraele, fa phuthego yotlhe ya Iseraele e ne e eme ka dinao.
4  Mme ya tswelela ya re: “A go bakwe Jehofa Modimo wa Iseraele, yo o buileng ka molomo wa gagwe le Dafide rre le yo o diragaditseng ka diatla tsa gagwe, a re,
5  ‘Go tloga mo letsatsing le ke ntshitseng batho ba me kwa lefatsheng la Egepeto ka lone ga ke a tlhopha motse mo ditsong tsotlhe tsa Iseraele gore ke agele leina la me ntlo gore le nne mo go one, e bile ga ke a tlhopha motho gore a nne moeteledipele wa batho ba me ba Iseraele.
6  Mme ke tla tlhopha Jerusalema gore leina la me le nne kwa go yone, e bile ke tla tlhopha Dafide gore a okamele batho ba me ba Iseraele.’
7  Mme pelo ya ga Dafide rre e ne ya rata thata go agela leina la ga Jehofa Modimo wa Iseraele ntlo.
8  Mme Jehofa a raya Dafide rre a re, ‘Ka lebaka la gore pelo ya gago e ratile thata go agela leina la me ntlo, o dirile sentle ka gonne pelo ya gago e ne e rata thata.
9  Mme fela wena ka bowena ga o na go aga ntlo, mme morwao yo o tswang mo lothekeng lwa gago ke ene yo o tla agelang leina la me ntlo.’
10  Mme Jehofa o ne a diragatsa lefoko la gagwe le a neng a le buile, gore ke tle ke eme mo boemong jwa ga Dafide rre mme ke nne mo setulong sa bogosi sa Iseraele, fela jaaka Jehofa a ne a buile, le gore ke tle ke agele leina la ga Jehofa Modimo wa Iseraele ntlo,
11  le gore ke beye Letlole gone kwa kgolagano ya ga Jehofa e leng teng e a neng a e dira le bomorwa Iseraele.”
12  Mme a ema fa pele ga sebeso sa ga Jehofa fa pele ga phuthego yotlhe ya Iseraele, mme jaanong a otlolola magofi.
13  (Gonne Solomone o ne a dirile serala sa kgotlho mme a se baya fa gare ga kagelelo. Boleele jwa sone e ne e le dikubita di le tlhano, mme boatlhamo jwa sone dikubita di le tlhano, bogodimo jwa sone dikubita di le tharo; mme a nna a eme mo godimo ga sone.) Mme a khubama ka mangole fa pele ga phuthego yotlhe ya Iseraele a ba a otlololela magofi a gagwe kwa magodimong.
14  Mme a re: “Jehofa Modimo wa Iseraele, ga go na Modimo yo o tshwanang le wena kwa magodimong kgotsa mo lefatsheng, yo o bolokang kgolagano le bopelonomi jwa lorato mo batlhankeng ba gago ba ba tsamayang fa pele ga gago ka pelo yotlhe ya bone;
15  wena yo o neng wa direla motlhanka wa gago, e bong Dafide rre, se o se mo solofeditseng, mo o neng wa dira tsholofetso ka molomo wa gago, mme o e diragaditse ka seatla sa gago jaaka mo letsatsing leno.
16  Mme jaanong, wena Jehofa Modimo wa Iseraele, direla motlhanka wa gago Dafide rre se o se mo solofeditseng, o re, ‘Ga go na go kgaolwa monna ope wa gago fa pele ga me gore a se ka a nna mo setulong sa bogosi sa Iseraele, fa fela bomorwao ba ka tlhokomela tsela ya bone ka go tsamaya mo molaong wa me, fela jaaka o tsamaile fa pele ga me.’
17  Mme jaanong, wena Jehofa Modimo wa Iseraele, a tsholofetso ya gago e o e solofeditseng motlhanka wa gago Dafide e nne e e ikanyegang.
18  “A mme ruri Modimo o tla nna le batho mo lefatsheng? Bona! Legodimo, ee, legodimo la magodimo, lone le ka se go tshole; mme a bo ntlo eno e ke e agileng e le nnye jang ne!
19  Mme o retologele kwa thapelong ya motlhanka wa gago le kwa kopong ya gagwe ya gore a utlwelwe botlhoko, wena Jehofa Modimo wa me, ka go reetsa selelo sa go kopa ka tlhoafalo le thapelo e motlhanka wa gago a e rapelang fa pele ga gago,
20  gore matlho a gago a bulegele ntlo eno motshegare le bosigo, kwa lefelong le o neng wa re o tla baya leina la gago kwa go lone, ka go reetsa thapelo e motlhanka wa gago a e rapelang mo lefelong leno.
21  Mme o reetse dikopo tse di tlhoafetseng tsa motlhanka wa gago le tsa batho ba gago ba Iseraele fa ba rapela mo lefelong leno, gore wena ka bowena o utlwe o le mo lefelong la gago la bonno, kwa magodimong; o utlwe mme o itshwarele.
22  “Fa motho a leofela mongwe ka ene mme tota a mo hutsa go mo dira gore a lebanwe ke phutso, mme a bo a hutsega fa pele ga sebeso sa gago mo ntlong eno,
23  foo e kete wena ka bowena o ka utlwa o le kwa magodimong, mme o tseye kgato o atlhole batlhanka ba gago gore o duele moikepi ka go baya tsela ya gagwe mo tlhogong ya gagwe le ka go bolela yo o siameng e le yo o siameng ka go mo naya go ya ka tshiamo ya gagwe.
24  “Mme fa batho ba gago ba Iseraele ba fenngwa fa pele ga mmaba ka ntlha ya gore ba ne ba ntse ba go leofela, mme ba boa ba baka leina la gago ba bo ba rapela ba kopa kutlwelobotlhoko fa pele ga gago mo ntlong eno,
25  foo e kete o ka utlwa o le kwa magodimong, mme o itshwarele boleo jwa batho ba gago ba Iseraele o bo o ba busetse mo lefatsheng le o neng wa le naya bone le borraabonemogologolwane.
26  “Fa magodimo a tswetswe gore go se ka ga nna le pula epe ka ntlha ya gore ba ne ba tswelela ba go leofela, mme ba rapela mo lefelong leno le go baka leina la gago mme ba boa ka morago mo boleong jwa bone ka gonne o ne wa nna wa ba bogisa,
27  foo e kete o ka utlwa o le kwa magodimong, mme o itshwarele boleo jwa batlhanka ba gago, le jwa batho ba gago ba Iseraele, ka gonne o ba ruta tsela e e molemo e ba tshwanetseng go tsamaya mo go yone; mme o tlise pula mo lefatsheng la gago le o le neileng batho ba gago gore ba le rue boswa.
28  “Fa go ka direga gore go nne le leuba mo lefatsheng, fa go ka direga gore go nne le bolwetse jwa leroborobo, fa go ka direga gore go nne le mogote le mouta, tsie le mafele; fa go ka direga gore baba ba bone ba ba dikanyetse mo lefatsheng la dikgoro tsa bone—sebetso sa mofuta ope le botlhoko jwa mofuta ope—
29  thapelo le fa e le efe, kopo le fa e le efe ya go utlwelwa botlhoko e e ka nnang ya dirwa ke motho ope kgotsa ke batho botlhe ba gago ba Iseraele, ka gonne mongwe le mongwe wa bone a itse sebetso sa gagwe le botlhoko jwa gagwe; fa a otlololela ntlo eno magofi a gagwe,
30  e kete o ka utlwa o le kwa magodimong, lefelo la gago la bonno, mme o itshwarele le go naya mongwe le mongwe go ya ka ditsela tsotlhe tsa gagwe, ka gonne o itse pelo ya gagwe (gonne wena ka bowena o le nosi o itse sentle pelo ya bomorwa batho);
31  ka boikaelelo jwa gore ba go boife ka go tsamaya mo ditseleng tsa gago malatsi otlhe a ba a tshelang mo godimo ga lefatshe le o le neileng borraaronamogologolwane.
32  “Gape le motswakwa yo e seng mongwe wa batho ba gago ba Iseraele yo o tswang kwa lefatsheng le le kgakala ka ntlha ya leina la gago le legolo le seatla sa gago se se nonofileng le lebogo la gago le le otlologileng, mme ruri ba tla ba bo ba rapela mo ntlong eno,
33  foo e kete o ka reetsa o le kwa magodimong, kwa lefelong la gago le le tlhomameng la bonno, mme o dire go ya ka sotlhe se motswakwa a se go biletsang; gore ditšhaba tsotlhe tsa lefatshe di tle di itse leina la gago le go go boifa fela jaaka batho ba gago ba Iseraele ba dira, le gore ba itse gore leina la gago le bidiwa mo ntlong eno e ke e agileng.
34  “Fa go ka direga gore batho ba gago ba tswe ba ye go lwa le baba ba bone ka tsela e o ba romang ka yone, mme ba go rapela ba lebile ntlheng ya motse ono o o tlhophilweng ke wena le ntlo e ke e agetseng leina la gago,
35  o utlwe thapelo ya bone o le kwa magodimong le kopo ya bone ya go utlwelwa botlhoko, mme o ba atlholele.
36  “Fa go ka direga gore ba go leofele (gonne ga go na motho ope yo o sa leofeng), o bo o ba tukela bogale le go ba tlogelela mmaba, batshwari ba bone ba bo ba ba isa botshwarwa kwa lefatsheng le le kgakala kgotsa le le gaufi;
37  mme ba bo ba itharabologelwa ba le kwa lefatsheng le ba isitsweng botshwarwa kwa go lone, ba bo ba boa ba kopa gore o ba utlwele botlhoko mo lefatsheng le ba leng batshwarwa mo go lone, ba re, ‘Re leofile, re fositse ra ba ra dira ka boikepo’;
38  mme ba boela kwa go wena ka pelo ya bone yotlhe le ka moya wa bone otlhe mo lefatsheng le ba leng batshwarwa ba bao ba neng ba ba isa botshwarwa, mme ba rapela ba lebile ntlheng ya lefatshe la bone le o neng wa le naya borraabonemogologolwane le motse o o tlhophilweng ke wena le ntlo e ke e agetseng leina la gago;
39  gape o utlwe thapelo ya bone le dikopo tsa bone tsa go ba utlwela botlhoko o le kwa magodimong, kwa lefelong la gago le le tlhomameng la bonno, mme o ba atlholele o bo o itshwarele batho ba gago ba ba go leofetseng.
40  “Jaanong wena Modimo wa me, tsweetswee, a matlho a gago a bulege le ditsebe tsa gago di reetse thapelo e e malebana le lefelo leno.
41  Mme jaanong, a ko o nanoge wena Jehofa Modimo, o tsene mo boikhutsong jwa gago, wena le Letlole la nonofo ya gago. A baperesiti ba gago ka bobone, tlhe Jehofa Modimo, ba apare poloko, mme a batho ba gago ba ba ikanyegang ba ipele mo molemong.
42  Ao tlhe Jehofa Modimo, o se ka wa busa sefatlhego sa motlodiwa wa gago. A ko o gakologelwe bopelonomi jwa lorato mo go Dafide motlhanka wa gago.”
31  Mme fela fa ba fetsa seno sotlhe, Baiseraele botlhe ba ba neng ba fitlhelwa koo ba tswela kwa metseng ya Juda, mme ba thuba dipilara tse di boitshepo ba bo ba rema dikota tse di boitshepo le go rutla mafelo a a kwa godimo le dibeso ba di tlosa mo Juda yotlhe le Benjamine le mo Eferaime le Manase go fitlha ba fetsa; morago ga moo bomorwa Iseraele botlhe ba boela kwa metseng ya bone, mongwe le mongwe kwa thuong ya gagwe.
2  Foo Hesekia a tlhoma makgamu a baperesiti le a Balefi mo makgamung a bone, lengwe le lengwe tumalanong le tirelo ya lone ya baperesiti le ya Balefi ka ga tshupelo e e fisiwang le ditlhabelo tsa kabalano gore ba direle le go ntsha ditebogo le pako mo dikgorong tsa mathibelelo a ga Jehofa.
3  Go ne go na le karolo ya kgosi e e tswang mo dithotong tsa yone ka namana ya ditshupelo tse di fisiwang, ya ditshupelo tse di fisiwang tsa moso le tsa maitseboa, le ditshupelo tse di fisiwang tsa bosabata le tsa bongwedi ba basha le tsa dipaka tsa moletlo, go ya ka se se kwadilweng mo molaong wa ga Jehofa.
4  Go feta moo, a bolelela batho, banni ba Jerusalema, gore ba ntshe karolo ya baperesiti le ya Balefi, gore ba tle ba ngaparele molao wa ga Jehofa thata.
5  Mme e rile fela lefoko le tswa, bomorwa Iseraele ba oketsa mabutswapele a dijo tsa ditlhaka, beine e ntšha, le leokwane le tswina ya dinotshe le kungo yotlhe ya tshimo, mme ba tlisa nngwesomeng ya sengwe le sengwe ka bontsi.
6  Mme bomorwa Iseraele le Juda ba ba neng ba nna mo metseng ya Juda, le bone ba tlisa sa bosome sa dikgomo le dinku le sa bosome sa dilo tse di boitshepo, dilo tse di itshepiseditsweng Jehofa Modimo wa bone. Ba ne ba di tlisa mme ka jalo ba ntsha mekoakoa.
7  Ba simolola mekoa mo kgweding ya boraro ka go baya o o kwa tlasetlase, mme ba fetsa mo kgweding ya bosupa.
8  E rile Hesekia le dikgosana ba tla mme ba bona mekoa, ba baka Jehofa le batho ba gagwe Iseraele.
9  Fa nako e ntse e tsamaya Hesekia a botsa baperesiti le Balefi kaga mekoa eno.
10  Foo Asaria moperesiti yo mogolo wa ntlo ya ga Sadoke a mo raya a re, ee, a re: “Go tloga ka nako ya fa ba simolola go tlisa moneelo mo ntlong ya ga Jehofa go ntse go jewa go kgorwa e bile go na le mo gontsi mo go salang; gonne Jehofa ka boene o segofaditse batho ba gagwe, mme mo go setseng ke letlotlo le legolo leno.”
11  Foo Hesekia a re go baakanngwe diphaposi tsa bojelo mo ntlong ya ga Jehofa. Ka jalo ba di baakanya.
12  Mme ba nna ba tlisa moneelo le sa bosome le dilo tse di boitshepo ka boikanyegi; mme Konania wa Molefi o ne a ba okametse e le moeteledipele, mme Shimei morwarraagwe e ne e le wa bobedi.
13  Mme Jehiele le Asasia le Nahathe le Asahele le Jerimothe le Josabade le Eliele le Isemakia le Mahathe le Benaia e ne e le balaodi mo letlhakoreng la ga Konania le Shimei morwarraagwe, ka taelo ya ga kgosi Hesekia, mme Asaria e ne e le moeteledipele wa ntlo ya Modimo wa boammaaruri.
14  Mme Kore morwa Imina wa Molefi e ne e le molebedi wa kgoro go ela kwa botlhaba, a tlhokomela meneelo e e dirwang ka go rata ya Modimo wa boammaaruri, go ntsha moneelo wa ga Jehofa le dilo tse di boitshepotshepo.
15  Mme mo taolong ya gagwe go ne go na le Edene le Miniamine le Jeshua le Shemaia, Amaria le Shekania, mo metseng ya baperesiti, mo tirong e ba e abetsweng, go naya bomorwarraabone mo makgamung ka go lekana, ba bagolo le ba bannye ka go lekana;
16  kwantle ga go kwadisiwa ga batho ba banna kafa losikeng go simolola ka ba ba nang le dingwaga di le tharo go ya kwa godimo, botlhe ba ba tlang mo ntlong ya ga Jehofa e le mokgwa wa letsatsi le letsatsi, mo tirelong ya bone ka maikarabelo a bone go ya ka makgamu a bone.
17  Mono ke go kwadisiwa kafa losikeng ga baperesiti ka ntlo ya borraabone le ga Balefi, go simolola ka ba ba nang le dingwaga di le masome a mabedi go ya kwa godimo, ka maikarabelo a bone mo makgamung a bone;
18  a go kwadisiwa kafa losikeng ga bana botlhe ba bone ba bannye, basadi ba bone le bomorwaabone le bomorwadiabone, phuthego yotlhe, ka gonne ba ne ba iitshepisetsa se se boitshepo mo tirong e ba e abetsweng;
19  le bomorwa Arone, e bong baperesiti, mo dinageng tsa mafulo a metse ya bone. Mo metseng yotlhe e e farologaneng go ne go na le banna ba ba neng ba tlhaotswe ka maina, gore ba neye motho mongwe le mongwe wa monna mo baperesiting dikarolo le botlhe ba ba kwadisitsweng kafa losikeng mo Balefing.
20  Mme Hesekia a dira jalo mo Juda yotlhe, mme a tswelela a dira se se molemo le se se siameng le se se ikanyegang fa pele ga ga Jehofa Modimo wa gagwe.
21  Mme mo tirong nngwe le nngwe e a neng a e simolola mo tirelong ya ntlo ya Modimo wa boammaaruri le mo molaong le mo taelong ya go batla Modimo wa gagwe, o ne a dira ka pelo yotlhe ya gagwe, mme a atlega.
21  La bofelo Jehoshafate a lala le borraagwemogologolwane mme a fitlhwa le borraagwemogologolwane mo Motseng wa ga Dafide; mme Jehorame morwawe a simolola go busa mo boemong jwa gagwe.
2  O ne a na le bomorwarraagwe, bomorwa Jehoshafate, Asaria le Jehiele le Sekarea le Asaria le Mikaele le Shefatia, botlhe bano e le bomorwa Jehoshafate kgosi ya Iseraele.
3  Ka gone rraabone a ba naya dimpho di le dintsi tsa selefera le tsa gouta le tsa dilo tse di di gaisang tsotlhe mmogo le metse e e sireletsegileng ya Juda; mme bogosi jone a bo naya Jehorame, gonne e ne e le leitibolo.
4  E rile Jehorame a nanoga gore a okamele bogosi jwa ga rraagwe a dira gore boemo jwa gagwe bo nonofe, ka jalo a bolaya bomorwarraagwe botlhe ka tšhaka le bangwe ba dikgosana tsa Iseraele.
5  Jehorame o ne a na le dingwaga di le masome a mararo le bobedi fa a simolola go busa, mme a busa dingwaga di le robedi mo Jerusalema.
6  Mme a tsamaya mo tseleng ya dikgosi tsa Iseraele, fela jaaka ba ntlo ya ga Ahabe ba ne ba dirile; gonne morwadia Ahabe e ne a le mosadi wa gagwe, mme a tswelela go dira se se bosula mo matlhong a ga Jehofa.
7  Mme Jehofa o ne a sa batle go senya ntlo ya ga Dafide, ka ntlha ya kgolagano e a neng a e dirile le Dafide, le fela jaaka a ne a rile o tla naya ene le bomorwawe lobone ka metlha.
8  Mo metlheng ya gagwe Edoma o ne a tlhanoga mo seatleng sa Juda mme a dira gore kgosi e ba buse.
9  Ka gone Jehorame mmogo le balaodi ba gagwe ba feta mmogo le dikara tsotlhe di na le ene. Mme ga diragala gore a nanoge bosigo a kgemethe Baedoma ba ba neng ba mo dikologile le balaodi ba dikara.
10  Mme Edoma a tswelela a tlhanoga mo seatleng sa Juda go fitlha mo letsatsing leno. Ka yone nako eo Libena a simolola go tlhanoga mo seatleng sa gagwe, ka gonne o ne a tlogetse Jehofa Modimo wa borraagwemogologolwane.
11  Le ene ka boene o ne a dirile mafelo a a kwa godimo mo dithabeng tsa Juda, go dira gore banni ba Jerusalema ba akafale, le gore a leleke Juda.
12  Kgabagare ga tla lekwalo kwa go ene le tswa kwa go moporofeti Elija, le re: “Jehofa Modimo wa ga Dafide rragomogologolwane o buile jaana, ‘Ka ntlha ya gore ga o a tsamaya mo ditseleng tsa ga Jehoshafate rrago kgotsa mo ditseleng tsa ga Asa kgosi ya Juda,
13  mme o tsamaya mo ditseleng tsa dikgosi tsa Iseraele o bo o dira gore Juda le banni ba Jerusalema ba akafale fela jaaka ntlo ya ga Ahabe e dirile gore go akafalwe, tota le bomorwarrago, ba ntlo ya ga rrago, ba ba neng ba le botoka mo go wena, o ba bolaile;
14  bona! Jehofa o itaya batho ba gago thata le bomorwao le basadi ba gago le dithoto tsotlhe tsa gago.
15  Mme o tla nna le malwetse a le mantsi, le bolwetse jwa mala a gago, go fitlha mala a gago a tswa ka ntlha ya bolwetse letsatsi le letsatsi.’”
16  Ka jalo Jehofa a dira gore moya wa Bafilisitia le Baaraba ba ba neng ba le fa thoko ga Baethiopia o tsogologele Jehorame.
17  Ka jalo ba tla mo Juda mme ba e bula ka thata ba bo ba isa dithoto tsotlhe tse di neng di fitlhelwa mo ntlong ya kgosi botshwarwa mmogo le bomorwawe le basadi ba gagwe, o ne a sa tlogelelwa morwa ope fa e se Jehoahase, morwawe yo mmotlana mo go botlhe.
18  Morago ga seno sotlhe Jehofa a mo leretse sebetso mo maleng ka bolwetse jo bo neng bo se na phodiso.
19  Mme ga diragala gore mo malatsing a a tlang, le e leng ka nako ya fa lobaka lwa dingwaga di le pedi lo sena go fela, mala a gagwe a tswa fa a ntse a lwala, mme kgabagare a swela mo malwetseng a gagwe a a maswe; mme batho ba gagwe ba se ka ba mo direla phiso jaaka phiso ya borraagwemogologolwane.
20  O ne a na le dingwaga di le masome a mararo le bobedi fa a ne a simolola go busa, mme a busa mo Jerusalema dingwaga di le robedi. La bofelo a tsamaya a sa elediwe. Ka jalo ba mo fitlha mo Motseng wa ga Dafide, e seng mo mafelong a dikgosi a go fitlhela.
25  Amasia o ne a nna kgosi a le dingwaga di le masome a mabedi le botlhano, mme a busa mo Jerusalema dingwaga di le masome a mabedi le borobongwe. Leina la ga mmaagwe e ne e le Jehoadane wa Jerusalema.
2  Mme a tswelela go dira se se siameng mo matlhong a ga Jehofa, fela e seng ka pelo e e feletseng.
3  Ga diragala gore fela fa bogosi bo sena go nonofa mo go ene, a akofa a bolaya batlhanka ba gagwe ba ba neng ba bolaile kgosi e bong rraagwe.
4  Mme a se ka a bolaya bomorwaabone, mme a dira go ya ka se se kwadilweng mo molaong, mo bukeng ya ga Moshe, se Jehofa a se laetseng, a re: “Borre ga ba a tshwanela go swela barwa, le fa e le barwa ga ba a tshwanela go swela borraabone; mme mongwe le mongwe o tshwanetse go swela boleo jwa gagwe ka namana.”
5  Amasia a phutha Juda mmogo mme a dira gore ba eme go ya ka ntlo ya borraabonemogologolwane, ka balaodi ba dikete le ka balaodi ba makgolo ba Juda yotlhe le Benjamine; mme a ba kwadisa go simolola ka ba ba nang le dingwaga di le masome a mabedi go ya kwa godimo, labofelo a fitlhela e le banna ba le dikete di le makgolo a mararo ba ba tlhophilweng ka kelotlhoko ba ba yang sesoleng, ba ba tsholang lerumo le thebe e kgolo.
6  Mo godimo ga moo, a thapa banna ba ba pelokgale ba ba thata go tswa kwa Iseraele ba le dikete di le lekgolo ka ditalenta di le lekgolo tsa selefera.
7  Mme monna mongwe wa Modimo wa boammaaruri a tla kwa go ene, a re: “Oo kgosi, o se ka wa letla mophato wa sesole wa Iseraele go tla le wena, gonne Jehofa ga a na le Iseraele, ke gore, bomorwa Eferaime botlhe.
8  Mme wena ka bowena tla, o tseye kgato, o nne pelokgale mo ntweng. Modimo wa boammaaruri o ne a ka dira gore o kgotšwe fa pele ga mmaba; gonne Modimo o na le maatla a go thusa le go baka sekgopi.”
9  Foo Amasia a raya monna wa Modimo wa boammaaruri a re: “Mme go tla dirwang ka ditalenta di le lekgolo tse ke di neileng masole a Iseraele?” Foo monna wa Modimo wa boammaaruri a re: “Jehofa o na le dithata tsa go go naya mo gontsi thata go feta mono.”
10  Ka jalo Amasia a ba kgaoganya, e bong, masole a a neng a tlile kwa go ene go tswa kwa Eferaime, gore a ye kwa lefelong la one. Le fa go ntse jalo, bogale jwa bone jwa tukela Juda fela thata, mo ba neng ba boela kwa lefelong la bone ba tuka bogale.
11  Mme fa e le Amasia ene, o ne a nna pelokgale mme a etelela batho ba gagwe pele mme a ya kwa Mokgatšheng wa Letswai; mme a kgemetha bomorwa Seire, ba le dikete di le lesome.
12  Mme go ne go na le ba le dikete di le lesome ba bomorwa Juda ba neng ba ba tshwara ba ntse ba tshela. Ka jalo ba ba tlisa kwa godimo ga lefika le legolo, mme ba ba latlha go tswa kwa godimo ga lefika; mme botlhe fela, ba phatloga.
13  Fa e le maloko a mophato wa masole a Amasia a neng a a busa gore a se ka a ya ntweng le ene, a simolola go tlhasela metse ya Juda, go simolola kwa Samarea go fitlha fela kwa Bethe-horona, mme a kgemetha ba le dikete di le tharo a bo a tsaya thopo e kgolo.
14  Ga diragala fa Amasia a sena go boa kwa go kgemetheng Baedoma gore jaanong a tlise medimo ya bomorwa Seire mme a e itlhomela jaaka medimo, a  ikoba fa pele ga yone, a ba a simolola go e kuisetsa mosi wa setlhabelo.
15  Ka gone bogale jwa ga Jehofa jwa tukela Amasia, ka jalo a romela moporofeti kwa go ene mme a mo raya a re: “Ke ka ntlha yang fa o batlile medimo ya batho e e neng ya se ka ya golola batho ba yone mo seatleng sa gago?”
16  Ga diragala gore fa a bua le ene ka yone nako eo kgosi e mo reye e re: “A re ne ra go tlhoma go nna mogakolodi wa kgosi? Tlogela, gore go tle go nne molemo ka wena. Ke ka ntlha yang fa ba tshwanetse go go bolaya?” Ka jalo moporofeti a tlogela, mme a re: “Ruri ke a itse gore Modimo o sweditse ka gore a go senye, ka gonne o dirile selo seno e bile ga o a reetsa kgakololo ya me.”
17  Foo Amasia kgosi ya Juda a lopa kgakololo mme a roma kwa go Jehoashe morwa Jehoahase morwa Jehu kgosi ya Iseraele, a re: “Tla! A re lebane difatlhego.”
18  Foo Jehoashe kgosi ya Iseraele a roma kwa go Amasia kgosi ya Juda, a re: “Mofero o o mitlwa o o neng o le kwa Lebanona o ne a wa roma kwa mosedareng o o neng o le kwa Lebanona, o re: ‘Naya morwaake morwadio go nna mosadi.’ Le fa go ntse jalo, sebatana sa naga se se neng se le kwa Lebanona se ne sa feta mme sa gataka mofero o o mitlwa.
19  O itheile wa re, Bona, o kgemethile Edoma. Mme pelo ya gago e go tsholeditse gore o galalediwe. Jaanong tswelela o nne mo ntlong ya gago. Ke ka ntlha yang fa o tshwanetse go tsena mo ntweng mo maemong a a maswe mme wa tshwanelwa ke go wa, wena mmogo le Juda?”
20  Mme Amasia a se ka a reetsa; gonne go ne go tswa kwa Modimong wa boammaaruri ka boikaelelo jwa go ba tsenya mo seatleng sa gagwe, ka gonne ba ne ba batlile medimo ya Edoma.
21  Ka jalo Jehoashe kgosi ya Iseraele a tla, mme ba lebana difatlhego, ene le Amasia kgosi ya Juda, kwa Bethe-shemeshe wa Juda.
22  Mme Juda a fenngwa fa pele ga Iseraele, mo mongwe le mongwe a neng a tshabela kwa mogopeng wa gagwe.
23  Mme e ne e le Amasia kgosi ya Juda, morwa Jehoashe morwa Jehoahase, yo Jehoashe kgosi ya Iseraele a neng a mo tshwara kwa Bethe-shemeshe, morago ga moo a mo tlisa mo Jerusalema mme a bula phatlha mo loboteng lwa Jerusalema, go tswa kwa Kgorong ya Eferaime go fitlha kwa Kgorong ya Kgokgotsho, dikubita di le makgolo a manè.
24  Mme a tsaya gouta yotlhe le selefera le dilwana tsotlhe tse di neng di fitlhelwa mo ntlong ya Modimo wa boammaaruri di na le Obede-edome le matlotlo a ntlo ya kgosi le ba ba tshwaretsweng go rekololwa, mme a boela kwa Samarea.
25  Amasia morwa Jehoashe kgosi ya Juda a tswelela go tshela dingwaga di le lesome le botlhano morago ga loso lwa ga Jehoashe morwa Jehoahase kgosi ya Iseraele.
26  Fa e le ditiragalo tse dingwe tsotlhe tsa ga Amasia, tsa ntlha le tsa bofelo, bona! a ga di a kwalwa mo Bukeng ya Dikgosi tsa Juda le Iseraele?
27  Go simolola ka nako e Amasia a neng a fapoga mo go saleng Jehofa morago, ba ne ba mo logela leano la boferefere kwa Jerusalema. Kgabagare a tshabela kwa Lakishe; mme ba roma gore a latelwe kwa Lakishe mme a bolaelwa gone.
28  Ka jalo ba mo tsaya ka dipitse ba mo fitlha le borraagwemogologolwane mo motseng wa Juda.
13  Abija o ne a simolola go busa Juda mo ngwageng wa bolesome le borobedi wa ga Kgosi Jeroboame.
2  O ne a busa mo Jerusalema dingwaga di le tharo, mme leina la ga mmaagwe e ne e le Mikaia morwadia Uriele wa Gibea. Mme ga nna le ntwa fa gare ga ga Abija le Jeroboame.
3  Ka jalo Abija a tsena mo ntweng le mophato wa sesole wa banna ba ba thata ba ntwa ba le dikete di le makgolo a le manè, banna ba ba tlhophilweng. Mme Jeroboame ka boene a tlhomagana kafa thulaganyong ya tlhabano kgatlhanong le ene ka banna ba ba tlhophilweng ba le dikete di le makgolo a le robedi, banna ba ba pelokgale ba ba thata.
4  Jaanong Abija a ema mo godimo ga Thaba ya Semaraime, e e mo kgaolong e e dithaba ya Eferaime, mme a re: “Nkutlwa wena Jeroboame le Iseraele yotlhe.
5  A ga lo a tshwanela go itse gore Jehofa Modimo wa Iseraele ka boene o neile Dafide bogosi mo Iseraele ka bosakhutleng, ene le bomorwawe, ka kgolagano ya letswai?
6  Mme Jeroboame morwa Nebate, motlhanka wa ga Solomone morwa Dafide, a nanoga mme a tsuologela morena wa gagwe.
7  Mme banna ba ba ditshwakga, batho ba ba se nang molemo wa sepe, ba nna ba phuthegela fa go ene. La bofelo ba itshupa ba feta Rehoboame morwa Solomone ka maatla, fa Rehoboame ene a ne a le mmotlana e bile a le boboi mme a se ka a emelelana le bone.
8  “Mme jaanong lo akanya go emelelana le bogosi jwa ga Jehofa mo seatleng sa bomorwa Dafide, lo le boidiidi jo bogolo e bile lo na le dinamane tsa gouta tse Jeroboame a neng a di lo direla go nna medimo.
9  A ga lo a leleka baperesiti ba ga Jehofa, bomorwa Arone, le Balefi, mme a ga lo nnele go itirela baperesiti jaaka ditšhaba tsa mafatshe? Fa e le motho ope yo o neng a tla mme a thatafatsa seatla sa gagwe ka powana le diphelefu di le supa, o ne a nna moperesiti wa se e seng medimo.
10  Fa e le rona, Jehofa ke Modimo wa rona, ga re a mo tlogela; mme baperesiti ba direla Jehofa, bomorwa Arone, le Balefi mo tirong.
11  Mme ba kuisetsa Jehofa mosi wa ditshupelo tse di fisiwang moso mongwe le mongwe le maitseboa mangwe le mangwe le maswalo a a nkgisitsweng monate; mme senkgwe se se tlhatlagantsweng se mo godimo ga tafole ya gouta e e itshekileng, mme go na le setlhomo sa lobone sa gouta le dipone tsa teng go bonesa maitseboa mangwe le mangwe; ka gonne re boloka boikarabelo mo go Jehofa Modimo wa rona, mme lona ka bolona lo mo tlogetse.
12  Mme bona! yo o nang le rona kwa tlhogong ke Modimo wa boammaaruri a na le baperesiti ba gagwe le diterompeta tse di ntshang sesupo tsa go tlhaba mokgosi wa tlhabano kgatlhanong le lona. Lona bomorwa Iseraele, lo se ka lwa tlhabana le Jehofa Modimo wa borraalonamogologolwane, gonne ga lo kitla lo atlega.”
13  Mme fa e le Jeroboame ene, a romela balaledi gore ba dikologe ba tle kwa morago ga bone, mo e leng gore ba ne ba le fa pele ga Juda mme balaledi ba le kwa morago ga bone.
14  E rile ba Juda ba retologa, bona, tlhabano ya bo e le kafa pele le kafa morago. Mme ba simolola go goela kwa go Jehofa, fa baperesiti bone ba ne ba leletsa diterompeta kwa godimo.
15  Mme banna ba Juda ba tlhaba mokgosi wa ntwa. Mme ga diragala gore, fa banna ba Juda ba tlhaba mokgosi wa ntwa, foo Modimo wa boammaaruri ka boene a fenya Jeroboame le Iseraele yotlhe fa pele ga ga Abija le Juda.
16  Mme bomorwa Iseraele ba tshaba fa pele ga Juda, mme Modimo a ba tsenya mo seatleng sa bone.
17  Abija le batho ba gagwe ba ba kgemetha ka polao e kgolo; mme ba ba bolailweng ba Iseraele ba nna ba wa, banna ba le dikete di le makgolo a le matlhano ba ba tlhophilweng.
18  Ka jalo bomorwa Iseraele ba kokobediwa ka nako eo, mme bomorwa Juda ba itshupa ba ba feta ka maatla ka gonne ba ne ba ikaegile ka Jehofa Modimo wa borraabonemogologolwane.
19  Mme Abija a nna a lelekisa Jeroboame mme a thopa metse mo go ene, Bethele le metse e e kafa tlase ga gagwe, le Jeshana le metse e e kafa tlase ga gagwe, le Eferaine le metse e e kafa tlase ga gagwe.
20  Mme Jeroboame a se ka a tlhola a nna le maatla ape a a oketsegileng mo metlheng ya ga Abija; mme Jehofa a mo itaya, mo a neng a swa.
21  Mme Abija a tswelela a inonotsha. Fa nako e ntse e tsamaya a itseela basadi ba le lesome le bonè, mme a nna le bana ba basimane ba le masome a mabedi le bobedi le bana ba basetsana ba le lesome le borataro.
22  Mme ditiragalo tse dingwe tsotlhe tsa ga Abija, le e leng ditsela tsa gagwe le mafoko a gagwe, di kwadilwe mo phuthololong ya ga moporofeti Ido.
14  La bofelo Abija a lala le borraagwemogologolwane, mme ba mo fitlha mo Motseng wa ga Dafide; mme Asa morwawe a simolola go busa mo boemong jwa gagwe. Mo metlheng ya gagwe lefatshe le ne le se na matshwenyego dingwaga di le lesome.
2  Mme Asa a dira se se molemo le se se siameng mo matlhong a ga Jehofa Modimo wa gagwe.
3  Ka jalo a tlosa dibeso tsa seeng le mafelo a a kwa godimo a ba a thuba dipilara tse di boitshepo a ba a rema dikota tse di boitshepo.
4  Mo godimo ga moo, a raya Juda a re a batle Jehofa Modimo wa borraabonemogologolwane le go dira molao le taelo.
5  Ka jalo a tlosa mafelo a a kwa godimo le ditlhomo tsa maswalo mo metseng yotlhe ya Juda; mme bogosi jwa tswelela bo se na matshwenyego fa pele ga gagwe.
6  Mme a aga metse e e sireletsegileng mo Juda, gonne lefatshe le ne le se na matshwenyego; mme go ne go se na ntwa epe e e mo tsogologelang mo dingwageng tseno, gonne Jehofa o ne a mo naya boikhutso.
7  Ka jalo a raya Juda a re: “A re ageng metse eno re bo re dire dipota go dikologa le ditora, dikgoro tse di maphata mabedi le mephakalego. Lefatshe le sa ntse le le mo taolong ya rona, ka gonne re batlile Jehofa Modimo wa rona. Re batlile, mme o re naya boikhutso mo tikologong yotlhe.” Mme ba aga ba bo ba atlega.
8  Mme Asa a nna le mophato wa sesole o o tsholang thebe e kgolo le lerumo, ba le dikete di le makgolo a le mararo ba ba tswang mo Juda. Mme ba ba tsholang thejana e bile ba oba bora ba ba tswang mo Benjamine ba ne ba le dikete di le makgolo a le mabedi le masome a le robedi. Botlhe bano e ne e le banna ba ba pelokgale ba ba thata.
9  Moragonyana Sera wa Moethiopia a ba tsogologela ka mophato wa sesole wa banna ba le milione le dikara di le makgolo a le mararo, mme a fitlha kwa Mareshahe.
10  Foo Asa a mo tsogologela mme ba tlhomagana kafa thulaganyong ya tlhabano mo mokgatšheng wa Sefatha kwa Mareshahe.
11  Mme Asa a simolola go goela kwa go Jehofa Modimo wa gagwe a re: “Ao tlhe Jehofa, malebana le go thusa, ga go re sepe mo go wena gore a e ka ne go na le ba le bantsi kgotsa ba ba se nang maatla. Re thuse, tlhe Jehofa Modimo wa rona, gonne re ikaegile ka wena, mme re tsogologetse boidiidi jono ka leina la gago. Wena Jehofa, o Modimo wa rona. O se ka wa letla gore motho yo o nang le go swa a nne le maatla kgatlhanong le wena.”
12  Foo Jehofa a fenya Baethiopia fa pele ga ga Asa le fa pele ga Juda, mme Baethiopia ba tshaba.
13  Mme Asa le batho ba ba neng ba na le ene ba nna ba ba latelela go fitlha kwa Gerare, mme ba Baethiopia ba nna ba wa go fitlha go se na ope wa bone yo o tshelang; gonne ba ne ba thubaganngwa fa pele ga ga Jehofa le fa pele ga mophato wa gagwe. Morago ga moo ba tsamaya ka thopo e ntsi fela thata.
14  Mo godimo ga moo, ba kgemetha metse yotlhe e e dikologileng Gerare, gonne go boifa Jehofa go ne go le mo go bone; mme ba gapa metse yotlhe, gonne go ne go na le mo gontsi go go thopa mo go yone.
15  Ba ne ba bo ba kgemetha le megope e e nang le diruiwa mo ba neng ba isa matsomane a le mantsi thata botshwarwa le dikamela, morago ga moo ba boela Jerusalema.
29  Hesekia o ne a nna kgosi a na le dingwaga di le masome a mabedi le botlhano, mme a busa dingwaga di le masome a mabedi le borobongwe mo Jerusalema. Leina la ga mmaagwe e ne e le Abija morwadia Sekarea.
2  A nna a dira se se siameng mo matlhong a ga Jehofa, kafa go sotlhe se Dafide rraagwemogologolwane a neng a se dirile.
3  Ene ka boene, mo ngwageng wa ntlha wa go busa ga gagwe, mo kgweding ya ntlha, a bula dikgoro tsa ntlo ya ga Jehofa mme a simolola go di baakanya.
4  Foo a tlisa baperesiti le Balefi a ba phuthela kwa lefelong le le bulegileng go ela kwa botlhaba.
5  Mme a ba raya a re: “Ntheetsang, lona Balefi. Jaanong iitshepiseng lo bo lo itshepise ntlo ya ga Jehofa Modimo wa borraalonamogologolwane, mme lo ntshetse selo se se sa itshekang kwa ntle ga lefelo le le boitshepo.
6  Gonne borraarona ba dirile ka go tlhoka boikanyegi mme ba dirile se se neng se le bosula mo matlhong a ga Jehofa Modimo wa rona, mo ba neng ba mo tlogela mme ba retolosetsa difatlhego tsa bone kgakala le motlaagana wa ga Jehofa mme ba isa bokafamorago jwa molala.
7  Gape ba ne ba tswala dikgoro tsa mathudi ba bo ba tlogela dipone di timilwe, le gone ba se ka ba tshuba maswalo, e bile ba ne ba se ka ba isetsa Modimo wa Iseraele ditlhabelo tse di fisiwang mo lefelong le le boitshepo.
8  Mme kgalefo ya ga Jehofa ya tlela Juda le Jerusalema, mo a neng a ba dira selo sa go rorongwa, selo sa go akabalelwa le selo sa go leletswa molodi, fela jaaka lo bona ka matlho a lona.
9  Mme bonang, borraaronamogologolwane ba ne ba wa ka tšhaka, le bomorwaarona le bomorwadiarona le basadi ba rona ba ne ba le kwa botshwarwa ka ntlha ya seno.
10  Jaanong pelo ya me e rata thata gore ke dire kgolagano le Jehofa Modimo wa Iseraele, gore bogale jwa gagwe jo bo tukang bo tle bo boe ka morago mo go rona.
11  Jaanong bomorwaaka, lo se ka lwa ikhutsa, gonne ke lona ba Jehofa a lo tlhophileng gore lo eme fa pele ga gagwe lo mo direle le gore lo tswelele lo le badiredi ba gagwe le bakuisi ba mosi wa setlhabelo.”
12  Foo Balefi ba nanoga, Mahathe morwa Amasai le Joele morwa Asaria wa bomorwa Bakohathe; go tswa mo go bomorwa Merari, Kishe morwa Abedi le Asaria morwa Jehalelele; go tswa mo Bagereshoneng, Joa morwa Sima le Edene morwa Joa;
13  go tswa mo go bomorwa Elisafane, Shimeri le Jeuele; go tswa mo go bomorwa Asafe, Sekarea le Matania;
14  go tswa mo go bomorwa Hemane, Jehiele le Shimei; go tswa mo go bomorwa Jeduthune, Shemaia le Usiele.
15  Foo ba phutha bomorwarraabone mmogo mme ba iitshepisa mme ba tla go ya ka taelo ya kgosi mo mafokong a ga Jehofa, go tla go ntlafatsa ntlo ya ga Jehofa.
16  Jaanong baperesiti ba tsena mo teng ga ntlo ya ga Jehofa gore ba e ntlafatse mme ba ntshetsa leswe lotlhe le ba neng ba le fitlhela mo tempeleng ya ga Jehofa kwa lolwapeng lwa ntlo ya ga Jehofa. Mme Balefi ba le tsaya gore ba le ntshetse kwa ntle kwa mokgatšheng o o phothoselang wa Kiderona.
17  Ka jalo ba simolola go e itshepisa mo letsatsing la ntlha la kgwedi ya ntlha, mme mo letsatsing la borobedi la kgwedi ba tla kwa mathuding a ga Jehofa; mo ba neng ba itshepisa ntlo ya ga Jehofa malatsi a le robedi, mme ba fetsa mo letsatsing la bolesome le borataro la kgwedi ya ntlha.
18  Morago ga moo ba tsena mo teng kwa go kgosi Hesekia mme ba re: “Re ntlafaditse ntlo yotlhe ya ga Jehofa, sebeso sa tshupelo e e fisiwang le dilwana tsotlhe tsa sone, le tafole ya senkgwe se se tlhatlagantsweng le dilwana tsotlhe tsa yone.
19  Mme re baakantse dilwana tsotlhe tse Kgosi Ahase ka go tlhoka boikanyegi jwa gagwe a neng a di tlosa mo tirisong mo nakong ya puso ya gagwe, mme re di itshepisitse; mme ke tsele fa pele ga sebeso sa ga Jehofa.”
20  Mme kgosi Hesekia a tsoga go sa le phakela a phutha dikgosana tsa motse mmogo mme a tlhatlogela kwa ntlong ya ga Jehofa.
21  Mme ba tla le dipoo di le supa le diphelefu di le supa le dikwanyana tse ditonanyana di le supa le diphoko di le supa e le tshupelo ya boleo ya bogosi le ya lefelo le le boitshepo le ya Juda. Mme a bolelela bomorwa Arone e bong baperesiti gore ba di ise tshupelo mo sebesong sa ga Jehofa.
22  Ka jalo ba tlhaba dikgomo mme baperesiti ba tsaya madi ba a kgatšha mo sebesong; morago ga moo ba tlhaba diphelefu ba bo ba kgatšha madi mo sebesong, ba tlhaba dikwanyana tse ditonanyana ba bo ba kgatšha madi mo sebesong.
23  Foo ba atametsa diphoko tsa tshupelo ya boleo fa pele ga kgosi le phuthego mme ba di baya diatla.
24  Jaanong baperesiti ba di tlhaba mme ba dira tshupelo ya boleo ka madi a tsone mo sebesong, gore ba direle Iseraele yotlhe tetlanyo; ka gonne kgosi e ne e rile tshupelo e e fisiwang le tshupelo ya boleo di tshwanetse go nna tsa Iseraele yotlhe.
25  Fa go sa ntse go ntse jalo, a dira gore Balefi ba emisiwe kwa ntlong ya ga Jehofa, ka disemebala, ka diletswa tsa megala le ka diharepa,  ka taelo ya ga Dafide le ya ga Gada mmoni wa diponatshegelo wa kgosi le ya ga moporofeti Nathane, taelo e ne e tla ka baporofeti ba ga Jehofa e le ka seatla sa gagwe.
26  Ka jalo Balefi ba nna ba eme ka diletswa tsa ga Dafide, le baperesiti ka diterompeta.
27  Foo Hesekia a bolela gore go isiwe setlhabelo se se fisiwang mo sebesong; mme ka nako ya fa tshupelo e e fisiwang e ne e simolola, pina ya ga Jehofa ya simolola le diterompeta, ka kaelo ya diletswa tsa ga Dafide kgosi ya Iseraele.
28  Mme phuthego yotlhe e ne e ikobile fa pina e ntse e lelela kwa godimo le diterompeta di ntse di gelebetega—sotlhe seno go fitlha tshupelo e e fisiwang e fela.
29  Mme fela fa ba fetsa go e isa, kgosi le botlhe ba ba neng ba na le yone ba ikoba mme ba obama.
30  Kgosi Hesekia le dikgosana jaanong ba raya Balefi ba re ba bake Jehofa ka mafoko a ga Dafide le a ga Asafe yo e leng mmoni wa diponatshegelo. Ka jalo ba simolola go isa pako ka boipelo, mme ba nna ba inama ba obama.
31  La bofelo Hesekia a re: “Jaanong lo thatafaleditse Jehofa seatla sa lona. Atamelang lo tlise ditlhabelo le ditlhabelo tsa go ntshiwa ga ditebogo kwa ntlong ya ga Jehofa.” Ka jalo phuthego ya simolola go tlisa ditlhabelo le ditlhabelo tsa go ntshiwa ga ditebogo, le mongwe le mongwe yo o pelo e ratang, a tlisa ditshupelo tse di fisiwang.
32  Mme palo ya ditshupelo tse di fisiwang tse phuthego e neng ya di tlisa ya fitlha go dikgomo di le masome a supa, diphelefu di le lekgolo, dikwanyana tse ditonanyana di le makgolo a mabedi—tsotlhe tseno e le tshupelo e e fisiwang e e yang kwa go Jehofa;
33  le ditshupelo tse di boitshepo, dikgomo di le makgolo a le marataro le dikete di le tharo tsa letsomane.
34  Ke baperesiti fela ba ba neng ba le mmalwa thata ka palo, mme ba ne ba sa kgone go bua ditshupelo tsotlhe tse di fisiwang. Ka jalo bomorwarraabone e bong Balefi ba ne ba ba thusa go fitlha tiro e fela le go fitlha baperesiti ba iitshepisa, gonne Balefi ba ne ba le pelo e e thokgameng thata gore ba iitshepise go feta baperesiti.
35  Mme gape, ditshupelo tse di fisiwang di ne di le dintsi thata ka dinama tse di mafura tsa ditlhabelo tsa kabalano le ditshupelo tse di nowang tsa ditshupelo tse di fisiwang. Tirelo ya ntlo ya ga Jehofa ya baakanngwa jalo.
36  Ka gone Hesekia le batho botlhe ba ipelela gore Modimo wa boammaaruri o ne a baakanyeditse batho, ka gonne selo seno se diragetse fela ka tshoganyetso.
19  Foo Jehoshafate kgosi ya Juda a boela ka kagiso kwa ntlong ya gagwe kwa Jerusalema.
2  Jaanong Jehu morwa Hanani wa mmoni wa diponatshegelo a tswela kwa go ene mme a raya Kgosi Jehoshafate a re: “A thuso e tshwanetse go newa batho ba ba boikepo, e bile a o tshwanetse go rata ba ba tlhoileng Jehofa? Jehofa o go galefetse ka ntlha ya selo seno.
3  Le fa go ntse jalo, go na le dilo tse di molemo tse di fitlhetsweng mo go wena, ka gonne o tlositse dikota tse di boitshepo mo lefatsheng e bile o baakantse pelo ya gago gore e batle Modimo wa boammaaruri.”
4  Mme Jehoshafate a tswelela a nna mo Jerusalema; a simolola go tswela mo gare ga batho gape go tswa Beere-sheba go ya kwa kgaolong e e dithaba ya Eferaime, gore a tle a ba busetse kwa go Jehofa Modimo wa borraabonemogologolwane.
5  Mme a emisa baatlhodi go ralala lefatshe mo metseng yotlhe e e sireletsegileng ya Juda, motse le motse.
6  Mme a raya baatlhodi a re: “Lo bone se lo se dirang, ka gonne ga lo atlholele motho mme lo atlholela Jehofa; mme o na le lona mo kgannyeng ya katlholo.
7  Jaanong a go boifa Jehofa go nne mo go lona. Nnang kelotlhoko mme lo dire, gonne ga go na tshiamololo mo go Jehofa Modimo wa rona kgotsa tlhaolele kgotsa go amogela pipamolomo.”
8  Le kwa Jerusalema Jehoshafate a emisa bangwe ba Balefi le baperesiti le bangwe ba ditlhogo tsa ba matlo a borre ba Iseraele go nna ba ba atlholelang Jehofa le ba dikgetsi tsa molao tsa banni ba Jerusalema.
9  Mo godimo ga moo, a ba laela, a re: “Eno ke tsela e lo tshwanetseng lwa dira ka yone mo go boifeng Jehofa ka boikanyegi le ka pelo e e feletseng.
10  Fa e le kgetsi nngwe le nngwe ya molao e e tla tlang kwa go lona ya bomorwarraalona ba ba nnang mo metseng ya bone, e e amanang le tshololo ya madi, e e amanang le molao le taelo le melawana le ditshwetso tsa boatlhodi, lo ba tlhagise gore ba se ka ba direla Jehofa phoso mme lona le bomorwarraalona lwa shakgalelwa. Eno ke tsela e lo tshwanetseng lwa dira ka yone gore lo se ka lwa nna molato.
11  Mme Amaria moperesiti yo mogolo ke yoo o lo okametse ka ga kgang nngwe le nngwe ya ga Jehofa; le Sebadia morwa Ishemaele moeteledipele wa ntlo ya Juda ka ga kgang nngwe le nngwe ya kgosi; gape lo na le Balefi e le badiredi ba lona. Nnang pelokgale mme lo dire, mme a Jehofa a itshupe a na le se se molemo.”
24  Jehoashe o ne a na le dingwaga di le supa fa a simolola go busa, mme a busa dingwaga di le masome a manè mo Jerusalema. Leina la ga mmaagwe e ne e le Sibia go tswa Beere-sheba.
2  Mme Jehoashe a nna a dira se se siameng mo matlhong a ga Jehofa mo metlheng yotlhe ya ga moperesiti Jehoiada.
3  Mme Jehoiada a mo tseisa basadi ba babedi, mme a nna le bana ba basimane le ba basetsana.
4  Jaanong ga diragala morago ga moo gore pelo ya ga Jehoashe e rate thata go shafatsa ntlo ya ga Jehofa.
5  Ka jalo a phutha baperesiti le Balefi mmogo mme a ba raya a re: “Tswelang kwa metseng ya Juda mme lo phuthe madi mo Iseraele yotlhe gore lo baakanye ntlo ya Modimo wa lona ngwaga le ngwaga; mme fa e le lona, lo dire ka bonako mo kgannyeng eno.” Mme Balefi ba se ka ba dira ka bonako.
6  Ka jalo kgosi ya bitsa Jehoiada tlhogo mme ya mo raya ya re: “Ke ka ntlha yang fa o sa dira gore Balefi ba ikarabele ka ga go tlisa lekgetho le le boitshepo le le laotsweng ke Moshe motlhanka wa ga Jehofa go tswa kwa Juda le Jerusalema, le la phuthego ya Iseraele, la mogope wa Tshupo?
7  Gonne fa e le Athalia mosadi yo o boikepo, bomorwawe ba ne ba ile ba thuba ba tsena mo ntlong ya Modimo wa boammaaruri, e bile ba ne ba iseditse Bobaale dilo tsotlhe tse di boitshepo tsa ntlo ya ga Jehofa.”
8  Foo kgosi ya ntsha lefoko, mme ba dira letlole ba le baya ka kwa ntle fa kgorong ya ntlo ya ga Jehofa.
9  Morago ga moo ba utlwatsa mokgosi mo Juda yotlhe le Jerusalema gore lekgetho le le boitshepo le Moshe motlhanka wa Modimo wa boammaaruri a neng a le laolela Iseraele kwa nageng le tlisiwe mo go Jehofa.
10  Mme dikgosana tsotlhe le batho botlhe ba simolola go ipela, ba nna ba le tlisa ba le latlhela mo teng ga letlole go fitlha botlhe ba ntshitse.
11  Ga diragala gore ka nako e e tshwanetseng a beye letlole mo tlhokomelong ya kgosi ka seatla sa Balefi, mme, e rile fela ba bona gore go ne go na le madi a le mantsi thata, mokwaledi wa kgosi le molaodi wa moperesiti yo mogolo ba tla mme ba ntsha sotlhe se se mo letloleng ba le tsholetsa ba le busetsa mo lefelong la lone. Ke kafa ba neng ba dira ka gone letsatsi le letsatsi, mo ba neng ba phutha madi a le mantsi.
12  Mme kgosi le Jehoiada ba ne ba a naya badiri ba tiro ya tirelo ya ntlo ya ga Jehofa, mme ba nna bathapi ba babetli ba maje le ba badiri ba ba ditswerere gore ba shafatse ntlo ya ga Jehofa, le badira ka tshipi le kgotlho gore ba baakanye ntlo ya ga Jehofa.
13  Mme badiri ba tiro ba simolola ditiro, mme tiro ya go baakanya ya nna ya tswelela ka seatla sa bone, labofelo ba dira gore ntlo ya Modimo wa boammaaruri e eme ka popego e e tshwanetseng go ema ka yone ba bo ba e nonotsha.
14  E rile fela fa ba fetsa ba tlisa madi a mangwe otlhe fa pele ga kgosi le Jehoiada, mme ba direla ntlo ya ga Jehofa dilwana, dilwana tsa bodiredi le tsa go dira ditshupelo le dinwelo le dilwana tsa gouta le tsa selefera; mme ba nna ba ba isang ditlhabelo tse di fisiwang mo ntlong ya ga Jehofa ka metlha malatsi otlhe a ga Jehoiada.
15  Mme Jehoiada a tsofala a ba a kgotsofala ka dingwaga mme kgabagare a swa, a le dingwaga di le lekgolo le masome a mararo fa a swa.
16  Ka jalo ba mo fitlha mo Motseng wa ga Dafide mmogo le dikgosi, ka gonne o ne a dirile molemo mo Iseraele le mo Modimong wa boammaaruri le mo Ntlong ya Gagwe.
17  Morago ga loso lwa ga Jehoiada dikgosana tsa Juda tsa tsena mme tsa ikobela kgosi. Ka nako eo kgosi ya di reetsa.
18  Kgabagare ba tlogela ntlo ya ga Jehofa Modimo wa borraabonemogologolwane mme ba simolola go direla dikota tse di boitshepo le medingwana, mo Juda le Jerusalema di neng tsa shakgalelwa ka ntlha ya molato ono wa bone.
19  Mme a nna a romela baporofeti mo go bone gore a ba busetse kwa go Jehofa; mme ba nna ba neela bosupi kgatlhanong le bone, mme ba se ka ba sekega tsebe.
20  Mme moya wa Modimo ka boone wa apesa Sekarea morwa moperesiti Jehoiada, mo a neng a emela kwa godimo ga batho a ba a ba raya a re: “Modimo wa boammaaruri o buile jaana, ‘Ke ka ntlha yang fa lo tlola ditaelo tsa ga Jehofa, mo lo sa atlegeng? Ka gonne lo tlogetse Jehofa, le ene o tla lo tlogela.’”
21  La bofelo ba mo logela leano la boferefere ba bo ba mo kgobotletsa ka maje ka taelo ya kgosi mo lolwapeng lwa ntlo ya ga Jehofa.
22  Mme kgosi Jehoashe a se ka a gakologelwa bopelonomi jwa lorato jo Jehoiada rraagwe a neng a bo mo diretse, mo a neng a bolaya morwawe, yo fa a ne a tloga a swa, a neng a re: “E kete Jehofa a ka bona seno a bo a se batla.”
23  Mme ga diragala gore fa ngwaga o simolola mophato wa sesole wa Siria o mo tsogologele, mme ba simolola go tlhasela Juda le Jerusalema. Foo ba senya dikgosana tsotlhe tsa batho gore di tswe mo gare ga batho, mme ba romela thopo yotlhe ya bone kwa kgosing ya Damaseko.
24  Gonne mophato wa sesole wa Siria o ne o ile wa tlhasela ka palo e nnye ya batho, mme Jehofa ka boene a tsenya mophato wa sesole wa palo e kgolo thata mo seatleng sa bone, ka gonne ba ne ba tlogetse Jehofa Modimo wa borraabonemogologolwane; mme ba diragatsa ditiro tsa katlholo mo go Jehoashe.
25  E rile ba tswa mo go ene (ka gonne ba ne ba mo tlogela ka malwetse a le mantsi), batlhanka ba gagwe ba mo logela leano la boferefere ka ntlha ya madi a bomorwa moperesiti Jehoiada; mme ba mmolaela mo sekanamelong sa gagwe, mme a swa. Foo ba mo fitlha mo Motseng wa ga Dafide, mme ba se ka ba mo fitlha mo mafelong a dikgosi a go fitlhela.
26  Bano ke ba ba neng ba mo logela leano la boferefere: Sabade morwa Shimeathe mosadi wa Moamona le Jehosabade morwa Shimerithe mosadi wa Momoabe.
27  Fa e le bomorwawe bone le dipolelo tse dintsi tse di leng kgatlhanong le ene le go thaiwa ga ntlo ya Modimo wa boammaaruri, di kwadilwe mo phuthololong ya Buka ya Dikgosi. Mme Amasia morwawe a simolola go busa mo boemong jwa gagwe.
5  La bofelo tiro yotlhe e Solomone a neng a tshwanela go e dira ya ntlo ya ga Jehofa ya bo e weditswe, mme Solomone a simolola go tsenya dilo tse di neng di itshepisitswe ke Dafide rraagwe; a tsenya selefera le gouta le dilwana tsotlhe mo matlotlong a ntlo ya Modimo wa boammaaruri.
2  Ke ka nako eo Solomone a neng a phuthela banna ba bagolwane ba Iseraele le ditlhogo tsotlhe tsa ditso, dikgosana tsa matlo a borre tsa bomorwa Iseraele, kwa Jerusalema, gore a tlhatlose letlole la kgolagano ya ga Jehofa mo Motseng wa ga Dafide, ke go re, Siona.
3  Ka jalo banna botlhe ba Iseraele ba phuthegela kwa kgosing kwa moletlong, wa kgwedi ya bosupa.
4  Ka jalo banna botlhe ba bagolwane ba Iseraele ba tla, mme Balefi ba simolola go sikara Letlole.
5  Ba tlisa Letlole le mogope wa bokopanelo le dilwana tsotlhe tse di boitshepo tse di neng di le mo mogopeng. Baperesiti e bong Balefi ba di tlisa.
6  Mme Kgosi Solomone le phuthego yotlhe ya Baiseraele ba ba neng ba boloka nako ya bone e ba e beelaneng le ene fa pele ga Letlole ba ne ba ntsha dinku setlhabelo le dikgomo tse di neng di ka se balwe kgotsa ga bolelwa palo ya tsone ka ntlha ya bontsi jwa tsone.
7  Foo baperesiti ba tlisa letlole la kgolagano ya ga Jehofa mo lefelong la lone, mo phaposing e e kwa tengteng ya ntlo, mo teng ga Boitshepo Jwa Maitshepo, kafa tlase ga diphuka tsa ditšheruba.
8  Ka jalo ditšheruba di ne di nna di tsharololetse diphuka tsa tsone mo godimo ga lefelo la Letlole, mo e leng gore ditšheruba di ne di bipile Letlole le dikota tsa lone go tswa kwa godimo.
9  Mme dikota di ne di le ditelele, mo e leng gore dintlha tsa dikota di ne di bonala kwa Boitshepong fa pele ga phaposi e e kwa tengteng, mme di ne di sa bonale kwa ntle, mme di sa ntse di le koo go fitlha mo letsatsing leno.
10  Go ne go se na sepe mo Letloleng fa e se dikwalelo tse pedi tse Moshe a neng a di neile kwa Horebe, fa Jehofa a ne a dira kgolagano le bomorwa Iseraele fa ba ne ba tswa kwa Egepeto.
11  Mme ga diragala gore fa baperesiti ba tswa mo lefelong le le boitshepo (gonne fa e le baperesiti botlhe ba ba neng ba le teng, ba ne ba iitshepisitse—go ne go sa tlhokege gore ba boloke makgamu);
12  mme Balefi ba e neng e le baopedi ba bone botlhe, e bong, ba ga Asafe, ba ga Hemane, ba ga Jeduthune le ba bomorwaabone le ba bomorwarraabone ba ba neng ba apere letsela le le boleta ba tshotse disemebala le diletswa tsa megala le diharepa, ba ne ba eme ka fa botlhaba jwa sebeso mmogo le baperesiti ba palo ya bone e neng e fitlha go ba ba lekgolo le masome a mabedi ba letsa diterompeta;
13  mme ga diragala gore fela fa ba ba letsang diterompeta le baopedi ba ne ba le seoposengwe mo go direng gore go utlwale modumo o le mongwe fela mo go bakeng le mo go lebogeng Jehofa, e bile e rile fela fa ba tlhatlosa modumo ka diterompeta le ka disemebala le ka diletswa tsa pina le ka go baka Jehofa, “gonne o molemo, gonne bopelonomi jwa gagwe jwa lorato ke jwa bosakhutleng,” ntlo ka boyone ya tlala leru, yone ntlo ya ga Jehofa,
14  mme baperesiti ba ne ba sa kgone go ema gore ba direle ka ntlha ya leru; gonne kgalalelo ya ga Jehofa e ne e tletse mo ntlong ya Modimo wa boammaaruri.
36  Foo batho ba lefatshe ba tsaya Jehoahase morwa Josia ba mo dira kgosi mo boemong jwa ga rraagwe mo Jerusalema.
2  Jehoahase o ne a na le dingwaga di le masome a mabedi le boraro fa a simolola go busa, mme a busa dikgwedi di le tharo mo Jerusalema.
3  Le fa go ntse jalo, kgosi ya Egepeto ya mo tlosa mo Jerusalema e bo e lefisa lefatshe leo ditalenta di le lekgolo tsa selefera le talenta ya gouta.
4  Mo godimo ga moo, kgosi ya Egepeto ya dira Eliakime morwarraayone kgosi ya Juda le Jerusalema mme ya fetola leina la gagwe go nna Jehoiakime; mme morwarraagwe e bong Jehoahase, Neko a mo tsaya a mo tlisa mo Egepeto.
5  Jehoiakime o ne a na le dingwaga di le masome a mabedi le botlhano fa a simolola go busa, mme a busa dingwaga di le lesome le bongwe mo Jerusalema; a tswelela go dira se se bosula mo matlhong a ga Jehofa Modimo wa gagwe.
6  Nebukadenesare kgosi ya Babelona a mo tsogologela gore a mmofe ka mehiri e mebedi ya kgotlho gore a mo ise kwa Babelona.
7  Mme dingwe tsa dilwana tsa ntlo ya ga Jehofa Nebukadenesare a di tlisa mo Babelona mme a di baya mo ntlong ya gagwe ya segosi mo Babelona.
8  Fa e le ditiragalo tse dingwe tsotlhe tsa ga Jehoiakime le dilo tse di makgapha tsa gagwe tse a neng a di dira le se se neng se fitlhelwa se le kgatlhanong le ene, di kwadilwe mo Bukeng ya Dikgosi tsa Iseraele le Juda; mme Jehoiakine morwawe a simolola go busa mo boemong jwa gagwe.
9  Jehoiakine o ne a na le dingwaga di le lesome le borobedi fa a simolola go busa, mme a busa dikgwedi di le tharo le malatsi a le lesome mo Jerusalema; mme a tswelela go dira se se bosula mo matlhong a ga Jehofa.
10  Mme fa ngwaga o simolola Kgosi Nebukadenesare a roma mme a mo tlisa mo Babelona ka dilwana tse di eletsegang tsa ntlo ya ga Jehofa. Mo godimo ga moo, a dira Sedekia morwarraagwe rraagwe kgosi ya Juda le Jerusalema.
11  Sedekia o ne a na le dingwaga di le masome a mabedi le bongwe fa a simolola go busa, mme a busa dingwaga di le lesome le bongwe mo Jerusalema.
12  Mme a tswelela go dira se se bosula mo matlhong a ga Jehofa Modimo wa gagwe. O ne a se ka a ikokobeletsa moporofeti Jeremia ka taelo ya ga Jehofa.
13  O ne a ba a tsuologela le Kgosi Nebukadenesare, yo o neng a dirile gore a ikane ka Modimo; mme a nna a thatafatsa thamo a kgwaralatsa pelo gore a se ka a boela kwa go Jehofa Modimo wa Iseraele.
14  Le e leng balaodi botlhe ba baperesiti le batho ka bobone ba ne ba dira ka go tlhoka boikanyegi fela thata, kafa dilong tsotlhe tse di makgapha tsa ditšhaba, mo ba neng ba leswafatsa ntlo ya ga Jehofa e a neng a e itshepisitse kwa Jerusalema.
15  Mme Jehofa Modimo wa borraabonemogologolwane a nna a roma kgatlhanong le bone ka barongwa ba gagwe, a roma gangwe le gape, ka gonne o ne a tlhomogela batho ba gagwe le bonno jwa gagwe pelo.
16  Mme ba ne ba nna ba sotla barongwa ba Modimo wa boammaaruri ba nyatsa mafoko a gagwe e bile ba sotla baporofeti ba gagwe, go fitlha tšararego ya ga Jehofa e tla mo bathong ba gagwe, go fitlha go se na phodiso.
17  Ka jalo a dira gore kgosi ya Bakaladia e ba tsogologele, e e neng ya bolaya makau a bone ka tšhaka mo ntlong ya lefelo la bone le le boitshepo, le gone e ne ya se ka ya tlhomogela pelo lekau le fa e le kgarebane, yo o tsofetseng kgotsa yo o koafaditsweng ke botsofe. A tsenya sengwe le sengwe mo seatleng sa yone.
18  Mme dilwana tsotlhe, tse dikgolo le tse dinnye, tsa ntlo ya Modimo wa boammaaruri le matlotlo a ntlo ya ga Jehofa le matlotlo a kgosi le a dikgosana tsa yone, a tlisa sengwe le sengwe kwa Babelona.
19  Mme a fisa ntlo ya Modimo wa boammaaruri a ba a rutla lobota lwa Jerusalema; mme ba fisa ditora tsotlhe tsa yone tsa bonno ka molelo le dilwana tsotlhe tsa yone tse di eletsegang, gore a bake tshenyo.
20  Mo godimo ga moo, ba ba falotseng tšhaka a ba isa botshwarwa kwa Babelona, mme ba nna batlhanka ba gagwe le ba bomorwawe go fitlha puso ya segosi ya Peresia e simolola go busa;
21  go diragatsa lefoko la ga Jehofa ka molomo wa ga Jeremia, go fitlha lefatshe le duetse bosabata ba lone. Le ne la boloka sabata malatsi otlhe a le neng le kgakgabetse ka one, go diragatsa dingwaga di le masome a supa.
22  Mme mo ngwageng wa ntlha wa ga Kurose kgosi ya Peresia, gore lefoko la ga Jehofa ka molomo wa ga Jeremia le tle le diragadiwe, Jehofa o ne a tsosa moya wa ga Kurose kgosi ya Peresia, mo a neng a dira gore mokgosi o utlwadiwe mo bogosing jotlhe jwa gagwe, le ka go kwala, a re:
23  “Kurose kgosi ya Peresia o buile jaana, ‘Jehofa Modimo wa magodimo o nneile magosi otlhe a lefatshe, e bile ene ka boene o nthomile gore ke mo agele ntlo kwa Jerusalema, o o kwa Juda. Le fa e le mang mo go lona wa batho botlhe ba gagwe, Jehofa Modimo wa gagwe a nne le ene. Ka jalo a a tlhatloge.’”
15  Mme moya wa Modimo wa nna mo go Asaria morwa Odede.
2  Ka jalo a tswela kwa go Asa mme a mo raya a re: “Nkutlwa, wena Asa le Juda yotlhe le Benjamine! Jehofa o na le lona fa fela lo na le ene; mme fa lo mmatla, o tla dira gore lo mmone, mme fa lo mo tlogela o tla lo tlogela.
3  Mme Iseraele o ne a se na Modimo wa boammaaruri malatsi a le mantsi e bile a se na moperesiti yo o rutang gape a se na Molao.
4  Mme e rile ba boela kwa go Jehofa Modimo wa Iseraele ba le mo matshwenyegong a bone ba mmatla, foo a dira gore ba mmone.
5  Mme mo metlheng eo go ne go se na kagiso mo go yo o tswang kgotsa mo go yo o tsenang, ka gonne go ne go na le dikhuduego di le dintsi mo banning botlhe ba mafatshe.
6  Mme ba ne ba thubaganngwa, setšhaba kgatlhanong le setšhaba le motse kgatlhanong le motse, ka gonne Modimo ka boene o ne a ba boloka ba le mo khuduegong ka matshwenyego a mofuta mongwe le mongwe.
7  Mme lona, nnang pelokgale mme lo se ka lwa letla diatla tsa lona tsa repa, ka gonne tiro ya lona e na le maduo.”
8  E rile fela Asa a utlwa mafoko ano le boporofeti jwa ga moporofeti Odede, a nna pelokgale mme a dira gore dilo tse di makgapha di nyelele mo lefatsheng lotlhe la Juda le Benjamine le mo metseng e a neng a e thopile mo kgaolong e e dithaba ya Eferaime, le go ntšhafatsa sebeso sa ga Jehofa se se neng se le fa pele ga mathudi a ga Jehofa.
9  Mme a simolola go phutha Juda yotlhe le Benjamine mmogo le baagi ba baeng ba ba nang le bone go tswa kwa Eferaime le Manase le Simeone, gonne ba ne ba ngwegetse kwa go ene ba le bantsi go tswa kwa Iseraele fa ba ne ba bona gore Jehofa Modimo wa gagwe o ne a na le ene.
10  Ka jalo ba ne ba phuthega mmogo kwa Jerusalema mo kgweding ya boraro ya ngwaga wa bolesome le botlhano wa puso ya ga Asa.
11  Foo ba ntshetsa Jehofa setlhabelo mo letsatsing leo go tswa mo thopong e ba neng ba tlile ka yone, dikgomo di le makgolo a le supa le dinku di le dikete di le supa.
12  Go feta moo, ba tsena mo kgolaganong ya go batla Jehofa Modimo wa borraabonemogologolwane ka pelo yotlhe ya bone le ka moya otlhe wa bone;
13  gore ope yo o se kitlang a batla Jehofa Modimo wa Iseraele a bolawe, e ka ne a le monnye kgotsa a le mogolo, e ka ne e le monna kgotsa mosadi.
14  Ka jalo ba ikanela Jehofa ka lentswe le le kwa godimo le ka mokgosi wa boipelo le ka diterompeta le ka dinaka.
15  Mme Juda yotlhe ya ipelela selo se se ikanetsweng; gonne ba ne ba ikanne ka pelo yotlhe ya bone ba bo ba mmatla ka boipelo jo bo tletseng, mo a neng a dira gore ba mmone; mme Jehofa a tswelela go ba naya boikhutso mo tikologong yotlhe.
16  Tota le e leng Maaka mmaagwemogolo, kgosi Asa ka boene a mo tlosa mo bohumagading, ka gonne o ne a diretse kota e e boitshepo modingwana o o tshosang; morago ga moo Asa a rema modingwana wa gagwe o o tshosang a o sila a bo a o fisa kwa mokgatšheng o o phothoselang wa Kiderona.
17  Mme mafelo a a kwa godimo one a ne a se ka a nyelela mo Iseraele. Fela pelo ya ga Asa e ne ya itshupa e feletse malatsi otlhe a gagwe.
18  Mme a tlisa dilo tse rraagwe a di dirileng boitshepo le dilo tse di dirilweng boitshepo ke ene mo ntlong ya Modimo wa boammaaruri, selefera le gouta le dilwana.
19  Fa e le ntwa yone, e ne ya se ka ya nna teng go fitlha mo ngwageng wa bomasome a mararo le botlhano wa puso ya ga Asa.
20  Mme ga diragala morago ga moo gore bomorwa Moabe le bomorwa Amona ba na le bangwe ba Baamonime ba tsogologele Jehoshafate ka ntwa.
2  Ka jalo batho ba tla ba bolelela Jehoshafate, ba re: “Go na le boidiidi jo bogolo jo bo go tsogologetseng go tswa kwa kgaolong ya lewatle, go tswa kwa Edoma; mme bona, bo kwa Hasasone-tamare, ke go re, Ene-gedi.”
3  Foo Jehoshafate a boifa mme a ikemisetsa go batla Jehofa. Ka jalo a bolela gore Juda yotlhe e itime dijo.
4  Kgabagare ba Juda ba phuthega mmogo go tla go botsa Jehofa. Le e leng go tswa metseng yotlhe ya Juda ba tla go lopa kgakololo mo go Jehofa.
5  Foo Jehoshafate a ema mo phuthegong ya Juda le ya Jerusalema mo ntlong ya ga Jehofa fa pele ga lolwapa lo losha,
6  mme a re: “Ao tlhe Jehofa Modimo wa borraaronamogologolwane, a ga o Modimo kwa magodimong, mme a ga o laole magosi otlhe a ditšhaba, le gone a mo seatleng sa gago ga go na maatla le thata, go se na ope yo o ka emelelanang le wena?
7  A wena ka bowena, tlhe Modimo wa rona, ga wa leleka banni ba lefatshe leno fa pele ga batho ba gago ba Iseraele o bo o le naya losika lwa ga Aborahame, moratiwa wa gago, ka bosakhutleng?
8  Ba ne ba nna mo go lone, ba bo ba go agela lefelo le le boitshepo mo go lone ba le agela leina la gago, ba re,
9  ‘Fa go ka tla masetlapelo mo go rona, tšhaka, katlholo e e botlhoko, kgotsa bolwetse jwa leroborobo kgotsa leuba, a re emeng fa pele ga ntlo eno le fa pele ga gago (gonne leina la gago le mo ntlong eno), gore re ikuele kwa go wena re kope thuso gore re tswe mo matshwenyegong a rona, e kete o ka utlwa mme wa boloka.’
10  Mme jaanong bona, bomorwa Amona, le Moabe le kgaolo e e dithaba ya Seire, ba o neng wa se ka wa letla Iseraele go ba tlhasela fa e ne e tswa mo lefatsheng la Egepeto, mme ya ba fapoga ya se ka ya ba nyeletsa,
11  ee, ke bano ba re duela ka go tsena ba tla go re leleka mo thuong ya gago e o dirileng gore re e rue.
12  Ao tlhe Modimo wa rona, a ga o kitla o diragatsa katlholo mo go bone? Gonne mo go rona ga go na maatla fa pele ga boidiidi jo bogolo jono jo bo re tsogologelang; mme rona ka borona ga re itse gore re dire eng, mme matlho a rona a kwa go wena.”
13  Mo nakong eno yotlhe ba Juda botlhe ba ne ba eme fa pele ga ga Jehofa, le e leng ba bannye ba bone, basadi ba bone le bomorwaabone.
14  Jaanong fa e le Jahasiele morwa Sekarea morwa Benaia morwa Jeiele morwa Matania wa Molefi wa bomorwa Asafe, moya wa ga Jehofa wa nna mo go ene mo gare ga phuthego.
15  Ka gone a re: “Tlhwayang tsebe, Juda yotlhe le lona banni ba Jerusalema le Kgosi Jehoshafate! Jehofa o lo reile a re, ‘Lo se ka lwa boifa kgotsa lwa tshoga ka ntlha ya boidiidi jo bogolo jono; gonne tlhabano ga se ya lona, mme ke ya Modimo.
16  Ka moso lo ba tsogologele. Ke bale ba tla ka tselana ya Sise; mme ruri lo tla ba fitlhela kwa bokhutlong jwa mokgatšha o o phothoselang fa pele ga naga ya Jeruele.
17  Ga lo kitla lo tlhoka go lwa mo lekgetlong leno. Emang mo maemong a lona, emang fela mme lo bone poloko ya ga Jehofa mo boemong jwa lona. Wena Juda le Jerusalema, lo se ka lwa boifa kgotsa lwa tshoga. Ka moso lo ba tsogologele, mme Jehofa o tla nna le lona.’”
18  Jehoshafate a akofa a ikoba sefatlhego sa gagwe se lebile fa fatshe, mme Juda yotlhe le banni ba Jerusalema ka bobone ba wela fa fatshe fa pele ga ga Jehofa gore ba ikobele Jehofa.
19  Foo Balefi ba bomorwa Bakohathe le ba bomorwa Bakora ba nanoga gore ba bake Jehofa Modimo wa Iseraele ka lentswe le le kwa godimo ka tsela e e sa tlwaelegang.
20  Mme ba tsoga go sa le phakela ba tswela kwa nageng ya Tekoa. Mme fa ba ne ba tswa, Jehoshafate a ema mme a re: “Nkutlwang, wena Juda le lona banni ba Jerusalema! Nnang le tumelo mo go Jehofa Modimo wa lona gore lo tle lo nne lobaka lo loleele. Nnang le tumelo mo baporofeting ba gagwe mme lo atlege.”
21  Mo godimo ga moo, a gakololana le batho a ba a emisa ba ba opelelang Jehofa le ba ba isang pako ba le mo mokgabong o o boitshepo jaaka ba ne ba tswa ba le kwa pele ga banna ba ba tlhometseng, a re: “Bakang Jehofa, gonne bopelonomi jwa gagwe jwa lorato ke jwa bosakhutleng.”
22  Mme ka nako e ba neng ba simolola go goa ka boipelo le pako, Jehofa a baya banna gore ba lalele bomorwa Amona, Moabe le kgaolo e e dithaba ya Seire ba ba neng ba tla mo Juda, mme ba kgemethana.
23  Mme bomorwa Amona le Moabe ba tsogologela banni ba kgaolo e e dithaba ya Seire gore ba ba senye le go ba nyeletsa; mme fela fa ba sena go fetsa ka banni ba Seire, ba thusana gore mongwe le mongwe a senye mongwe ka ene.
24  Mme fa e le Juda yone, e ne ya tla mo toreng ya tebelo ya naga. E rile ba lebisa difatlhego tsa bone kwa boidiiding, bona, ditopo tsa bone tsa bo di wetse fa fatshe go se na ope yo o falotseng.
25  Ka jalo Jehoshafate le batho ba gagwe ba tla go gapa thopo mo go bone, mme mo gare ga bone ba fitlhela dithoto di le dintsi le diaparo le dilwana tse di eletsegang; mme ba ba di amoga go fitlha ba sa tlhole ba kgona go tshola sepe. Mme ya nna malatsi a le mararo ba ntse ba gapa thopo, gonne e ne e le ntsi.
26  Mme mo letsatsing la bonè ba phuthega mmogo kwa lebaleng le le kwa tlase la Beraka, gonne ba ne ba baka Jehofa gone. Ke gone ka moo ba neng ba raya lefelo leo leina ba re Lebala le le kwa Tlase la Beraka—go fitlha gompieno.
27  Foo banna botlhe ba Juda le Jerusalema ba boa, Jehoshafate a le kwa tlhogong ya bone, ba boela kwa Jerusalema ka boipelo, gonne Jehofa o ne a dirile gore ba ipele ka ntlha ya baba ba bone.
28  Ka jalo ba tla mo Jerusalema ka diletswa tsa megala le ka diharepa le ka diterompeta kwa ntlong ya ga Jehofa.
29  Mme go boifa Modimo ga nna mo magosing otlhe a mafatshe fa ba ne ba utlwa gore Jehofa o ne a lole le baba ba Iseraele.
30  Ka jalo puso ya segosi ya ga Jehoshafate ya nna e se na matshwenyego, mme Modimo wa gagwe a tswelela go mo naya boikhutso mo tikologong yotlhe.
31  Jehoshafate a tswelela go busa mo Juda. O ne a na le dingwaga di le masome a mararo le botlhano fa a ne a simolola go busa, mme o ne a busa mo Jerusalema dingwaga di le masome a mabedi le botlhano. Mme leina la ga mmaagwe e ne e le Asuba morwadia Shili.
32  Mme a nna a tsamaya mo tseleng ya ga Asa rraagwe, a se ka a fapoga mo go yone, ka go dira se se neng se siame mo matlhong a ga Jehofa.
33  Ke mafelo a a kwa godimo fela a a neng a se ka a nyelela; mme batho ka bobone ba ne ba ise ba baakanyetse Modimo wa borraabonemogologolwane pelo ya bone.
34  Fa e le ditiragalo tse dingwe tsotlhe tsa ga Jehoshafate, tsa ntlha le tsa bofelo, di kwadilwe mo mafokong a ga Jehu morwa Hanani, a a neng a tsenngwa mo Bukeng ya Dikgosi tsa Iseraele.
35  Mme morago ga seno Jehoshafate kgosi ya Juda a nna le bolekane le Ahasia kgosi ya Iseraele, yo o neng a dira ka boikepo.
36  Ka jalo a mo dira molekane le ene mo go direng dikepe tse di yang Tareshishe mme ba dira dikepe kwa Esione-gebere.
37  Le fa go ntse jalo, Eliesere morwa Dodafau wa Maresha a bua kgatlhanong le Jehoshafate a porofeta, a re: “E re ka o ile wa nna le bolekane le Ahasia, ruri Jehofa o tla thubaganya ditiro tsa gago.” Ka jalo dikepe di ne tsa thubega, mme tsa se ka tsa nna le nonofo ya go ya kwa Tareshishe.
1  Mme Solomone morwa Dafide a tswelela a nonofa mo bogosing jwa gagwe, mme Jehofa Modimo wa gagwe o ne a na le ene mme a nna a mo dira mogolo go gaisa.
2  Solomone a bua le Iseraele yotlhe, le balaodi ba dikete le ba makgolo le baatlhodi le dikgosana tsotlhe tsa Iseraele yotlhe, e bong ditlhogo tsa matlo a borre.
3  Foo Solomone mmogo le phuthego yotlhe ba ya kwa lefelong le le kwa godimo le le neng le le kwa Gibeone; gonne ke teng kwa mogope wa bokopanelo wa Modimo wa boammaaruri, o Moshe motlhanka wa ga Jehofa a neng a o dirile mo nageng, o neng o le gone.
4  Le fa go ntse jalo, Dafide o ne a tlhatlositse letlole la Modimo wa boammaaruri go tswa kwa Kiriathe-jearime go ya kwa lefelong le Dafide a neng a le le baakanyeditse, gonne o ne a le tlhometse mogope kwa Jerusalema.
5  Mme sebeso sa kgotlho se Besalele morwa Uri morwa Hure a neng a se dirile se ne se beilwe fa pele ga motlaagana wa ga Jehofa; mme Solomone le phuthego ba botsa mo go sone jaaka ka tlwaelo.
6  Jaanong Solomone a dira ditshupelo foo fa pele ga ga Jehofa mo godimo ga sebeso sa kgotlho se e neng e le sa mogope wa bokopanelo, mme a isa ditshupelo tse di fisiwang di le sekete mo go sone.
7  Mo bosigong joo Modimo a bonala kwa go Solomone mme a mo raya a re: “Kopa! Ke go neye eng?”
8  Foo Solomone a raya Modimo a re: “Ke Wena yo o neng wa direla Dafide rre bopelonomi jo bogolo jwa lorato le yo o ntirileng kgosi mo boemong jwa gagwe.
9  Jaanong, tlhe Jehofa Modimo, a tsholofetso ya gago mo go Dafide rre e nne e e ikanyegang, gonne wena ka bowena o ntirile kgosi ya setšhaba se sentsi jaaka lorole lwa lefatshe.
10  Jaanong nnaya botlhale le kitso gore ke tle ke tswe fa pele ga setšhaba seno le gore ke tle ke tsene, gonne ke mang yo o ka atlholang setšhaba se segolo seno sa gago?”
11  Foo Modimo a raya Solomone a re: “Ka lebaka la gore pelo ya gago e ne ya rata seno thata e bile o sa kopa khumo, dithoto le tlotlo kgotsa moya wa ba ba go tlhoileng, le fa e le go kopa malatsi a le mantsi, mme o ikopela botlhale le kitso gore o tle o atlhole batho ba me ba ke go dirileng kgosi ya bone,
12  o newa botlhale le kitso; gape ke tla go naya khumo le dithoto le tlotlo tse di sa tshwaneng le dipe tse dikgosi tse di neng di le pele ga gago di neng di na le tsone, e bile e le tse ope morago ga gago a se kitlang a nna le tsone.”
13  Ka jalo Solomone a tla a tswa kwa lefelong le le kwa godimo le le neng le le kwa Gibeone, fa pele ga mogope wa bokopanelo, a tla mo Jerusalema mme a tswelela a busa Iseraele.
14  Mme Solomone a nna a phutha dikara le dipitse tsa ntwa mo a neng a nna le dikara di le sekete le makgolo a le manè le dipitse tsa ntwa di le dikete di le lesome le bobedi, mme a di tlogela di emisitswe mo metseng ya dikara di le gaufi le kgosi mo Jerusalema.
15  Mme kgosi ya dira selefera le gouta mo Jerusalema jaaka maje; ya ba ya dira gore dikgong tsa mosedara di nne dintsi thata jaaka ditlhare tsa mosikamore tse di kwa Shefela.
16  Mme Solomone o ne a na le dipitse tse a neng a di romelelwa go tswa Egepeto, mme setlhopha sa bagwebi ba kgosi se ne se tle se tseye motlhape wa dipitse ka tlhwatlhwa.
17  Mme ba ne ba tlhola ba tlisa e bile ba romela kara ka dipapetla tsa selefera di le makgolo a le marataro go tswa Egepeto le pitse ka di le lekgolo le masome a matlhano; mme go ne go ntse jalo ka dikgosi tsotlhe tsa Bahite le dikgosi tsa Siria. Di ne di romela ka bone.
2  Jaanong Solomone a ntsha lefoko gore go agelwe leina la ga Jehofa ntlo le ntlo ya bogosi jwa gagwe.
2  Ka jalo Solomone a bala banna ba le dikete di le masome a supa go nna basikari ba mekgweleo le banna ba le dikete di le robedi go nna basegi ba maje mo thabeng le ba ba dikete di le tharo le makgolo a le marataro go nna balebedi ba bone.
3  Mo godimo ga moo, Solomone a romela kgosi ya Ture kwa go Hirame, a re: “Fela jaaka o ne wa dirisana le Dafide rre mme wa nna wa mo romelela dikgong tsa mosedara gore a ikagele ntlo e a tla nnang mo go yone,—
4  bona, ke agela leina la ga Jehofa Modimo wa me ntlo gore ke e mo itshepisetse, gore ke fise maswalo a a nkgisitsweng monate fa pele ga gagwe, ka senkgwe se se nnang se tlhatlagantswe ka metlha le ditshupelo tse di fisiwang mo mosong le mo maitseboeng, ka bosabata le ka bongwedi ba basha le ka dipaka tsa moletlo tsa ga Jehofa Modimo wa rona. Iseraele e tshwanetse go dira seno ka bosakhutleng.
5  Mme ntlo e ke e agang e tla nna kgolo, gonne Modimo wa rona o mogolo go feta medimo e mengwe yotlhe.
6  Mme ke mang yo o ka nnang le maatla a go mo agela ntlo? Gonne magodimo le legodimo la magodimo ga di kgone go mo tshola, mme nna ke mang gore ke mo agele ntlo fa e se fela go kuisa mosi wa setlhabelo fa pele ga gagwe?
7  Mme jaanong nthomelele monna yo o setswerere gore a dire ka gouta le ka selefera le ka kgotlho le ka tshipi le ka boboa jo bo fetoletsweng mo mmaleng o o bobududu jo bo mokgona jo bohibitswana le bohibidu jo bo mokgona le tlhale e e bobududu, e bile a itse go gaba, mmogo le ba ba ditswerere ba ba nang le nna mo Juda le mo Jerusalema, ba Dafide rre a ba baakantseng.
8  Mme o nthomelele dikota tsa mosedara, mofira le maalaguma go tswa kwa Lebanona, gonne nna ka bonna ke a itse gore batlhanka ba gago ba na le maitemogelo mo go remeng ditlhare tsa Lebanona, (mme bona, batlhanka ba me ba mmogo le batlhanka ba gago,)
9  gore ba mpaakanyetse dikota tse dintsi, gonne ntlo e ke e agang e tla nna kgolo, ee, ka tsela e e gakgamatsang.
10  Mme bona! ba ba rwalelang dikgong, baremi ba ditlhare, ke ba naya korong go nna dijo tsa batlhanka ba gago, dilekanyo tsa koro di le dikete di le masome a mabedi, le barele ya dilekanyo tsa koro di le dikete di le masome a mabedi, le beine ya dilekanyo tsa bata di le dikete di le masome a mabedi, le leokwane la dilekanyo tsa bata di le dikete di le masome a mabedi.”
11  Foo Hirame kgosi ya Ture a ntsha lefoko ka go le kwala a le romela kwa go Solomone a re: “Ka gonne Jehofa o ratile batho ba gagwe o go dirile kgosi ya bone.”
12  Mme Hirame a tswelela a re: “A go bakwe Jehofa Modimo wa Iseraele, yo o dirileng magodimo le lefatshe, ka gonne o neile kgosi Dafide morwa yo o botlhale, yo o nang le maitemogelo mo botlhaleng le mo tlhaloganyong, yo o tla agelang Jehofa ntlo le ntlo ya bogosi jwa gagwe.
13  Mme jaanong ke romela monna yo o setswerere, yo o nang le maitemogelo mo tlhaloganyong, Hirame-abi,
14  morwa mosadi wa bomorwa Dana mme yo rraagwe e neng e le motho wa kwa Ture, yo o nang le maitemogelo, gore a dire ka gouta le ka selefera, ka kgotlho, ka tshipi, ka maje le ka dikota, ka boboa jo bo fetoletsweng mo mmaleng o o bobududu jo bo mokgona jo bohibitswana, ka tlhale e e bobududu le ka letsela le le boleta le ka bohibidu jo bo mokgona le go gaba ga mofuta mongwe le mongwe le mo go tlhameng sedirisiwa sa mofuta mongwe le mongwe se a ka se newang mmogo le banna ba gago ba ba ditswerere le banna ba ba ditswerere ba ga Dafide morena wa me e bong rrago.
15  Jaanong korong le barele, leokwane le beine tse morena wa me a di solofeditseng, a a di romele kwa batlhankeng ba gagwe.
16  Mme rona, re tla rema ditlhare kwa Lebanona kafa go sotlhe se o se tlhokang, re tla di tlisa kwa go wena e le dingata tsa dikota kwa Jopa ka lewatle, mme wena, o tla di tlhatlosetsa kwa Jerusalema.”
17  Foo Solomone a bala batho botlhe ba e neng e le baagi ba baeng, ba ba neng ba le mo lefatsheng la Iseraele, morago ga ba sena go balwa ke Dafide rraagwe; mme ga fitlhelwa ba le dikete di le lekgolo masome a matlhano le boraro le makgolo a le marataro.
18  Ka jalo a dira ba le dikete di le masome a supa ba bone go nna basikari ba mekgweleo mme ba le dikete di le masome a le robedi go nna basegi ba maje mo thabeng mme ba le dikete di le tharo makgolo a le marataro go nna balebedi gore ba boloke batho ba le mo tirong.
3  La bofelo Solomone a simolola go aga ntlo ya ga Jehofa kwa Jerusalema mo Thabeng ya Moria, kwa [Jehofa] a neng a bonalela Dafide rraagwe gone, mo lefelong le Dafide a neng a le baakantse mo seboaneng sa ga Orenane wa Mojebuse.
2  Ka jalo a simolola go aga mo kgweding ya bobedi mo letsatsing la bobedi, mo ngwageng wa bonè wa puso ya gagwe.
3  Mme Solomone a thaya dilo tseno jaaka motheo wa go aga ntlo ya Modimo wa boammaaruri, boleele jwa dikubita ka selekanyo sa pele e le dikubita di le masome a marataro, mme boatlhamo e le dikubita di le masome a mabedi.
4  Mme mathudi a a neng a le fa pele ga boleele a ne a le dikubita di le masome a mabedi fa pele ga boatlhamo jwa ntlo, bogodimo jwa one e le lekgolo le masome a mabedi; mme a e manega gouta e e itshekileng kafa teng.
5  Mme a bipa ntlo e kgolo ka logong lwa mofira, morago ga moo a e bipa ka gouta e e molemo, a e tsenya ditshwantsho tsa ditlhare tsa mokolane le dikeetane.
6  Mo godimo ga moo, a manega ntlo leje le le tlhokegang gore e nne ntle; mme gouta e ne e le gouta e e tswang kwa nageng ya gouta.
7  Mme a bipa ntlo, ditlhomeso, direpodi le dipota tsa yone le dikgoro tsa yone ka gouta; mme a gaba ditšheruba mo dipoteng.
8  Mme a dira ntlo ya Boitshepo jwa Maitshepo, boleele jwa yone fa bo bapisiwa le boatlhamo jwa ntlo e le dikubita di le masome a mabedi, boatlhamo jwa yone e le dikubita di le masome a mabedi; morago ga moo a e bipa ka gouta e e molemo ya ditalenta di le makgolo a le marataro.
9  Selekanyo sa bokete jwa dimapo e ne e le dishekele tsa gouta di le masome a matlhano; mme a bipa matlwana a a kwa borulelong ka gouta.
10  Morago ga moo a dira ditshwantsho tsa ditšheruba tse pedi mo ntlong ya Boitshepo jwa Maitshepo a bo a di manega gouta.
11  Fa e le diphuka tsa ditšheruba tsone, boleele jwa tsone e ne e le dikubita di le masome a mabedi, lefuka le le lengwe la dikubita di le tlhano le fitlha kwa loboteng lwa ntlo, mme lefuka le lengwe la dikubita di le tlhano le fitlha kwa lefukeng la tšheruba e nngwe.
12  Mme lefuka la tšheruba e nngwe la dikubita di le tlhano le ne le fitlha kwa loboteng lwa ntlo, le lefuka le lengwe la dikubita di le tlhano le ne le kgomile lefuka la tšheruba e nngwe.
13  Diphuka tsa ditšheruba tseno di ne di tsharolotswe dikubita di le masome a mabedi; mme di ne di eme ka dinao difatlhego tsa tsone di lebile kafa teng.
14  Mo godimo ga moo, a dira sesiro sa tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana le bohibidu jo bo mokgona le letsela le le boleta, mme a se kgabisa ka ditšheruba.
15  Foo a dira dipilara tse pedi fa pele ga ntlo, di le boleele jwa dikubita di le masome a mararo le botlhano, mme tlhogo ya pilara e e neng e le mo godimo ga nngwe le nngwe e ne e le dikubita di le tlhano.
16  Mo godimo ga moo, a dira dikeetane tse di tshwanang le sebaga sa mo molaleng mme a di baya mo godimo ga dipilara, a bo a dira digaranata di le lekgolo a bo a di tsenya mo dikeetaneng.
17  Mme a tlhoma dipilara fa pele ga tempele, e nngwe kafa mojeng mme e nngwe kafa molemeng, morago ga moo a raya e e kafa mojeng leina a re Jakine mme leina la e e kafa molemeng Boase.
33  Manase o ne a na le dingwaga di le lesome le bobedi fa a simolola go busa, mme a busa mo Jerusalema dingwaga di le masome a matlhano le botlhano.
2  Mme a dira se se bosula mo matlhong a ga Jehofa, go ya ka dilo tse di makgapha tsa ditšhaba tse Jehofa a neng a di lelekile fa pele ga bomorwa Iseraele.
3  Ka jalo a aga gape mafelo a a kwa godimo a Hesekia rraagwe a neng a a rutlile, a tlhomela Bobaale dibeso a ba a dira dikota tse di boitshepo, mme a simolola go ikobela lesomo lotlhe la magodimo le go le direla.
4  A aga dibeso mo ntlong ya ga Jehofa, e Jehofa a neng a buile ka yone a re: “Leina la me le tla nna mo Jerusalema ka bosakhutleng.”
5  Mme a tswelela go agela lesomo lotlhe la magodimo dibeso mo malwapeng a mabedi a ntlo ya ga Jehofa.
6  Mme ene ka boene a ralatsa bomorwawe molelo mo mokgatšheng wa ga morwa Hinoma, a dira maselamose le go dirisa boitseanape le go loa le go dira gore go nne le ba ba buang le meya le ba ba dirang tiro ya go bolelela pele ditiragalo. O ne a dira se se bosula mo matlhong a ga Jehofa ka selekanyo se segolo, go mo kgopisa.
7  Go feta moo, a baya setshwantsho se se setilweng se a neng a se dirile mo ntlong ya Modimo wa boammaaruri, e Modimo a neng a reile Dafide le Solomone morwawe ka yone a re: “Ke tla baya leina la me ka bosakhutleng mo ntlong eno le mo Jerusalema, e ke e tlhophileng mo ditsong tsotlhe tsa Iseraele.
8  Mme ga ke na go tlosa lonao lwa Iseraele gape mo lefatsheng le ke neng ka le naya borraabonemogologolwane, fa fela ba nna kelotlhoko go dira sotlhe se ke se ba laetseng ka ga molao otlhe le melawana le ditshwetso tsa boatlhodi ka seatla sa ga Moshe.”
9  Mme Manase a nna a faposa Juda le banni ba Jerusalema gore ba dire se se bosula go feta ditšhaba tse Jehofa a neng a di nyeleditse fa pele ga bomorwa Iseraele.
10  Mme Jehofa a nna a bua le Manase le batho ba gagwe, mme ba se ka ba tlhwaya tsebe.
11  La bofelo Jehofa a dira gore balaodi ba masole ba e neng e le ba kgosi ya Asiria ba ba tsogologele, ka jalo ba tshwara Manase mo dikhuting mme ba mmofa ka mehiri e mebedi ya kgotlho ba bo ba mo isa kwa Babelona.
12  E rile fela go mo tshwenya, a nolofatsa sefatlhego sa ga Jehofa Modimo wa gagwe a ba a nna a ikokobetsa thata ka ntlha ya Modimo wa borraagwemogologolwane.
13  Mme a nna a Mo rapela, mo A neng a dumela go rapelesega mme A utlwa kopo ya gagwe ya gore a mo utlwele botlhoko mme a mmusetsa kwa Jerusalema kwa bogosing jwa gagwe; mme Manase a itse gore Jehofa ke Modimo wa boammaaruri.
14  Morago ga seno a agela Motse wa ga Dafide lobota lo lo kafa ntle go ela kwa bophirima jwa Gihone mo mokgatšheng o o phothoselang le go fitlha kwa Kgorong ya Ditlhapi, a lo dikolosa go ya Ofele a ba a dira gore lo nne kwa godimo thata. Mo godimo ga moo, a tlhoma balaodi ba mophato wa sesole mo metseng yotlhe e e sireletsegileng mo Juda.
15  Mme a tlosa medimo e sele le setshwantsho sa modingwana mo ntlong ya ga Jehofa le dibeso tsotlhe tse a neng a di agile mo thabeng ya ntlo ya ga Jehofa le mo Jerusalema mme a dira gore di latlhelwe kwa ntle ga motse.
16  Mo godimo ga moo, a baakanya sebeso sa ga Jehofa mme a simolola go ntshetsa ditlhabelo tsa kabalano mo go sone le ditlhabelo tsa go ntshiwa ga ditebogo mme a raya Juda a re e direle Jehofa Modimo wa Iseraele.
17  Le fa go ntse jalo, batho ba ne ba sa ntse ba ntsha ditlhabelo mo mafelong a a kwa godimo; mme fela ba ne ba ntshetsa Jehofa Modimo wa bone.
18  Fa e le ditiragalo tse dingwe tsotlhe tsa ga Manase le thapelo ya gagwe e e yang kwa Modimong wa gagwe le mafoko a baboni ba diponatshegelo ba ba neng ba nna ba bua le ene mo leineng la ga Jehofa Modimo wa Iseraele, di mo ditiragalong tsa dikgosi tsa Iseraele.
19  Fa e le thapelo ya gagwe le kafa kopo ya gagwe e e tlhoafetseng e neng ya arabiwa ka gone le boleo jotlhe jwa gagwe le bosaikanyegeng jwa gagwe le mafelo a a neng a aga mafelo a a kwa godimo mo go one a ba a tlhoma dikota tse di boitshepo le ditshwantsho tse di thetsweng pele a ikokobetsa, di kwadilwe mo mafokong a baboni ba gagwe ba diponatshegelo.
20  La bofelo Manase a lala le borraagwemogologolwane, mme ba mo fitlha mo ntlong ya gagwe; mme Amone morwawe a simolola go busa mo boemong jwa gagwe.
21  Amone o ne a na le dingwaga di le masome a mabedi le bobedi fa a simolola go busa, mme a busa mo Jerusalema dingwaga di le pedi.
22  Mme a dira se se bosula mo matlhong a ga Jehofa, fela jaaka Manase rraagwe a ne a dirile; mme ditshwantsho tsotlhe tse di thetsweng tse Manase rraagwe a neng a di dirile, Amone a di ntshetsa ditlhabelo, mme a tswelela go di direla.
23  Mme a se ka a ikokobetsa ka ntlha ya ga Jehofa jaaka Manase rraagwe a ne a ikokobetsa, gonne Amone ke ene a neng a dira gore molato o oketsege.
24  La bofelo batlhanka ba gagwe ba mo logela leano la boferefere mme ba mmolaela mo ntlong ya gagwe.
25  Mme batho ba lefatshe ba kgemetha botlhe ba ba neng ba logela Kgosi Amone leano la boferefere, go tswa foo batho ba lefatshe ba dira Josia morwawe kgosi mo boemong jwa gagwe.
12  Mme ga diragala gore, fela fa bogosi jwa ga Rehoboame bo setse bo tlhomamisitswe ka thata le fa a ne a setse a nonofile, a tlogela molao wa ga Jehofa, ene mmogo le Iseraele yotlhe.
2  Mme ga diragala mo ngwageng wa botlhano wa ga Kgosi Rehoboame gore Shishake kgosi ya Egepeto a tsogologele Jerusalema, (gonne ba ne ba ile ba itshwara ka go tlhoka boikanyegi mo go Jehofa,)
3  ka dikara di le makgolo a le lesome le bobedi le bapalami ba dipitse ba le dikete di le masome a le marataro; mme batho ba ba neng ba dule le ene kwa Egepeto ba ne ba se na palo—Balibia, Basukime le Baethiopia.
4  Mme a thopa metse e e sireletsegileng ya Juda mme la bofelo a tla go fitlha mo Jerusalema.
5  Jaanong moporofeti Shemaia a tla mo go Rehoboame le dikgosana tsa Juda tse di neng di phuthegetse kwa Jerusalema ka ntlha ya ga Shishake, mme a ba raya a re: “Jehofa o buile jaana, ‘Lona lo ntlogetse, mme le nna ke lo tlogeletse seatla sa ga Shishake.’”
6  Foo dikgosana tsa Iseraele le kgosi ba ikokobetsa mme ba re: “Jehofa o tshiamo.”
7  Mme e rile Jehofa a bona gore ba ne ba ikokobeditse, lefoko la ga Jehofa la tla kwa go Shemaia, le re: “Ba ikokobeditse. Ga nkitla ke ba senya, mme mo lobakanyaneng fela ke tla ba falotsa, mme tšararego ya me ga e kitla e tshologela mo godimo ga Jerusalema ka seatla sa ga Shishake.
8  Mme ba tla nna batlhanka ba gagwe, gore ba tle ba itse pharologanyo fa gare ga tirelo ya me le tirelo ya magosi a mafatshe.”
9  Ka jalo Shishake kgosi ya Egepeto a tsogologela Jerusalema mme a tsaya matlotlo a ntlo ya ga Jehofa le matlotlo a ntlo ya kgosi. A tsaya sengwe le sengwe; ka jalo a tsaya dithebe tsa gouta tse Solomone a neng a di dirile.
10  Ka gone Kgosi Rehoboame a dira dithebe tsa kgotlho mo boemong jwa tsone, a di baya mo taolong ya balaodi ba batabogi, badisa ba kgoro ya ntlo ya kgosi.
11  Mme go ne go tle go diragale gore nako le nako fa kgosi e tla mo ntlong ya ga Jehofa, batabogi ba di tseye, ba bo ba di busetsa kwa ntlwaneng ya molebeledi ya batabogi.
12  Mme ka gonne a ne a ikokobetsa, bogale jwa ga Jehofa bo ne jwa boa mo go ene, mme a se ka a akanya ka go ba senya gotlhelele. Mme, mo godimo ga moo, go ne go na le dilo tse di molemo mo Juda.
13  Mme Kgosi Rehoboame a tswelela a dira gore boemo jwa gagwe bo nonofe mo Jerusalema a ba a nna a busa; gonne Rehoboame o ne a na le dingwaga di le masome a manè le bongwe fa a ne a simolola go busa, mme a busa dingwaga di le lesome le bosupa mo Jerusalema, motse o Jehofa a neng a o tlhophile mo ditsong tsotlhe tsa Iseraele gore a beye leina la gagwe mo go one. Mme leina la ga mmaagwe e ne e le Naama mosadi wa Moamona.
14  Mme o ne a dira se se bosula, gonne o ne a sa tlhomamisa pelo ya gagwe ka thata gore e batle Jehofa.
15  Fa e le ditiragalo tsa ga Rehoboame, tsa ntlha le tsa bofelo, a ga di a kwalwa mo mafokong a ga moporofeti Shemaia le Ido yo e leng mmoni wa diponatshegelo ka go kwadisiwa kafa losikeng? Mme ka dinako tsotlhe go ne go na le dintwa fa gare ga ga Rehoboame le Jeroboame.
16  La bofelo Rehoboame a lala le borraagwemogologolwane mme a fitlhwa mo Motseng wa ga Dafide; mme Abija morwawe a simolola go busa mo boemong jwa gagwe.
