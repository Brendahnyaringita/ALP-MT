10  Mme ka tswelela ka leba mme bona! mo godimo ga phuthologo e e neng e le kwa godimo ga tlhogo ya ditšheruba go ne go na le sengwe se se tshwanang le leje la safire, jaaka ponalo ya setshwano sa setulo sa bogosi, se bonala kwa godimo ga tsone.
2  Mme a raya monna yo o apereng leloba, a re: “Tsena fa gare ga maotwana a a dikologang, kafa tlase ga ditšheruba, mme o tlatse magofi a diatla tsa gago tsoopedi ka magala a molelo go tswa fa gare ga ditšheruba mme o a gase mo motseng.” Ka jalo a tsena fa pele ga matlho a me.
3  Ditšheruba di ne di eme kafa mojeng wa ntlo fa monna a tsena, mme leru le ne le tletse ka lolwapa lo lo ka kwa teng.
4  Mme kgalalelo ya ga Jehofa ya tlhatloga mo ditšherubeng ya ya kwa serepoding sa ntlo, mme ntlo ka iketlo ya tlala leru, mme lolwapa lo ne lo tletse phatsimo ya kgalalelo ya ga Jehofa.
5  Mme modumo wa diphuka tsa ditšheruba o ne wa ikutlwatsa kwa lolwapeng lo lo kafa ntle, jaaka modumo wa Modimo Mothatayotlhe fa a bua.
6  Mme ga diragala gore, fa a laela monna yo o apereng leloba, a re: “Tsaya molelo fa gare ga maotwana a a dikologang, fa gare ga ditšheruba,” a tsena a ema fa thoko ga leotwana.
7  Foo tšheruba ya ntsha seatla sa yone fa gare ga ditšheruba ya se isa kwa molelong o o neng o le fa gare ga ditšheruba mme ya o tsaya ya o tsenya mo magofing a diatla tsa yo o apereng leloba, yo jaanong a neng a o tsaya mme a tswa.
8  Mme go ne ga bonwa mo ditšherubeng setshwano sa seatla sa motho wa mo lefatsheng kafa tlase ga diphuka tsa tsone.
9  Mme ka tswelela ka leba, mme bona! go ne go na le maotwana a le manè fa thoko ga ditšheruba, leotwana le le lengwe fa thoko ga tšheruba e le nngwe le leotwana le le lengwe fa thoko ga tšheruba e nngwe, mme ponalo ya maotwana e ne e tshwana le go tsabakela ga leje la kerusolete.
10  Mme fa e le ponalo ya one, ka bonè jwa one a ne a na le setshwano se le sengwe fela, fela jaaka fa leotwana le le mo teng ga leotwana.
11  Fa a tsamaya, a ne a ya kwa matlhakoreng a one a manè. A ne a sa fapoge fa a tsamaya, ka gonne kwa tlhogo e neng e leba gone, a ne a e sala morago. A ne a sa fapoge fa a tsamaya.
12  Nama yotlhe ya tsone le mekwatla ya tsone le diatla tsa tsone le diphuka tsa tsone le maotwana a ne a tletse matlho gotlhe fela. Ka bonè jwa tsone di ne di na le maotwana a tsone.
13  Fa e le maotwana one, go ne ga tlhaelediwa jaana kwa go one mo ditsebeng tsa me, “Lona maotwana a a dikologang!”
14  Mme nngwe le nngwe e ne e na le difatlhego di le nnè. Sefatlhego sa ntlha e ne e le sefatlhego sa tšheruba, sefatlhego sa bobedi e le sefatlhego sa motho wa mo lefatsheng, sa boraro e le sefatlhego sa tau, mme sa bonè e le sefatlhego sa ntsu.
15  Ditšheruba di ne di tle di nanoge—e ne e le sone sebopiwa se se tshelang se ke neng ke se bone kwa nokeng ya Kebare—
16  mme fa ditšheruba di ne di tsamaya, maotwana a ne a tsamaya fa thoko ga tsone; mme fa ditšheruba di ne di tsholetsa diphuka tsa tsone gore di nne kwa godimo ga lefatshe, maotwana a ne a sa fapoge, one ka boone a sa tswe fa thoko ga tsone.
17  Fa di ema, a ne a ema; mme fa di tlhatloga, a ne a tlhatloga le tsone, gonne moya wa sebopiwa se se tshelang o ne o le mo go one.
18  Mme kgalalelo ya ga Jehofa ya tswa mo godimo ga serepodi sa ntlo mme ya ema mo godimo ga ditšheruba.
19  Mme ditšheruba jaanong tsa tsholetsa diphuka tsa tsone mme tsa tlhatloga go tswa fa fatshe fa pele ga matlho a me. Fa di tsamaya, maotwana le one a ne a le gaufi fela fa thoko ga tsone; mme tsa simolola go ema kwa botsenong jo bo kwa botlhaba jwa kgoro ya ntlo ya ga Jehofa, mme kgalalelo ya Modimo wa Iseraele e ne e le mo godimo ga tsone, go tswa kwa godimo.
20  Seno ke sebopiwa se se tshelang se ke neng ke se bone kafa tlase ga Modimo wa Iseraele kwa nokeng ya Kebare, mo ke neng ka itse gore e ne e le ditšheruba.
21  Mme fa e le tse nnè tseno, nngwe le nngwe e ne e na le difatlhego di le nnè e bile nngwe le nngwe e na le diphuka tse nnè, mme setshwano sa diatla tsa motho wa mo lefatsheng se ne se le kafa tlase ga diphuka tsa tsone.
22  Mme fa e le setshwano sa difatlhego tsa tsone, e ne e le tsone tota difatlhego tse ke neng ke bone ponalo ya tsone fa nokeng ya Kebare. Di ne di tsamaya sengwe le sengwe se ya kwa pele se tlhamaletse.
4  “Mme wena, morwa motho, itseele setena, mme o se beye fa pele ga gago mme o gabe motse mo go sone, e leng Jerusalema.
2  Mme o o dikanyetse o bo o age lobota lo lo o dikanyetsang o bo o emise lorako lwa phemelo kgatlhanong le one o tlhome bothibelelo kgatlhanong le one mme o beye dikota tse di thubaganyang go o dikologa gotlhe fela.
3  Mme fa e le wena, itseele pane e e gadikelang, mme o e beye jaaka lobota lwa tshipi fa gare ga gago le motse, mme o lebise sefatlhego sa gago kgatlhanong le one, mme o dikanyediwe, o o dikanyetse. Ke sesupo mo ntlong ya Iseraele.
4  “Mme fa e le wena, lala ka letlhakore la gago la molema, mme o beye tlolo ya ntlo ya Iseraele mo go lone. O tla sikara tlolo ya bone ka palo ya malatsi a o tla bong o letse mo go lone ka one.
5  Mme nna ke tla go naya dingwaga tsa tlolo ya bone tse di fitlhang go palo ya malatsi a le makgolo a le mararo le masome a le robongwe, mme o tla sikara tlolo ya ntlo ya Iseraele.
6  Mme o a wetse. “O lale ka letlhakore la gago la moja mo lekgetlong la bobedi, mme o sikare tlolo ya ntlo ya Juda malatsi a le masome a manè. Letsatsi le emela ngwaga, letsatsi le emela ngwaga, ke se ke se go neileng.
7  Mme o lebise sefatlhego kwa go dikanyediweng ga Jerusalema, lebogo la gago le apotswe, mme o porofete kgatlhanong le ene.
8  “Mme bona! Ke tla baya megala mo go wena gore o se ka wa pitikologa mo letlhakoreng le lengwe wa ya kwa go le lengwe, go fitlha o weditse malatsi a go dikanyetsa ga gago.
9  “Mme fa e le wena, itseele korong le barele le dinawa tse dikima le dilentele le lebelebele le mabele a a tlhabang, o a tsenye mo selwaneng se le sengwe fela o itirele senkgwe ka one, sa palo ya malatsi a o a fetsang o robetse ka letlhakore; o tla a ja malatsi a le makgolo a le mararo le masome a le robongwe.
10  Mme dijo tsa gago tse o tla di jang e tla nna tsa bokete jo bo lekanyeditsweng—dishekele di le masome a mabedi ka letsatsi. O tla di ja gangwe le gape.
11  “Mme metsi o tla a nwa ka selekanyo fela, karolo ya borataro ya hine. O tla nwa gangwe le gape.
12  “Mme o tla di ja jaaka kuku e kgolokwe ya barele; mme fa e le yone, o tla e besa mo godimo ga dibi tsa mantle a batho fa pele ga matlho a bone.”
13  Mme Jehofa a tswelela a re: “Bomorwa Iseraele ba tla ja senkgwe sa bone se le leswe fela jaana mo gare ga ditšhaba tse ke tla ba phatlalaletsang kwa go tsone.”
14  Mme ka re: “Ijoo, Morena Molaodimogolo Jehofa! Bona! Moya wa me ga se o o leswafetseng; ga ke ise ke je setoto se se setseng se sule le fa e le phologolo e e garotsweng go tswa bosheng jwa me go ya pele, le go fitlha jaanong, mme ga go ise go tsene nama epe e e leswe mo molomong wa me.”
15  Ka jalo a nthaya a re: “Bona, ke go neile motshotelo wa dikgomo mo boemong jwa dibi tsa batho, mme o dire senkgwe sa gago mo go one.”
16  Mme a tswelela a nthaya a re: “Morwa motho, bona, ke robaganya dithobane tse dinkgwe tse di bopegileng jaaka maseka di lepeleditsweng mo go tsone, kwa Jerusalema, mme ba tla tshwanelwa ke go ja senkgwe sa bokete jo bo lekanyeditsweng le ka go tshwenyega ka tlhobaelo, mme ba tla nwa metsi ka selekanyo le ka letshogo,
17  ka boikaelelo jwa gore ba tlhaele senkgwe le metsi mme ba lebane ba akabetse ba bo ba bole mo tlolong ya bone.
26  Mme ga diragala mo ngwageng wa bolesome le bongwe, mo letsatsing la ntlha la kgwedi, gore lefoko la ga Jehofa le tle mo go nna, le re:
2  “Morwa motho, ka lebaka la go bo Ture a buile kgatlhanong le Jerusalema a re, ‘Aha! O robagantswe, dikgoro tsa ditšhaba! Go tla retologelwa kwa go nna. Ke tla tlala—o swafaditswe,’
3  ka jalo Morena Molaodimogolo Jehofa o buile jaana, ‘Bona, ke kgatlhanong le wena, wena Ture, mme ke tla dira gore ditšhaba di le dintsi di go tsogologele, fela jaaka lewatle le tlhatlosa makhubu a lone.
4  Mme ruri ba tla senya dipota tsa Ture ba bo ba rutlolola ditora tsa gagwe, mme ke tla gopa lorole lwa gagwe ke lo tlosa mo go ene ke mo dira bogodimo jo bo phatsimang jwa lefika le legolo le le bipologileng.
5  O tla fetoga mo gare ga lewatle go nna segotlo sa go anega matlowa a a gogwang.’ “‘Gonne nna ke buile,’ go bua Morena Molaodimogolo Jehofa, ‘mme o tshwanetse a nna sengwe sa go gapiwa ke ditšhaba.
6  Mme metse e e kafa tlase ga gagwe e e mo nageng—e tla bolawa ka tšhaka, mme batho ba tla itse gore ke nna Jehofa.’
7  “Gonne Morena Molaodimogolo Jehofa o buile jaana, ‘Bona, ke dira gore Nebukaderesare kgosi ya Babelona go tswa kwa bokone, kgosi ya dikgosi, a tsogologele Ture ka dipitse le dikara tsa ntwa le bapalami ba dipitse le phuthego, le matshutitshuti a batho.
8  O tla bolaya metse e e kafa tlase ga gago e e mo nageng ka tšhaka, mme o tla dira lobota lo lo dikanyetsang kgatlhanong le wena a bo a emise lorako lwa phemelo kgatlhanong le wena mme a tsholetse thebe e kgolo kgatlhanong le wena;
9  mme o tla lebisa go itaya ga sebetsa sa gagwe se se tlhaselang kwa dipoteng tsa gago, mme ditora tsa gago o tla di rutla ka ditšhaka tsa gagwe.
10  Ka ntlha ya bontsi jo bo boitshegang jwa dipitse tsa gagwe lorole lwa tsone lo tla go bipa. Dipota tsa gago di tla reketla ka ntlha ya modumo wa mopalami wa pitse le leotwana le kara ya ntwa, fa a tsena ka dikgoro tsa gago, jaaka fa go tsenwa mo motseng o o butsweng diphatlha.
11  O tla gataka mebila yotlhe ya gago ka ditlhakwana tsa dipitse tsa gagwe. O tla bolaya batho ba gago ka tšhaka, mme dipilara tsa gago tsa nonofo di tla wela fa fatshe.
12  Mme ruri ba tla thopa dikhumo tsa gago mme ba gape dithoto tsa gago tse di rekisiwang, ba thube dipota tsa gago, mme ba tla rutla matlo a gago a a eletsegang. Maje a gago le tiro ya gago ya logong le lorole lwa gago ba tla lo baya mo gare ga metsi.’
13  “‘Mme ke tla khutlisa pheretlhego ya go opela ga gago, le modumo wa diharepa tsa gago ga o kitla o tlhola o utlwiwa.
14  Mme ke tla go dira bogodimo jo bo phatsimang jwa lefika le legolo le le bipologileng. O tla nna segotlo sa go anegela matlowa a a gogwang. Ga o kitla o tlhola o agiwa sesha; gonne nna, Jehofa, ke buile,’ go bua Morena Molaodimogolo Jehofa.
15  “Morena Molaodimogolo Jehofa o reile Ture a re, ‘A ditlhaketlhake ga di kitla di reketla fa go utlwala modumo wa go wa ga gago, fa yo o gobetseng mo a leng gaufi le go swa a fegelwa, fa go bolawa ka polao e e setlhogo mo gare ga gago?
16  Mme dikgosana tsotlhe tsa lewatle di tla fologa mo ditulong tsa tsone tsa bogosi di bo di tlosa diaparo tsa tsone tse di se nang mabogo, mme di tla apola diaparo tsa tsone tse di kgabisitsweng. Di tla apara diaparo tsa thoromo. Di tla nna fa fatshe, mme ruri di tla roroma nako le nako di bo di go rotolele matlho di gakgametse.
17  Mme di tla go tlhabeleletsa pina ya khutsafalo di go raya di re: “‘“A bo o nyeletse jang ne, wena yo o kileng wa bo o nniwa ke ba ba tswang mawatleng, wena motse o o bakwang, o o neng wa nna o o nonofileng mo lewatleng, one le ba ba nnang mo go one, ba ba neng ba isa letshogo la bone kwa banning botlhe ba lefatshe!
18  Jaanong ditlhaketlhake di tla roroma mo letsatsing la go wa ga gago. Mme ditlhaketlhake tse di mo lewatleng di tla fuduega ka ntlha ya go tswa ga gago.”’
19  “Gonne Morena Molaodimogolo Jehofa o buile jaana, ‘Fa ke go dira motse o o swafetseng, jaaka metse e e sa nniwang, fa ke tlhatlosa bodiba jo bo boteng jwa metsi kwa godimo ga gago, mme metsi a mantsi a tla bo a go bipile,
20  gape ke tla go folosa le ba ba fologelang kwa kgatamping kwa bathong ba bogologolo, mme ke tla dira gore o nne mo lefatsheng le le kwa tlasetlase, jaaka mafelo a a swafetseng nako e telele, le ba ba fologelang mo kgatamping, gore o se ka wa nniwa; mme ke tla baya mokgabiso mo lefatsheng la ba ba tshelang.
21  “‘Ke tla go dira letshogo la tshoganyetso, mme ga o kitla o nna teng; o tla batliwa, mme ga o kitla o tlhola o bonwa ka bosakhutleng,’ go bua Morena Molaodimogolo Jehofa.”
11  Mme moya wa ntsholetsa wa ntlisa kwa kgorong e e kafa botlhaba ya ntlo ya ga Jehofa e e lebileng kwa ntlheng ya botlhaba, mme bona! mo botsenong jwa kgoro go ne go na le banna ba le masome a mabedi le botlhano, mme mo gare ga bone ka bona Jaasania morwa Asure le Pelatia morwa Benaia, dikgosana tsa batho.
2  Foo a nthaya a re: “Morwa motho, bano ke batho ba ba logang maano a go utlwisa botlhoko le ba ba gakololang kgakololo e e bosula kgatlhanong le motse ono;
3  ba ba reng, ‘A go aga matlo ga go gaufi? One ke pitsa e e molomomogolo e e apeelang, mme rona re nama.’
4  “Ka jalo porofeta kgatlhanong le bone. Porofeta, wena morwa motho.”
5  Foo moya wa ga Jehofa wa tla mo go nna, mme a tswelela a nthaya a re: “Bua jaana, ‘Jehofa o buile jaana: “Lo buile se se siameng, lona ntlo ya Iseraele; mme fa e le dilo tse di tlang mo moyeng wa lona, ke o itsile.
6  Lo dirile gore ba ba bolailweng ba lona ba nne bantsi mo motseng ono, e bile lo tladitse mebila ya one ka ba ba bolailweng.”’”
7  “Ka jalo Morena Molaodimogolo Jehofa o buile jaana, ‘Fa e le ba ba bolailweng ba lona ba lo ba beileng mo gare ga one, ke bone nama, mme one ke pitsa e e molomomogolo e e apeelang; mme lo tla ntshiwa mo gare ga one.’”
8  “‘Lo boifile tšhaka, mme ke tla lo tlisetsa tšhaka,’ go bua Morena Molaodimogolo Jehofa.
9  ‘Ruri ke tla lo ntsha mo gare ga one ke lo tsenya mo seatleng sa batswakwa ke bo ke diragatsa ditiro tsa katlholo mo go lona.
10  Lo tla wa ka tšhaka. Ke tla lo atlhola fa molelwaneng wa Iseraele; mme lo tla itse gore ke nna Jehofa.
11  One ga o kitla o itshupa o le pitsa ya lona e e molomomogolo e e apeelang, mme ga lo kitla lo itshupa lo le nama mo go one. Ke tla lo atlhola mo molelwaneng wa Iseraele,
12  mme lo tla itse gore ke nna Jehofa, ka gonne ga lo a ka lwa tsamaya mo melaong ya me e bile ga lo a ka lwa dira kafa dikatlholong tsa me, mme lo dirile kafa dikatlholong tsa ditšhaba tse di lo dikologileng.’”
13  Mme ga diragala gore fela fa ke porofeta Pelatia morwa Benaia a swa, mme ka wa ka sefatlhego ka goa ka lentswe le le kwa godimo ke re: “Ijoo, Morena Molaodimogolo Jehofa! A o diragatsa phediso mo go ba ba setseng ba Iseraele?”
14  Mme lefoko la ga Jehofa la tswelela go tla mo go nna le re:
15  “Morwa motho, fa e le bomorwarrago, bomorwarrago, batho ba ba amegileng ka tshwanelo ya gago ya go rekolola, le botlhe ba ntlo ya Iseraele, botlhe fela, ke bone ba banni ba Jerusalema ba ba reileng ba re, ‘Yang kgakala le Jehofa. Ke la rona; lefatshe le neilwe rona gore re le rue’;
16  ka jalo bua o re, ‘Morena Molaodimogolo Jehofa o buile jaana: “Le mororo ke ba isitse kgakala mo ditšhabeng, e bile le mororo ke ba gasamisitse mo mafatsheng, le fa go ntse jalo ke tla nna lefelo le le boitshepo mo go bone ka lobakanyana mo mafatsheng a ba tlileng mo go one.”’
17  “Ka jalo bua o re, ‘Morena Molaodimogolo Jehofa o buile jaana: “Gape ke tla lo phutha mo ditšhabeng ke bo ke lo phuthe mo mafatsheng a lo gasamiseditsweng kwa go one, mme ke tla lo naya lefatshe la Iseraele.
18  Ruri ba tla tla koo ba tlose dilo tsotlhe tsa one tse di ferosang sebete le dilo tsotlhe tsa one tse di makgapha mo go one.
19  Ke tla ba naya pelo e le nngwe fela, mme ke tla tsenya moya o mosha mo go bone; ruri ke tla tlosa pelo ya leje mo nameng ya bone mme ke ba neye pelo ya nama,
20  gore ba tle ba tsamaye mo melaong ya me le gore ba boloke ditshwetso tsa me tsa boatlhodi ba bo ba di diragatse; mme ruri ba nne batho ba me le nna ke nne Modimo wa bone.”’
21  “‘“Mme fa e le ba pelo ya bone e tsamayang mo dilong tsa bone tse di ferosang sebete le mo dilong tsa bone tse di makgapha, ruri ke tla tlisa tsela ya bone mo tlhogong ya bone,” go bua Morena Molaodimogolo Jehofa.’”
22  Jaanong ditšheruba tsa tsholetsa diphuka tsa tsone, maotwana a le gaufi le tsone, mme kgalalelo ya Modimo wa Iseraele e ne e di okame go tswa kwa godimo.
23  Mme kgalalelo ya ga Jehofa ya tlhatloga e tswa fa godimo ga motse mme ya simolola go ema fa godimo ga thaba e e kwa botlhaba jwa motse.
24  Mme moya wa ntsholetsa mme la bofelo wa ntlisa kwa Kaladia kwa bathong ba ba isitsweng botshwarwa, mo ponatshegelong ka moya wa Modimo; mme ponatshegelo e ke neng ke e bone ya tlhatloga ya tswa mo go nna.
25  Mme ka simolola go bolelela batho ba ba isitsweng botshwarwa dilo tsotlhe tsa ga Jehofa tse a neng a dirile gore ke di bone.
8  Mme ga diragala mo ngwageng wa borataro, mo kgweding ya borataro, mo letsatsing la botlhano la kgwedi, gore ke bo ke ntse mo ntlong ya me mme banna ba bagolwane ba Juda ba ne ba ntse fa pele ga me, fa seatla sa Morena Molaodimogolo Jehofa se ne se nkwela gone foo.
2  Mme ka simolola go leba, mme bona! setshwano se se tshwanang le ponalo ya molelo; go tswa mo ponalong ya dinōka tsa gagwe go ya kwa tlase go ne go na le molelo, mme go tloga mo dinōkeng tsa gagwe go ya kwa godimo go ne go na le sengwe se se tshwanang le ponalo ya go phatsima, jaaka go tsabakela ga gouta e e tlhakantsweng le selefera.
3  Foo a ntsha setshwano sa seatla mme a ntsaya ka leodi la moriri wa tlhogo ya me, mme moya wa ntshola fa gare ga lefatshe le magodimo wa ntlisa kwa Jerusalema mo diponatshegelong tsa Modimo, kwa botsenong jwa kgoro e e ka kwa teng e e lebileng ntlheng ya bokone, kwa lefelo la bonno e leng la setshwantsho sa lefufa se se tlhotlheletsang go fufega.
4  Mme bona! kgalalelo ya Modimo wa Iseraele e ne e le foo, jaaka ponalo e ke neng ke e bone kwa lebaleng la mokgatšha.
5  Mme a nthaya a re: “Morwa motho, tsweetswee, tsholeletsa matlho a gago ntlheng ya bokone.” Ka jalo ka tsholeletsa matlho a me ntlheng ya bokone, mme bona! kwa bokone jwa kgoro ya sebeso go ne go na le setshwantsho seno sa lefufa mo tseleng ya matseno.
6  Mme a tswelela a nthaya a re: “Morwa motho, a o bona dilo tse dikgolo tse di makgapha tse ba di dirang, dilo tse ba ntlo ya Iseraele ba di dirang fano gore ke nne kgakala le lefelo la me le le boitshepo? Mme o sa ntse o tla bona gape dilo tse dikgolo tse di makgapha.”
7  Ka jalo a ntlisa kwa kgorong ya lolwapa, mme ka simolola go leba, mme bona! ga bo go na le phatlha nngwe mo loboteng.
8  Jaanong a nthaya a re: “Morwa motho, tsweetswee phunya lobota.” Mme ka iketlo ka phunya lobota, mme bona! ga bo go na le botseno bongwe.
9  Mme a tswelela a nthaya a re: “Tsena o bone dilo tse di bosula tse di makgapha tse ba di dirang fano.”
10  Ka jalo ka tsena ka simolola go leba, mme bona! go ne go na le setshwantsho sengwe le sengwe sa dilo tse di gagabang le dibatana tse di ilegang, le medingwana yotlhe e e makgapha ya ntlo ya Iseraele, go setilwe lobota go dikologa.
11  Mme banna ba le masome a supa ba bagolwane ba ntlo ya Iseraele, Jaasania morwa Shafane a eme mo gare ga bone, ba ne ba eme fa pele ga tsone, mongwe le mongwe a tshotse leiswana la gagwe ka seatla, mme senkgisa monate sa leru la maswalo se ne se tlhatloga.
12  Mme a nthaya a re: “A o bone, wena morwa motho, se bagolwane ba ntlo ya Iseraele ba se dirang mo lefifing, mongwe le mongwe a le mo diphaposing tse di kwa teng tsa mokgabisa wa gagwe? Gonne ba re, ‘Jehofa ga a re bone. Jehofa o tlogetse lefatshe.’”
13  Mme a tswelela a nthaya a re: “O sa ntse o tla bona gape dilo tse dikgolo tse di makgapha tse ba di dirang.”
14  Ka jalo a ntlisa fa botsenong jwa kgoro ya ntlo ya ga Jehofa, e e kwa ntlheng ya bokone, mme bona! basadi ba ne ba ntse foo, ba lelela modimo Tamuse.
15  Mme a tswelela a nthaya a re: “A o bone seno, wena morwa motho? O sa ntse o tla bona gape dilo tse dikgolo tse di makgapha tse di bosula go feta tseno.”
16  Ka jalo Jehofa a ntlisa mo lolwapeng lo lo kwa teng lwa ntlo ya ga Jehofa, mme bona! fa botsenong jwa tempele ya ga Jehofa, fa gare ga mathudi le sebeso, go ne go na le banna ba ka nna masome a mabedi le botlhano ba furaletse tempele ya ga Jehofa mme difatlhego tsa bone di lebile ntlheng ya botlhabatsatsi, mme ba ne ba ikoba ba lebile botlhabatsatsi, ba ikobela letsatsi.
17  Mme a tswelela a nthaya a re: “A o bone seno, wena morwa motho? A ke selo se se motlhofo jaana mo ntlong ya Juda go dira dilo tse di makgapha tse ba di dirileng fano, gore ba tlatse lefatshe ka thubakanyo le gore ba nkgopise gape, mme ke foo ba isa letlhogela mo nkong ya me?
18  Mme le nna ke tla tsaya kgato ka tšararego. Leitlho la me ga le kitla le ba utlwela botlhoko, le gone ga nkitla ke nna pelotlhomogi. Mme ruri ba tla tlhaeletsa ka lentswe le le kwa godimo mo ditsebeng tsa me, mme ga nkitla ke ba utlwa.”
30  Mme lefoko la ga Jehofa la tswelela go tla mo go nna, le re:
2  “Morwa motho, porofeta, mme o re, ‘Morena Molaodimogolo Jehofa o buile jaana: “Bokolelang, lona batho, ‘Ijoo, letsatsi leo!’
3  gonne letsatsi le gaufi, ee, letsatsi la ga Jehofa le gaufi. Letsatsi la maru, le tla nna nako e e tlhomilweng ya ditšhaba.
4  Ruri tšhaka e tla tla mo Egepeto, mme go tla nna le ditlhabi tse di botlhoko thata kwa Ethiopia fa motho a wa a bolailwe kwa Egepeto mme ba tsaya khumo ya yone le metheo ya yone e rutlololwa.
5  Ethiopia le Pute le Lude le batho botlhe ba ba kopakopaneng le Kuba le bomorwa lefatshe la kgolagano—ba tla wa le bone ka tšhaka.”’
6  “Jehofa o buile jaana, ‘Batshegetsi ba Egepeto le bone ba tla wa, le boipelafatso jwa nonofo ya gagwe bo tla wa.’ “‘Ba tla wela mo go yone ka tšhaka go tswa Migedole go ya Siene,’ go bua Morena Molaodimogolo Jehofa.
7  ‘Ba tla kgakgabadiwa mo gare ga mafatshe a a kgakgabetseng, mme metse ya yone e tla nna mo garegare ga metse e e swafetseng.
8  Mme ba tla itse gore ke nna Jehofa fa ke tlhosetsa molelo kwa Egepeto mme bathusi botlhe ba yone ba robaganngwa.
9  Mo letsatsing leo barongwa ba tla tswa fa pele ga me ka dikepe, gore ba roromise Ethiopia e e itshepileng. Mme ba tla nna le ditlhabi tse di botlhoko thata mo letsatsing la Egepeto, gonne, bona! le tla tla.’
10  “Morena Molaodimogolo Jehofa o buile jaana, ‘Gape ke tla kgaotsa boidiidi jwa Egepeto ka seatla sa ga Nebukaderesare kgosi ya Babelona.
11  Ene le batho ba gagwe, bapatiki ba ditšhaba, ba tlisiwa gore ba ropefatse lefatshe. Mme ba tla somolela Egepeto ditšhaka tsa bone ba bo ba tlatsa lefatshe ka batho ba ba bolailweng.
12  Mme ke tla dira mesele ya Nile gore e nne lefatshe le le omileng ke bo ke rekisetsa lefatshe mo seatleng sa banna ba ba bosula, mme ke tla dira gore lefatshe le botlalo jwa lone le kgakgabadiwe ka seatla sa batswakwa. Nna, Jehofa, ke buile.’
13  “Morena Molaodimogolo Jehofa o buile jaana, ‘Gape ke tla senya medingwana e e makgapha mme ke dire gore medimo e e se nang mosola e khutle mo Nofe, mme ga go kitla go tlhola go nna le kgosana mo lefatsheng la Egepeto; mme ruri ke tla tsenya poifo mo lefatsheng la Egepeto.
14  Ke tla kgakgabatsa Patherose ke bo ke tlhosetse molelo mo Soane mme ke diragatse ditiro tsa katlholo kwa No.
15  Mme ke tla tshololela tšararego ya me mo Sine, kago ya phemelo ya Egepeto, ke bo ke fedisa boidiidi jwa No.
16  Mme ke tla tlhosetsa molelo mo Egepeto. Ruri Sine o tla nna mo ditlhabing tse di botlhoko thata, mme No o tla thopiwa ka go thubaganngwa; mme fa e le Nofe ene—go tla nna le baba go le motshegare!
17  Fa e le makau a kwa One le Pibesethe, a tla wa ka tšhaka, mme metse e tla ya botshwarwa.
18  Mme motshegare o tla fifala kwa Tehaphanehese, fa ke roba dijokwe tsa Egepeto koo. Mme boipelafatso jwa nonofo ya gagwe bo tla kgaodiwa mo go ene. Fa e le ene, o tla bipiwa ke maru, mme metse e e kafa tlase ga gagwe e tla ya botshwarwa.
19  Mme ke tla diragatsa ditiro tsa katlholo kwa Egepeto; mme ba tla itse gore ke nna Jehofa.’”
20  Mme ga diragala gape gore mo ngwageng wa bolesome le bongwe, mo kgweding ya ntlha, mo letsatsing la bosupa la kgwedi, lefoko la ga Jehofa la tla mo go nna, le re:
21  “Morwa motho, ruri ke tla roba lebogo la ga Faro kgosi ya Egepeto, mme bona! ga le kitla le hapiwa gotlhelele gore le fole ka go le baya sehapo gore le hapiwe, gore le nonofe mo le ka tshwarang tšhaka.”
22  “Ka jalo Morena Molaodimogolo Jehofa o buile jaana, ‘Bona, ke kgatlhanong le Faro kgosi ya Egepeto, mme ke tla robaganya mabogo a gagwe, le le nonofileng le le le robegileng, mme ke tla dira gore tšhaka e we mo seatleng sa gagwe.
23  Ke tla gasamisetsa Baegepeto mo ditšhabeng ke bo ke ba phatlalatsa mo mafatsheng.
24  Mme ke tla nonotsha mabogo a kgosi ya Babelona ke bo ke tsenya tšhaka ya me mo seatleng sa gagwe, ke tla robaganya mabogo a ga Faro, mme o tla fegelwa fela thata fa pele ga gagwe jaaka motho yo o gobetseng ga go swa.
25  Mme ke tla nonotsha mabogo a kgosi ya Babelona, mme mabogo a ga Faro a tla wa; mme ba tla itse gore ke nna Jehofa fa ke tsenya tšhaka ya me mo seatleng sa kgosi ya Babelona a bo a se otlolola kgatlhanong le lefatshe la Egepeto.
26  Ke tla gasamisetsa Baegepeto mo ditšhabeng ke bo ke ba phatlalatsa mo mafatsheng; mme ba tla itse gore ke nna Jehofa.’”
16  Mme lefoko la ga Jehofa la tswelela go tla mo go nna, le re:
2  “Morwa motho, itsise Jerusalema dilo tsa gagwe tse di makgapha.
3  Mme o re, ‘Morena Molaodimogolo Jehofa o reile Jerusalema a re: “Tshimologo ya gago le go tsholwa ga gago go ne go tswa kwa lefatsheng la Mokanana. Rrago e ne e le Moamore, mme mmago e ne e le Mohite.
4  Mme fa e le ka go tsholwa ga gago, mo letsatsing la go tsholwa ga gago mogala wa khubu ya gago o ne o sa kgaolwa, e bile o ne o sa tlhapisiwa mo metsing gore o ntlafadiwe, le gone o ne o sa tshasiwa letswai gotlhelele, e bile o ne o sa phuthelwa ka gope.
5  Ga go leitlho lepe le le neng la go utlwela botlhoko go go direla sengwe sa dilo tseno ka go go tlhomogela pelo, mme o ne wa latlhelwa mo godimo ga naga ka gonne moya wa gago o ne wa ilwa mo letsatsing la go tsholwa ga gago.
6  “‘“Mme ke ne ka feta fa go wena ka go bona o ragaraga mo mading a gago, mme ka go raya o le mo mading a gago ka re, ‘Nna o tshele!’ ee, ka go raya mo mading a gago ka re, ‘Nna o tshele!’
7  Ke go dirile bontsintsi jo bogolo jaaka go tlhoga ga tshimo gore o gole o nne motona o bo o nne mogolo mme o tsene ka mokgabisa o montle go gaisa. Mabele a mabedi ka boone a ne a godile sentle, le moriri wa gago o ne wa gola thata, fa o ne o ntse o sa ikatega e bile o sa tswala.”’
8  “‘Ke ne ka feta fa go wena mme ka go bona, mme bona! nako ya gago e ne e le nako ya ditiro tse di bontshang lorato. Ka jalo ke ne ka phuthololela ntlha ya seaparo sa me mo go wena ka bipa go sa tswala ga gago ka go ikanela mme ka tsena mo kgolaganong le wena,’ go bua Morena Molaodimogolo Jehofa, ‘mme o ne wa nna wa me.
9  Mo godimo ga moo, ke ne ka go tlhapisa ka metsi ka go tsokotsa madi mme ka go tlotsa ka leokwane.
10  Mme ke ne ka go apesa seaparo se se kgabisitsweng le go go rwesa ditlhako tsa letlalo la lenyebi mme ka go hapa ka leloba le le boleta le go go bipa ka letsela le le jang madi a mantsi.
11  Ka go kgabisa ka mekgabisa le go go tsenya maseka mo diatleng le sebaga mo molaleng.
12  Go feta moo, ke ne ka tsenya lenyena la nko mo lerobeng la gago la nko le manyena mo ditsebeng tsa gago le serwalo se sentle mo tlhogong ya gago.
13  Mme o ne wa nna wa ikgabisa ka gouta le ka selefera, mme diaparo tsa gago e ne e le leloba le le boleta le letsela le le jang madi a mantsi le seaparo se se kgabisitsweng. O ne o ja bupi jo bo boleta le tswina ya dinotshe le leokwane, mme wa gola wa nna montle thata thata, mme ka iketlo wa tshwanelwa ke maemo a segosi.’”
14  “‘Mme o ne wa simolola go nna le leina mo gare ga ditšhaba ka ntlha ya bontle jwa gago, gonne le ne le itekanetse ka ntlha ya bontlentle jwa me jo ke bo beileng mo go wena,’ go bua Morena Molaodimogolo Jehofa.”
15  “‘Mme o ne wa simolola go ikanya bontle jwa gago mme wa nna seaka ka ntlha ya leina la gago le go tshela ditiro tsa gago tsa boaka mo go mongwe le mongwe yo o fetang ka tsela; ya nna tsa gagwe.
16  Mme wa tsaya dingwe tsa diaparo tsa gago wa itirela mafelo a a kwa godimo a mebala e e farologaneng mme wa dira boaka mo go tsone—dilo tse di ntseng jalo ga di tsene, mme ga go a tshwanela go diragala.
17  Mme o ne wa tsaya dilwana tsa gago tse dintle mo gouteng ya me le mo selefereng ya me e ke neng ke go e neile mme wa itirela ditshwano tsa bonna mme wa dira boaka le tsone.
18  Mme o ne wa tsaya diaparo tsa gago tse di kgabisitsweng wa di bipa; mme leokwane la me le maswalo a me wa a baya fa pele ga tsone.
19  Mme senkgwe sa me se ke neng ke se go neile—bupi jo bo boleta le leokwane le tswina ya dinotshe e ke neng ke dirile gore o e je—le yone wa e baya fa pele ga tsone go nna lonko lo lo ritibatsang, mme ga tswelela pele go direga jalo,’ go bua Morena Molaodimogolo Jehofa.”
20  “‘Mme o ne wa tsaya bomorwao le bomorwadio ba o neng o ba ntsholetse, mme wa di isetsa setlhabelo ka bone gore ba lailwe—a ditiro tsa gago tsa boaka ga di a lekana?
21  Mme o ne wa bolaya bomorwaake setlhogo, mme o ne o di ba neela ka go ba ralatsa molelo.
22  Mme mo dilong tsotlhe tsa gago tse di makgapha le ditiro tsa gago tsa boaka ga o a ka wa gakologelwa malatsi a bosha jwa gago fa o ne o sa ikatega e bile o sa tswala; o ne o ragaraga mo mading a gago.
23  Ka jalo ga diragala morago ga bosula jotlhe jwa gago (“a bo go latlhega, a bo go latlhega wena,” go bua Morena Molaodimogolo Jehofa)
24  gore o ye go ikagela thotana o itirele bogodimo mo patlelong nngwe le nngwe.
25  O ne wa aga bogodimo jwa gago kwa tlhogong nngwe le nngwe ya tsela mme wa simolola go dira gore bontle jwa gago e nne selo se se makgapha mme wa tsharololela mongwe le mongwe yo o fetang ka tsela dinao tsa gago mme wa ntsifatsa ditiro tsa gago tsa boaka.
26  Mme o ne wa akafala le bomorwa Egepeto, baagelani ba gago ba ba nama e kgolo, mme wa nna wa totisa boaka jwa gago gore o nkgopise.
27  Mme bona! Ruri ke tla otlolola seatla sa me kgatlhanong le wena mme ke tla ngotla kabelo ya gago mme ke go neye keletso ya moya wa basadi ba ba go tlhoileng, bomorwadia Bafilisitia, basadi ba ba kokobeditsweng ka ntlha ya tsela ya gago ka ga boitshwaro jo bo repileng.
28  “‘Mme o ne wa tswelela go nna seaka mo go bomorwa Asiria ka gonne o ne o sa kgotsofale, mme o ne wa nna wa akafala le bone mme le teng wa se ka wa kgotsofala.
29  Ka jalo o ne wa nna wa totisetsa boaka jwa gago kwa lefatsheng la Kanana, kwa Bakaladieng; mme le mo go seno ga o a ka wa kgotsofala.
30  A bo ke tletse tšararego kgatlhanong le wena jang ne,’ go bua Morena Molaodimogolo Jehofa, ‘ka go dira ga gago dilo tseno tsotlhe, tiro ya mosadi, seaka se se gatelelang!
31  Fa o ne o aga thotana ya gago kwa tlhogong ya tsela nngwe le nngwe e bile o dira bogodimo jwa gago mo patlelong nngwe le nngwe, le fa go ntse jalo o ne wa se ka wa tshwana le seaka ka go nyatsa tuelo.
32  Fa e le mosadi yo o dirang boaka, o tsaya batswakwa mo boemong jwa monna wa gagwe.
33  Ba tlwaetse go naya diaka tsotlhe neo, mme wena—dineo tsa gago o di neile botlhe ba ba go ratang ka lorato lo lo tukang, mme o ba naya pipamolomo gore ba tsene kwa go wena go tswa mo tikologong yotlhe mo ditirong tsa gago tsa boaka.
34  Mme mo kgannyeng ya gago go diragala selo se se fapaaneng le se se diragalelang basadi ba bangwe mo ditirong tsa gago tsa boaka, mme ga go na boaka bope jo bo dirilweng go latela mokgwa wa gago, le mo go ntsheng tuelo ga gago fa wena o sa newa tuelo, mme ka jalo go diragala ka tsela e e fapaaneng.’
35  “Ka jalo, wena seaka, utlwa lefoko la ga Jehofa.
36  Morena Molaodimogolo Jehofa o buile jaana, ‘Ka lebaka la gore keletso ya gago e e fekeetsang e tsholotswe le dirwe tsa gago tsa sephiri di bipolotswe mo ditirong tsa gago tsa boaka mo go ba ba go ratang ka lorato lo lo tukang le mo medingwaneng yotlhe ya gago e e makgapha, le ka madi a bomorwao ba o ba e neileng,
37  ka jalo bona, ke phutha mmogo botlhe ba ba go ratang ka lorato lo lo tukang ba o neng o le natefelo mo go bone le botlhe ba o neng o ba rata mmogo le botlhe ba o neng o ba tlhoile, mme ke tla ba phutha mmogo kgatlhanong le wena go tswa gotlhe fela mme ke ba bipololele dirwe tsa gago tsa sephiri, mme ba tla bona dirwe tsotlhe tsa gago tsa sephiri.
38  “‘Mme ke tla go atlhola ka dikatlholo tsa basadi ba baakafadi le basadi ba ba tshololang madi, mme ke tla go naya madi a tšararego le lefufa.
39  Mme ke tla go tsenya mo seatleng sa bone, mme ruri ba tla thuba thotana ya gago le bogodimo jwa gago ruri bo tla rutliwa, mme ba tla go apola diaparo tsa gago ba bo ba tsaya dilwana tsa gago tse dintle mme ba go tlogele o sa ikatega e bile o sa tswala.
40  Mme ba tla tlisa phuthego kgatlhanong le wena ba go kgobotletse ka maje ba bo ba go bolaya ka ditšhaka tsa bone.
41  Mme ba tla fisa matlo a gago ka molelo ba bo ba diragatse mo go wena ditiro tsa katlholo fa pele ga matlho a basadi ba bantsi; mme ke tla dira gore o kgaotse go tlhola o le seaka, mme ga o kitla o tlhola o ntsha tuelo epe e e oketsegileng.
42  Ke tla ikhutsisa tšararego ya me mo go wena, le lefufa la me le tla fapoga mo go wena; ke tla nna fela mme ga nkitla ke tlhola ke kgopisega.’
43  “‘Ka lebaka la gore ga o a ka wa gakologelwa malatsi a bosha jwa gago mme o mpakela khuduego ka ntlha ya dilo tseno tsotlhe, le fano gape ke tla baya tsela ya gago mo tlhogong ya gago,’ go bua Morena Molaodimogolo Jehofa, ‘mme ruri ga o kitla o tsweledisa boitshwaro bope jo bo repileng mmogo le dilo tsotlhe tsa gago tse di makgapha.
44  “‘Bona! Mongwe le mongwe yo o dirisang seane kgatlhanong le wena o tla dirisa seane, a re: “Morwadi o tshwana le mmaagwe!”
45  O morwadia mmago, yo o ilang monna wa gagwe le bomorwawe. Gape o morwadiarraagwe bomorwadiarrago, ba ba neng ba ila banna ba bone le barwa ba bone. Mmaagwe basadi ke lona e ne e le Mohite, mme rraalona e ne e le Moamore.’”
46  “‘Mme morwadiarrago yo mogolwane ke Samarea ka boene le metse e e kafa tlase ga gagwe, yo o nnang kafa molemeng wa gago, mme morwadiarrago yo mmotlana mo go wena, yo o nnang kafa mojeng wa gago, ke Sodoma le metse e e kafa tlase ga gagwe.
47  Mme o ne o sa tsamaye mo ditseleng tsa bone, le fa e le go dira kafa dilong tsa bone tse di makgapha. Ka lobakanyana fela o ne wa ba wa simolola go senya go ba feta mo ditseleng tsa gago tsotlhe.
48  Jaaka ke tshedile,’ go bua Morena Molaodimogolo Jehofa, ‘Sodoma morwadiarrago, ene le metse e e kafa tlase ga gagwe, ga a dira kafa o dirileng ka gone, wena le metse e e kafa tlase ga gago.
49  Bona! Se e neng e le phoso ya ga Sodoma morwadiarrago ke se: Boikgogomoso, go nna le senkgwe se se lekaneng le go nna a se na mathata a nna a sa tshwenyege e ne e le tsa gagwe le metse e e kafa tlase ga gagwe, mme ga a ka a nonotsha seatla sa yo o bogisegang le sa mohumanegi.
50  Mme ba tswelela pele go nna mabela le go dira selo se se makgapha fa pele ga me, mme kgabagare ka ba tlosa, fela jaaka ke ne ke bona go tshwanela.
51  “‘Mme fa e le Samarea, ga a leofa le go fitlha mo sephatlong sa maleo a gago, mme o ne wa nna wa totisa dilo tsa gago tse di makgapha go feta jaaka ba dirile, mo o neng wa dira gore bomorwadiarrago ba lebege ba siame ka ntlha ya dilo tsa gago tsotlhe tse di makgapha tse o neng o di dira.
52  Le wena, sikara ditlhong tsa gago fa o nganga o buelela bomorwadiarrago. Ka ntlha ya maleo a gago a o dirileng makgapha thata mo go one go ba feta, ba siame go go feta. Mme le wena, tlhabiwa ke ditlhong mme o sikare ditlhong tsa gago ka gonne o dira gore bomorwadiarrago ba lebege ba siame.’
53  “‘Mme ke tla phutha batshwarwa ba bone, batshwarwa ba Sodoma le ba metse e e kafa tlase ga gagwe, le batshwarwa ba Samarea le ba metse e e kafa tlase ga gagwe; gape ke tla phutha batshwarwa ba gago mo gare ga bone,
54  gore o sikare ditlhong tsa gago; mme o tlhabiwe ke ditlhong ka ntlha ya sotlhe se o se dirileng, ka gonne o ne wa ba gomotsa.
55  Mme bomorwadiarrago, Sodoma le metse e e kafa tlase ga gagwe, ba tla boela kwa boemong jwa bone jwa pele, mme Samarea le metse e e kafa tlase ga gagwe ba tla boela kwa boemong jwa bone jwa pele, mme wena le metse e e kafa tlase ga gago lo tla boela kwa boemong jwa lona jwa pele.
56  Mme Sodoma morwadiarrago ga a ka a itshupa a le sepe se go tlhokegang go utlwa ka sone go tswa mo molomong wa gago mo letsatsing la go ikgogomosa ga gago,
57  pele bosula jwa gago bo bewa mo pontsheng, fela jaaka ka nako ya kgobo ya bomorwadia Siria le ya botlhe ba ba mo dikologileng, bomorwadia Bafilisitia, ba ba go tshwarang ka lesotlo mo matlhakoreng otlhe.
58  Boitshwaro jwa gago jo bo repileng le dilo tsa gago tse di makgapha, wena o tshwanetse wa di sikara,’ go bua Jehofa.”
59  “Gonne Morena Molaodimogolo Jehofa o buile jaana, ‘Le nna ke tshwanetse ka dira ka lona fela jaaka lo dirile, ka gonne lo nyaditse ikano ka go tlola kgolagano ya me.
60  Mme nna, nna ka bonna, ke tshwanetse ka gakologelwa kgolagano ya me le wena mo malatsing a bosha jwa gago, mme ke tshwanetse ka go tlhomamisetsa kgolagano e e nnang ka bosakhutleng.
61  Mme ruri o tla gakologelwa ditsela tsa gago o bo o tlhabiwe ke ditlhong fa o amogela bomorwadiarrago, ba bagolwane mo go wena mmogo le ba babotlana mo go wena, mme ruri ke tla go ba naya gore e nne bomorwadio, mme e se ka ntlha ya kgolagano ya gago.’
62  “‘Mme nna, nna ka bonna, ke tla tlhomamisa kgolagano ya me le wena; mme o tla itse gore ke nna Jehofa,
63  gore o gakologelwe o bo o tlhabiwe ke ditlhong mme o se ka wa tlhola o nna le lebaka la go bula molomo wa gago ka ntlha ya go tlhabiwa ga gago ke ditlhong, fa ke go direla tetlanyo ka ntlha ya sotlhe se o se dirileng,’ go bua Morena Molaodimogolo Jehofa.”
35  Mme lefoko la ga Jehofa la tswelela go tla mo go nna, le re:
2  “Morwa motho, lebisa sefatlhego sa gago kgatlhanong le kgaolo e e dithaba ya Seire mme o porofete kgatlhanong le yone.
3  Mme o e reye o re, ‘Morena Molaodimogolo Jehofa o buile jaana: “Bona, ke kgatlhanong le wena, wena kgaolo e e dithaba ya Seire, mme ke tla otlololela seatla sa me kwa go wena ke bo ke go dira kgakgabalo, kgakgabalo tota.
4  Metse ya gago ke tla e dira lefelo le le swafetseng, mme o tla nna kgakgabalo fela; mme o tla itse gore ke nna Jehofa,
5  ka lebaka la gore o ne o na le bobaba jo bo nnang ka bosakhutleng mme wa nna wa tsenya bomorwa Iseraele mo maatleng a tšhaka, mo nakong ya matlhotlhapelo a bone, mo nakong ya tlolo ya bone ya bofelo.”’
6  “‘Ka jalo, jaaka ke tshedile,’ go bua Morena Molaodimogolo Jehofa, ‘ka gonne ke ne ke go baakanyetsa madi, madi a tla go latelela. Eleruri o ne o tlhoile madi, mme madi a tla go latelela.
7  Mme ruri ke tla dira kgaolo e e dithaba ya Seire kgakgabalo, kgakgabalo tota, mme mo go yone ke tla kgaola motho yo o ralalang le motho yo o boang.
8  Mme ke tla tlatsa dithaba tsa yone ka batho ba yone ba ba bolailweng; fa e le dithota tsa gago le mekgatšha ya gago le melatswana yotlhe ya gago, bone ba ba bolailweng ka tšhaka ba tla wela mo go tsone.
9  Ke tla go dira kgakgabalo e e nnang ka bosakhutleng, mme metse ya gago ga e kitla e nniwa; mme lo tla itse gore ke nna Jehofa.’
10  “Ka ntlha ya go bo o rile, ‘Ditšhaba tseno tse pedi le mafatshe ano a mabedi—e tla nna a me, mme ruri re tla tsaya lefatshe lengwe le lengwe go nna thuo,’ le fa Jehofa ka boene a ne a le gone koo,
11  ‘ka jalo jaaka ke tshedile,’ go bua Morena Molaodimogolo Jehofa, ‘ke tla tsaya kgato kafa bogaleng jwa gago le kafa lefufeng la gago le o le bontshitseng ka ntlha ya maikutlo a gago a letlhoo mo go bone; mme ke tla ba ikitsise fa ke go atlhola.
12  Mme o tla itse gore nna, Jehofa, ke utlwile dilo tsotlhe tsa gago tsa go tlhoka tlotlo tse o di buileng ka ga dithaba tsa Iseraele, o re: “Di dirilwe kgakgabalo. Re di neilwe gore e nne dijo.”
13  Mme lo ne lwa nna lwa ipelafatsa thata kgatlhanong le nna ka melomo ya lona, mme lo ntsifaditse mafoko a lona kgatlhanong le nna. Nna ka bonna ke a utlwile.’
14  “Morena Molaodimogolo Jehofa o buile jaana, ‘Fela fa lefatshe lotlhe le ipela, ke tla go dira kgakgabalo.
15  Fela jaaka o ne wa ipelela boswa jwa ntlo ya Iseraele ka gonne e ne e kgakgabaditswe, ke tla dira se se tshwanang ka wena. O tla nna kgakgabalo, wena kgaolo e e dithaba ya Seire, tota le Edoma yotlhe, yotlhe fela; mme ba tla itse gore ke nna Jehofa.’”
18  Mme lefoko la ga Jehofa la tswelela go tla mo go nna, le re:
2  “Go raya eng mo go lona go bo lo bua polelo eno ya seane mo lefatsheng la Iseraele, lo re, ‘Borre ke bone ba jang morara o o sa butswang, mme meno a barwa ke one a nnang bosisi’?
3  “‘Jaaka ke tshedile,’ go bua Morena Molaodimogolo Jehofa, ‘ga e kitla e tlhola e nna ga lona go bua polelo eno ya seane mo Iseraele.
4  Bonang! Meya yotlhe—ke ya me. Fela jaaka moya wa rre moya wa morwa le one fela jalo—ke ya me. Moya o o leofang—go tla swa one.
5  “‘Mme fa e le ka motho, fa a siame mme a diragaditse tshiamiso le tshiamo;
6  a sa jela mo dithabeng e bile a sa tsholeletsa matlho a gagwe kwa medingwaneng e e makgapha ya ntlo ya Iseraele, le gone a sa leswafatsa mosadi wa molekane wa gagwe e bile a sa atamela mosadi yo o mo boitshekologong jwa gagwe;
7  a sa tshware motho ope setlhogo; sebeelo se a neng a se tsere ka ntlha ya molato, a ne a se busa; a sa tsaya sepe ka thata ka bonokwane; a naya yo o tshwerweng ke tlala senkgwe sa gagwe le yo o sa ikategang a mmipa ka seaparo;
8  a sa neye sepe ka morokotso e bile a sa tseye koketso epe e ntsi thata; a busa seatla sa gagwe ka morago a se ntsha mo go tlhokeng tshiamiso; a diragatsa tshiamiso ya boammaaruri fa gare ga motho le motho;
9  a nna a tsamaya mo melaong ya me mme a boloka ditshwetso tsa me tsa boatlhodi gore a diragatse boammaaruri, o tshiamo. Ruri o tla tswelela a tshela,’ go bua Morena Molaodimogolo Jehofa.
10  “‘Mme fa mongwe a nnile rraagwe morwa yo o leng senokwane, motsholodi wa madi, yo o dirileng sengwe se se tshwanang le sengwe sa dilo tseno
11  (mme ene a sa dira sepe sa dilo tseno); fa a jetse mo godimo ga dithaba, e bile a leswafaditse mosadi wa molekane wa gagwe;
12  a tshwere yo o bogisiwang le mohumanegi setlhogo; a tsere dilo ka thata ka bonokwane, a sa busa selo se se tserweng sebeelo; a tsholeleditse matlho a gagwe kwa medingwaneng e e makgapha, o dirile selo se se makgapha.
13  O neile ka go batla koketso e ntsi thata, e bile o tsere morokotso, mme ruri ga a kitla a nna a tshela. O dirile dilo tsotlhe tseno tse di makgapha. Ruri o tla bolawa. Madi a gagwe a tla nna mo go ene.
14  “‘Mme bona! motho o nnile rraagwe morwa, yo o nnang a bona maleo otlhe a rraagwe a a dirileng, a bona mme a bo a sa dire dilo tse di tshwanang le tsone.
15  Ga a ja mo dithabeng, le matlho a gagwe ga a a tsholeletsa kwa medingwaneng e e makgapha ya ntlo ya Iseraele; ga a leswafatsa mosadi wa molekane wa gagwe;
16  mme ga a tshwara motho ope setlhogo, ga a tshwara sebeelo sepe, e bile ga a tsaya sepe ka bonokwane; o neile yo o tshwerweng ke tlala senkgwe sa gagwe, mme yo o sa ikategang o mmipile ka seaparo;
17  o busitse seatla sa gagwe mo go yo o bogisitsweng; ga a tsaya koketso e ntsi thata le fa e le morokotso; o diragaditse ditshwetso tsa me tsa boatlhodi; o tsamaile mo melaong ya me; ga a kitla a swa ka ntlha ya tlolo ya ga rraagwe. Ruri o tla nna a tshela.
18  Fa e le rraagwe ene, ka gonne a tsieditse ka tlhamalalo, a tsere sengwe sa ga morwarraagwe ka thata le ka bonokwane, e bile a dirile sengwe le sengwe se se sa siamang mo gare ga batho ba gagabo, bona! foo o tshwanetse a swela tlolo ya gagwe.
19  “‘Ruri lo tla re: “Ke ka ntlha yang fa morwa a sa tlhoke go sikara sepe ka ntlha ya tlolo ya ga rraagwe?” Jaanong fa e le morwa ene, o diragaditse tshiamiso le tshiamo, o bolokile melao ya me yotlhe mme o nna a e dira. Ruri o tla nna a tshela.
20  Moya o o leofang—go tla swa one. Morwa ga a kitla a sikara sepe ka ntlha ya tlolo ya ga rraagwe, mme rre ga a kitla a sikara sepe ka ntlha ya tlolo ya morwa. Tshiamo ya mosiami e tla nna mo go ene ka esi, le boikepo jwa moikepi bo tla nna mo go ene ka esi.
21  “‘Jaanong fa e le ka motho yo o boikepo, fa a ka boa ka morago mo maleong otlhe a gagwe ao a a dirileng a bo a boloka melao ya me yotlhe le go diragatsa tshiamiso le tshiamo, ruri o tla nna a tshela. Ga a kitla a swa.
22  Ditlolo tsa gagwe tsotlhe tse a di dirileng—ga di kitla di gakologelwa kgatlhanong le ene. O tla nna a tshela ka ntlha ya tshiamo ya gagwe e a e dirileng.’
23  “‘A ke itumedisiwa ka tsela nngwe ke loso lwa moikepi,’ go bua Morena Molaodimogolo Jehofa, ‘e seng gore a boe ka morago mo ditseleng tsa gagwe mme a nne a tshela?’
24  “‘Jaanong fa motho yo o siameng a boa ka morago mo tshiamong ya gagwe a bo a dira ka go tlhoka tshiamiso; a nna a dira kafa dilong tsotlhe tse di makgapha tse moikepi a di dirileng mme a tshela, ga go dipe tsa ditiro tsa gagwe tsotlhe tse di siameng tse di tla gakologelwang. O tla swa ka ntlha ya go sa ikanyegeng ga gagwe mo a go dirileng le ka ntlha ya boleo jwa gagwe jo a leofileng ka jone.
25  “‘Ruri lo tla re: “Tsela ya ga Jehofa ga e a lolamisiwa sentle.” Utlwang, tsweetswee, lona ba ntlo ya Iseraele. A tsela ya me ga e a lolamisiwa sentle? A ditsela tsa lona ga se tsone tse di sa lolamisiwang sentle?
26  “‘Fa motho yo o siameng a boa ka morago mo tshiamong ya gagwe a bo a dira ka go tlhoka tshiamiso mme a swa ka ntlha ya tsone, o tla swa ka ntlha ya go tlhoka tshiamiso ga gagwe mo a go dirileng.
27  “‘Mme fa motho yo o boikepo a boa ka morago mo boikepong jwa gagwe jo a bo dirileng a bo a diragatsa tshiamiso le tshiamo, ke ene yo o tla bolokang moya wa gagwe o tshela.
28  Fa a bona a bo a boa ka morago mo ditlolong tsa gagwe tsotlhe tse a di dirileng, ruri o tla nna a tshela. Ga a kitla a swa.
29  “‘Ruri ntlo ya Iseraele e tla re: “Tsela ya ga Jehofa ga e a lolamisiwa sentle.” Fa e le ditsela tsa me, a ga di a lolamisiwa sentle, lona ba ntlo ya Iseraele? A ditsela tsa lona ga se tsone tse di sa lolamisiwang sentle?’
30  “‘Ka jalo ke tla lo atlhola mongwe le mongwe kafa ditseleng tsa gagwe, lona ba ntlo ya Iseraele,’ go bua Morena Molaodimogolo Jehofa. ‘Boang, ee, boang mo ditlolong tsa lona tsotlhe, mme a go se nne le sekgopi sepe se se bakang tlolo mo go lona.
31  Latlhang ditlolo tsotlhe tsa lona tse lo dirileng tlolo ka tsone lo di ntshe mo go lona mme lo itirele pelo e ntšha le moya o mosha, gonne lo tla bo lo swelang, lona ba ntlo ya Iseraele?’
32  “‘Gonne ga ke itumelele ka gope loso lwa yo o swang,’ go bua Morena Molaodimogolo Jehofa. ‘Ka jalo boang mme lo nne lo tshela.’”
17  Mme lefoko la ga Jehofa la tswelela go tla mo go nna, le re:
2  “Morwa motho, tlhabela ba ntlo ya Iseraele thamalakane o bo o ba tlhamele polelo ya seane.
3  Mme o re, ‘Morena Molaodimogolo Jehofa o buile jaana: “Ntsu yo mogolo, a na le diphuka tse dikgolo, ka dintlha tse ditelele tsa diphuka, a tletse mafofa, a a neng a na le mebala e e farologaneng, o ne a tla kwa Lebanona mme a tsaya setlhoa sa setlhare sa mosedara.
4  O ne a kgetla matlhogela a sone a a kwa godimodimo a mannye mme a a tlisa kwa lefatsheng la Kanana; a a baya mo motseng wa bagwebi.
5  Go feta moo, o ne a tsaya nngwe ya peo ya lefatshe a e baya mo tshimong go nna peo. Jaaka mogokare fa metsing a mantsi, a e baya jaaka setlhare sa mogokare.
6  Mme ya simolola go tlhoga mme ka iketlo ya nna mofine o o golang thata mme o golela kwa tlase, o rata go kobela dikala tsa one tse di nang le makakaba kafa teng; mme fa e le medi ya one, ka iketlo e ne ya nna kafa tlase ga one. Mme kgabagare ya nna mofine mme ya tlhagisa matlhogela ya ba ya ntsha dikala.
7  “‘“Mme ga nna le ntsu yo mongwe yo mogolo, a na le diphuka tse dikgolo, gape a na le dintlha tsa diphuka tse dikgolo, mme bona! mofine ono wa namisetsa medi ya one kwa go ene ka ntlha ya tlala. Mme wa ntshetsa dikala tsa one tse di nang le makakaba kwa go ene, gore a o nosetse, kgakala le ditshingwana tse e neng e jadilwe mo go tsone.
8  O ne o setse o tlhomilwe sesha mo tshimong e e molemo, fa metsing a mantsi, gore o tlhagise dikala tse dikgolo le go ungwa maungo, go nna mofine o mogolo thata.”’
9  “Bua o re, ‘Morena Molaodimogolo Jehofa o buile jaana: “A o tla atlega? A mongwe ga a kitla a kumola medi ya one mme a dire gore maungo a one a tlale makape? Mme a matlhogela a one otlhe a a sa tswang go kgetliwa ga a kitla a omelela? A tla omelela. Ga o kitla o tsholediwa mo meding ya one ke lebogo le legolo le fa e le ke matshutitshuti a batho.
10  Mme bona! le fa o tlhomilwe sesha, a o tla atlega? A ga o kitla o omelela gotlhelele, fela jaaka fa o amiwa ke phefo ya botlhaba? O tla omelela mo ditshingwaneng tsa letlhogela la one.”’”
11  Mme lefoko la ga Jehofa la tswelela go tla mo go nna, le re:
12  “Tsweetswee, raya ntlo ya botsuolodi o re, ‘A tota ga lo itse gore dilo tseno di kaya eng?’ O re, ‘Bona! Kgosi ya Babelona e ne ya tla mo Jerusalema mme ya tsaya kgosi ya yone le dikgosana tsa yone mme ya di tlisa kwa go yone kwa Babelona.
13  Go feta moo, e ne ya tsaya mongwe wa losika lwa segosi ya dira kgolagano le ene mme ya mo tsenya mo ikanong; mme ya tlosa banna ba ba kwa pelepele ba lefatshe,
14  gore bogosi e nne jo bo kwa tlase, bo se ka jwa kgona go itsholetsa, gore bo kgone go ema ka go boloka kgolagano ya yone.
15  Mme la bofelo a mo tsuologela ka go romela barongwa ba gagwe kwa Egepeto, gore e mo neye dipitse le matshutitshuti a batho. A o tla atlega? A o tla falola, ene yo o dirang dilo tse, le yo o tlodileng kgolagano? Mme a o tla falola?’
16  “‘“Jaaka ke tshedile,” go bua Morena Molaodimogolo Jehofa, “kgosi e e beileng motho yo o nyaditseng ikano mo boemong jwa yone go nna kgosi le yo o tlodileng kgolagano ya yone, e tla swa le ene mo gare ga Babelona.
17  Mme Faro ga a kitla a mo dira gore a nne le matswela mo ntweng ka mophato o mogolo wa sesole le ka phuthego ya matshutitshuti, ka go emisa lorako lwa phemelo le ka go aga lobota lo lo dikanyetsang, gore a kgaole meya e le mentsi.
18  Mme o nyaditse ikano ka go tlola kgolagano, mme bona! o ne a ntsha seatla sa gagwe e bile o dirile dilo tseno tsotlhe. Ga a kitla a falola.”’
19  “‘Ka jalo Morena Molaodimogolo Jehofa o buile jaana: “Jaaka ke tshedile, eleruri ikano ya me e a e nyaditseng le kgolagano ya me e a e tlodileng—ke tla e tlisa mo tlhogong ya gagwe.
20  Mme ke tla tsharolola letlowa la me mo godimo ga gagwe, mme ruri o tla tshwarwa mo letloweng la me la go tsoma; mme ke tla mo tlisa mo Babelona ke ipeye mo katlholong le ene koo malebana le go sa ikanyegeng ga gagwe mo a go ntiretseng.
21  Mme fa e le ka bafaladi botlhe ba gagwe ba ba mo mephatong yotlhe ya gagwe, ba tla wa ka tšhaka, mme ba ba tlogetsweng ba tla anamisediwa kgakala kwa phefong nngwe le nngwe. Mme lo tla itse gore nna, Jehofa, ke go buile.”’
22  “‘Morena Molaodimogolo Jehofa o buile jaana: “Nna ka bonna ke tla tsaya mo gongwe ga setlhoa se se kwa godimo sa setlhare sa mosedara ke bo ke go tlhoma; ke tla kgetla kalana e e nana kwa godimo ga dikalana tsa sone ke bo ke e tlhoma sesha mo thabeng e e kwa godimo e e tsholetsegileng.
23  Ke tla e tlhoma sesha mo thabeng ya bogodimo jwa Iseraele, mme ruri e tla tlhoga dikala tse dikgolo e bo e tlhagisa maungo e bo e nna mosedara o mogolo thata. Mme kafa tlase ga one go tla aga dinonyane tsotlhe tsa lefuka lengwe le lengwe; di tla aga mo moriting wa dikala tsa one tse di nang le makakaba.
24  Mme ditlhare tsotlhe tsa tshimo di tla itse gore nna, Jehofa, ke kokobeditse setlhare se se goletseng kwa godimo, ke beile setlhare se se kokobeditsweng kwa godimo, ke omeleditse setlhare se se sa ntseng se le metsi ka ba ka dira gore setlhare se se omileng se ntshe dithunya. Nna, Jehofa, ke go buile e bile ke go dirile.”’”
9  Mme a tlhaeletsa mo ditsebeng tsa me ka lentswe le le kwa godimo, a re: “Atametsang ba ba tlhokometseng motse, mongwe le mongwe a tshotse sebetsa sa gagwe ka seatla gore a senye!”
2  Mme bona! go ne go na le banna ba le barataro ba tswa ntlheng ya kgoro e e kwa godimo e e lebileng kwa bokone, mongwe le mongwe ka seatla a tshotse sebetsa sa gagwe se a thubaganyang ka sone; mme go ne go na le monna mongwe mo gare ga bone a apere leloba, a na le kurwana ya enke ya mokwaledi mo dinōkeng tsa gagwe, mme ba tsena ba ema fa thoko ga sebeso sa kgotlho.
3  Mme fa e le kgalalelo ya Modimo wa Iseraele, e ne ya tlosiwa mo godimo ga ditšheruba tse e neng e le mo godimo ga tsone ya isiwa kwa serepoding sa ntlo, mme a simolola go tlhaeletsa monna yo o apereng leloba, yo kurwana ya enke ya mokwaledi e neng e le mo dinōkeng tsa gagwe.
4  Mme Jehofa a tswelela a mo raya a re: “Feta mo gare ga motse, mo gare ga Jerusalema, mme o beye letshwao mo diphatleng tsa batho ba ba fegelwang le ba ba sonelang ka ntlha ya dilo tsotlhe tse di makgapha tse di dirwang mo gare ga one.”
5  Mme ba bangwe bano a ba raya mo ditsebeng tsa me a re: “Fetang mo gare ga motse lo mo setse morago mme lo kgemethe. A leitlho la lona le se ka la ba utlwela botlhoko, mme lo se ka lwa nna pelotlhomogi ka gope.
6  Monnamogolo, lekau le kgarebane le ngwana yo monnye le basadi lo ba bolaye—lo ba senye. Mme lo se ka lwa atamela motho ope yo o nang le letshwao, mme lo simolole mo lefelong la me le le boitshepo.” Ka jalo ba simolola ka bannabagolo ba ba neng ba le fa pele ga ntlo.
7  Mme a tswelela a ba raya a re: “Leswafatsang ntlo mme lo tlatse malwapa ka batho ba ba bolailweng. Tsamayang!” Mme ba tsamaya ba kgemetha motse.
8  Mme ga diragala gore fa ba ntse ba kgemetha nna ke setse, ke ne ka wa ka sefatlhego mme ka goa ka re: “Ijoo, wena Morena Molaodimogolo Jehofa! A o senya botlhe ba ba setseng ba Iseraele fa o tshololela tšararego ya gago mo Jerusalema?”
9  Ka jalo a nthaya a re: “Tlolo ya ntlo ya Iseraele le Juda e kgolo thata thata, mme lefatshe le tletse tshololo ya madi le motse o tletse tshokamo; gonne ba rile, ‘Jehofa o tlogetse lefatshe, e bile Jehofa ga a bone.’
10  Mme fa e le nna gape, leitlho la me ga le kitla le ba utlwela botlhoko, le gone ga nkitla ke bontsha bopelotlhomogi. Ke tla tlisa tsela ya bone mo tlhogong ya bone.”
11  Mme bona! monna yo o apereng leloba, yo kurwana ya enke e neng e le mo dinōkeng tsa gagwe, o ne a busa lefoko, a re: “Ke dirile fela jaaka o ntaotse.”
28  Mme lefoko la ga Jehofa la tswelela go tla mo go nna, le re:
2  “Morwa motho, raya moeteledipele wa Ture o re, ‘Morena Molaodimogolo Jehofa o buile jaana: “‘“Ka lebaka la gore pelo ya gago e mabela, mme o nna o re, ‘Ke modimo. Ke ipeile mo setulong sa modimo, mo pelong ya lewatle le le atlhameng,’ mme o le motho wa mo lefatsheng, o se modimo, mme o nna o dira pelo ya gago jaaka pelo ya modimo—
3  bona! o botlhale go feta Daniele. Ga go na diphiri dipe tse di itshupileng di go palela.
4  O itiretse khumo ka botlhale jwa gago le ka temogo ya gago, mme o nna o tsenya gouta le selefera mo matlong a gago a polokelo.
5  O dirile gore khumo ya gago e tote ka botlhale jwa gago jo bogolo, ka dithoto tsa gago tse di rekisiwang, mme pelo ya gago ya simolola go nna mabela ka ntlha ya khumo ya gago.”’
6  “‘Ka jalo Morena Molaodimogolo Jehofa o buile jaana: “Ka lebaka la gore o dira pelo ya gago jaaka pelo ya modimo,
7  ka jalo bona, ke go tlisetsa batswakwa, bapatiki ba ditšhaba, mme ruri ba tla somolela bontle jwa botlhale jwa gago ditšhaka mme ba itshepolole bontlentle jwa gago jo bo tsabakelang.
8  Ba tla go folosetsa mo kgatamping, mme o tla swa loso lwa mongwe yo o bolailweng mo pelong ya lewatle le le atlhameng.
9  A ruri o tla re, ‘Ke nna modimo,’ fa pele ga yo o go bolayang, mme o le motho fela wa mo lefatsheng, o se modimo, mo seatleng sa ba ba go itshepololang?”’
10  “‘O tla swa loso lwa ba ba sa rupang mo seatleng sa batswakwa, gonne ke buile,’ go bua Morena Molaodimogolo Jehofa.”
11  Mme lefoko la ga Jehofa la tswelela go tla mo go nna, le re:
12  “Morwa motho, tlhabeletsa pina ya khutsafalo kaga kgosi ya Ture, mme o e reye o re, ‘Morena Molaodimogolo Jehofa o buile jaana: “‘“O kanela sebopego, se se tletseng botlhale e bile se le bontle jo bo itekanetseng.
13  O ne o le kwa Edene, tshingwana ya Modimo. Leje lengwe le lengwe le le tlhokegang e ne e le seipipo sa gago, rubi, topase le jasepere; kerusolete, onikise le jeide; safire, terekoise le emeraleda; mme dikgapa tsa gago le ditswinke tsa gago di ne di dirilwe ka gouta. Di ne tsa baakanngwa mo letsatsing la go bopiwa ga gago.
14  O tšheruba e e tloditsweng e e bipang, mme ke go tlhomile. O ne o le mo thabeng ya Modimo e e boitshepo. O ne o tsamayatsamaya mo gare ga maje a a tukang.
15  O ne o se na molato mo ditseleng tsa gago go tloga mo letsatsing la go bopiwa ga gago go fitlha tshiamololo e fitlhelwa mo go wena.
16  “‘“Ka ntlha ya letlotlo la dithoto tsa gago tse di rekisiwang ba ne ba tlatsa thubakanyo mo gare ga gago, mme wa simolola go leofa. Mme ke tla go ntsha mo thabeng ya Modimo jaaka yo o itshekologileng, mme ke tla go senya, wena tšheruba e e bipang, go tswa mo gare ga maje a a tukang.
17  “‘“Pelo ya gago e ne ya nna mabela ka ntlha ya bontle jwa gago. O ne wa senya botlhale jwa gago ka ntlha ya bontlentle jwa gago jo bo tsabakelang. Ke tla go latlhela mo lefatsheng. Ke tla go baya fa pele ga dikgosi, gore di go lebe.
18  “‘“Ka ntlha ya bontsi jwa ditlolo tsa gago, ka ntlha ya go tlhoka tshiamiso mo go amanang le dithoto tsa gago tse di rekisiwang, o itshepolotse mafelo a gago a a boitshepo. Mme ke tla tlisa molelo go tswa mo go wena. Ke one o o tla go lailang. Mme ke tla go dira melora mo lefatsheng fa pele ga matlho a botlhe ba ba go bonang.
19  Fa e le botlhe ba ba go itseng mo ditšhabeng, ruri ba tla go rotolela matlho ba gakgametse. O tla nna letshogo la tshoganyetso, mme ga o kitla o nna teng ka bosakhutleng.”’”
20  Mme lefoko la ga Jehofa la tswelela go tla mo go nna, le re:
21  “Morwa motho, lebisa sefatlhego sa gago kwa Sidona, mme o porofete kgatlhanong le ene.
22  Mme o re, ‘Morena Molaodimogolo Jehofa o buile jaana: “Bona, ke kgatlhanong le wena, wena Sidona, mme ruri ke tla galalediwa mo gare ga gago; mme batho ba tla itse gore ke nna Jehofa fa ke diragatsa ditiro tsa katlholo mo go ene ke bo ke itshepisiwa mo go ene.
23  Mme ke tla romela bolwetse jwa leroborobo mo go ene le madi mo mebileng ya gagwe. Mme yo o bolailweng o tla wela mo go ene ka tšhaka kgatlhanong le ene kafa letlhakoreng lengwe le lengwe; mme batho ba tla itse gore ke nna Jehofa.
24  Mme ga go kitla go tlhola go nna le mutlwana o o kotsi kgotsa tshetlho e e botlhoko mo ntlong ya Iseraele mo go botlhe ba ba ba dikologileng, ba ba ba tshwereng ka lesotlo; mme batho ba tla itse gore ke nna Morena Molaodimogolo Jehofa.”’
25  “‘Morena Molaodimogolo Jehofa o buile jaana: “Fa ke phutha ba ntlo ya Iseraele mmogo go tswa mo ditšhabeng tse ba gasamiseditsweng kwa go tsone, gape ke tla itshepisiwa mo go bone mo matlhong a ditšhaba. Mme ruri ba tla nna mo lefatsheng la bone le ke le neileng motlhanka wa me, Jakobe.
26  Mme ba tla nna mo go lone ka polokesego ba bo ba aga matlo ba bo ba jala masimo a mofine, mme ba tla nna ka polokesego fa ke diragatsa ditiro tsa katlholo mo go botlhe ba ba ba tshwarang ka lesotlo go ba dikologa gotlhe fela; mme ba tla itse gore ke nna Jehofa Modimo wa bone.”’”
27  Mme lefoko la ga Jehofa la tswelela go tla mo go nna, le re:
2  “Mme fa e le wena, morwa motho, tlhabeleletsa Ture pina ya khutsafalo,
3  mme o reye Ture o re, “‘Ao wena yo o nnang mo matsenong a lewatle, mogwebi wa mosadi wa ditšhaba tsa ditlhaketlhake tse dintsi, Morena Molaodimogolo Jehofa o buile jaana: “Wena Ture, o rile, ‘Bontle jwa me bo itekanetse.’
4  Dikarolo tsa gago tsa naga di mo pelong ya mawatle. Baagi ba gago ba itekanedisitse bontle jwa gago.
5  Ba go agetse dipolanka tsotlhe ka dikota tsa mofira tse di tswang Senire. Ba tsere mosedara go tswa Lebanona ba dira pinagare ya sekepe mo go wena.
6  Ba dirile dikankase tsa gago ka ditlhare tse dikgolo thata tse di tswang Bashana. Nko ya sekepe sa gago ba e dirile ka lonaka lwa tlou ka logong lwa mokuperese, go tswa kwa ditlhaketlhakeng tsa Kitime.
7  Letsela la gago le le phutholotsweng e ne e le leloba la mebala e e farologaneng go tswa Egepeto, gore le nne saile ya gago. Sebipo sa bogodimo jwa sekepe sa gago e ne e le tlhale e e bobududu le boboa jo bo fetoletsweng mo mmaleng o o bobududu jo bo mokgona jo bohibitswana tse di tswang kwa ditlhaketlhakeng tsa Elisa.
8  “‘“Banni ba Sidona le ba Arefade ka bobone ba ne ba nna ba ba go fuduelang sekepe. Ditswerere tsa gago, wena Ture, di ne di le mo go wena; e ne e le batho ba gago ba ba tsamayang ka sekepe.
9  Tota le batsofe ba Gebale le ditswerere tsa gagwe ba ne ba le mo go wena e le bakani ba makopano a gago a dipolanka tsa sekepe. Dikepe tsotlhe tsa lewatle le batsamaisi ba tsone ba ne ba le mo go wena, gore ba ananye dithoto tse di rekisiwang.
10  Baperesia le Baludime le banna ba Pute—ba ne ba le mo mophatong wa gago wa sesole, banna ba gago ba ntwa. Ba ne ba kaletsa thebe le tlhoro ya phemelo mo go wena. Ke bone ba neng ba go bakela bontlentle.
11  Bomorwa Arefade, mophato wa gago wa sesole, ba ne ba le mo dipoteng tsa gago mo tikologong yotlhe, mme banna ba digatlhamelamasisi ke bone ba ba neng ba le mo ditoreng tsa gago. Ba ne ba kaletsa dithebe tsa bone tse di kgolokwe mo dipoteng tsa gago mo tikologong yotlhe. Ba ne ba itekanedisa bontle jwa gago.
12  “‘“Tareshishe e ne e le mogwebi wa gago ka ntlha ya letlotlo la mefuta yotlhe ya dilo tse di tlhwatlhwakgolo. Mabolokelo a gago a ne a newa ka ntlha ya selefera ya gagwe, tshipi, thini le lloto.
13  Jafane, Tubale le Mesheke e ne e le bagwebi ba gago. Dilwana tsa gago tsa kananyo di ne tsa newa ka ntlha ya meya ya batho le dilwana tsa kgotlho.
14  Go tswa kwa ntlong ya ga Togarema go ne go na le dipitse le dipitse tsa ntwa le bommoulo, tse mabolokelo a gago a neng a ananngwa ka tsone.
15  Bomorwa Dedane e ne e le bagwebi ba gago; ditlhaketlhake di le dintsi e ne e le bagwebi ba o ba thapileng; ba go lefile ka dinaka tsa tlou le logong lo lontsho e le mpho e e yang kwa go wena.
16  Edoma e ne e le mogwebi wa gago ka ntlha ya letlotlo la ditiro tsa gago. Mabolokelo a gago a ne a ananngwa ka terekoise, boboa jo bo fetoletsweng mo mmaleng o o bobududu jo bo mokgona jo bohibitswana le matsela a mebala e e farologaneng le letsela le le boleta le dikorale le dirubi.
17  “‘“Juda le lefatshe la Iseraele e ne e le bagwebi ba gago. Dilwana tsa gago tsa kananyo di ne tsa ananngwa ka korong ya Minnithe le dijo tse di kgethegileng le tswina ya dinotshe le leokwane le balema.
18  “‘“Damaseko e ne e le mogwebi wa gago mo letlotlong la ditiro tsa gago, ka ntlha ya letlotlo la dilo tsa gago tsotlhe tse di tlhwatlhwakgolo, le beine ya Helebone le boboa jo bo boputswa jo bohibitswana.
19  Fedane le Jafane go tswa kwa Usale—ba ne ba ntshetsa mabolokelo a gago. Tshipi e e thudilweng, kasia le lotlhaka—e ne ya nna dilwana tsa gago tsa kananyo.
20  Dedane e ne e le mogwebi wa gago wa diaparo tsa go palama.
21  Baaraba le dikgosana tsotlhe tsa Kedare e ne le bagwebi ba o ba thapileng. Ba dikwanyana tse ditonanyana le diphelefu le diphoko—e ne e le bagwebi ba gago ka tsone.
22  Bagwebi ba Sheba le ba Raama e ne e le bagwebi ba gago; mabolokelo a gago a ne a newa ka ntlha ya dinkgisa monate tsa mefuta yotlhe tsa boleng jo bo kwa godimo thata le mefuta yotlhe ya maje a a tlhwatlhwakgolo le gouta.
23  Harana le Kane le Edene, bagwebi ba Sheba, Aseshure le Kilemade e ne e le bagwebi ba gago.
24  E ne e le bagwebi ba gago ka diaparo tse di ntlentle, ka dikobo tsa matsela a mmala o o bobududu le matsela a mebala e e farologaneng le ka diphate tsa matsela a mebala e mebedi, ka megala e e tshopilweng e e tiisitsweng, kwa lefelong la gago la kgwebo.
25  “‘“Dikepe tsa Tareshishe e ne e le ditlhopha tsa gago tsa batsamai tsa dilwana tsa gago tsa kananyo, mo e leng gore o a tlala o bo o galalele thata mo pelong ya lewatle le le atlhameng.
26  “‘“Ba ba go tsamaisang ka sekepe ba go tlisitse mo metsing a mantsi. Phefo ya botlhaba e go thubagantse mo pelong ya lewatle le le atlhameng.
27  Dilwana tsa gago tse di tlhwatlhwakgolo le mabolokelo a gago, dilwana tsa gago tsa kananyo, batsamaisa sekepe ba gago le batho ba gago ba ba tsamayang ka sekepe, bakani ba makopano a dipolanka tsa sekepe sa gago le ba ba ananyang dithoto tsa gago tse di rekisiwang le banna botlhe ba gago ba ntwa, ba ba mo go wena le mo phuthegong ya gago yotlhe, ba ba mo gare ga gago,—ba tla wa mo pelong ya lewatle le le atlhameng mo letsatsing la go wa ga gago.
28  “‘“Naga e e bulegileng e tla reketla fa go utlwala modumo wa selelo sa batho ba gago ba ba tsamayang ka sekepe.
29  Mme botlhe ba ba tsholang kankase, batsamaisa sekepe, batho botlhe ba ba tsamayang ka sekepe mo lewatleng, ba tla ya kwa tlase go tswa mo dikepeng tsa bone; ba tla ema mo lefatsheng.
30  Mme ruri ba tla dira gore ba utlwiwe ka lentswe la bone mme ba tla lela mo go botlhoko ka ntlha ya gago. Mme ba tla itshela lorole mo ditlhogong. Ba tla bidikama mo meloreng.
31  Mme ba tla itira lefatla ka ntlha ya gago, ba bo ba ikgatlha ka letsela la kgetsi ba go lelele ka moya o o botlhoko, ba kuruetsa mo go botlhoko.
32  Mme ba tla go tlhabeleletsa pina ya khutsafalo ba le mo selelong sa bone sa khutsafalo mme ba go tlhabeleletse, “‘“‘Ke mang yo o tshwanang le Ture, jaaka ene yo o didimaditsweng mo gare ga lewatle?
33  Fa mabolokelo a gago a ne a tswa mo lewatleng le le atlhameng, o ne wa kgotsofatsa ditšhaba di le dintsi. O ne wa humisa dikgosi tsa lefatshe ka letlotlo la dilo tsa gago tse di tlhwatlhwakgolo le dilwana tsa gago tsa kananyo.
34  Jaanong o thubagantswe ke lewatle le le atlhameng, mo botennyeng jwa metsi. Fa e le dilwana tsa gago tsa kananyo le phuthego yotlhe ya gago, ba ole mo gare ga gago.
35  Banni botlhe ba ditlhaketlhake—ba tla go rotolela matlho ba gakgametse, mme dikgosi tsa bone di tla roroma ka letshogo. Difatlhego di tla tlhonya.
36  Fa e le bagwebi mo ditšhabeng, ruri ba tla go leletsa molodi. O tla nna letshogo la tshoganyetso, mme ga o kitla o nna teng ka bosakhutleng.’”’”
7  Mme lefoko la ga Jehofa la tswelela go tla mo go nna le re:
2  “Fa e le wena, morwa motho, Morena Molaodimogolo Jehofa o reile lefatshe la Iseraele a re, ‘Bokhutlo, bokhutlo bo tlile mo dintlheng tse nnè tsa lefatshe.
3  Jaanong bokhutlo bo mo go wena, mme ke tla romela bogale jwa me kgatlhanong le wena, ke tla go atlhola kafa ditseleng tsa gago ke bo ke go tlisetse dilo tsa gago tsotlhe tse di makgapha.
4  Mme leitlho la me ga le kitla le go utlwela botlhoko, e bile ga nkitla ke nna pelotlhomogi, gonne ke tla tlisa ditsela tsa gago mo go wena, mme dilo tsa gago tse di makgapha di tla tla mo gare ga gago; mme lo tla itse gore ke nna Jehofa.’
5  “Morena Molaodimogolo Jehofa o buile jaana, ‘Masetlapelo, masetlapelo a a sa tshwaneng le ape, bona! a etla.
6  Go tshwanetse ga tla bokhutlo. Bokhutlo bo tshwanetse go tla; bo tla go tsogela. Bona! Bo etla.
7  Serwalo sa dithunya se tla tla mo go wena, wena monni wa lefatshe, nako e tshwanetse ya tla, letsatsi le gaufi. Go na le tlhakatlhakano, mme e seng go goa ga dithaba.
8  “‘Jaanong mo bogautshwaneng ke tla tshololela tšararego ya me mo go wena, mme ke tla feleletsa bogale jwa me mo go wena, ke bo ke go atlhole kafa ditseleng tsa gago ke bo ke go tlisetse dilo tsa gago tsotlhe tse di makgapha.
9  Le gone leitlho la me ga le kitla le go utlwela botlhoko le gone ga nkitla ke nna pelotlhomogi. Ke tla tlisa mo go wena kafa ditseleng tsa gago, le dilo tsa gago tse di makgapha di tla nna mo garegare ga gago; mme lo tla itse gore ke nna Jehofa ke itayang.
10  “‘Bona! Letsatsi! Bona! Le etla. Serwalo sa dithunya se dule. Thobane e ntshitse dithunya. Boikgodiso bo tlhogile.
11  Thubakanyo e nanogile ya nna thobane ya boikepo. Ga go tswe mo go bone, le fa e le mo khumong ya bone; le gone ga go tswe mo go bone ka bobone, e bile ga go na tlotlomalo epe mo go bone.
12  Nako e tla tla, letsatsi le tla goroga. Fa e le moreki ene, a a se ka a ipela; mme fa e le morekisi ene, a a se ka a hutsafala, gonne go galefetswe boidiidi jotlhe jwa gagwe.
13  Gonne morekisi ga a kitla a boela kwa go se se rekisitsweng, fa botshelo jwa bone bo sa ntse bo le mo gare ga ba ba tshelang; gonne ponatshegelo ke ya boidiidi jotlhe jwa gagwe. Ga go na ope yo o tla boang, e bile mongwe le mongwe wa bone ga a kitla a rua botshelo jwa gagwe ka tlolo ya gagwe.
14  “‘Ba leditse terompeta e bile mongwe le mongwe o ntse a ipaakantse, mme ga go na ope yo o yang kwa tlhabanong, ka gonne bogale jwa me bo kgatlhanong le boidiidi jotlhe jwa gagwe.
15  Tšhaka e kwa ntle, mme bolwetse jwa leroborobo le leuba di mo teng. Le fa e le mang yo o mo tshimong, o tla swa ka tšhaka, mme le fa e le bomang ba ba mo motseng, leuba le bolwetse jwa leroborobo di tla ba kometsa.
16  Mme bafalodi ba bone ruri ba tla falola ba bo ba nna mo dithabeng jaaka maeba a mekgatšha, botlhe ba lela ka khutsafalo, mongwe le mongwe mo tlolong ya gagwe.
17  Fa e le diatla tsotlhe, di nna di repa; mme fa e le mangole otlhe, a nna a rotha metsi.
18  Mme ba ikgatlhile ka letsela la kgetsi, e bile ba bipilwe ke go roroma; mme mo difatlhegong tsotlhe go na le ditlhong le mo ditlhogong tsotlhe tsa bone go na le lefatla.
19  “‘Ba tla latlhela selefera ya bone mo mebileng, mme gouta ya bone e tla nna selo se se ilegang. Le fa e le selefera ya bone kgotsa gouta ya bone ga e kitla e kgona go ba golola mo letsatsing la tšhakgalo ya ga Jehofa. Ga ba kitla ba kgotsofatsa meya ya bone, le mala a bone ga ba kitla ba a tlatsa, gonne e fetogile sekgopi se se bakang tlolo ya bone.
20  Mme mokgabiso wa mokgabisa wa motho—motho o o dirile lebaka la go ikgogomosa; mme ditshwantsho tsa bone tse di makgapha, dilo tsa bone tse di ferosang sebete, ba di dirile ka one. Ke gone ka moo ke tla o dirang selo se se ilegang mo go bone.
21  Mme ke tla o tsenya mo seatleng sa batswakwa go nna kgapo le go o naya baikepi ba lefatshe go nna thopo, mme ruri ba tla o itshepolola.
22  “‘Mme ke tla tshwanelwa ke go faposa sefatlhego sa me mo go bone, mme ba tla itshepolola lefelo la me le le fitlhegileng, mme dinokwane di tla tsena mo go lone di le itshepolole.
23  “‘Dira keetane, gonne lefatshe le tletse katlholo e e tshasegetsweng ke madi le motse o tletse thubakanyo.
24  Mme ke tla tlisa ba ba bosula go gaisa botlhe ba ditšhaba, mme ruri ba tla rua matlo a bone, mme ke tla khutlisa go ikgogomosa ga ba ba nonofileng, le mafelo a bone a a boitshepo a tla itshepololwa.
25  Go tla tla tlalelo e e mahehe, mme ruri ba tla senka kagiso mme e tla bo e seyo.
26  Go tla tla pitlagano mo godimo ga pitlagano, e bile go tla nna le pego mo godimo ga pego, mme batho ruri ba tla batla ponatshegelo mo moporofeting, mme molao o tla nyelela mo moperesiting le kgakololo mo banneng ba bagolwane.
27  Kgosi e tla hutsafala; le kgosana e tla ikapesa ka kgakgabalo, mme diatla tsa batho ba lefatshe di tla fuduega. Ke tla ba tseela kgato kafa tseleng ya bone, mme ke tla ba atlhola ka dikatlholo tsa bone; mme ba tla itse gore ke nna Jehofa.’”
34  Mme lefoko la ga Jehofa la tswelela go tla mo go nna, le re:
2  “Morwa motho, porofeta kgatlhanong le badisa ba Iseraele. Porofeta, mme o ba reye, bone badisa, o re, ‘Morena Molaodimogolo Jehofa o buile jaana: “A bo go latlhega badisa ba Iseraele, ba ba iphepang! A letsomane ga se lone le badisa ba tshwanetseng go le fepa?
3  Lo ja mafura, mme lo ikapesa ka boboa. Lo tlhaba phologolo e e nonneng. Ga lo fepe letsomane.
4  Ga lo a nonotsha tse di tlhokofetseng, le e e bobolang ga lo a e fodisa, le e e robegileng ga lo a e hapa, e e faletseng ga lo a e busa, mme e e latlhegileng ga lo a e batla, mme lo di laola ka makgwakgwa le ka go patika.
5  Mme di ne tsa gasamisiwa ka iketlo ka gonne go ne go se na modisa, mo e leng gore di ne tsa nna dijo tsa sebatana sengwe le sengwe sa naga, mme tsa tswelela pele go gasama.
6  Dinku tsa me di ne tsa nna tsa timela mo dithabeng tsotlhe le mo thoteng nngwe le nngwe e e kwa godimo; mme dinku tsa me di ne tsa gasama mo lefatsheng lotlhe, go se na ope yo o di batlang e bile go se na ope yo o di senkang gore a di bone.
7  “‘“Ka jalo, lona badisa, utlwang lefoko la ga Jehofa,
8  ‘“Jaaka ke tshedile,” go bua Morena Molaodimogolo Jehofa, “eleruri ka lebaka la go bo dinku tsa me e ne ya nna dilo tsa go gapiwa e bile dinku tsa me di ne tsa tswelela go nna dijo tsa sebatana sengwe le sengwe sa naga, ka gonne go ne go se na modisa, mme badisa ba me ba ne ba se ka ba batla dinku tsa me, mme badisa ba ne ba nna ba iphepa, mme ba se ka ba fepa dinku tsa me,”’
9  ka jalo, lona badisa, utlwang lefoko la ga Jehofa.
10  Morena Molaodimogolo Jehofa o buile jaana, ‘Bona, ke lwa le badisa, mme ruri ke tla lopa dinku tsa me mo seatleng sa bone mme ke dire gore ba kgaotse go tlhola ba fepa dinku tsa me, mme badisa ga ba kitla ba tlhola ba iphepa; mme ke tla golola dinku tsa me mo molomong wa bone, mme ga di kitla di nna dijo tsa bone.’”
11  “‘Gonne Morena Molaodimogolo Jehofa o buile jaana: “Bona, nna ka bonna, ke tla batla dinku tsa me ke bo ke di tlhokomela.
12  Kafa tlhokomelong ya yo o fepang motlhape wa gagwe mo letsatsing la go nna mo gare ga dinku tsa gagwe tse di anamiseditsweng kgakala, ke gone ka fa ke tla tlhokomelang dinku tsa me ka gone; mme ke tla di golola mo mafelong otlhe a di gasamiseditsweng kwa go one  mo letsatsing la maru le letobo le lentshontsho.
13  Mme ke tla di ntsha mo ditšhabeng ke bo ke di phutha mmogo kwa mafatsheng ke di tlisa mo lefatsheng la tsone ke bo ke di fepa mo dithabeng tsa Iseraele, fa melatswaneng le fa mafelong otlhe a bonno a lefatshe.
14  Ke tla di fepa mo mafulong a a siameng, mme lefelo la tsone la bonno le tla nna mo dithabeng tsa Iseraele tse di kwa godimo. Di tla lala koo mo lefelong le le siameng la bonno, mme di tla fula mo mafulong a a nonneng mo dithabeng tsa Iseraele.”
15  “‘“Nna ka bonna ke tla fepa dinku tsa me, e bile nna ka bonna ke tla di bothisa,” go bua Morena Molaodimogolo Jehofa.
16  “Ke tla batla e e latlhegileng, le e e faletseng ke tla e busa, e bile ke tla hapa e e robegileng le e e bobolang ke tla e nonotsha, mme e e nonneng le e e nonofileng ke tla di nyeletsa. Eo ke tla e fepa ka katlholo.”
17  “‘Mme fa e le lona dinku tsa me, Morena Molaodimogolo Jehofa o buile jaana: “Bona, ke atlhola fa gare ga nku le nku, fa gare ga diphelefu le diphoko.
18  A ke selo se sennye fela mo go lona gore lo fule mo mafulong a a gaisang otlhe mme mafulo a a salang lo a gatake ka dinao, le gore lo nwe metsi a a phepa mme a a setseng lo a leswafatse ka go a gataka ka dinao?
19  Mme fa e le dinku tsa me, a di tla ja mo mafulong a a gatakilweng ke dinao tsa lona mme di nwe metsi a a leswafaditsweng ke go gataka ga dinao tsa lona?”
20  “‘Ka jalo Morena Molaodimogolo Jehofa o ba reile a re: “Bona, nna ka bonna, ruri ke tla atlhola fa gare ga nku e e nonneng le nku e e bopameng,
21  ka lebaka la gore lo ne lwa nna lwa kgorometsa ka lotlhakore le ka legetla mme lwa nna lwa kgokgoetsa tsotlhe tse di tlhokofetseng ka dinaka tsa lona go fitlha lo di gasamiseditse kwa ntle.
22  Mme ke tla boloka dinku tsa me, mme ga di kitla di tlhola di nna sengwe sa go gapiwa; mme ke tla atlhola fa gare ga nku le nku.
23  Mme ke tla tlhoma modisa a le mongwe fela gore a di okamele, mme o tla di fepa, e leng motlhanka wa me Dafide. Ene o tla di fepa, mme o tla nna modisa wa tsone.
24  Mme nna, Jehofa, ke tla nna Modimo wa bone, mme motlhanka wa me Dafide o tla nna kgosana mo gare ga bone. Nna Jehofa, ke buile.
25  “‘“Mme ke tla dira kgolagano ya kagiso le bone, mme ruri ke tla khutlisa sebatana sa naga se se utlwisang botlhoko mo lefatsheng, mme ba tla nna mo nageng ka polokesego ba bo ba robala mo dikgweng.
26  Mme ke tla dira gore bone le tikologo ya thota ya me ba segofale, mme ke tla dira gore pula e e tshologang e ne ka nako ya yone. Go tla nna le dipula tse di tshologang tsa tshegofatso.
27  Mme setlhare sa tshimo se tla ungwa maungo a sone, le lefatshe le tla ntsha kungo ya lone, e bile ba tla nna mo lefatsheng la bone ka polokesego. Mme ba tla itse gore ke nna Jehofa fa ke roba mephakalego ya jokwe ya bone mme ke ba golotse mo seatleng sa ba ba neng ba ba dirisa jaaka batlhanka.
28  Mme ga ba kitla ba tlhola ba nna sengwe sa go gapiwa ke ditšhaba; mme fa e le sebatana sa lefatshe sone, ga se kitla se ba kometsa, mme ba tla nna ka polokesego, go se na ope yo o ba tshosang.
29  “‘“Ke tla ba direla temo e e itsegeng, mme ga ba kitla ba tlhola e nna ba ba tsewang ke leuba mo lefatsheng, e bile ga ba kitla ba tlhola ba tlhabisiwa ditlhong ke ditšhaba.
30  ‘Mme ba tla itse gore nna, Jehofa Modimo wa bone, ke na le bone le gore ke batho ba me, ba ntlo ya Iseraele,’ go bua Morena Molaodimogolo Jehofa.”’
31  “‘Mme fa e le lona dinku tsa me, dinku tsa mafulo a me, lo batho ba mo lefatsheng. Ke nna Modimo wa lona,’ go bua Morena Molaodimogolo Jehofa.”
46  “Morena Molaodimogolo Jehofa o buile jaana, ‘Fa e le kgoro ya lolwapa lo lo kwa teng e e lebileng kwa botlhaba, e nne e tswetswe malatsi a le marataro a tiro, mme e bulwe ka letsatsi la sabata, le mo letsatsing la ngwedi yo mosha e bulwe.
2  Mme kgosana e tsene ka tsela ya mathudi a kgoro, go tswa kwa ntle, e eme fa mophakwaneng wa kgoro; mme baperesiti ba ise tshupelo ya yone e e fisiwang e feletse le ditlhabelo tsa yone tsa kabalano, mme e ikobe mo serepoding sa kgoro, mme e tswe, kgoro yone e se ka ya tswalwa go fitlha maitseboa.
3  Mme batho ba lefatshe ba ikobe fa botsenong jwa kgoro eo ka bosabata le ka nako ya bongwedi ba basha, fa pele ga ga Jehofa.
4  “‘Mme tshupelo e e fisiwang e feletse e kgosana e tla e isetsang Jehofa ka letsatsi la sabata e nne dikwanyana tse ditonanyana tse di itekanetseng sentle di le thataro le phelefu e e itekanetseng sentle;
5  mme tshupelo ya dijo tsa ditlhaka e nne ifa e e leng ya phelefu, mme dikwanyana tse ditonanyana a di ntshetse tshupelo ya dijo tsa ditlhaka kafa a kgonang ka teng, mme fa e le leokwane, a ntshetse ifa hine.
6  Mme mo letsatsing la ngwedi o mosha go nne le powana, e tonanyana ya motlhape, e e itekanetseng sentle, le dikwanyana tse ditonanyana di le thataro le phelefu; e nne tse di itekanetseng sentle.
7  Mme a ise ifa ya powana le ifa ya phelefu e le tshupelo ya dijo tsa ditlhaka, le ya dikwanyana tse ditonanyana go ya ka se a kgonang go se ntsha; mme fa e le leokwane, a ntshetse ifa hine.
8  “‘Mme fa kgosana e tsena, e tsene ka tsela ya mathudi a kgoro, e bo e tswe ka yone.
9  Mme fa batho ba lefatshe ba tla fa pele ga ga Jehofa ka dipaka tsa meletlo, yo o tsenang ka tsela ya kgoro ya bokone a tla go ikoba a tswe ka tsela ya kgoro ya borwa; mme yo o tsenang ka tsela ya kgoro ya borwa a tswe ka tsela ya kgoro ya bokone. Ope a se ka a boa ka tsela ya kgoro e a tseneng ka yone, gonne o tshwanetse a tswa a tlhamalaletse kwa pele.
10  Mme fa e le kgosana e e mo gare ga bone, fa ba tsena, e tsene; fa ba tswa, e tswe.
11  Mme mo meletlong le mo dipakeng tsa meletlo tshupelo ya dijo tsa ditlhaka e nne ifa ya powana le ifa ya phelefu, mme dikwanyana tse ditonanyana a di ntshetse kafa a kgonang go ntsha ka gone; mme fa e le leokwane lone, a ntshetse ifa hine.
12  “‘Mme fa kgosana e ntsha tshupelo e e fisiwang e feletse e le tshupelo e e ntshiwang ka go rata, kgotsa ditlhabelo tsa kabalano e le tshupelo e e ntshediwang Jehofa ka go rata, mongwe a mmulele kgoro e e lebileng kwa botlhaba, mme e ntshe tshupelo ya yone e e fisiwang e feletse le ditlhabelo tsa yone tsa kabalano fela jaaka e dira ka letsatsi la sabata. Foo e tswe, mme mongwe a tswale kgoro fa e se na go tswa.
13  “‘Mme o ntshetse Jehofa kwanyana e tonanyana e e itekanetseng sentle letsatsi le letsatsi, e e mo ngwageng wa yone wa ntlha, e le tshupelo e e fisiwang e feletse. O e ntshe moso le moso.
14  Mme o e ntshe moso le moso mmogo le karolo ya borataro ya ifa e le tshupelo ya dijo tsa ditlhaka, mme fa e le leokwane lone, o ntshe karolo ya boraro ya hine gore o kgatšhe bupi jo bo boleta. Tshupelo ya dijo tsa ditlhaka e e yang kwa go Jehofa ke molao o o nnang ka bosakhutleng, ka metlha.
15  Mme ba ntshe kwanyana e tonanyana le tshupelo ya dijo tsa ditlhaka le leokwane moso le moso e le tshupelo e e fisiwang e feletse ya ka metlha.’
16  “Morena Molaodimogolo Jehofa o buile jaana, ‘Fa kgosana e ka naya mongwe le mongwe wa bomorwaayone mpho e le boswa jwa gagwe, yone ka boyone e tla nna thoto ya bomorwaayone. Ke thuo ya bone ka boswa.
17  Mme fa e ka naya mongwe wa batlhanka ba yone mpho go tswa mo bosweng jwa yone, e tla nna ya gagwe go fitlha ka ngwaga wa kgololego; mme e tla boela kwa kgosaneng. Ke boswa jwa yone fela—ka ga bomorwaayone—jo bo tla tswelelang e le jwa bone.
18  Mme kgosana e se ka ya tsaya boswa bope jwa batho gore e ba pateletse go tswa mo thuong ya bone. E neye bomorwaayone boswa go tswa mo thuong ya yone, gore batho ba me ba se ka ba gasama mongwe le mongwe go tswa mo thuong ya gagwe.’”
19  Mme a ntlisa ka tsela ya botseno e e neng e le kafa thoko ga kgoro a nkisa kwa diphaposing tsa bojelo tse di boitshepo, tsa baperesiti, tse di neng di lebile kwa bokone, mme bona! go ne go na le lefelo foo mo matlhakoreng oomabedi a a ka kwa morago go ela kafa bophirima.
20  Mme a nthaya a re: “Leno ke lefelo le baperesiti ba tla bedisetsang tshupelo ya molato le tshupelo ya boleo mo go lone, le fa ba tla besetsang tshupelo ya dijo tsa ditlhaka teng, gore ba se ka ba tshola sepe ba se isa kwa ntle kwa lolwapeng lo lo kafa ntle gore ba itshepise batho.”
21  Mme a nketshetsa kwa ntle kwa lolwapeng lo lo kafa ntle a mphetisetsa kwa dikoteng tse nnè tsa lolwapa, mme bona! go ne go na le lolwapa fa koteng eno ya lolwapa, le lolwapa fa koteng ele ya lolwapa.
22  Fa dikoteng tse nnè tsa lolwapa go ne go na le malwapana, a le boleele jwa dikubita di le masome a manè le boatlhamo jwa di le masome a mararo. Ka bonè jwa one a na le dikago tse di mo sekhutlong a ne a na le selekanyo se se lekanang.
23  Mme go ne go na le mola go a dikologa, go a dikologa ka bonè jwa one, mme go ne go dirilwe mafelo a go bedisetsa kafa tlase ga mela eno go a dikologa.
24  Foo a nthaya a re: “Ano ke matlo a ba ba bedisang, kwa badiredi ba Ntlo ba bedisang setlhabelo sa batho teng.”
37  Seatla sa ga Jehofa se ne sa itshupa se le mo go nna, mo a neng a ntlisa ka moya wa ga Jehofa mme a mpaya fa fatshe mo gare ga lebala la mokgatšha, mme o ne o tletse marapo.
2  Mme a dira gore ke fete fa go one go a dikologa, mme bona! go ne go na le a mantsi thata mo godimo ga lebala la mokgatšha mme bona! a ne a omeletse thata.
3  Mme a simolola go nthaya a re: “Morwa motho, a marapo ano a ka boa a tshela gape?” Foo ka re: “Morena Molaodimogolo Jehofa, ke wena o itseng sentle.”
4  Mme a tswelela a nthaya a re: “Porofetela marapo ano, mme o a reye o re, ‘Lona marapo a a omeletseng, utlwang lefoko la ga Jehofa:
5  “‘Morena Molaodimogolo Jehofa o reile marapo ano a re: “Bonang, ke tsenya mohemo mo go lona, mme lo tla tshela.
6  Ke tla baya mesifa mo go lona ke bo ke dira gore go tle nama mo go lona, mme ke tla lo manega letlalo ke bo ke tsenya mohemo mo go lona, mme lo tla tshela; mme lo tla itse gore ke nna Jehofa.”’”
7  Mme ke ne ka porofeta fela jaaka ke ne ke laetswe. Mme modumo wa simolola go utlwala fela fa ke porofeta, mme bona, go ne go na le go tlharakana, mme marapo a simolola go atamela, lerapo mo lerapong la lone.
8  Mme ka leba, mme bona! mesifa le nama tsa simolola go tla mo go one mme letlalo la simolola go manegwa kwa godimo ga one. Mme fa e le mohemo, o ne o seyo mo go one.
9  Mme a tswelela a nthaya a re: “Porofetela phefo. Porofeta, wena morwa motho, mme o reye phefo o re, ‘Morena Molaodimogolo Jehofa o buile jaana: “Wena phefo, tla go tswa kwa diphefong tse nnè, mme o budulele batho bano ba ba bolailweng, gore ba tshele.”’”
10  Mme ka porofeta fela jaaka a ne a ntaotse, mme mohemo wa tsena mo go bone, mme ba simolola go tshela le go ema ka dinao, mophato o mogolo fela thata wa sesole.
11  Mme a tswelela a nthaya a re: “Morwa motho, fa e le ka marapo ano, ke botlhe ba ntlo ya Iseraele. Bona, ba re, ‘Marapo a rona a omeletse, le tsholofelo ya rona e nyeletse. Re kgaoletswe ruri.’
12  Ka jalo porofeta, mme o ba reye o re, ‘Morena Molaodimogolo Jehofa o buile jaana: “Bona, ke bula mafelo a lona a go fitlhela, mme ke tla lo ntsha mo mafelong a lona a go fitlhela, lona batho ba me, ke lo tlisa mo lefatsheng la Iseraele.
13  Mme lo tla itse gore ke nna Jehofa fa ke bula mafelo a lona a go fitlhela le fa ke lo ntsha mo mafelong a lona a go fitlhela, lona batho ba me.”’
14  ‘Ke tla tsenya moya wa me mo go lona, mme lo tla tshela, e bile ke tla lo nnisa mo lefatsheng la lona; mme lo tla itse gore nna Jehofa, ke buile e bile ke go dirile,’ go bua Jehofa.”
15  Mme lefoko la ga Jehofa la tswelela go tla mo go nna, le re:
16  “Mme fa e le wena, morwa motho, itseele thobane mme o kwale jaana mo go yone, ‘Ya ga Juda le ya bomorwa Iseraele balekane ba gagwe.’ Mme o tseye thobane e nngwe o kwale jaana mo go yone, ‘Ya ga Josefa, thobane ya ga Eferaime, le botlhe ba ntlo ya Iseraele balekane ba gagwe.’
17  Mme o dire gore di atamalane go nna thobane e le nngwe fela mo go wena, mme di tla nna e le nngwe fela mo seatleng sa gago.
18  Mme fa bomorwa batho ba gaeno ba simolola go go raya ba re, ‘A ga o kitla o re bolelela gore dilo tseno di kaya eng mo go wena?’
19  o bue le bone o re, ‘Morena Molaodimogolo Jehofa o buile jaana: “Bona, ke tsaya thobane ya ga Josefa, e e mo seatleng sa ga Eferaime, le ditso tsa ga Iseraele balekane ba gagwe, mme ke ba baya mo go yone, ke gore, thobane ya ga Juda, mme ke tla ba dira thobane e le nngwe fela, mme ba tla nna bangwe fela mo seatleng sa me.”’
20  Mme dithobane tse o kwalang mo go tsone di nne mo seatleng sa gago fa pele ga matlho a bone.
21  “Mme o bue le bone o re, ‘Morena Molaodimogolo Jehofa o buile jaana: “Bona, ke tsaya bomorwa Iseraele mo gare ga ditšhaba tse ba ileng kwa go tsone, mme ke tla ba phutha mmogo mo tikologong ke ba tlisa mo lefatsheng la bone.
22  Mme ke tla ba dira setšhaba se le sengwe fela mo lefatsheng, mo dithabeng tsa Iseraele, mme kgosi ya bone botlhe e tla nna kgosi e le nngwe fela, mme ga ba kitla ba tlhola ba tswelela e le ditšhaba tse pedi, le fa e le go tlhola ba kgaoganngwa go nna magosi a mabedi.
23  Mme ga ba kitla ba tlhola ba iteswafatsa ka medingwana ya bone e e makgapha le ka dilo tsa bone tse di ferosang sebete le ka ditlolo tsa bone tsotlhe; mme ke tla ba boloka mo mafelong a bone otlhe a bonno a ba leofileng mo go one, mme ke tla ba phepafatsa, mme ba tla nna batho ba me, le nna ke tla nna Modimo wa bone.
24  “‘“Mme motlhanka wa me Dafide o tla nna kgosi ya bone, ba tla nna le modisa a le mongwe fela botlhe; ba tla tsamaya mo ditshwetsong tsa me tsa boatlhodi, ba boloke melao ya me, ba bo ba e diragatse.
25  Ba tla nna mo lefatsheng le ke le neileng motlhanka wa me, Jakobe, le borraalonamogologolwane ba neng ba nna mo go lone, ba tla nna mo go lone, bone le barwa ba bone le barwa ba barwa ba bone ka bosakhutleng, mme Dafide motlhanka wa me o tla nna kgosana ya bone ka bosakhutleng.
26  “‘“Mme ke tla dira kgolagano ya kagiso le bone; ba tla nna le kgolagano e e nnang ka bosakhutleng. Ke tla ba baya ke bo ke ba ntsifatsa ke bo ke baya lefelo la me le le boitshepo mo gare ga bone ka bosakhutleng.
27  Mme motlaagana wa me o tla nna kwa godimo ga bone, mme ruri ke tla nna Modimo wa bone, mme bone ba tla nna batho ba me.
28  Mme ditšhaba di tla itse gore nna, Jehofa, ke itshepisa Iseraele fa lefelo la me le le boitshepo le nna mo gare ga bone ka bosakhutleng.”’”
45  “‘Mme fa lo aba lefatshe go nna boswa, lo isetse Jehofa moneelo, kabelo e e boitshepo e e tswang mo lefatsheng; fa e le ka boleele jwa yone, e nne boleele jwa dikubita di le dikete di le masome a mabedi le botlhano, mme fa e le ka bophara jwa yone, e nne dikete di le lesome. E tla bo e le kabelo e e boitshepo mo melelwaneng yotlhe ya yone mo tikologong yotlhe.
2  Mo go yone lefelo le le boitshepo le tla nna le makgolo a matlhano mo letlhakoreng lengwe le lengwe, le dirilwe go nna matlhakore a le manè a a lekalekanang go le dikologa; mme le tla nna le dikubita di le masome a matlhano mo letlhakoreng lengwe le lengwe e le mafulo a lone.
3  Mme mo selekanyong seno o lekanye boleele jwa dikete di le masome a mabedi le botlhano le boatlhamo jwa dikete di le lesome, mme lefelo le le boitshepo le tla nna mo go sone, selo se se boitshepotshepo.
4  Le tla nna kabelo e e boitshepo mo lefatsheng ya baperesiti, badiredi ba lefelo le le boitshepo, ba ba atamelang ba tla go direla Jehofa. Mme e tla nna lefelo la bone la matlo, le lefelo le le itshepileng la lefelo le le boitshepo.
5  “‘Le tla nna le boleele jwa dikete di le masome a mabedi le botlhano le boatlhamo jwa dikete di le lesome. E tla nna la Balefi, badiredi ba Ntlo. Ba tla rua diphaposi tsa bojelo di le masome a mabedi.
6  “‘Mme lo tla ntsha boatlhamo jwa dikete di le tlhano le boleele jwa dikete di le masome a mabedi le botlhano e le thuo ya motse, fela jaaka moneelo o o boitshepo. E tla nna ya ntlo yotlhe ya Iseraele.
7  “‘Mme kafa letlhakoreng leno le kafa letlhakoreng lele la moneelo o o boitshepo le thuo ya motse, fa thoko ga moneelo o o boitshepo le fa thoko ga thuo ya motse, kgosana e tla nna le sengwe kafa letlhakoreng la bophirima go ela ntlheng ya bophirima le sengwe kafa letlhakoreng la botlhaba go ela ntlheng ya botlhaba. Mme boleele bo tla bo bo le fela jaaka nngwe ya dikabelo, go tswa molelwaneng wa bophirima go ya molelwaneng wa botlhaba.
8  Fa e le lefatshe lone, e tla nna la gagwe e le thuo mo Iseraele. Mme dikgosana tsa me ga di kitla di tlhola di tshwara batho ba me setlhogo, mme ba tla naya ba ntlo ya Iseraele lefatshe malebana le ditso tsa bone.’
9  “Morena Molaodimogolo Jehofa o buile jaana, ‘Go lekane ka lona, lona dikgosana tsa Iseraele!’ “‘Tlosang thubakanyo le thopo, mme lo dire tshiamiso le tshiamo. Tlogelang go gapela batho ba me dithoto,’ go bua Morena Molaodimogolo Jehofa.
10  ‘Lo nne le dikale tse di tlhomameng le ifa e e tlhomameng le selekanyo se se tlhomameng sa bata.
11  Fa e le selekanyo sa ifa le sa bata, go nne le selekanyo se le sengwe fela se se beilweng, gore selekanyo sa bata se tshole nngwesomeng ya selekanyo sa homere le nngwesomeng ya selekanyo sa homere se tshole selekanyo sa ifa; mme selekanyo sa homere se nne le selekanyo sa sone se se batlegang.
12  Mme shekele ke digera di le masome a mabedi. Dishekele di le masome a mabedi, dishekele di le masome a mabedi le botlhano, dishekele di le lesome le botlhano e nne selekanyo sa lona sa mane.’
13  “‘Ono ke moneelo o lo tshwanetseng go o ntsha, karolo ya borataro ya ifa e tswa mo selekanyong sa homere sa korong, le karolo ya borataro ya ifa e tswa mo selekanyong sa homere sa barele;
14  mme fa e le kabelo ya leokwane yone, go na le selekanyo sa bata sa leokwane. Bata ke nngwesomeng ya selekanyo sa koro. Dibata di le lesome ke selekanyo sa homere; ka gonne dibata di le lesome ke selekanyo sa homere.
15  Le nku e le nngwe go tswa mo letsomaneng, go tswa mo go di le makgolo a mabedi tsa diruiwa tsa Iseraele, ya tshupelo ya dijo tsa ditlhaka le ya tshupelo e e fisiwang e feletse le ya ditlhabelo tsa kabalano, go ba direla tetlanyo,’ go bua Morena Molaodimogolo Jehofa.
16  “‘Fa e le batho botlhe ba lefatshe bone, ba tla rwala boikarabelo jwa moneelo ono mo kgosaneng ya Iseraele.
17  Mme ditshupelo tse di fisiwang di feletse le tshupelo ya dijo tsa ditlhaka le tshupelo ya senō e tla nna boikarabelo jwa kgosana mo meletlong le ka nako ya bongwedi ba basha le ka bosabata, ka dipaka tsotlhe tsa meletlo tsa ntlo ya Iseraele. Ke ene a tla isang tshupelo ya boleo le tshupelo ya dijo tsa ditlhaka le tshupelo e e fisiwang e feletse le ditlhabelo tsa kabalano, gore a direle ba ntlo ya Iseraele tetlanyo.’
18  “Morena Molaodimogolo Jehofa o buile jaana, ‘Mo kgweding ya ntlha, mo letsatsing la ntlha la kgwedi, o tseye powana, e tonanyana ya motlhape, e e itekanetseng sentle, mme o itshekise lefelo le le boitshepo mo boleong.
19  Mme moperesiti a tseye mangwe a madi a tshupelo ya boleo a a beye mo mophakwaneng wa Ntlo le mo dikhutlong tse nnè tsa serepodi se se dikologileng sebeso le mo mophakwaneng wa kgoro ya lolwapa lo lo kwa teng.
20  Ke kafa o tla dirang ka gone mo letsatsing la bosupa mo kgweding ka ntlha ya motho ope yo o dirang phoso le ka ntlha ya motho ope yo o se nang maitemogelo; mme lo direle Ntlo tetlanyo.
21  “‘Mo kgweding ya ntlha, mo letsatsing la bolesome le bonè la kgwedi, lo nne le tlolaganyo. Go jewe dikuku tse di sa bedisiwang e le moletlo wa malatsi a le supa.
22  Mme mo letsatsing leo, kgosana e intshetse e bo e ntshetse batho botlhe ba lefatshe powana e le tshupelo ya boleo.
23  Mme malatsi a le supa a moletlo a a ntshe dipowana di le supa le diphelefu di le supa tse di itekanetseng sentle go nna tshupelo e e fisiwang e feletse e e yang kwa go Jehofa, letsatsi le letsatsi malatsi a le supa, le podi e tonanyana go nna tshupelo ya boleo letsatsi le letsatsi.
24  Gape a ntshe ifa ya powana le ifa ya phelefu go nna tshupelo ya dijo tsa ditlhaka, mme fa e le leokwane lone, hine ya ifa.
25  “‘Mo kgweding ya bosupa, mo letsatsing la bolesome le botlhano la kgwedi, mo moletlong, a ntshe tse di tshwanang le tseno malatsi a le supa, go tshwana le tshupelo ya boleo, le tshupelo e e fisiwang e feletse, le tshupelo ya dijo tsa ditlhaka le leokwane.’”
23  Mme lefoko la ga Jehofa la tla mo go nna, le re:
2  “Morwa motho, go ne go na le basadi ba babedi, barwadi ba mosadi a le mongwe.
3  Mme ba simolola go nna diaka kwa Egepeto. Ba ne ba dira boaka mo bosheng jwa bone. Mabele a bone a ne a tamolwa koo, mme ba ne ba tobetsa dihuba tsa bokgarebane jwa bone koo.
4  Mme maina a bone e ne e le Ohola yo mogolwane le Oholiba monnawe, ba ne ba nna ba me mme ba simolola go belega bana ba basimane le bana ba basetsana. Fa e le maina a bone, Ohola ke Samarea, mme Oholiba ke Jerusalema.
5  “Mme Ohola a simolola go nna seaka, a sa ntse a le mo taolong ya me, mme a nna a eletsa thata ba ba mo ratang ka lorato lo lo tukang, e bong Baasiria, ba ba neng ba le gaufi,
6  balaodi ba ba apereng letsela le le bobududu, le bathusa babusi—botlhe e le makau a a eletsegang, bapalami ba dipitse ba tsamaya ka dipitse.
7  Mme a tswelela a ntshetsa boaka jwa gagwe mo go bone, barwa ba ba gaisang botlhe fela ba Asiria; mme a iteswafatsa ka botlhe ba a neng a ba eletsa thata—le ka medingwana ya bone e e makgapha.
8  Mme a se ka a tlogela maakafalo a gagwe a a a tshotseng kwa Egepeto, gonne ba ne ba letse le ene mo bosheng jwa gagwe, mme ke bone ba ba neng ba tobetsa sehuba sa bokgarebane jwa gagwe mme ba nna ba tshololela go akafala ga bone mo go ene.
9  Ka jalo ke ne ka mo tsenya mo seatleng sa ba ba mo ratang ka lorato lo lo tukang, mo seatleng sa bomorwa Asiria, ba a neng a ba eleditse thata.
10  Ke bone ba ba neng ba bipolola bosaikategang jwa gagwe. Ba ne ba tsaya bomorwawe le bomorwadie, mme ene ba mmolaya ka tšhaka. Mme a nna matlhabisa ditlhong mo basading, mme ba ne ba diragatsa ditiro tsa katlholo mo go ene.
11  “E rile monnawe e bong Oholiba a go bona, foo a dirisa keletso ya gagwe ya senama ka tsela e e senyang go mo feta, le boaka jwa gagwe go feta kgokafalo ya ga mogolowe.
12  O ne a eletsa bomorwa Asiria thata, balaodi le bathusa babusi ba ba neng ba le gaufi, ba apere ka mokgwa o o tshwanetseng, bapalami ba dipitse ba tsamaya ka dipitse—botlhe e le makau a a eletsegang.
13  Mme ka bona gore, ka gonne o ne a iteswafaditse, boobabedi ba ne ba na le tsela e le nngwe fela.
14  Mme a nna a oketsa ditiro tsa gagwe tsa boaka fa a bona banna ba ba setilweng mo loboteng, ditshwantsho tsa Bakaladia di setilwe ka bohibidu jo bo galotseng,
15  ba ikgatlhile ka meitlamo mo dinōkeng tsa bone, ka dithathelela tlhogo tse di lepelelang mo ditlhogong tsa bone, ba bonala jaaka batlhabani, botlhe fela, setshwano sa bomorwa Babelona, Bakaladia go ya ka lefatshe le ba tsholetsweng mo go lone.
16  Mme a simolola go ba eletsa thata fa matlho a gagwe a ba bona mme a romela barongwa kwa go bone kwa Kaladia.
17  Bomorwa Babelona ba nna ba tsena kwa go ene, kwa bolaong jwa ditiro tse di bontshang lorato, ba mo leswafatsa ka go akafala ga bone; a tswelela pele a leswafadiwa ke bone, mme moya wa gagwe wa simolola go ba fularela o ferogile sebete.
18  “Mme a nna a bipolola ditiro tsa gagwe tsa boaka le go bipolola bosaikategang jwa gagwe, mo e leng gore moya wa me o ne wa mo fularela ka go feroga sebete mme ka mo tlogela, fela jaaka moya wa me o ne wa fularela morwadiarraagwe ka go feroga sebete mme ka mo tlogela.
19  Mme a nna a ntsifatsa ditiro tsa gagwe tsa boaka go fitlha mo a neng a gakologelwa malatsi a bosha jwa gagwe, fa a ne a nna seaka mo lefatsheng la Egepeto.
20  Mme a nna a eletsa thata ka mokgwa wa bagadingwana ba batho ba tokololo ya bone ya nama e tshwanang le tokololo ya nama ya diesele tse ditonanyana le ba serwe sa bone sa tsalo se tshwanang le serwe sa tsalo sa dipitse tse ditonanyana.
21  Mme o ne wa tswelela o tlhoma mogopolo mo boitshwarong jo bo repileng jwa bosha jwa gago ka go tobediwa sehuba sa gago go tloga kwa Egepeto go ya pele, ka ntlha ya mabele a bosha jwa gago.
22  “Ka jalo, wena Oholiba, Morena Molaodimogolo Jehofa o buile jaana, ‘Bona, ke dira gore batho ba o ba ratang ka lorato lo lo tukang ba go tsogologele, ba moya wa gago o ba fularetseng ka go feroga sebete, mme ke tla dira gore ba go tsogologele go tswa matlhakoreng otlhe,
23  bomorwa Babelona le Bakaladia botlhe, Pekode le Shoa le Koa, ba le mmogo le bomorwa Asiria botlhe, makau a a eletsegang, balaodi le bathusa babusi botlhe fela, batlhabani le ba ba biditsweng, ba palame dipitse, botlhe fela.
24  Mme ba tla go tsogologela ka go tlharakana ga dikara tsa ntwa le maotwana, ka phuthego ya ditšhaba, ka thebe e kgolo le thejana le tlhoro ya phemelo. Ba tla go tsogologela go tswa tikologong yotlhe, mme ke tla ba naya katlholo, mme ba tla go atlhola ka dikatlholo tsa bone.
25  Mme ke tla bontsha tlhoafalo ya me kgatlhanong le wena, mme ba tla tsaya kgato kgatlhanong le wena ka tšararego. Nko ya gago le ditsebe tsa gago ba tla di tlosa, mme mo go setseng ga gago go tla wa ka tšhaka. Ba tla tsaya bomorwao le bomorwadio, mme mo go setseng ga gago go tla lailwa ke molelo.
26  Mme ruri ba tla go apola diaparo tsa gago mme ba tseye dilwana tsa gago tse dintle.
27  Mme ke tla dira gore boitshwaro jwa gago jo bo repileng bo kgaotse mo go wena, le boaka jwa gago bo tlosiwe mo lefatsheng la Egepeto; mme ga o kitla o tsholeletsa matlho a gago kwa go bone, mme ga o kitla o gakologelwa Egepeto gape.’
28  “Gonne Morena Molaodimogolo Jehofa o buile jaana, ‘Bona, ke go tsenya mo seatleng sa ba o ba tlhoileng, mo seatleng sa ba moya wa gago o ba fularetseng ka go feroga sebete.
29  Mme ba tla go tseela kgato ka letlhoo mme ba tlose matswela otlhe a gago a go dira ka natla ba go tlogele o sa ikatega e bile o sa tswala; mme go sa tswala ga ditiro tsa gago tsa kgokafalo le boitshwaro jwa gago jo bo repileng le ditiro tsa gago tsa boaka di tla bipololwa.
30  O tla dirwa dilo tseno ka ntlha ya go sala ga gago ditšhaba morago jaaka seaka, ka lebaka la gore o ne wa iteswafatsa ka medingwana ya bone e e makgapha.
31  O tsamaile ka tsela ya ga morwadiarrago; mme ke tla tshwanelwa ke go tsenya senwelo sa gagwe mo seatleng sa gago.’
32  “Morena Molaodimogolo Jehofa o buile jaana, ‘O tla nwa senwelo sa ga morwadiarrago, se se boteng e bile se atlhame. Wena o tla nna selo sa go tshegwa le go sotlwa, senwelo se se nang le mo gontsi.
33  O tla tladiwa ka botagwa le khutsafalo, ka senwelo sa kakabalo le sa kgakgabalo, senwelo sa ga morwadiarrago Samarea.
34  Mme o tla tshwanelwa ke go se nwa o bo o se minolose, o phure dikapetla tsa sone tsa letsopa, le mabele a gago o tla a kumola. “Gonne nna ke buile,” go bua Morena Molaodimogolo Jehofa.’
35  “Ka jalo Morena Molaodimogolo Jehofa o buile jaana, ‘Ka lebaka la gore o ntebetse mme wa mphuralela, le wena sikara boitshwaro jwa gago jo bo repileng le ditiro tsa gago tsa boaka.’”
36  Mme Jehofa a tswelela a nthaya a re: “Morwa motho, a o tla atlhola Ohola le Oholiba o bo o ba bolelela dilo tsa bone tse di makgapha?
37  Gonne ba dirile boaka e bile diatla tsa bone di na le madi, gape ba dirile boaka le medingwana ya bone e e makgapha. Mme, kwantle ga moo, barwa ba bone ba ba neng ba ba ntsholetse ba ba raladitse molelo ba ba isa kwa go yone go nna dijo.
38  Mo godimo ga moo, seno ke se ba se ntirileng: Ba leswafaditse lefelo la me le le boitshepo mo letsatsing leo, mme ba itshepolotse bosabata ba me.
39  Mme fa ba sena go bolaya bomorwaabone ba ba bolaela medingwana ya bone e e makgapha ba ne ba tla mo lefelong la me le le boitshepo mo letsatsing leo go tla go le itshepolola, mme bona! seo ke se ba se dirileng mo gare ga ntlo ya me.
40  Mme mo godimo ga moo, e rile ba simolola go roma kwa banneng ba ba tswang kgakala, ba go neng go rometswe barongwa kwa go bone, bona! ba ne ba tla, ba ka ntlha ya bone o neng wa tlhapa, wa itshasa matlho, wa ba wa ikgabisa ka mekgabisa.
41  Mme o ne wa nna mo sekanamelong se se galalelang, go baakantswe tafole fa pele ga sone, mme wa baya maswalo a me le leokwane la me mo go yone.
42  Mme go ne go na le modumo wa boidiidi jo bo iketlileng mo go ene, mme go ne go na le matagwa a a neng a tswa kwa nageng a tlisiwa mo banneng ba bontsintsi jwa batho, mme ba tsenya maseka mo diatleng tsa basadi le dirwalo tse dintle mo ditlhogong tsa bone.
43  “Mme ka bua ka ene yo o neng a onaditswe ke boaka ka re, ‘Jaanong o tla nna a dira boaka jwa gagwe, ene ka boene.’
44  Mme ba nna ba tsena kwa go ene, fela jaaka motho a tsena kwa mosading yo e leng seaka; ba tsena jalo kwa go Ohola le Oholiba jaaka basadi ba boitshwaro jo bo repileng.
45  Mme fa e le ka banna ba ba siameng, ke bone ba ba tla mo atlholang ka katlholo ya basadi ba baakafadi le ka katlholo ya basadi ba ba tshololang madi; gonne ke basadi ba baakafadi, mme diatla tsa bone di na le madi.
46  “Gonne Morena Molaodimogolo Jehofa o buile jaana, ‘Go tla dirwa gore phuthego e ba tsogologele mme ba tla dirwa selo se se tshosang le sengwe sa go gapiwa.
47  Mme phuthego e ba kgobotletse ka maje, mme ba tla kgaolwa ka ditšhaka tsa bone. Ba tla bolaya bomorwaabone le bomorwadiabone, mme ba tla fisa matlo a bone ka molelo.
48  Mme ruri ke tla dira gore boitshwaro jo bo repileng bo kgaotse mo lefatsheng, mme basadi botlhe ba tla tshwanelwa ke go itetla gore ba siamisiwe, gore ba se ka ba dira kafa boitshwarong jwa lona jo bo repileng.
49  Mme ba tla tlisa boitshwaro jwa lona jo bo repileng mo go lona, mme lo tla sikara maleo a medingwana ya lona e e makgapha; mme lo tla itse gore ke nna Morena Molaodimogolo Jehofa.’”
42  Mme ka iketlo a ntlisa mo lolwapeng lo lo kafa ntle ka tsela e e yang ntlheng ya bokone. Mme a ntlisa mo diphaposing tsa bojelo tse di tshwaraganeng tse di neng di le fa pele ga lefelo le le lomologileng le le neng le le kwa pele ga kago e e kafa bokone.
2  Fa pele ga boleele jwa dikubita tse di lekgolo go ne go na le botseno jo bo kafa bokone, mme boatlhamo e ne e le dikubita di le masome a matlhano.
3  Fa pele ga dikubita di le masome a mabedi tse e neng e le tsa lolwapa lo lo kafa teng le fa pele ga bophaphatho jo e neng e le jwa lolwapa lo lo kafa ntle go ne go na le maribela a lebagane le maribela a na le matlhatlaganyane a le mararo.
4  Mme fa pele ga diphaposi tsa bojelo go ne go na le tselana ya dinao ya boatlhamo jwa dikubita di le lesome e ya kafa teng, tsela ya kubita e le nngwe, mme dikgoro tsa tsone di ne di le kafa bokone.
5  Mme fa e le diphaposi tsa bojelo, tse di kwa godimodimo di ne di le dikhutshwane, gonne maribela a ne a di fokoditse, go feta tse di kwa tlasetlase le go feta tse di fa gare, malebana le kago.
6  Gonne di ne di le ka matlhatlaganyane a le mararo, mme di ne di se na dipilara jaaka dipilara tsa malwapa. Ke gone ka moo go neng go fokoditswe sebaka se se fetang sa tse di kwa tlasetlase le sa tse di fa gare go tswa mo bodilong.
7  Mme lobota lwa maje lo lo neng lo le kafa ntle lo ne lo le gaufi le diphaposi tsa bojelo go ya ntlheng ya lolwapa lo lo kafa ntle fa pele ga diphaposi tse dingwe tsa bojelo. Boleele jwa lone e ne e le dikubita di le masome a matlhano.
8  Gonne boleele jwa diphaposi tsa bojelo tse di neng di le ntlheng ya lolwapa lo lo kafa ntle e ne e le dikubita di le masome a matlhano, mme, bona! fa pele ga tempele e ne e le dikubita di le lekgolo.
9  Mme go tswa kwa tlase ga diphaposi tseno tsa bojelo tsela ya botseno e ne e le ntlheng ya botlhaba, fa motho a tsena mo go tsone a tswa kwa lolwapeng lo lo kafa ntle.
10  Mo boatlhamong jwa lobota lwa maje lwa lolwapa go ya kafa ntlheng ya botlhaba, fa pele ga lefelo le le lomologileng le fa pele ga kago, go ne go na le diphaposi tsa bojelo.
11  Mme go ne go na le tsela fa pele ga tsone e e jaaka ponalo ya diphaposi tsa bojelo tse di neng di le kafa ntlheng ya bokone, boleele jwa tsone bo ne bo ntse jalo le boatlhamo jwa tsone bo ne bo ntse jalo; mme dikgoro tsa tsone tsotlhe tsa go tswa di ne di tshwana, le dipolane tsa tsone di tshwana le dikgoro tsa tsone di tshwana.
12  Kgoro e e kwa tlhogong ya tsela e ne e ntse jaaka dikgoro tsa diphaposi tsa bojelo tse di neng di le kafa ntlheng ya borwa, tsela e e fa pele ga lobota lwa maje lo lo tshwanang go ya ntlheng ya botlhaba, fa motho a tsena mo go tsone.
13  Mme a nthaya a re: “Diphaposi tsa bojelo tsa bokone le diphaposi tsa bojelo tsa borwa tse di fa pele ga lefelo le le lomologileng, ke diphaposi tse di boitshepo tsa bojelo, kwa baperesiti ba ba atamelang Jehofa ba jang dilo tse di boitshepotshepo teng. Ba baya dilo tse di boitshepotshepo koo le tshupelo ya dijo tsa ditlhaka le tshupelo ya boleo le tshupelo ya molato, ka gonne lefelo leo le boitshepo.
14  Fa baperesiti ba sena go tsena, ga ba kitla ba tswa mo lefelong le le boitshepo ba ya kwa lolwapeng lo lo kwa ntle, mme ba tla baya diaparo tsa bone koo tse ka tlwaelo ba direlang ba le mo go tsone, gonne bone ke sengwe se se boitshepo. Ba tla apara diaparo tse dingwe, mme ba atamele se se amanang le batho.”
15  Mme a fetsa dilekanyo tsa ntlo e e kafa teng, mme a nketsha ka tsela ya kgoro e e lebileng kwa botlhaba, mme a e lekanya gotlhe fela.
16  A lekanya letlhakore le le kwa botlhaba ka lotlhaka lo lo lekanyang. E ne e le matlhaka a le makgolo a le matlhano, ka lotlhaka lo lo lekanyang, go dikologa.
17  A lekanya letlhakore le le kwa bokone, matlhaka a le makgolo a le matlhano, ka lotlhaka lo lo lekanyang, go dikologa.
18  A lekanya letlhakore le le kwa borwa, matlhaka a le makgolo a le matlhano, ka lotlhaka lo lo lekanyang.
19  A potologela ntlheng ya bophirima. A lekanya matlhaka a le makgolo a le matlhano, ka lotlhaka lo lo lekanyang.
20  A e lekanya matlhakore oomanè. E ne e na le lobota go e dikologa, ka boleele jwa matlhaka a le makgolo a le matlhano le boatlhamo jwa matlhaka a le makgolo a le matlhano, go kgaoganya fa gare ga se se boitshepo le se se seng boitshepo.
22  Mme lefoko la ga Jehofa la tswelela go tla mo go nna, le re:
2  “Fa e le wena, morwa motho, a o tla atlhola, a o tla atlhola motse o o nang le molato wa madi o bo o dira gore o itse dilo tsa one tsotlhe tse di makgapha?
3  Mme o re, ‘Morena Molaodimogolo Jehofa o buile jaana: “Wena motse o o tshololang madi mo gare ga one go fitlha nako ya one e tla, le o o dirileng medingwana e e makgapha mo teng ga one gore e nne o o seng phepa,
4  o na le molato ka ntlha ya madi a gago a o a tsholotseng, e bile o itshekologile ka ntlha ya medingwana ya gago e e makgapha e o e dirileng. O atametsa malatsi a gago, mme o tla goroga mo dingwageng tsa gago. Ke gone ka moo ke tshwanetseng ka go dira selo sa go kgobiwa mo ditšhabeng le go sotliwa mo mafatsheng otlhe.
5  Mafatshe a a gaufi le a a kgakala le wena a tla go sotla, wena yo o leina le seng phepa, yo o tletseng tlhakatlhakano.
6  Bona! Dikgosana tsa Iseraele di itshupile di le mo go wena, nngwe le nngwe e ineetse mo lebogong la yone ka boikaelelo jwa go tsholola madi.
7  Ba tshwere rre le mme ka lenyatso mo go wena. Ba tsieditse moagi wa moeng mo go wena. Ba tshwere ngwana yo o se nang rre setlhogo mo go wena.”’”
8  “‘O nyaditse mafelo a me a a boitshepo, le bosabata ba me o ba itshepolotse.
9  Ba ba senyang batho leina ka tlhamalalo ba itshupile ba le mo go wena ka boikaelelo jwa go tsholola madi; mme ba jele mo dithabeng ba le mo go wena. Ba dirile boitshwaro jo bo repileng mo gare ga gago.
10  Ba bipolotse bosaikategang jwa ga rre mo go wena; ba tlhabisitse ditlhong mosadi mo go wena yo o seng phepa ka ntlha ya go bona kgwedi.
11  Mme monna o dirile selo se se makgapha le mosadi wa molekane wa gagwe, e bile monna o leswafaditse ngwetsi ya gagwe ka boitshwaro jo bo repileng; mme monna o tlhabisitse ditlhong kgaitsadie, morwadia rraagwe, mo go wena.
12  Ba tsere pipamolomo mo go wena ka boikaelelo jwa go tsholola madi. O tsere morokotso le koketso e ntsi thata, mme o nna o bapala mo balekaneng ba gago ka bothubaki le ka go tsietsa, mme nna o ntebetse,’ go bua Morena Molaodimogolo Jehofa.
13  “‘Mme bona! Ke opile diatla ka ntlha ya papadi ya gago ya tshiamololo e o e dirileng, le ka ntlha ya ditiro tsa gago tsa tshololo ya madi tse di itshupileng di le mo go wena.
14  A pelo ya gago e tla nna e itshokile kgotsa diatla tsa gago di tla naya nonofo mo malatsing a fa ke go tseela kgato? Nna, Jehofa, ke buile mme ke tla tsaya kgato.
15  Mme ke tla go gasamisa mo ditšhabeng ke bo ke go phatlalatse mo mafatsheng, mme ke tla senya boitshekologo jwa gago ke bo tlosa mo go wena.
16  Ruri o tla itshepololwa mo teng ga gago fa pele ga matlho a ditšhaba, mme o tla itse gore ke nna Jehofa.’”
17  Mme lefoko la ga Jehofa la tswelela go tla mo go nna, le re:
18  “Morwa motho, ba ntlo ya Iseraele ba fetogile manyelo mo go nna. Botlhe fela ke kgotlho le thini le tshipi le lloto mo gare ga leubelo. Ba fetogile manyelo a mantsi, a selefera.
19  “Ka jalo Morena Molaodimogolo Jehofa o buile jaana, ‘Ka lebaka la gore lotlhe lo fetogile manyelo a mantsi jalo, ka jalo ke lo phuthela mmogo mo gare ga Jerusalema.
20  Jaaka fa go phuthwa selefera le kgotlho le tshipi le lloto le thini e phuthelwa mo gare ga leubelo, gore e budulelwe molelo gore e nyerolosiwe, fela jalo ke tla ba phutha mmogo mo bogaleng jwa me le mo tšararegong ya me, mme ke tla budulela ke dira gore lo nyerologe.
21  Mme ke tla lo phutha mmogo ke bo ke lo budulele molelo wa tšhakgalo ya me, mme lo tla nyerolosiwa mo gare ga gagwe.
22  Jaaka fa go nyerolosiwa selerefa mo gare ga leubelo, fela jalo lo tla nyerolosiwa mo gare ga gagwe; mme lo tla itse gore nna, Jehofa, ke tshololetse tšararego ya me mo go lona.’”
23  Mme lefoko la ga Jehofa la tswelela go tla mo go nna, le re:
24  “Morwa motho, mo reye o re, ‘O lefatshe le le sa ntlafadiwang, le le sa nelwang mo letsatsing la katlholo.
25  Go na le leano la boferefere la baporofeti ba gagwe mo gare ga gagwe, jaaka tau e e kurutlang, e gagolaka se e se tsomileng. Ba kometsa moya. Ba nna ba tsaya letlotlo le dilo tse di tlhwatlhwakgolo. Ba ntsifaditse batlholagadi ba gagwe mo gare ga gagwe.
26  Baperesiti ba gagwe ba diretse molao wa me thubakanyo, mme ba nna ba itshepolola mafelo a me a a boitshepo. Ga ba a dira pharologanyo fa gare ga selo se se boitshepo le selo fela, mme ga ba a itsise sepe fa gare ga selo se se seng phepa le se se phepa, mme ba fitlhetse bosabata ba me matlho a bone, mme ke itshepolotswe mo gare ga bone.
27  Dikgosana tsa gagwe mo gare ga gagwe di tshwana le diphiri tse di gagolakang se di se tsomang mo go tshololeng madi, mo go senyeng meya ka boikaelelo jwa go bona papadi ya tshiamololo.
28  Mme baporofeti ba gagwe ba di diletse ka go tshasa kalaka, ba di bonela selo se e seng sa mmatota mo ponatshegelong le go di direla tiro ya boitseanape ya maaka, ba re: “Morena Molaodimogolo Jehofa o buile jaana,” fa Jehofa ka boene a sa bua.
29  Batho ba lefatshe ba dirile leano la tsietso mme ba kgophotse ka bonokwane, mme ba tshwere setlhogo yo o bogisiwang le yo o humanegileng, e bile ba tsieditse moagi wa moeng kwantle ga tshiamiso.’
30  “‘Mme ke ne ka nna ka batla motho mo gare ga bone yo o neng a tla baakanya lobota lwa maje a ba a ema mo phatlheng fa pele ga me ka ntlha ya lefatshe, gore ke se ka ka le senya; mme ga ke a bona ope.
31  Ka jalo ke tla tshololela katlholo ya me mo go bone. Ke tla ba fedisa ka molelo wa tšhakgalo ya me. Ke tla tlisa tsela ya bone mo tlhogong ya bone,’ go bua Morena Molaodimogolo Jehofa.”
38  Mme lefoko la ga Jehofa la tswelela go tla mo go nna, le re:
2  “Morwa motho, lebisa sefatlhego sa gago kgatlhanong le Gogo wa lefatshe la Magogo, kgosana e kgolo ya Mesheke le Tubale, mme o porofete kgatlhanong le ene.
3  Mme o re, ‘Morena Molaodimogolo Jehofa o buile jaana: “Bona, ke kgatlhanong le wena, wena Gogo, wena kgosana e kgolo ya Mesheke le Tubale.
4  Ruri ke tla go retolola ke bo ke tsenya dikgoge mo ditlhaeng tsa gago mme ke bo ke go tlisa ka mophato wa gago otlhe wa sesole, dipitse le bapalami ba dipitse, botlhe ba apere ka mokgwa o o tshwanetseng, phuthego e kgolo, ka thebe e kgolo le thejana, botlhe ba tshotse ditšhaka;
5  Peresia, Ethiopia le Pute ba na le bone, botlhe ba na le thejana le tlhoro ya phemelo;
6  Gomere le mephato yotlhe ya yone, ntlo ya ga Togarema, ya dikarolo tse di kwa kgakala thata tsa bokone, le mephato yotlhe ya yone, ditšhaba di le dintsi di na le wena.
7  “‘“Iketleetse, mme o ipaakanye, wena le phuthego yotlhe ya gago, ba ba phuthegileng fa thoko ga gago, mme o nne modisa wa bone.
8  “‘“O tla elwa tlhoko morago ga malatsi a le mantsi. Go ela kwa bofelong jwa dingwaga o tla tla mo lefatsheng la batho ba ba busitsweng mo tšhakeng, ba phuthilwe mmogo go tswa mo ditšhabeng di le dintsi, ba phuthetswe mo dithabeng tsa Iseraele, tse ka metlha e ntseng e le lefelo le le swafetseng; lefatshe le le ntshitsweng mo ditšhabeng, kwa ba neng ba nna gone ka polokesego, botlhe fela.
9  Mme o tla tshwanelwa ke go tlhatloga. O tla tsena jaaka matsubutsubu. O tla nna jaaka maru a a bipang lefatshe, wena le mephato yotlhe ya gago le ditšhaba di le dintsi di na le wena.”’
10  “Morena Molaodimogolo Jehofa o buile jaana, ‘Mme go tla diragala mo letsatsing leo gore dilo di tla tla mo pelong ya gago, mme ruri o tla akanya leano le le utlwisang botlhoko;
11  mme o tla re: “Ke tla tsogologela lefatshe la naga e e bulegileng ya selegae. Ke tla tsena mo go ba ba se nang matshwenyego, ba ba ntseng ka polokesego, botlhe ba ntse ba se na lobota, mme ga ba na le fa e le mophakalego le ditswalo.”
12  E tla bo e le gore ke bone thopo e kgolo le gore ke gape mo gogolo, gore ke busetse seatla sa gago mo mafelong a a swafetseng a a nniwang gape le mo bathong ba ba phuthilweng mmogo go tswa mo ditšhabeng, ba ba kokoanyang khumo le thoto, ba ba nnang fa gare ga lefatshe.
13  “‘Sheba le Dedane le bagwebi ba Tareshishe le ditawana tsotlhe tsa yone tse di seriri—ba tla go raya ba re: “A o tsenela go tla go thopa mo gogolo? A o phuthile phuthego ya gago gore o tle go gapa mo gogolo, gore o tseye selefera le gouta, o tseye khumo le thoto, o thope mo gogolo?”’
14  “Ka jalo porofeta, wena morwa motho, mme o reye Gogo o re, ‘Morena Molaodimogolo Jehofa o buile jaana: “A ga o kitla o go itse mo letsatsing leo la fa batho ba me Iseraele ba ntse ka polokesego?
15  Mme ruri o tla tla o tswa kwa lefelong la gago, kwa dikarolong tse di kwa kgakala thata tsa bokone, wena mmogo le ditšhaba di le dintsi, botlhe ba palame dipitse, phuthego e kgolo, tota le mophato o mogolo wa sesole.
16  Mme ruri o tla tsogologela batho ba me Iseraele, jaaka maru a a bipang lefatshe. Go tla diragala go ela kwa bofelong jwa metlha, mme ruri ke tla dira gore o tsogologele lefatshe la me, ka boikaelelo jwa gore ditšhaba di nkitse fa ke iitshepisa mo go wena fa pele ga matlho a bone, wena Gogo.”’
17  “Morena Molaodimogolo Jehofa o buile jaana, ‘A o ntse o ene yo ke neng ka bua kaga gagwe mo metlheng ya pele ka seatla sa batlhanka ba me baporofeti ba Iseraele, ba ba neng ba porofeta mo metlheng eo—mo dingwageng tseo—gore ke go tlise mo go bone?’
18  “‘Mme go tla diragala mo letsatsing leo, mo letsatsing la fa Gogo a tla mo lefatsheng la Iseraele,’ go bua Morena Molaodimogolo Jehofa, ‘gore tšararego ya me e tla tlhatloga e tsena mo nkong ya me.
19  Mme ke tla bua mo tlhoafalong ya me, mo molelong wa tšhakgalo ya me. Eleruri mo letsatsing leo go tla nna le thoromo e kgolo mo lefatsheng la Iseraele.
20  Mme ditlhapi tsa lewatle le dibopiwa tse di fofang tsa magodimo le dibatana tsa naga le digagabi tsotlhe tse di gagabang fa fatshe le batho botlhe ba ba mo lefatsheng ruri ba tla roroma ka ntlha ya me, mme dithaba di tla digelwa fa fatshe le ditsela tse di tlhatlogang di tla wa, mme lobota longwe le longwe lo tla wela fa fatshe.’
21  “‘Mme ke tla mmiletsa tšhaka mo kgaolong ya me yotlhe e e dithaba,’ go bua Morena Molaodimogolo Jehofa. ‘Tšhaka ya mongwe le mongwe e tla tsogologela morwarraagwe.
22  Mme ke tla tsena mo katlholong le ene, ka bolwetse jwa leroborobo le ka madi; mme ke tla nesetsa pula e kgolo ya morwalela le sefako, le molelo le sulefera mo go ene le mo mephatong ya gagwe le mo ditšhabeng tse dintsi tse di tla bong di na le ene.
23  Mme ke tla ikgodisa ke bo ke iitshepisa ke dira gore ke itsiwe fa pele ga matlho a ditšhaba di le dintsi; mme ba tla itse gore ke nna Jehofa.’
32  Mme ga diragala gape gore mo ngwageng wa bolesome le bobedi, mo kgweding ya bolesome le bobedi, mo letsatsing la ntlha la kgwedi, lefoko la ga Jehofa la tla mo go nna, le re:
2  “Morwa motho, tlhabeletsa pina ya khutsafalo kaga Faro kgosi ya Egepeto, mme o mo reye o re, ‘O didimaditswe jaaka tawana e e seriri ya ditšhaba. “‘Mme o ntse o tshwana le setshedi se setonatona sa lewatle mo mawatleng, mme o ne wa nna wa phothosela mo dinokeng tsa gago mme wa nna wa kgobera metsi ka dinao tsa gago le go leswefatsa dinoka tsa one.’
3  “Morena Molaodimogolo Jehofa o buile jaana, ‘Ke tla tsharololela letlowa la me mo godimo ga gago ka phuthego ya ditšhaba di le dintsi, mme ruri di tla go tlisa ka letlowa la me le le gogwang.
4  Mme ke tla go tlogela mo lefatsheng. Ke tla go latlhela mo godimo ga naga. Mme ke tla dira gore dibopiwa tsothe tse di fofang tsa magodimo di age mo go wena, mme ke tla kgotsofatsa dibatana tsa naga tsa lefatshe lotlhe mo go wena.
5  Mme ke tla baya nama ya gago mo dithabeng ke tlatse mekgatšha ka matlakala a gago.
6  Mme ke tla dira gore lefatshe le nwe keleketlo ya gago, e leng madi a gago, mo dithabeng; mme melatswana e tla tladiwa ke mo go tswang mo go wena.’
7  “‘Mme fa o tima ke tla bipa magodimo ke bo ke fifatse dinaledi tsa one. Fa e le letsatsi lone, ke tla le bipa ka maru, mme ngwedi ga e kitla e letla lesedi la yone go phatsima.
8  Dibonesi tsotlhe tsa lesedi kwa magodimong—ke tla di fifatsa ka ntlha ya gago, mme ke tla baya lefifi mo lefatsheng la gago,’ go bua Morena Molaodimogolo Jehofa.
9  “‘Mme ke tla kgopisa pelo ya ditšhaba di le dintsi fa ke tlisa batshwarwa ba ba tswang mo go wena mo gare ga ditšhaba ke ba tlisa mo mafatsheng a o neng o sa a itse.
10  Mme ke tla dira gore ditšhaba di le dintsi di go gakgamalele, mme dikgosi tsa tsone di tla roroma ka letshogo ka ntlha ya gago fa ke kgatikanya tšhaka ya me mo difatlhegong tsa bone, mme di tla roroma nako nngwe le nngwe, mongwe le mongwe ka ntlha ya moya wa gagwe, mo letsatsing la go wa ga gago.’
11  “Gonne Morena Molaodimogolo Jehofa o buile jaana, ‘Tšhaka ya kgosi ya Babelona e tla tla mo go wena.
12  Ke tla dira gore boidiidi jwa gago bo we ka ditšhaka tsa ba ba thata, bapatiki ba ditšhaba, botlhe fela; mme ba tla thopa boipelafatso jwa Egepeto, mme boidiidi jotlhe jwa gagwe bo tla nyelediwa.
13  Mme ke tla senya diruiwa tsotlhe tsa gagwe fa thoko ga metsi a mantsi, mme lonao lwa motho wa mo lefatsheng ga lo kitla lo tlhola lo a kgobera, le fa e le ditlhakwana tsa seruiwa ga di kitla di a kgobera.’
14  “‘Ka nako eo ke tla dira gore metsi a bone a itsheke, le dinoka tsa bone ke tla dira gore di elele fela jaaka leokwane,’ go bua Morena Molaodimogolo Jehofa.
15  “‘Fa ke dira lefatshe la Egepeto kgakgabalo mme lefatshe le kgakgabetse ka botlalo, fa ke kgemetha banni botlhe ba ba mo go lone, le bone ba tla itse gore ke nna Jehofa.
16  “‘Eno ke pina ya khutsafalo, mme ruri batho ba tla e tlhabeletsa. Tota le barwadi ba ditšhaba ba tla e tlhabeletsa; ba tla e tlhabeleletsa Egepeto le boidiidi jotlhe jwa yone,’ go bua Morena Molaodimogolo Jehofa.”
17  Mme ga diragala gape gore mo ngwageng wa bolesome le bobedi, mo letsatsing la bolesome le botlhano la kgwedi, lefoko la ga Jehofa la tla mo go nna, le re:
18  “Morwa motho, lelela boidiidi jwa Egepeto ka bohutsana mme o bo folosetse kwa tlase, ene le bomorwadia ditšhaba tse di tlotlometseng, kwa lefatsheng kwa tlase, mmogo le ba ba fologelang mo kgatamping.
19  “‘O itumedisa thata go feta mang? Ya kwa tlase, mme o ladiwe le ba ba sa rupang!’
20  “‘Ba tla wela mo gare ga ba ba bolailweng ka tšhaka. O neilwe tšhaka. Mo gogeleng kgakala ene le boidiidi jotlhe jwa gagwe.
21  “‘Banna ba ba kwa pelepele ba bao ba leng thata ba tla bua le ene go tswa mo gare ga Sheole, le bathusi ba gagwe. Ruri ba tla fologa; ba tla lala jaaka ba ba sa rupang, ba bolailwe ka tšhaka.
22  Ke gone kwa Asiria le phuthego yotlhe ya gagwe e leng gone. O dikologilwe ke mafelo a gagwe a go fitlhela. Botlhe ba bolailwe, ba ba wang ka tšhaka.
23  Gonne mafelo a gagwe a go fitlhela a tsentswe mo dikarolong tse di kwa tengteng tsa kgatampi, mme phuthego ya gagwe e mo tikologong ya phupu ya gagwe, botlhe ba bolailwe, ba ole ka tšhaka, ka gonne ba ne ba bakile letshogo mo lefatsheng la ba ba tshelang.
24  “‘Go na le Elama le boidiidi jwa gagwe jotlhe go dikologa phupu ya gagwe, botlhe e le ba ba bolailweng, ba ba oleng ka tšhaka, ba ba fologetseng kwa lefatsheng kwa tlase ba sa rupa, ba ba bakileng letshogo la bone mo lefatsheng la ba ba tshelang; mme ba tla sikara ditlhong tsa bone le ba ba fologelang mo kgatamping.
25  Ba mmeetse bolao mo gare ga ba ba bolailweng mo gare ga boidiidi jotlhe jwa gagwe. Mafelo a gagwe a go fitlhela a bo dikologile. Botlhe ga ba a rupa, ba bolailwe ka tšhaka, ka gonne ba ne ba dirwa gore ba tshoge mo lefatsheng la ba ba tshelang; mme ba tla sikara ditlhong tsa bone le ba ba fologelang mo kgatamping. O beilwe mo gare ga ba ba bolailweng.
26  “‘Ke gone kwa Mesheke le Tubale le boidiidi jwa gagwe jotlhe bo leng gone. Mafelo a gagwe a go fitlhela a mo dikologile. Botlhe ga ba a rupa, ba tlhabilwe ka tšhaka, ka gonne ba bakile letshogo la bone mo lefatsheng la ba ba tshelang.
27  A mme ga ba kitla ba lala le ba ba thata, ba wa mo go ba ba sa rupang, ba ba fologetseng mo Sheole ka dibetsa tsa bone tsa ntwa? Mme ba tla tsenya ditšhaka tsa bone kafa tlase ga ditlhogo tsa bone, mme ditlolo tsa bone di tla nna mo marapong a bone, ka gonne ba ba thata ba ne ba tshosa mo lefatsheng la ba ba tshelang.
28  Fa e le wena, o tla robaganngwa mo gare ga ba ba sa rupang, mme o tla lala le ba ba bolailweng ka tšhaka.
29  “‘Ke gone kwa Edoma, dikgosi tsa gagwe le dikgosana tsa gagwe tsotlhe di leng gone, bao mo thateng ya bone ba neng ba bewa mmogo le ba ba bolailweng ka tšhaka; bone ba tla lala le ba ba sa rupang le ba ba fologelang mo kgatamping.
30  “‘Ke gone kwa dikgosana tsa bokone di leng gone, tsotlhe fela, le Basidona botlhe, ba ba fologileng le ba ba bolailweng, mo go boifiseng ga bone ka ntlha ya thata ya bone, ba tlhabilwe ke ditlhong. Mme ba sa rupa ba tla lala le ba ba bolailweng ka tšhaka mme ba tla sikara ditlhong tsa bone le ba ba fologelang mo kgatamping.
31  “‘Bano ke bone ba Faro a tla ba bonang, mme ruri o tla gomotsega ka ntlha ya boidiidi jotlhe jwa gagwe. Faro le mophato wa gagwe otlhe wa sesole e tla nna batho ba ba bolailweng ka tšhaka,’ go bua Morena Molaodimogolo Jehofa.
32  “‘Gonne o ne a dira gore a tshogwe mo lefatsheng la ba ba tshelang, mme o tla ladiwa mo gare ga ba ba sa rupang, le ba ba bolailweng ka tšhaka, ene Faro le boidiidi jwa gagwe jotlhe,’ go bua Morena Molaodimogolo Jehofa.”
6  Mme lefoko la ga Jehofa la tswelela go tla mo go nna, le re:
2  “Morwa motho, lebisa sefatlhego sa gago kwa dithabeng tsa Iseraele mme o di porofetele.
3  Mme o re, ‘Lona dithaba tsa Iseraele, utlwang lefoko la Morena Molaodimogolo Jehofa: Morena Molaodimogolo Jehofa o reile dithaba le dithota, melatswana le mekgatšha a re: “Bonang! Ke lo tlisetsa tšhaka, mme ruri ke tla senya mafelo a lona a a kwa godimo.
4  Mme dibeso tsa lona di tla kgakgabadiwa le ditlhomo tsa lona tsa maswalo di tla robaganngwa, mme ke tla dira gore batho ba lona ba ba bolailweng ba wele fa pele ga medingwana ya lona e e makgapha.
5  Mme ke tla baya ditoto tsa bomorwa Iseraele fa pele ga medingwana ya bone e e makgapha, mme ke tla gasamisa marapo a lona go dikologa dibeso tsa lona.
6  Mo mafelong otlhe a lona a bonno metse e tla swafala le mafelo a a kwa godimo a tla kgakgabala, gore a nne a swafetse le dibeso tsa lona di nne di kgakgabetse mme di robaganngwe le medingwana ya lona e e makgapha e khutlisiwe le ditlhomo tsa lona tsa maswalo di kgaolwe le ditiro tsa lona di nyelediwe.
7  Mme yo o bolailweng ruri o tla wela mo gare ga lona, mme lo tla itse gore ke nna Jehofa.
8  “‘“Mme fa go diragala ke tla letla gore lo nne le masalela a ba ba falolang tšhaka mo ditšhabeng, fa lo gasamisiwa mo mafatsheng.
9  Mme ba ba falotseng ba lona ruri ba tla nkgakologelwa mo ditšhabeng tse ba tla bong ba isitswe botshwarwa kwa go tsone, ka gonne ke hutsafaditswe ke pelo ya bone e e gokafalang e e fapogileng mo go nna le ke matlho a bone a a salang medingwana ya bone e e makgapha morago ka kgokafalo; mme ruri ba tla utlwa kilo mo difatlhegong tsa bone ka ntlha ya dilo tse di bosula tse ba di dirileng mo dilong tsotlhe tsa bone tse di makgapha.
10  Mme ba tla itse gore ke nna Jehofa; ga ke a buela lefela kaga go ba dira selo seno sa masetlapelo.”’
11  “Morena Molaodimogolo Jehofa o buile jaana, ‘Opa diatla o tibe ka lonao, o re: “Ijoo!” ka ntlha ya dilo tsotlhe tse di bosula tse di makgapha tsa ntlo ya Iseraele, ka gonne ba tla wa ka tšhaka, ka leuba le ka bolwetse jwa leroborobo.
12  Fa e le yo o kgakala, o tla swa a bolawa ke bolwetse jwa leroborobo; mme fa e le yo o gaufi, o tla wa ka tšhaka; mme fa e le yo o tlogetsweng le yo o dibetsweng, o tla swa a bolawa ke leuba, mme ke tla feleletsa tšararego ya me kgatlhanong le bone.
13  Mme lo tla itse gore ke nna Jehofa, fa ba ba bolailweng ba bone ba nna mo gare ga medingwana ya bone e e makgapha, go dikologa dibeso tsa bone, mo godimo ga thota nngwe le nngwe e e goletseng kwa godimo, mo ditlhoeng tsotlhe tsa dithaba le kafa tlase ga setlhare sengwe le sengwe se se golang thata le kafa tlase ga setlhare sengwe le sengwe se segolo se se tletseng dikala, lefelo le mo go lone ba iseditseng medingwana ya bone yotlhe e e makgapha lonko lo lo ritibatsang.
14  Mme ke tla otlolola seatla sa me kgatlhanong le bone mme ke dire lefatshe kgakgabalo, kgakgabalo e e maswe go feta naga e e kwa ntlheng ya Dibela, mo mafelong otlhe a bone a bonno. Mme ba tla itse gore ke nna Jehofa.’”
31  Mme ga diragala gape gore mo ngwageng wa bolesome le bongwe, mo kgweding ya boraro, mo letsatsing la ntlha la kgwedi, lefoko la ga Jehofa la tla mo go nna, le re:
2  “Morwa motho, raya Faro kgosi ya Egepeto le boidiidi jwa gagwe o re, “‘O tshwana le mang ka bogolo jwa gago?
3  Bona! Moasiria, mosedara kwa Lebanona, o o nang le dikala tse dintle tse dikgolo, le lesuthu le le kitlaneng le le nayang moriti, e bile o goletse kwa godimo, mo setlhoa sa one se neng se le kwa marung.
4  Metsi a ne a dira gore o nne mogolo; bodiba jo bo boteng jwa metsi jwa dira gore o golele kwa godimo. Bo ne bo ya gotlhe fela ka melatswana ya jone mo lefelong le o jaletsweng mo go lone; mme jwa romela meedi ya jone kwa ditlhareng tsotlhe tsa naga.
5  Ke gone ka moo o neng wa golela kwa godimo go feta ditlhare tse dingwe tsotlhe tsa naga. “‘Mme dikala tsa one tse dikgolo tsa nna tsa ntsifala, le dikala tsa one tsa tswelela go lelefala ka ntlha ya metsi a mantsi mo meseleng ya one ya metsi.
6  Dibopiwa tsotlhe tse di fofang di ne tsa dira dintlhaga tsa tsone mo dikaleng tsa one tse dikgolo, le dibatana tsotlhe tsa naga di ne tsa belegela kafa tlase ga dikala tsa one, mme ditšhaba tsotlhe tse di nang le batho ba bantsi di ne di nna kafa tlase ga moriti wa one.
7  Mme wa nna montle ka bogolo jwa one, ka boleele jwa dikala tsa one tse di nang le makakaba, gonne medi ya one e ne e le mo metsing a mantsi.
8  Masedara a mangwe a ne a sa lekane le one mo tshingwaneng ya Modimo. Fa e le ditlhare tsa mofira, di ne di sa tshwane le one ka dikala tsa one tse dikgolo. Le ditlhare tsa mopolane di ne di sa tshwane le one ka dikala. Go ne go se na setlhare sepe se sengwe mo tshingwaneng ya Modimo se se neng se tshwana le one ka bontle.
9  Tsela e ke o dirileng ka yone e ntle ka bontsi jwa dikala tsa one tse di nang le makakaba, mme ditlhare tse dingwe tsotlhe tsa Edene tse di neng di le mo tshingwaneng ya Modimo wa boammaaruri tsa nna tsa o fufegela.’
10  “Ka jalo Morena Molaodimogolo Jehofa o buile jaana, ‘Ka lebaka la gore o ne wa golela kwa godimo, mo o neng wa tsenya setlhoa sa one mo marung le pelo ya one ya ikgodisa ka ntlha ya bogodimo jwa one,
11  gape ke tla o tsenya mo seatleng sa mogateledi wa ditšhaba. Eleruri o tla o tseela kgato. Ke tla o leleka kafa boikepong jwa one.
12  Mme batswakwa, bapatiki ba ditšhaba, ba tla o rema, mme batho ba tla o tlogela mo dithabeng; mme dikala tsa one tse di nang le makakaba di tla wela mo mekgatšheng yotlhe, le dikala tsa one di tla robaganngwa mo melatswaneng yotlhe ya lefatshe. Mme ditšhaba tsotlhe tsa lefatshe di tla tswa mo moriting wa one di o tlogele.
13  Dibopiwa tsotlhe tse di fofang tsa magodimo di tla aga mo kutung ya one e e oleng, mme dibatana tsotlhe tsa naga di tla nna mo dikaleng tsa one;
14  gore go se ka ga nna le ditlhare dipe tse di noseditsweng tse di tla golelang kwa godimo, kgotsa di tsenye ditlhoa tsa tsone mo marung, le gore dipe tse di nwang metsi di se ka tsa emelelana le tsone ka bogodimo jwa tsone, gonne ruri tsotlhe di tla neelwa mo losong, kwa lefatsheng kwa tlase, mo gare ga bomorwa batho, kwa go ba ba fologelang mo kgatamping.’
15  “Morena Molaodimogolo Jehofa o buile jaana, ‘Ruri ke tla baka khutsafalo mo letsatsing la go fologela ga one kwa Sheole. Ke tla bipa bodiba jo bo boteng jwa metsi ka ntlha ya one, gore ke thibele melatswana ya jone le gore metsi a mantsi a thibelwe; mme ke tla fifatsa Lebanona ka ntlha ya one, mme ditlhare tsa naga di tla omelela tsotlhe ka ntlha ya one.
16  Ruri ke tla reketlisa ditšhaba fa go utlwala modumo wa go wa ga one fa ke o folosetsa mo Sheole mmogo le ba ba fologelang mo kgatamping, mme mo lefatsheng kwa tlase ditlhare tsotlhe tsa Edene, tse di tlhophilweng ka kelotlhoko le tse di di gaisang tsotlhe tsa Lebanona, tsotlhe tse di nwang metsi, di tla gomodiwa.
17  Di fologetse le ene mo Sheole, kwa go ba ba bolailweng ka tšhaka, le ba ba ileng ba nna mo moriting wa gagwe jaaka peo ya gagwe mo gare ga ditšhaba.’
18  “‘Jaanong o tshwana le mang ka kgalalelo le bogolo mo gare ga ditlhare tsa Edene? Ruri o tla folosediwa le ditlhare tsa Edene kwa lefatsheng kwa tlase. O tla lala mo gare ga ba ba sa rupang le ba ba bolailweng ka tšhaka. Yono ke Faro le boidiidi jotlhe jwa gagwe,’ go bua Morena Molaodimogolo Jehofa.”
21  Mme lefoko la ga Jehofa la tswelela go tla mo go nna, le re:
2  “Morwa motho, lebisa sefatlhego sa gago kwa Jerusalema mme o rothisetse mafoko kwa ntlheng ya mafelo a a boitshepo, mme o porofete kgatlhanong le lefatshe la Iseraele.
3  Mme o reye lefatshe la Iseraele o re, ‘Jehofa o buile jaana: “Bona, ke kgatlhanong le wena, mme ke tla ntsha tšhaka ya me mo kgatleng ya yone mme ke kgaole mosiami le moikepi mo go wena.
4  Gore ke tle ke kgaole mosiami le moikepi mo go wena, ka jalo tšhaka ya me e tla tswa mo kgatleng ya yone kgatlhanong le nama yotlhe go tswa borwa go ya bokone.
5  Mme botlhe ba e leng nama ba tla itse gore nna, Jehofa, ke ntshitse tšhaka ya me mo kgatleng ya yone. Ga e kitla e tlhola e boela mo teng ga yone.”’
6  “Mme fa e le wena, morwa motho, fegelwa dinōka di reketla. O fegelwe ka kutlobotlhoko fa pele ga matlho a bone.
7  Mme go tla diragala gore, fa ba ka go raya ba re, ‘Ke ka ntlha yang fa o fegelwa?’ o tla re, ‘Ka ntlha ya pego.’ Gonne ruri e tla tla, mme pelo nngwe le nngwe e tla nyera le diatla tsotlhe di tla repa le moya mongwe le mongwe o tla hutsafala mme mangole otlhe a tla rotha metsi. ‘Bona! Ruri e tla tla e bo e diragadiwe,’ go bua Morena Molaodimogolo Jehofa.”
8  Mme lefoko la ga Jehofa la tswelela go tla mo go nna, le re:
9  “Morwa motho, porofeta, mme o re, ‘Jehofa o buile jaana: “Bua o re, ‘Tšhaka, tšhaka! E looditswe, gape e phatsimisitswe.
10  E looditswe ka boikaelelo jwa go rulaganyetsa polao; e phatsimisitswe ka boikaelelo jwa gore e tsabakele.’”’” “Kgotsa a re tla itumela?” “‘A e gana lore lwa segosi lwa ga morwaake, jaaka e dira ka setlhare sengwe le sengwe?
11  “‘Mme mongwe o neelana ka yone gore e phatsimisiwe, gore a e kgatikanye ka seatla. Yone—tšhaka e looditswe, e bile yone—e phatsimisitswe, gore e tsenngwe mo seatleng sa mmolai.
12  “‘Goa o bokolele, wena morwa motho, gonne e kgatlhanong le batho ba me; e kgatlhanong le dikgosana tsotlhe tsa Iseraele. Bone ba ba digetsweng mo tšhakeng ba na le batho ba me. Ka jalo faphola serope.
13  Gonne go tlhotlhomisitswe, mme go tweng ka yone fa e gana le lore lwa segosi? Ga lo kitla lo tswelela pele lo le teng,’ go bua Morena Molaodimogolo Jehofa.
14  “Mme wena, morwa motho—porofeta, mme o itaaganye legofi le legofi, mme ‘Tšhaka!’ e boelediwe gararo. Ke tšhaka ya ba ba bolailweng setlhogo. Ke tšhaka ya mongwe yo mogolo yo o bolailweng setlhogo, e e ba dikanyetsang.
15  Gore pelo e nyere le gore go ntsifadiwe ba ba menotsweng kwa dikgorong tsa bone tsotlhe, ke tla bolaya setlhogo ka tšhaka. Ijoo, e diretswe go tsabakela, e phatsimiseditswe polao!
16  Itshupe o le bogale; ya kafa mojeng! Tsaya boemo jwa gago; ya kafa molemeng! Gongwe le gongwe fela kwa sefatlhego sa gago se kaelwang gone!
17  Mme le nna ke tla itaaganya legofi la me le legofi le lengwela me, mme ke tla ikhutsisa tšararego ya me. Nna, Jehofa, ke buile.”
18  Mme lefoko la ga Jehofa la tswelela go tla mo go nna, le re:
19  “Fa e le wena, morwa motho, itlhomele ditsela tse pedi gore tšhaka ya kgosi ya Babelona e tsene ka tsone. Ka bobedi jwa tsone di tshwanetse tsa tswa mo lefatsheng le le lengwe, mme go segololwe letshwao la tsela; le segololwe kwa tlhogong ya tsela e e yang kwa motseng.
20  O tlhomele tšhaka tsela gore e tsene kgatlhanong le Raba wa bomorwa Amona, le e nngwe kgatlhanong le Juda, kgatlhanong le Jerusalema e e sireletsegileng.
21  Gonne kgosi ya Babelona e ne e eme kwa makopanelong a ditsela, kwa tlhogong ya ditsela tsoopedi, gore e retologele mo boitseanapeng. E tshikintse metswi. E boditse e dirisa modingwana wa terafime; e lebile mo sebeteng.
22  Mo seatleng sa yone sa moja boitseanape bo ne jwa itshupa e le jwa Jerusalema, go tlhoma dikota tse di thubaganyang, go bula molomo gore motho a bolaye, go tsosa modumo wa mokgosi wa tlhagiso, go tlhoma dikota tse di thubaganyang mo dikgorong, go emisa lorako lwa phemelo, go aga lobota lo lo dikanyetsang.
23  Mme mo go bone go fetogile ga nna jaaka boitseanape jo e seng jwa boammaaruri mo matlhong a bone—ba ba ikanetsweng ka maikano; mme o gakologelwa tlolo, gore ba tle ba tshwarwe.
24  “Ka jalo Morena Molaodimogolo Jehofa o buile jaana, ‘Ka ntlha ya go bo lo dirile gore tlolo ya lona e gakologelwe ka go bipololwa ga ditlolo tsa lona, gore maleo a lona a tle a bonwe kafa ditirong tsotlhe tsa lona, ka ntlha ya go bo lo gakologelwa lo tla tsewa ka seatla.’
25  “Mme fa e le wena, kgosana e e boikepo ya Iseraele e e gobetseng ga go swa, yo letsatsi la gagwe le tlileng ka nako ya tlolo ya bokhutlo,
26  Morena Molaodimogolo Jehofa o buile jaana, ‘Tlosa sethathelela tlhogo, o tsholetse serwalo. Ga go kitla go tshwana. Se se kwa tlase se beye kwa godimo, mme yo o kwa godimo o mo kokobetse.
27  Ke tla o dira tshenyo, tshenyo, tshenyo. Fa e le ka seno le sone, ruri ga e kitla e nna sa ga ope go fitlhela go tla yo o nang le tshwanelo e e kafa molaong, mme ke tla mo se naya.’
28  “Mme wena, morwa motho, porofeta, mme o re, ‘Morena Molaodimogolo Jehofa o buile jaana kaga bomorwa Amona le kaga kgobo e e tswang mo go bone.’ Mme o re, ‘Tšhaka, tšhaka e e somoletsweng polao, e e phatsimisitsweng gore e tle e laile, gore e tsabakele,
29  ka gonne ba go bonetse selo se e seng sa mmatota, ka gonne ba go diretse boitseanape jwa maaka, gore ba go beye mo melaleng ya ba ba bolailweng setlhogo, baikepi ba letsatsi la bone le tlileng ka nako ya tlolo ya bofelo.
30  E busetse mo kgatleng ya yone. Ke tla go atlhola mo lefelong le o bopilweng mo go lone, mo lefatsheng la tshimologo ya gago.
31  Mme ke tla tshololela katlholo ya me mo go wena. Ke tla go budulela ka molelo wa tšhakgalo ya me, mme ke tla go tsenya mo seatleng sa banna ba ba sa akanyeng, badiri ba ba ditswerere ba tshenyo.
32  O tla nna setukisa molelo. Madi a gago a tla nna mo gare ga lefatshe. Ga o kitla o gakologelwa, gonne nna, Jehofa, ke buile.’”
25  Mme lefoko la ga Jehofa la tswelela go tla mo go nna, le re:
2  “Morwa motho, lebisa sefatlhego sa gago kwa go bomorwa Amona mme o porofete kgatlhanong le bone.
3  Mme o bue jaana kaga bomorwa Amona, ‘Utlwang lefoko la ga Morena Molaodimogolo Jehofa. Morena Molaodimogolo Jehofa o buile jaana: “Ka lebaka la gore o rile Aha! kgatlhanong le lefelo la me le le boitshepo, ka gonne le itshepolotswe, gape kgatlhanong le lefatshe la Iseraele, ka gonne le kgakgabaditswe, gape kgatlhanong le ba ntlo ya Juda, ka gonne ba ile botshwarwa,
4  ka jalo bona, ke go naya ba Botlhaba go nna sengwe sa go ruiwa, mme ba tla tlhoma mathibelelo a bone a a nang le dipota mo go wena mme ruri ba tla tsenya metlaagana ya bone mo go wena. Bone ba tla ja maungo a gago, mme ba tla nwa mashi a gago.
5  Mme ke tla dira Raba go nna mafulo a dikamela le bomorwa Amona lefelo la boikhutso la letsomane; mme lo tla itse gore ke nna Jehofa.”’”
6  “Gonne Morena Molaodimogolo Jehofa o buile jaana, ‘Ka lebaka la gore o opile diatla wa ba wa tiba ka dinao mme wa nna wa ipela ka lesotlo lotlhe mo moyeng wa gago kgatlhanong le lefatshe la Iseraele,
7  ka jalo bona; ke go otlololetse seatla, mme ke tla go naya ditšhaba gore o nne sengwe sa go gapiwa; ke tla go kgaola mo ditšhabeng ke bo ke go senya mo mafatsheng. Ke tla go nyeletsa, mme o tla itse gore ke nna Jehofa.’
8  “Morena Molaodimogolo Jehofa o buile jaana, ‘Ka lebaka la gore Moabe le Seire ba rile: “Bona! Ntlo ya Juda e tshwana le ditšhaba tse dingwe tsotlhe,”
9  ka jalo bona, ke bula mokgokolosa wa Moabe kwa metseng, kwa metseng ya gagwe go ya kgaolong ya gagwe e e leng molelwane, mokgabiso wa lefatshe, Bethe-jeshimothe, Baale-meone, le go ya go fitlha kwa Kiriathaime,
10  ke o bulela ba Botlhaba, mmogo le bomorwa Amona; mme ke tla o dira sengwe sa go ruiwa, gore o tle o se ka wa gakologelwa, ke gore, bomorwa Amona, mo ditšhabeng.
11  Mme ke tla diragatsa ditiro tsa katlholo kwa Moabe; mme ba tla itse gore ke nna Jehofa.’
12  “Morena Molaodimogolo Jehofa o buile jaana, ‘Ka lebaka la gore Edoma o tsere kgato ka go ipusolosetsa mo go ba ntlo ya Juda mme ba nna ba dira se se sa siamang fela thata ba bo ba ipusolosetsa mo go bone,
13  ka jalo Morena Molaodimogolo Jehofa o buile jaana: “Gape ke tla otlololela Edoma seatla mme ke kgaole mo go yone motho le seruiwa, mme ke tla e dira lefelo le le swafetseng go tloga kwa Temane, le eleng go fitlha kwa Dedane. Ba tla wa ka tšhaka.
14  ‘Mme ke tla tlisa pusoloso ya me mo Edoma ka seatla sa batho ba me ba Iseraele; mme ba tla dira kafa bogaleng jwa me mo Edoma le kafa tšararegong ya me; mme ba tla itse se pusoloso ya me e leng sone,’ go bua Morena Molaodimogolo Jehofa.”’
15  “Morena Molaodimogolo Jehofa o buile jaana, ‘Ka lebaka la gore Bafilisitia ba tsere kgato ka pusoloso mme ba nna ba ipusolosetsa ka pusoloso ka lesotlo mo moyeng, gore ba bake tshenyo, ka bobaba jo bo nnang ka bosakhutleng,
16  ka jalo Morena Molaodimogolo Jehofa o buile jaana: “Bona, ke otlololela Bafilisitia seatla, mme ke tla kgaola Bakeretha ke bo ke senya losi lotlhe lwa lewatle.
17  Mme ke tla diragatsa ditiro tse dikgolo tsa pusoloso mo go bone, ka dikgalemo tsa tšararego; mme ba tla itse gore ke nna Jehofa fa ke tlisa pusoloso ya me mo go bone.”’”
13  Mme lefoko la ga Jehofa la tswelela go tla mo go nna, le re:
2  “Morwa motho, porofeta ka ga baporofeti ba Iseraele ba ba porofetang, mme o reye ba ba porofetang go tswa mo pelong ya bone o re, ‘Utlwang lefoko la ga Jehofa.
3  Morena Molaodimogolo Jehofa o buile jaana: “A bo go latlhega baporofeti ba ba dimatla, ba ba salang moya wa bone morago, mme go se na sepe se ba se boneng!
4  Baporofeti ba gago ba fetogile ba ntse jaaka bophokoje mo mafelong a a swafetseng, wena Iseraele.
5  Ruri ga lo kitla lo tlhatlogela mo diphatlheng, le gone ga lo kitla lo aga lobota lwa maje lo le agela ntlo ya Iseraele, gore lo eme mo tlhabanong mo letsatsing la ga Jehofa.”
6  “Ba bone se se seng boammaaruri mo ponatshegelong le boitseanape jwa maaka, ba ba reng, ‘Jehofa o buile jaana,’ fa Jehofa ene a sa ba roma, mme ba letetse gore lefoko le diragale.
7  A ga lo a bona ponatshegelo e e seng boammaaruri, le gone a ga lo a bua boitseanape jwa maaka, fa lo re, ‘Jehofa o buile jaana,’ fa nna ke sa bua sepe?”’
8  “‘Ka jalo Morena Molaodimogolo Jehofa o buile jaana: “‘Ka lebaka la gore lo buile se se seng boammaaruri e bile lo bone ponatshegelo ya maaka, ka jalo bonang, ke kgatlhanong le lona,’ go bua Morena Molaodimogolo Jehofa.”
9  Seatla sa me se kgatlhanong le baporofeti ba ba bonang se se seng boammaaruri mo ponatshegelong le ba ba dirang tiro ya boitseanape ya maaka. Ga ba kitla ba tswelela ba le mo setlhopheng se se atamalaneng thata sa batho ba me, e bile ga ba kitla ba kwalwa mo lokwalong lwa maina lwa ntlo ya Iseraele, mme ga ba kitla ba tla mo lefatsheng la Iseraele; mme lo tla itse gore ke nna Morena Molaodimogolo Jehofa,
10  ka lebaka, ee, ka lebaka la gore ba timeditse batho ba me, ba re, “Go na le kagiso!” mme go se na kagiso, mme go na le mongwe yo o agang lobota lo lo aroganyang, e bile go na le ba ba le dilelang lefela ka kalaka.’
11  “Raya ba ba dilang ka kalaka o re le tla wa. Go tla na pula e kgolo e e rwalelelang, mme lona sefako, lo tla wa, mme go tsubutla ga diphefo tsa matsubutsubu go tla fatoganya.
12  Mme bona! lobota lo tla wa. A ga lo kitla lo tewa go twe, ‘Go kae go dila mo lo ditseng ka gone?’
13  “Ka jalo Morena Molaodimogolo Jehofa o buile jaana, ‘Gape ke tla tsosa go tsubutla ga diphefo tsa matsubutsubu mo tšararegong ya me, mme mo bogaleng jwa me go tla nna le pula e kgolo e e rwalelelang, mme mo tšararegong go tla nna le sefako se se tlisang phediso.
14  Mme ke tla rutlolola lobota lo lo le didileng ka kalaka mme ke lo kgomise lefatshe, mme motheo wa lone o tla bewa mo pontsheng. Mme ruri o tla wa, mme lo tla khutla mo gare ga gagwe; mme lo tla itse gore ke nna Jehofa.’
15  “‘Mme ke tla feleletsa tšararego ya me mo loboteng le mo go ba ba lo dilang ka kalaka, mme ke tla lo raya ke re: “Lobota ga lo tlhole lo le teng, le ba ba lo dilang ga ba tlhole ba le teng,
16  baporofeti ba Iseraele ba ba porofetelang Jerusalema le ba ba mmonelang ponatshegelo ya kagiso, mme go se na kagiso,”’ go bua Morena Molaodimogolo Jehofa.
17  “Fa e le wena, morwa motho, lebisa sefatlhego sa gago kgatlhanong le bomorwadia batho ba gago ba ba direlang jaaka baporofeti ba basadi go tswa mo pelong ya bone, mme o porofete kgatlhanong le bone.
18  Mme o re, ‘Morena Molaodimogolo Jehofa o buile jaana: “A bo go latlhega basadi ba ba rokelelang dibofo mo dikgonong tsotlhe e bile ba dira masire mo tlhogong ya bogolo bongwe le bongwe gore ba tsome meya! A meya e lo e tsomang ke ya batho ba me, mme meya ya lona lo e boloka e tshela?
19  A mme lo tla intshepolola mo bathong ba me ka ntlha ya dilekanyo tsa seatla tsa barele le dithathana tsa senkgwe, gore lo bolaye meya e e sa tshwanelang go swa le gore lo boloke meya e tshela e e sa tshwanelang go tshela ka maaka a lona mo bathong ba me, bautlwi ba maaka?”’
20  “Ka jalo Morena Molaodimogolo Jehofa o buile jaana, ‘Bonang, ke kgatlhanong le dibofo tsa lona basadi, tse lo tsomang meya ka tsone jaaka e kete ke dilo tse di fofang, mme ke tla di gagoganya mo mabogong a lona ke lese meya e lo e tsomang e tsamaye, meya jaaka e kete ke dilo tse di fofang
21  Mme ke tla gagolaka masire a lona ke bo ke golola batho ba me mo seatleng sa lona, mme ga ba kitla ba tlhola ba nna sengwe se se tsomilweng mo seatleng sa lona; mme lo tla itse gore ke nna Jehofa.
22  Ka ntlha ya go dira gore pelo ya mosiami e kotlomane ka maaka, fa nna ke ne ke sa mo utlwisa botlhoko, le ka ntlha ya go nonotsha diatla tsa moikepi gore a se ka a boa ka morago mo tseleng ya gagwe e e bosula go mmoloka a tshela,
23  ka jalo ga lo kitla lo tlhola lo bona se se seng boammaaruri mo ponatshegelong basadi ke lona, e bile ga lo kitla lo tlhola lo dira tiro ya boitseanape; mme ke tla golola batho ba me mo seatleng sa lona, mme lo tla itse gore ke nna Jehofa.’”
14  Mme banna ba ba tswang kwa go ba bagolwane ba Iseraele ba tla fa go nna ba nna fa fatshe fa pele ga me.
2  Foo lefoko la ga Jehofa la tla mo go nna, le re:
3  “Morwa motho, fa e le batho bano, ba tlisitse medingwana ya bone e e makgapha mo pelong ya bone, e bile ba beile sekgopi se se bakang tlolo ya bone fa pele ga difatlhego tsa bone. A ke tla bodiwa ke bone ka gope?
4  Ka jalo bua le bone mme o ba reye o re, ‘Morena Molaodimogolo Jehofa o buile jaana: “Motho ope fela wa ntlo ya Iseraele yo o tlisang medingwana ya gagwe e e makgapha mo pelong ya gagwe le yo o bayang sekgopi se se bakang tlolo ya gagwe fa pele ga sefatlhego sa gagwe a bo a tla mo moporofeting, nna Jehofa, ke tla itetla gore ke tle go mo araba mo kgannyeng eo go ya kafa bontsintsing jwa medingwana ya gagwe e e makgapha,
5  ka boikaelelo jwa gore ke tshware ntlo ya Iseraele ka pelo ya bone, ka gonne ba ikgogile mo go nna ka medingwana ya bone e e makgapha—botlhe fela.”’
6  “Ka jalo raya ntlo ya Iseraele o re, ‘Morena Molaodimogolo Jehofa o buile jaana: “Boang lo retologe lo tswe mo medingwaneng ya lona e e makgapha mme lo retolose difatlhego tsa lona lo di ntshe mo dilong tsa lona tsotlhe tse di makgapha;
7  gonne motho ope fela yo o tswang mo ntlong ya Iseraele kgotsa mo baaging ba baeng ba ba agileng e le baeng mo Iseraele, yo o ikgogang mo go ntshaleng morago yo o tlisang medingwana ya gagwe e e makgapha mo pelong ya gagwe le yo o tlhomang sekgopi se se bakang tlolo ya gagwe fa pele ga sefatlhego sa gagwe a bo a tla kwa moporofeting a tla go ipoletsa ka ga me, nna, Jehofa, ke itetla gore ke tle go mo araba ka bonna.
8  Mme ke tla lebisa sefatlhego sa me kgatlhanong le motho yoo ke bo ke mmaya go nna sesupo le dipolelo tsa seane, mme ke tla mo kgaola mo bathong ba me; mme lo tla itse gore ke nna Jehofa.”’
9  “‘Mme fa e le moporofeti, fa a ka tsiediwa a bo a bua lefoko, nna, Jehofa, ke tsieditse moporofeti yoo; mme ke tla otlolola seatla sa me kgatlhanong le ene ke bo ke mo nyeletsa mo bathong ba me Iseraele.
10  Mme ba tla sikara tlolo ya bone. Tlolo ya yo o botsang e tla tshwana fela le tlolo ya moporofeti,
11  gore ba ntlo ya Iseraele ba se ka ba tlhola ba timela mo go ntshaleng morago le gore ba se ka ba tlhola ba iteswafatsa ka ditlolo tsotlhe tsa bone. Ba tla nna batho ba me mme nna ke tla nna Modimo wa bone,’ go bua Morena Molaodimogolo Jehofa.”
12  Mme lefoko la ga Jehofa la tswelela go tla mo go nna, le re:
13  “Morwa motho, fa e le ka lefatshe, fa le ka nteofela ka go dira ka go tlhoka boikanyegi, ke tla le otlololela seatla mme ke le robaganyetse dithobane tse dinkgwe tse di bopegileng jaaka maseka di lepeleditsweng mo go tsone go di dikologa, mme ke tla romela leuba mo go lone ke bo ke kgaola mo go lone motho wa mo lefatsheng le seruiwa.”
14  “‘Mme fa banna bano ba bararo ba ka bo ba ne ba le mo gare ga lone, Noa, Daniele le Jobe, ka ntlha ya tshiamo ya bone ba ne ba tla golola moya wa bone,’ go bua Morena Molaodimogolo Jehofa.”
15  “‘Kgotsa fa ke ne nka dira gore dibatana tsa naga tse di utlwisang botlhoko di ralale lefatshe mme di le amoge bana le bo le kgakgabala go se na ope yo o le ralalang ka ntlha ya dibatana tsa naga,
16  fa banna bano ba bararo ba ne ba le mo gare ga lone, jaaka ke tshedile,’ go bua Morena Molaodimogolo Jehofa, ‘ba ne ba se kitla ba golola barwa le fa e le barwadi; bone, bone fela, ke bone ba neng ba tla gololwa mme lefatshe le ne le tla nna kgakgabalo.’”
17  “‘Kgotsa fa ke ne nka tlisa tšhaka mo lefatsheng leo, mme ka re: “A tšhaka e ralale lefatshe,” mme ke fedise motho wa mo lefatsheng mo go lone le seruiwa,
18  le fa banna bano ba bararo ba ne ba le mo gare ga lone, jaaka ke tshedile,’ go bua Morena Molaodimogolo Jehofa, ‘ba ne ba se kitla ba golola barwa le fa e le barwadi, mme bone, bone fela, ba ne ba tla gololwa.’”
19  “‘Kgotsa fa ke ne nka romela bolwetse jwa leroborobo mo lefatsheng leo mme ka tshololela tšararego ya me mo go lone ka madi, gore ke fedise mo go lone motho wa mo lefatsheng le seruiwa,
20  le fa Noa, Daniele le Jobe ba ne ba le mo gare ga lone, jaaka ke tshedile,’ go bua Morena Molaodimogolo Jehofa, ‘ba ne ba se kitla ba golola le fa e le morwa kgotsa morwadi; bone ka ntlha ya tshiamo ya bone ba ne ba tla golola moya wa bone.’”
21  “Gonne Morena Molaodimogolo Jehofa o buile jaana, ‘Go tla nna jalo gape fa go tla bo go na le ditiro tsa me tse nnè tse di utlwisang botlhoko tsa katlholo—tšhaka le leuba le sebatana se se utlwisang botlhoko sa naga le bolwetse jwa leroborobo—tse ke tla di romelang mo Jerusalema gore ke fedise mo go ene motho wa mo lefatsheng le seruiwa.
22  Mme bona! ruri go tla tlogelwa mo go yone setlhopha sa batho ba ba falotseng, ba ba tlisiwang. Barwa le barwadi, ke bano! Ba tswela kwa go lona, mme lo tla bona tsela ya bone le ditiro tsa bone. Mme ruri lo tla gomodiwa ka ntlha ya masetlapelo a ke tla bong ke a tlisitse mo Jerusalema, e leng sotlhe se ke tla bong ke se tlisitse mo go ene.’”
23  “‘Mme ruri ba tla lo gomotsa fa lo bona tsela ya bone le ditiro tsa bone; mme lo tla itse gore e ne e se kwantle ga lebaka gore ke bo ke dirile sotlhe se ke tshwanetseng go se mo dira,’ go bua Morena Molaodimogolo Jehofa.”
29  Mo ngwageng wa bolesome, mo kgweding ya bolesome, mo letsatsing la bolesome le bobedi la kgwedi, lefoko la ga Jehofa le ne la tla mo go nna, le re:
2  “Morwa motho, lebisa sefatlhego sa gago kgatlhanong le Faro kgosi ya Egepeto mme o porofete kgatlhanong le Egepeto yotlhe.
3  Bua, mme o re, ‘Morena Molaodimogolo Jehofa o buile jaana: “Bona, ke kgatlhanong le wena, wena Faro, kgosi ya Egepeto, setshedi se setonatona sa lewatle se se namaletseng mo gare ga mesele ya sone ya Nile, se se rileng, ‘Noka ya me ya Nile ke ya me, mme nna—ke e itiretse.’
4  Mme ke tla tsenya dikgoge mo ditlhaeng tsa gago ke bo ke dira gore ditlhapi tsa mesele ya gago ya Nile di ngaparele makape a gago. Mme ke tla go ntsha mo gare ga mesele ya gago ya Nile le ditlhapi tsotlhe tsa mesele ya gago ya Nile tse di ngaparetseng makape a gago.
5  Mme ke tla go tlogela mo nageng, wena le ditlhapi tsotlhe tsa mesele ya gago ya Nile. O tla wela mo nageng. Ga o kitla o phuthiwa le fa e le go kokoanngwa. Ke tla go naya dibatana tsa naga le dibopiwa tse di fofang tsa magodimo go nna dijo tsa tsone.
6  Mme banni botlhe ba Egepeto ba tla itse gore ke nna Jehofa, ka lebaka la gore ba ne ba ntse jaaka setshegetso, lotlhaka mo go ba ntlo ya Iseraele.
7  Fa ba ne ba go tshwara ka seatla, o ne wa thubagana, mme wa fatola legetla la bone lotlhe. Mme fa ba ne ba itshegetsa ka wena, o ne wa robega, mme wa dira gore dinōka tsotlhe tsa bone di kgwetlhe.”
8  “‘Ka jalo Morena Molaodimogolo Jehofa o buile jaana: “Bona, ke go tlisetsa tšhaka, mme ke tla fedisa mo go wena motho wa mo lefatsheng le seruiwa.
9  Mme lefatshe la Egepeto le tla nna kgakgabalo le lefelo le le swafetseng; mme ba tla itse gore ke nna Jehofa, ka lebaka la gore o rile, ‘Noka ya Nile ke ya me, ke nna ke e dirileng.’
10  Ka jalo bona, ke kgatlhanong le wena gape ke kgatlhanong le mesele ya gago ya Nile, mme ke tla dira lefatshe la Egepeto mafelo a a swafetseng, komelelo, kgakgabalo, go tswa Migedole go ya Siene le go ya molelwaneng wa Ethiopia.
11  Lonao lwa motho wa mo lefatsheng ga lo kitla lo feta mo go lone, le fa e le lonao lwa seruiwa ga lo kitla lo feta mo go lone, mme ga le kitla le nniwa dingwaga di le masome a manè.
12  Mme ke tla dira lefatshe la Egepeto kgakgabalo mo gare ga mafatshe a a kgakgabetseng; mme metse ya yone e tla fetoga kgakgabalo mo gare ga metse e e swafetseng dingwaga di le masome a manè; mme ke tla gasamisa Baegepeto mo ditšhabeng ke bo ke ba phatlalatsa mo mafatsheng.”
13  “‘Gonne Morena Molaodimogolo Jehofa o buile jaana: “Kwa bokhutlong jwa dingwaga tse di masome a manè ke tla phutha Baegepeto mmogo go tswa mo ditšhabeng tse ba tla bong ba gasamiseditswe kwa go tsone,
14  mme ke tla busa setlhopha se se isitsweng botshwarwa sa Baegepeto; ke tla ba busetsa mo lefatsheng la Patherose, kwa lefatsheng le ba simologileng kwa go lone, mme koo ba tla nna bogosi jwa maemo a a kwa tlase.
15  Bo tla nna kwa tlase go gaisa magosi a mangwe, mme ga bo kitla bo tlhola bo itsholeletsa kwa godimo ga ditšhaba tse dingwe, mme ke tla ba fokotsa gore ba se ka ba laola ditšhaba tse dingwe.
16  Mme ga e kitla e tlhola e nna ntlo ya tshepo ya Iseraele, go dira gore go gakologelwe tlolo ka go retologela kwa go yone. Mme ba tla itse gore ke nna Morena Molaodimogolo Jehofa.”’”
17  Jaanong ga diragala mo ngwageng wa bomasome a mabedi le bosupa, mo kgweding ya ntlha, mo letsatsing la ntlha la kgwedi, gore lefoko la ga Jehofa le tle mo go nna, le re:
18  “Morwa Motho, Nebukaderesare ka boene, kgosi ya Babelona, o ne a dira gore mophato wa gagwe wa sesole o dire tirelo e kgolo kgatlhanong le Ture. Tlhogo nngwe le nngwe e ne e dirilwe lefatla, mme legetla lengwe le lengwe le ne le kgobotswe. Mme fa e le dituelo, go ne go se na dipe go tswa Ture tse di neng tsa newa ene le mophato wa gagwe wa sesole ka ntlha ya tirelo e a neng a e dirile kgatlhanong le ene.
19  “Ka jalo Morena Molaodimogolo Jehofa o buile jaana, ‘Bona, ke naya Nebukaderesare kgosi ya Babelona lefatshe la Egepeto, mme o tla tsaya khumo ya lone a bo a e dira thopo e kgolo a bo a e gapa ka kgapo e kgolo thata; mme e tla nna tuelo ya mophato wa gagwe wa sesole.’
20  “‘Ke mo neile lefatshe la Egepeto e le tuelo ya gagwe ya tirelo e a e dirileng kgatlhanong le ene, ka gonne ba ne ba ntirela,’ go bua Morena Molaodimogolo Jehofa.
21  “Mo letsatsing leo ke tla tlhogisetsa ntlo ya Iseraele lonaka, mme wena ke tla go naya sebaka sa go bula molomo mo gare ga bone; mme ba tla itse gore ke nna Jehofa.”
40  Mo ngwageng wa bomasome a mabedi le botlhano wa botshwarwa jwa rona, mo tshimologong ya ngwaga, mo letsatsing la bolesome la kgwedi, mo ngwageng wa bolesome le bonè motse o sena go kgemethiwa, mo go lone letsatsi leno seatla sa ga Jehofa sa bo se le mo go nna, mo e leng gore o ne a ntlisa mo lefelong leo.
2  Mo diponatshegelong tsa Modimo o ne a ntlisa mo lefatsheng la Iseraele mme ka iketlo a mpaya mo thabeng e e kwa godimo thata, e mo go yone go neng go na le sengwe se e keteng popego ya motse kwa borwa.
3  A ntlisa koo, mme bona! ga bo go na le monna. Ponalo ya gagwe e ne e tshwana le ponalo ya kgotlho, mme go ne go na le mogala wa leloba mo seatleng sa gagwe, le lotlhaka lo lo lekanyang, mme o ne a eme mo kgorong.
4  Mme monna yono a simolola go bua le nna a re: “Morwa motho, bona ka matlho a gago, mme o utlwe ka ditsebe tsa gago, o tlhome pelo ya gago mo go sotlhe se ke se go bontshang, ka gonne o tlisitswe fano ka boikaelelo jwa gore ke go bontshe. Bolelela ba ntlo ya Iseraele sengwe le sengwe se o se bonang.”
5  Mme bona! go ne go na le lobota kafa ntle ga ntlo go dikologa. Mme mo seatleng sa monna go ne go na le lotlhaka lo lo lekanyang lwa dikubita di le thataro, ka kubita le boatlhamo jwa seatla. Mme a simolola go lekanya bophara jwa selo se se agilweng, lotlhaka lo le longwe; bogodimo, lotlhaka lo le longwe.
6  Mme a tla fa kgorong, e e lebileng kwa botlhaba, a tlhatloga ka mapalamelelo a yone. Mme a simolola go lekanya serepodi sa kgoro, se le boatlhamo jwa lotlhaka lo le longwe, le serepodi se sengwe, se le boatlhamo jwa lotlhaka lo le longwe.
7  Mme ntlwana ya molebeledi e ne e le boleele jwa lotlhaka lo le longwe le boatlhamo jwa lotlhaka lo le longwe, mme fa gare ga matlwana a balebeledi go ne go le selekanyo sa dikubita di le tlhano; mme serepodi sa kgoro fa thoko ga mathudi a kgoro go ela kafa teng e ne e le lotlhaka lo le longwe.
8  Mme a lekanya mathudi a kgoro go ela kafa teng, e le lotlhaka lo le longwe.
9  Ka jalo a lekanya mathudi a kgoro, dikubita di le robedi; le dipilara tsa yone tsa kafa thoko, dikubita di le pedi; mme mathudi a kgoro a ne a lebile kafa teng.
10  Mme matlwana a balebeledi a kgoro kafa ntlheng ya botlhaba a ne a le mararo kafa letlhakoreng leno le a mararo kafa letlhakoreng lele. Ka boraro jwa one a ne a na le selekanyo se se lekanang, le dipilara tsa kafa thoko e ne e le tsa selekanyo se se lekanang, kafa letlhakoreng leno le kafa letlhakoreng lele.
11  Foo a lekanya boatlhamo jwa botseno jwa kgoro, dikubita di le lesome; boleele jwa kgoro, dikubita di le lesome le boraro.
12  Mme lefelo le le ageletsweng fa pele ga matlwana a balebeledi e ne e le kubita e le nngwe fela, mme go ne go na le lefelo le le ageletsweng la kubita e le nngwe mo matlhakoreng oomabedi. Mme ntlwana ya molebeledi e ne e le dikubita di le thataro kafa letlhakoreng leno le dikubita di le thataro kafa letlhakoreng lele.
13  Mme a tswelela a lekanya kgoro go tswa kwa borulelong jwa ntlwana e le nngwe ya molebeledi go ya kwa borulelong jwa e nngwe, boatlhamo jwa dikubita di le masome a mabedi le botlhano; botseno bo ne bo lebagane le botseno.
14  Foo a dira dipilara tse di kafa thoko tsa dikubita di le masome a marataro, le eleng dipilara tse di kafa thoko tsa lolwapa mo dikgorong go dikologa.
15  Mme go tloga kwa pele ga kgoro ya tsela ya botseno go fitlha fa pele ga mathudi a kgoro e e kafa teng e ne e le dikubita di le masome a matlhano.
16  Mme go ne go na le difensetere tsa diforeimi tse di sesafalang tsa matlwana a balebeledi le tsa dipilara tse di kafa thoko go ela kafa teng ga kgoro go dikologa, mme ke kafa mathudi a neng a le ka gone. Mme difensetere di ne di le gotlhe fela go ela kafa teng, mme mo dipilareng tse di kafa thoko go ne go na le ditshwantsho tsa ditlhare tsa mokolane.
17  Mme ka iketlo a ntlisa mo lolwapeng lo lo kafa ntle, mme bona! go ne go na le diphaposi tsa bojelo, le bophaphatho jo bo diretsweng lolwapa go dikologa. Go ne go na le diphaposi tsa bojelo di le masome a mararo mo bophaphathong jono.
18  Mme bophaphatho kafa thoko ga dikgoro bo ne bo lekana kgo le boleele jwa dikgoro—bophaphatho jo bo kwa tlase.
19  Mme a lekanya boatlhamo go tswa fa pele ga kgoro e e kwa tlase go ya kwa pele ga lolwapa lo lo kafa teng. Kafa ntle e ne e le dikubita di le lekgolo, go ya botlhaba le go ya bokone.
20  Mme lolwapa lo lo kafa ntle lo ne lo na le kgoro e e neng e lebile kwa bokone. O ne a lekanya boleele le boatlhamo jwa yone.
21  Mme matlwana a lone a balebeledi a ne a le mararo kafa letlhakoreng leno le a le mararo kafa letlhakoreng lele. Mme dipilara tsa lone tse di kafa thoko le mathudi a lone di ne di na le selekanyo se se lekanang le sa kgoro ya ntlha. Lo ne lo le boleele jwa dikubita di le masome a matlhano, mme boatlhamo jwa lone e le dikubita di le masome a mabedi le botlhano.
22  Mme difensetere tsa lone le mathudi a lone le ditshwantsho tsa lone tsa ditlhare tsa mokolane di ne di na le selekanyo se se lekanang le sa kgoro e e lebileng kwa botlhaba. Mme batho ba ne ba kgona go tlhatloga ba tsena mo go lone ka mapalamelelo a le supa, mme mathudi a lone a ne a le kwa pele ga lone.
23  Mme kgoro ya lolwapa lo lo kafa teng e ne e lebagane le kgoro e e kwa bokone; le e e kwa botlhaba. Mme a lekanya dikubita di le lekgolo go tswa kgorong go ya kgorong e nngwe.
24  Mme ka iketlo a ntlisa kafa ntlheng ya borwa, mme bona! go ne go na le kgoro kafa ntlheng ya borwa, mme a lekanya dipilara tsa yone tse di kafa thoko le mathudi a yone e le tsa selekanyo se se lekanang le tseno.
25  Mme yone le mathudi a yone a ne a na le difensetere go dikologa, jaaka difensetere tseno. Boleele e ne e le dikubita di le masome a matlhano, mme bophara e le dikubita di le masome a mabedi le botlhano.
26  Mme go ne go na le mapalamelelo a le supa a go tlhatlogela kwa go yone, mme mathudi a yone a ne a le kwa pele ga tsone. Mme e ne e na le ditshwantsho tsa ditlhare tsa mokolane, sengwe mo letlhakoreng leno le se sengwe mo letlhakoreng lele mo dipilareng tsa yone tse di kafa thoko.
27  Mme lolwapa lo lo kafa teng lo ne lo na le kgoro kwa ntlheng ya borwa. Mme a lekanya dikubita di le lekgolo go tswa kgorong e nngwe go ya go e nngwe kafa ntlheng ya borwa.
28  Mme ka iketlo a ntlisa mo lolwapeng lo lo kafa teng ka kgoro ya borwa. Mme a lekanya kgoro ya borwa ka dilekanyo tse di lekanang le tseno.
29  Mme matlwana a yone a balebeledi le dipilara tsa yone tse di kafa thoko le mathudi a yone e ne e le a selekanyo se se lekanang le tseno. Mme yone le mathudi a yone a ne a na le difensetere go dikologa. Boleele e ne e le dikubita di le masome a matlhano, mme boatlhamo e le dikubita di le masome a mabedi le botlhano.
30  Mme go ne go na le mathudi mo tikologong yotlhe; boleele e ne e le dikubita di le masome a mabedi le botlhano, mme boatlhamo e le dikubita di le tlhano.
31  Mme mathudi a yone a ne a le mo lolwapeng lo lo kafa ntle, mme ditshwantsho tsa ditlhare tsa mokolane di ne di le mo dipilareng tsa yone tse di kafa thoko, mme botlhatlogo jwa yone e ne e le mapalamelelo a le robedi.
32  Mme ka iketlo a ntlisa mo lolwapeng lo lo kafa teng ka tsela ya botlhaba, mme a lekanya kgoro ka dilekanyo tse di lekanang le tseno.
33  Mme matlwana a lone a balebeledi le dipilara tsa lone tse di kafa thoko le mathudi a lone e ne e le a dilekanyo tse di lekanang le tseno, mme lone le mathudi a lone le ne le na le difensetere go dikologa. Boleele e ne e le dikubita di le masome a matlhano, mme boatlhamo e le dikubita di le masome a mabedi le botlhano.
34  Mme mathudi a lone a ne a le ntlheng ya lolwapa lo lo kafa ntle, mme ditshwantsho tsa ditlhare tsa mokolane di ne di le mo dipilareng tsa lone tse di kafa thoko kafa letlhakoreng leno le kafa letlhakoreng lele. Mme botlhatlogo jwa lone e ne e le mapalamelelo a le robedi.
35  Mme a ntlisa mo kgorong e e kafa bokone, mme a lekanya, ka dilekanyo tse di lekanang le tseno,
36  matlwana a lone a balebeledi, dipilara tsa lone tse di kafa thoko le mathudi a lone. Mme le ne le na le difensetere go dikologa. Boleele e ne e le dikubita di le masome a matlhano, mme boatlhamo e le dikubita di le masome a mabedi le botlhano.
37  Me ka fa lolwapeng lo lo kafa ntle go ne go na le dipilara tsa lone tse di kafa thoko, mme ditshwantsho tsa ditlhare tsa mokolane di ne di le mo dipilareng tsa lone tsa kafa thoko kafa letlhakoreng leno le kafa letlhakoreng lele. Mme botlhatlogo jwa lone e ne e le mapalamelelo a le robedi.
38  Mme phaposi ya bojelo le botseno jwa yone e ne e le fa dipilareng tse di kafa thoko tsa dikgoro. Ke gone fa ba neng ba tsokotsa tshupelo e e fisiwang e feletse gone.
39  Mme mo mathuding a kgoro go ne go na le ditafole di le pedi mo letlhakoreng leno le ditafole di le pedi mo letlhakoreng lele, tsa gore go tlhabelwe tshupelo e e fisiwang e feletse mo go tsone le tshupelo ya boleo le tshupelo ya molato.
40  Mme mo letlhakoreng le le kafa ntle, fa motho a tlhatlogela kwa botsenong jwa kgoro ya bokone, go ne go na le ditafole di le pedi. Mme mo letlhakoreng le lengwe la mathudi a kgoro go ne go na le ditafole di le pedi.
41  Go ne go na le ditafole di le nnè fano le ditafole di le nnè fale fa thoko ga kgoro—ditafole di le robedi, tse ba neng ba tlhabela mo go tsone.
42  Mme ditafole tse nnè tsa tshupelo e e fisiwang e feletse e ne e le tsa leje le le betlilweng. Boleele e ne e le kubita e le nngwe le sephatlo, boatlhamo e le kubita e le nngwe le sephatlo, mme bogodimo kubita e le nngwe. Gape mo godimo ga tsone ba ne ba baya didirisiwa tse ba neng ba tla tlhaba tshupelo e e fisiwang e feletse ka tsone le setlhabelo.
43  Mme direpodi tsa go tlhoma dilo di ne di le boatlhamo bo le bongwe jwa seatla, di sometswe ka go tiisa kafa teng, go dikologa; mme ba ne ba baya nama ya tshupelo ya mpho mo ditafoleng.
44  Mme kafa ntle ga kgoro e e kafa teng go ne go na le diphaposi tsa bojelo tsa baopedi, mo lolwapeng lo lo kafa teng, lo lo kafa thoko ga kgoro e e kafa bokone. Mme di ne di lebile ntlheng ya borwa. Go ne go na le e nngwe kafa thoko ga kgoro e e kafa botlhaba. E ne e lebile ntlheng ya bokone.
45  Mme a bua le nna a re: “Eno, phaposi ya bojelo e e lebileng ntlheng ya borwa, ke ya baperesiti ba ba tlhokometseng tiro ya mo ntlong.
46  Mme phaposi ya bojelo e e lebileng ntlheng ya bokone ke ya baperesiti ba ba tlhokometseng tiro ya mo sebesong. Ke bomorwa Sadoke, bao, go tswa mo go bomorwa Lefi, ba atamelang Jehofa gore ba mo direle.”
47  Mme a lekanya lolwapa lo lo kafa teng. Boleele e ne e le dikubita di le lekgolo, mme boatlhamo e le dikubita di le lekgolo, matlhakore a le manè a a lekalekanang. Mme sebeso se ne se le fa pele ga ntlo.
48  Mme a ntlisa mo mathuding a ntlo, a lekanya pilara e e kafa thoko ya mathudi, dikubita di le tlhano mo letlhakoreng leno le dikubita di le tlhano mo letlhakoreng lele. Mme boatlhamo jwa kgoro e ne e le dikubita di le tharo mo letlhakoreng leno le dikubita di le tharo mo letlhakoreng lele.
49  Boleele jwa mathudi e ne e le dikubita di le masome a mabedi, mme boatlhamo e le dikubita di le lesome le bongwe. Mme ba ne ba tlhatlogela kwa go one ka mapalamelelo. Mme go ne go na le dipilara fa dikoteng tse di kafa thoko, e nngwe fano e nngwe fale.
39  “Mme fa e le wena, morwa motho, porofeta kgatlhanong le Gogo, mme o re, ‘Morena Molaodimogolo Jehofa o buile jaana: “Bona, ke kgatlhanong le wena Gogo, wena kgosana e kgolo ya Mesheke le Tubale.
2  Ke tla go retolola ke bo ke go goga ke dira gore o tswe kwa dikarolong tse di kwa kgakala thata tsa bokone ke go tlise mo dithabeng tsa Iseraele.
3  Mme ke tla itaya bora jwa gago gore bo tswe mo seatleng sa gago sa molema, le metswi ya gago ke tla dira gore e we mo seatleng sa gago sa moja.
4  O tla wela mo dithabeng tsa Iseraele, wena le mephato yotlhe ya gago le ditšhaba tse di tla bong di na le wena. Ke tla go naya dinonyane tse di jang nama, dinonyane tsa diphuka tsa mofuta mongwe le mongwe, le dibatana tsa naga go nna dijo tsa tsone.”’
5  “‘O tla wela mo nageng, gonne nna ka bonna ke buile,’ go bua Morena Molaodimogolo Jehofa.
6  “‘Mme ke tla romela molelo mo go Magogo le mo go ba ba ntseng mo ditlhaketlhakeng ka polokesego; mme batho ba tla itse gore ke nna Jehofa.
7  Mme leina la me le le boitshepo ke tla le itsise batho ba me ba Iseraele, mme ga nkitla ke tlhola ke letla leina la me le le boitshepo gore le itshepololwe; mme ditšhaba di tla itse gore ke nna Jehofa, Moitshepi mo Iseraele.’
8  “‘Bona! Go tla tla mme go tla diragadiwa,’ go bua Morena Molaodimogolo Jehofa. ‘Leno ke letsatsi le ke buileng ka ga lone.
9  Mme banni ba metse ya Iseraele ruri ba tla tswa mme ba fise ba bo ba gotse melelo ka dibetsa le ka dithejana le ka dithebe tse dikgolo,—ka mara le ka metswi le ka meotlwana le ka marumo; mme ba tla gotsa melelo ka tsone dingwaga di le supa.
10  Mme ga ba kitla ba rwalela dikgong kwa nageng, le fa e le go rwalela dikgong tse di gotsang go tswa kwa dikgweng, gonne ba tla gotsa melelo ka dibetsa.’ “‘Mme ruri ba tla thopa batho ba ba neng ba ntse ba ba thopa, ba bo ba gapa ba ba neng ba ntse ba ba gapa,’ go bua Morena Molaodimogolo Jehofa.
11  “‘Mme go tla diragala mo letsatsing leo gore ke neye Gogo lefelo koo, lefelo la go fitlhela mo Iseraele, mokgatšha wa ba ba ralalang kafa botlhaba jwa lewatle, mme o tla bo o thibela ba ba ralalang. Mme ba tla fitlha Gogo koo le boidiidi jotlhe jwa gagwe, mme ruri ba tla o bitsa Mokgatšha wa Boidiidi jwa ga Gogo.
12  Mme ba ntlo ya Iseraele ba tla ba fitlha ka boikaelelo jwa go ntlafatsa lefatshe, dikgwedi di le supa.
13  Mme batho botlhe ba lefatshe e tla nna bone ba fitlhang, mme mo go bone e tla nna kgang e e tumileng mo letsatsing la fa ke ikgalaletsa,’ go bua Morena Molaodimogolo Jehofa.
14  “‘Mme go tla nna le batho ba ba thapelwang tiro ya leruri ba ba tla ba kgaoganyang, ba feta ba raletse lefatshe, ba fitlha, ba na le ba ba ralalang, ba ba tlogetsweng mo godimo ga lefatshe, gore ba le phepafatse. Ba tla nna ba batla go fitlha kwa bokhutlong jwa dikgwedi di le supa.
15  Mme ba ba ralalang ba tshwanetse ba ralala lefatshe, mme fa mongwe a ka bona lerapo la motho a age letshwao fa thoko ga lone, go fitlha ba ba fitlhang ba setse ba le fitlhile mo Mokgatšheng wa Boidiidi jwa ga Gogo.
16  Mme leina la motse e tla nna Hamona. Mme ba tla phepafatsa lefatshe.’
17  “Mme fa e le wena, morwa motho, Morena Molaodimogolo Jehofa o buile jaana, ‘Raya dinonyane tsa lefuka la mofuta mongwe le mongwe le dibatana tsotlhe tsa naga o re: “Phuthegang mmogo lo tle. Phuthegelang mmogo kwa setlhabelong sa me, se ke se lo ntshetsang, setlhabelo se segolo mo dithabeng tsa Iseraele. Mme lo tla ja nama lo bo lo nwa madi.
18  Lo tla ja nama ya ba ba thata, mme lo tla nwa madi a dikgosana tsa lefatshe, diphelefu, dikwanyana tse ditonanyana, le diphoko, dipowana, diphologotswana tse di nontshitsweng tsa Bashana tsotlhe fela.
19  Mme ruri lo tla ja mafura lo bo lo kgore mme lo nwe madi gore lo bo lo tagwe, go tswa mo setlhabelong sa me se ke tla se lo ntshetsang.”’
20  “‘Mme lo tla kgora mo tafoleng ya me ka dipitse le ka bakgweetsi ba dikara, batho ba ba thata le batlhabani ba mefuta yotlhe,’ go bua Morena Molaodimogolo Jehofa.
21  “‘Mme ke tla baya kgalalelo ya me mo ditšhabeng; mme ditšhaba tsotlhe di tla bona katlholo ya me e ke e diragaditseng le seatla sa me se ke se beileng mo go tsone.
22  Mme ba ntlo ya Iseraele ba tla itse gore ke nna Jehofa Modimo wa bone go tswa mo letsatsing leo go ya pele.
23  Mme ditšhaba di tla itse gore e ne e le ka ntlha ya tlolo ya bone go bo bone, ba ntlo ya Iseraele, ba ne ba ya botshwarwa, ka ntlha ya lebaka la gore ba ne ba itshwara ka go tlhoka boikanyegi mo go nna, mo ke neng ka ba fitlhela sefatlhego sa me mme ka ba tsenya mo seatleng sa baba ba bone, mme ba nna ba wa, botlhe fela, ka tšhaka.
24  Ke ne ka dirisana le bone kafa boitshekologong jwa bone le kafa ditlolong tsa bone, mme ka nna ka ba subela sefatlhego sa me.’
25  “Ka jalo Morena Molaodimogolo Jehofa o buile jaana, ‘Ke tla busa batshwarwa ba ga Jakobe gone jaanong mme ke utlwele ba ntlo yotlhe ya Iseraele botlhoko; mme ke tla bontsha boineelo jo bo feletseng ka ntlha ya leina la me le le boitshepo.
26  Mme ba tla bo ba sikere ditlhong tsa bone le go sa ikanyege gotlhe ga bone mo ba go ntiretseng, fa ba nna mo lefatsheng la bone ka polokesego, go se na ope yo o ba tshosang.
27  Fa ke ba busa kwa ditšhabeng ke bo ke ba phutha mmogo go tswa kwa mafatsheng a baba ba bone, gape ke tla iitshepisa mo gare ga bone fa pele ga matlho a ditšhaba di le dintsi.’
28  “‘Mme ba tla itse gore ke nna Jehofa Modimo wa bone, fa ke ba romela botshwarwa kwa ditšhabeng ke bo ke ba phuthela mo lefatsheng la bone, mo e leng gore ga nkitla ke tlhola ke tlogela ope wa bone a setse teng.
29  Mme ga nkitla ke tlhola ke ba fitlhela sefatlhego sa me, ka gonne ke tla tshololela moya wa me mo ntlong ya Iseraele,’ go bua Morena Mogodimodimo Jehofa.”
19  “Mme fa e le wena, tlhabeletsa pina ya khutsafalo ka ga dikgosana tsa Iseraele,
2  mme o re, ‘Mmago e ne e le eng? Tau e namagadi mo gare ga ditau. O ne a botha le ditawana tse di seriri. O ne a godisa ditawana tsa gagwe.
3  “‘Mme ka iketlo a godisa nngwe ya ditawana tsa gagwe. E ne ya nna tawana e e seriri, mme ya simolola go ithuta go garolaka se e se tsomang. E ne e kometsa le eleng motho wa mo lefatsheng.
4  Mme ditšhaba tsa nna tsa utlwa kaga yone. E ne ya tshwarwa mo kgatamping ya bone, mme ba e tlisa ka dikgoge mo lefatsheng la Egepeto.
5  “‘E rile a bona gore o ne a letile mme tsholofelo ya gagwe e ne e nyeletse, foo a tsaya e nngwe ya ditawana tsa gagwe. A e ntsha jaaka tawana e e seriri.
6  Mme ya simolola go tsamayatsamaya mo gare ga ditau. E ne ya nna tawana e e seriri. Mme ka iketlo ya ithuta go garolaka se e se tsomang. E ne e kometsa le eleng motho wa mo lefatsheng.
7  Mme ya itse ditora tsa yone tsa bonno, mme ya swafatsa le metse ya bone tota, mo eleng gore lefatshe le ne la kgakgabadiwa mme ya le tlatsa ka modumo wa go kurutla ga yone.
8  Mme ditšhaba tse di mo tikologong go tswa kwa dikgaolong tse di laolang tsa simolola go thibelela kgatlhanong le yone le go tsharolola letlowa la bone mo godimo ga yone. E ne ya tshwarwa mo kgatamping ya bone.
9  La bofelo ba e tsenya mo serubing ka dikgoge mme ba e tlisa kwa kgosing ya Babelona. Ba ne ba e tlisa ka matlowa a go tsoma, gore modumo wa yone o se ka wa tlhola o utlwiwa gape mo dithabeng tsa Iseraele.
10  “‘Mmago o ne a tshwana le mofine mo mading a gago, o jadilwe fa metsing. O ne a ungwa maungo a bo a tlala dikala ka ntlha ya metsi a mantsi.
11  Mme tsa nna dithobane tse di nonofileng mo go ene, tse di diretsweng go nna dinthe tsa segosi tsa babusi. Mme bogodimo jwa one jwa nna boleele ka iketlo mo gare ga dikala, mme wa bonala ka ntlha ya boleele jwa one, ka ntlha ya bontsi jwa dikala tsa one tse di nang le makakaba.
12  Mme la bofelo o ne a kumolwa ka tšhakgalo. O ne a latlhelwa mo lefatsheng, mme phefo nngwe ya botlhaba e ne ya omeletsa maungo a gagwe. Thobane ya gagwe e e nonofileng e ne ya rutliwa mme ya omelela. Molelo o ne wa e laila.
13  Mme jaanong o jadilwe kwa nageng, mo lefatsheng le le se nang metsi le le nyorilweng.
14  Mme molelo wa tswa mo thobaneng ya gagwe. O ne wa laila matlhogela a gagwe le maungo a gagwe mme ga se ka ga nna le thobane epe e e nonofileng mo go ene, le fa e le lore lwa go busa. “‘Eo ke pina ya khutsafalo, mme e tla nna pina ya khutsafalo.’”
24  Mme lefoko la ga Jehofa la tswelela go tla mo go nna mo ngwageng wa borobabongwe, mo kgweding ya bolesome, mo letsatsing la bolesome la kgwedi, le re:
2  “Morwa motho, ikwalele leina la letsatsi, lone letsatsi leno. Kgosi ya Babelona e tsogologetse Jerusalema mo go lone letsatsi leno.
3  Mme o tlhame polelo ya seane malebana le ntlo ya botsuolodi, mme o bue jaana kaga bone, “‘Morena Molaodimogolo Jehofa o buile jaana: “Tlhatlayang pitsa e e molomomogolo e e apeelang; e tlhatleyeng lo bo lo tshele metsi mo go yone.
4  Phuthelang ditokololo mo go yone, tokololo nngwe le nngwe e e siameng, serope le legetla; lo e tlatse ka marapo a a gaisang otlhe.
5  A go tsewe nku e e di gaisang tsotlhe, mme go tlhatlaganngwe dikota gore di dire lesakana kafa tlase ga yone. Bedisang ditokololo tsa yone, mme lo apeye marapo a yone mo go yone.”’”
6  “Ka jalo Morena Molaodimogolo Jehofa o buile jaana, ‘A bo go latlhega motse wa ditiro tsa tshololo ya madi, pitsa e e molomomogolo e e apeelang, e ruse ya yone e leng mo go yone, le e ruse ya yone e sa tswang mo go yone! E ntshe, lenathwana le lenathwana la yone; go se ka ga latlhelwa bola bope malebana le yone.
7  Gonne madi a yone a mo gare ga yone. O a beile mo godimo ga lefika le legolo le le phatsimang le le se nang sepe. Ga a ka a a tshela fa fatshe, gore a a bipe ka lorole.
8  Gore a tsose tšararego ya go diragatsa pusoloso, ke beile madi a gagwe mo godimo ga lefika le legolo le le phatsimang le le bipologileng, gore a se ka a bipiwa.’
9  “Ka jalo Morena Molaodimogolo Jehofa o buile jaana, ‘A bo go latlhega motse wa ditiro tsa tshololo ya madi! Le nna ke tla dira gore mokoa o nne mogolo.
10  Ntsifatsa dikota. Gotsa molelo. Bedisa nama thata. Mme o tsholole moro, o letle marapo gore a nne mogote thata.
11  E emise e le lolea mo magaleng a yone gore e nne mogote; mme kgotlho ya yone e gotele, le boitshekologo jwa yone bo nyerolosiwe mo go yone. A ruse ya yone e lailwe.
12  Matshwenyego! A lapisitse motho, mme bontsi jwa ruse ya yone ga bo tswe mo go yone. A e tsene mo molelong ka ruse ya yone!’
13  “‘Go ne go na le boitshwaro jo bo repileng mo boitshekologong jwa gago. Ke ka lebaka leo ke neng ka tshwanelwa ke go go phepafatsa, mme ga o a ka wa nna phepa mo boitshekologong jwa gago. Ga o kitla o tlhola o nna phepa go fitlha ke dira gore tšararego ya me e go ikhutsetse.
14  Nna, Jehofa, ke buile. Go tla tla, mme ke tla tsaya kgato. Ga nkitla ke tlhokomologa, le gone ga nkitla ke utlwela botlhoko le fa e le go ikwatlhaya. Ba tla go atlhola kafa ditseleng tsa gago le kafa ditirong tsa gago,’ go bua Morena Molaodimogolo Jehofa.”
15  Mme lefoko la ga Jehofa la tswelela go tla mo go nna, le re:
16  “Morwa motho, bona, ke tlosa selo se se eletsegang mo matlhong a gago ka titeo, mme o se ka wa ipetsa sehuba, le gone o se ka wa lela kgotsa dikeledi tsa gago tsa tswa.
17  Fegelwa kwantle ga mafoko. O se ka wa hutsafalela ba ba suleng. Ipofe ka serwalo sa gago sa tlhogo, mme o rwale bompaatšhane ba gago mo dinaong. O se ka wa bipa ditedu tsa dipounama, le gone o se ka wa ja senkgwe sa batho.”
18  Mme ke ne ka bua le batho mo mosong, mme kgabagare mosadi wa me a swa mo maitseboeng. Mme mo mosong ka dira fela jaaka ke ne ke laetswe.
19  Mme batho ba nna ba nthaya ba re: “A o ka se re bolelele gore dilo tseno tse o di dirang, di amana jang le rona?”
20  Foo ka ba raya ka re: “Lefoko la ga Jehofa le tlile mo go nna, le re,
21  ‘Raya ntlo ya Iseraele o re: “Morena Molaodimogolo Jehofa o buile jaana, ‘Bonang, ke itshepolola lefelo la me le le boitshepo, boipelafatso jwa nonofo ya lona, selo se se eletsegang mo matlhong a lona le selo se se tlhomogelwang pelo ke moya wa lona, mme bomorwaalona le bomorwadialona ba lo ba tlogetseng kwa morago—ba tla wa ka tšhaka.
22  Mme lo tla tshwanelwa ke go dira fela jaaka ke dirile. Ga lo kitla lo bipa ditedu tsa dipounama, e bile ga lo kitla lo ja senkgwe sa batho.
23  Mme serwalo sa lona sa tlhogo se tla bo se le mo ditlhogong tsa lona, le bompaatšhane ba lona ba le mo dinaong tsa lona. Ga lo kitla lo ititaya le fa e le go lela, mme lo tla bola mo ditlolong tsa lona, mme lo tla fegelwa mongwe mo go yo mongwe.
24  Mme Esekiele o fetogile kgakgamatso mo go lona. Lo tla dira kafa go sotlhe se a se dirileng. Fa go tla, lo tla itse gore ke nna Morena Molaodimogolo Jehofa.’”’”
25  “Fa e le wena, morwa motho, a ga e kitla e nna mo letsatsing la fa ke tsaya kago ya bone ya phemelo mo go bone, selo se sentle se ba se itumelelang, selo se se eletsegang mo matlhong a bone le se se tlhologelelwang ke moya wa bone, bomorwaabone le bomorwadiabone, gore
26  mo letsatsing leo go tla tla mo go wena motho yo o falotseng go dira gore ditsebe di utlwe?
27  Mo letsatsing leo molomo wa gago o tla bulegela motho yo o falotseng, o tla bua mme o se tlhole o nna semumu; ruri o tla nna kgakgamatso mo go bone, mme ba tla itse gore ke nna Jehofa.”
43  Foo a dira gore ke ye kwa kgorong, kgoro e e lebileng kwa botlhaba.
2  Mme bona! kgalalelo ya Modimo wa Iseraele e ne e tswa ntlheng ya botlhaba, mme lentswe la gagwe le ne le tshwana le lentswe la metsi a mantsi; mme lefatshe la phatsima ka ntlha ya kgalalelo ya gagwe.
3  Mme go ne go tshwana le ponalo ya ponatshegelo e ke neng ke e bone, jaaka ponatshegelo e ke e boneng fa ke ne ke tla go senya motse; mme go ne go na le diponalo tse di jaaka ponalo e ke neng ka e bona fa nokeng ya Kebare, mme ka wa ka sefatlhego.
4  Mme kgalalelo ya ga Jehofa ya tsena mo Ntlong ka tsela ya kgoro e e neng e lebile kwa botlhaba.
5  Mme moya wa ntlhatlosa wa ntlisa mo lolwapeng lo lo kwa teng, mme bona! Ntlo e ne e tletse kgalalelo ya ga Jehofa.
6  Mme ka simolola go utlwa mongwe a bua le nna go tswa mo Ntlong, mme monna yono o ne a eme fa thoko ga me.
7  Mme A nthaya a re: “Morwa motho, leno ke lefelo la setulo sa me sa bogosi le lefelo la dipato tsa dinao tsa me, fa ke tla nnang mo gare ga bomorwa Iseraele ka bosakhutleng teng; mme ba ntlo ya Iseraele, ga ba kitla ba tlhola ba leswafatsa leina la me le le boitshepo, bone le dikgosi tsa bone, ka kgokafalo ya bone le ka ditopo tsa dikgosi tsa bone fa di swa,
8  ka go baya serepodi sa bone fa serepoding sa me le mophakwana wa bone fa thoko ga mophakwana wa me, lobota lo le fa gare ga me le bone. Mme ba ne ba leswafatsa leina la me le le boitshepo ka dilo tsa bone tse di makgapha tse ba neng ba di dira, mo ke neng ka ba fedisa mo bogaleng jwa me.
9  Jaanong a ba tlosetse kgokafalo ya bone le ditopo tsa dikgosi tsa bone kgakala le nna, mme ruri ke tla aga mo gare ga bone ka bosakhutleng.
10  “Fa e le wena morwa motho, itsise ba ntlo ya Iseraele ka ga Ntlo, gore ba ikutlwe ba tlhabilwe ke ditlhong ka ntlha ya ditlolo tsa bone, mme ba lekanye sebopego sa yone.
11  Mme fa ba ikutlwa ba tlhabilwe ke ditlhong ka ntlha ya sotlhe se ba se dirileng, o ba itsise polane ya motheo wa Ntlo, le thulaganyo ya yone le dikgoro tsa yone tsa go tswa le ditsela tsa yone tsa botseno, le dipolane tsotlhe tsa motheo wa yone le ditaelo tsotlhe tsa yone, le dipolane tsotlhe tsa motheo wa yone le melao yotlhe ya yone o bo o di kwale fa pele ga matlho a bone, gore ba boloke dipolane tsotlhe tsa yone tsa motheo le ditaelo tsotlhe tsa yone mme ba di diragatse.
12  Ono ke molao wa Ntlo. Karolo ya yone yotlhe ya naga e e kwa godimo ga thaba ke selo se se boitshepotshepo. Bona! Ono ke molao wa Ntlo.
13  “Mme tseno ke dilekanyo tsa sebeso ka dikubita, kubita e le kubita le boatlhamo jwa seatla. Mme karolo ya sone e e kwa tlase ke kubita. Mme kubita ke boatlhamo. Mme losi lwa sone lo mo molomong wa sone go dikologa, paralatso e le nngwe ya seatla. Mme seno ke karolo e e kafa tlase ya sebeso.
14  Mme go tswa kwa tlase mo bodilong go ya kwa serepoding se se kwa tlasenyana se se se dikologileng ke dikubita di le pedi, mme boatlhamo ke kubita e le nngwe. Mme go tswa mo serepoding se sennye se se se dikologileng go ya kwa serepoding se segolo se se se dikologileng ke dikubita di le nnè, mme boatlhamo jwa sone ke kubita.
15  Mme leiso la sebeso ke dikubita di le nnè, mme go tswa mo leisong la sebeso go ya kwa godimo go na le dinaka di le nnè.
16  Mme leiso la sebeso le boleele jwa dikubita di le lesome le bobedi, ka boatlhamo jwa dikubita di le lesome le bobedi, le na le matlhakore a le manè a a lekalekanang.
17  Mme serepodi se se le dikologileng se boleele jwa dikubita di le lesome le bonè, ka boatlhamo jwa dikubita di le lesome le bonè, mo matlhakoreng a sone a manè; mme losi lo lo se dikanyeditseng lo sephatlo sa kubita, mme karolo ya sone e e kwa tlase ke kubita go dikologa. “Mme mapalamelelo a sone a lebile kwa botlhaba.”
18  Mme a nthaya a re: “Morwa motho, Morena Molaodimogolo Jehofa o buile jaana, ‘Eno ke melao ya sebeso mo letsatsing la fa se dirwa, gore go isiwe ditshupelo tse di fisiwang di feletse mo go sone le gore go kgatšhiwe madi mo go sone.’
19  “‘Mme o neye baperesiti ba Balefi, ba e leng ba bana ba ga Sadoke, ba ba nkatamelang,’ go bua Morena Molaodimogolo Jehofa, ‘powana, e tonanyana ya motlhape, e le tshupelo ya boleo gore ba tle go ntirela.
20  Mme o tseye mangwe a madi a yone o a beye mo dinakeng tsa sone tse nnè le mo dikhutlong tse nnè tsa serepodi se se se dikologileng le mo losing lo lo se dikologileng o se itshekise mo boleong mme o se direle tetlanyo.
21  Mme o tseye powana, tshupelo ya boleo, mme e fisiwe mo lefelong le le tlhomilweng la Ntlo, kafa ntle ga lefelo le le boitshepo.
22  Mo letsatsing la bobedi o atametse podi e tonanyana, e e itekanetseng sentle, e le tshupelo ya boleo; mme ba itshekise sebeso mo boleong jaaka ba ne ba se itshekisa mo boleong ka powana.’
23  “‘Fa o fetsa go itshekisa mo boleong o tla atametsa powana, e tonanyana ya motlhape, e e itekanetseng sentle, le phelefu e e tswang mo letsomaneng, e e itekanetseng sentle.
24  Mme o di atametse fa pele ga ga Jehofa, mme baperesiti ba latlhele letswai mo go tsone ba di isetse Jehofa e le tshupelo e e fisiwang e feletse.
25  Malatsi a le supa o ise phoko e le tshupelo ya boleo ya letsatsi; mme ba ise powana, e tonanyana ya motlhape, le phelefu e e tswang mo letsomaneng, e le tse di itekanetseng sentle.
26  Ba direle sebeso tetlanyo malatsi a le supa, mme ba se ntlafatse ba bo ba se tlhome.
27  Mme ba wetse malatsi. Mme go tla diragala mo letsatsing la borobedi le go tloga foo go ya pele gore baperesiti ba tla isa ditshupelo tsa lona mo sebesong tse di fisiwang di feletse le ditlhabelo tsa lona tsa kabalano; mme ruri ke tla lo ipelela,’ go bua Morena Molaodimogolo Jehofa.”
44  Mme a mpusa ka tsela ya kgoro ya lefelo le le boitshepo, e e kafa ntle e e lebileng kwa botlhaba, mme e ne e tswetswe.
2  Foo Jehofa a nthaya a re: “Fa e le kgoro eno, e tla nna e tswetswe. Ga e kitla e bulwa, mme ga go na motho ope fela yo tla tsenang ka yone; gonne Jehofa ka boene, Modimo wa Iseraele, o tsene ka yone, mme e tla nna e tswetswe.
3  Le fa go ntse jalo, kgosana—e tla nna mo go yone jaaka kgosana, gore e je senkgwe fa pele ga ga Jehofa. E tla tsena ka tsela ya mathudi a kgoro, mme e tla tswa ka tsela ya one.”
4  Jaanong a ntlisa ka tsela ya kgoro ya bokone fa pele ga Ntlo, gore ke lebe, mme bona! kgalalelo ya ga Jehofa e ne e tletse mo ntlong ya ga Jehofa. Mme ka wa ka sefatlhego.
5  Foo Jehofa a nthaya a re: “Morwa motho, tlhoma pelo ya gago mme o bone ka matlho a gago, o utlwe ka ditsebe tsa gago sotlhe se ke se buang le wena malebana le ditaolo tsotlhe tsa ntlo ya ga Jehofa le melao ya yone yotlhe, mme o tlhome pelo ya gago mo tseleng ya botseno ya Ntlo le mo dikgorong tsotlhe tsa go tswa tsa lefelo le le boitshepo.
6  Mme o reye Botsuolodi, ntlo ya Iseraele o re, ‘Morena Molaodimogolo Jehofa o buile jaana: “Go lekane ka lona ka ntlha ya dilo tsotlhe tsa lona tse di makgapha, lona ba ntlo ya Iseraele,
7  fa lo tlisa batswakwa ba ba sa rupang mo pelong e bile ba sa rupa mo nameng, gore ba tle go nna mo lefelong la me le le boitshepo le go le itshepolola, yone ntlo ya me; fa lo isa senkgwe sa me, mafura le madi, ba ntse ba tlola kgolagano ya me ka ntlha ya dilo tsa lona tsotlhe tse di makgapha.
8  Le gone ga lo a tlhokomela boikarabelo jwa dilo tsa me tse di boitshepo, le fa e le go itlhomela ba bangwe go nna batlhokomedi ba tiro ya me mo lefelong la me le le boitshepo.”’
9  “‘Morena Molaodimogolo Jehofa o buile jaana: “Ga go na motswakwa ope, yo o sa rupang mo pelong le yo o sa rupang mo nameng, yo o ka tlang mo lefelong la me le le boitshepo, ke gore, motswakwa ope yo o mo gare ga bomorwa Iseraele.”’
10  “‘Fa e le Balefi ba ba neng ba katogela kgakala le nna fa Iseraele, yo o neng a katogela kgakala le nna, a ne a kgarakgatshega fa morago ga medingwana ya bone e e makgapha, le bone ba sikare tlolo ya bone.
11  Mme mo lefelong la me le le boitshepo ba nne badiredi mo maemong a bolebedi mo dikgorong tsa Ntlo le badiredi kwa Ntlong. Bone ba tla tlhabela batho tshupelo e e fisiwang e feletse le setlhabelo, mme ba tla ema fa pele ga bone gore ba ba direle.
12  Ka lebaka la gore ba ne ba nna ba ba direla fa pele ga medingwana ya bone e e makgapha mme ba nna sekgopi mo go ba ntlo ya Iseraele se se isang mo tlolong, ke gone ka moo ke ba tsholeleditseng seatla,’ go bua Morena Molaodimogolo Jehofa, ‘mme ba tla sikara tlolo ya bone.
13  Mme ga ba kitla ba nkatamela ba tla go ntirela jaaka moperesiti kgotsa ba atamela dilo dipe fela tsa me tse di boitshepo, go fitlha ka dilo tse di boitshepotshepo, mme ba sikare ditlhong tsa bone le dilo tsa bone tse di makgapha tse ba di dirileng.
14  Mme ruri ke tla ba dira batlhokomedi ba tiro ya mo Ntlong, malebana le tirelo yotlhe ya yone le malebana le sotlhe se se tshwanetseng sa dirwa mo go yone.’
15  “‘Mme fa e le baperesiti ba Balefi, bomorwa Sadoke, ba ba neng ba tlhokomela tiro ya mo lefelong la me le le boitshepo fa bomorwa Iseraele ba ne ba katogela kgakala le nna, bone ba tla nkatamela ba tla go ntirela, mme ba tla ema fa pele ga me gore ba ntlisetse mafura le madi,’ go bua Morena Molaodimogolo Jehofa.
16  ‘Ke bone ba ba tla tsenang mo lefelong la me le le boitshepo, mme ba tla atamela tafole ya me ba tla go ntirela, mme ba tla tlhokomela tiro e ke e direlwang.
17  “‘Mme go tla diragala gore fa ba tsena mo dikgorong tsa lolwapa lo lo kwa teng, ba apare diaparo tsa leloba, mme go se ka ga nna le boboa bope mo go bone fa ba direla mo dikgorong tsa lolwapa lo lo kwa teng le mo teng.
18  Dirwalo tsa tlhogo tsa leloba di nne mo tlhogong ya bone, mme go nne le marokgwe a kafa teng a leloba mo dinōkeng tsa bone. Ba se ka ba ikgatlha ka sengwe se se fufudisang.
19  Mme fa ba ya kwa lolwapeng lo lo kafa ntle, le eleng kwa lolwapeng lo lo kafa ntle kwa bathong, ba apole diaparo tsa bone tse ba neng ba direla ba di apere, mme ba di beye mo diphaposing tse di boitshepo tsa bojelo ba apare diaparo tse dingwe, gore ba se ka ba itshepisa batho ka diaparo tsa bone.
20  Mme ba se ka ba beola tlhogo ya bone, le moriri wa tlhogo ya bone ba se ka ba o lesa wa nna moleele. Le fa go ka nna jang ba kgaole moriri wa ditlhogo tsa bone.
21  Mme go se ka ga nna le baperesiti bape ba ba nwang beine fa ba tsena mo lolwapeng lo lo kwa teng.
22  Mme ba se ka ba itseela motlholagadi ope kgotsa mosadi yo o tlhadilweng go nna basadi ba bone, mme ba ka tsaya makgarebane a bana ba ntlo ya Iseraele kgotsa motlholagadi yo e leng motlholagadi wa moperesiti.’
23  “‘Mme ba rute batho ba me pharologanyo fa gare ga selo se se boitshepo le selo se se seng boitshepo; ba dire gore ba itse pharologanyo fa gare ga se se seng phepa le se se phepa.
24  Mme ba eme mo kgetsing ya molao gore ba atlhole; ba e atlhole ka ditshwetso tsa me tsa boatlhodi. Mme ba boloke melao ya me le ditaelo tsa me ka ga dipaka tsa me tsotlhe tsa meletlo, mme ba itshepise bosabata ba me.
25  Mme a se ka a tsena kwa mothong yo o suleng wa batho mme a leswafala, mme ba ka iteswafatsa ka ntlha ya rre kgotsa mmè kgotsa morwa kgotsa morwadi kgotsa morwarraabone kgotsa morwadiarraabone yo e seng wa monna ope.
26  Mme morago ga go itshekisiwa ga gagwe, ba mmalele malatsi a le supa.
27  Mme mo letsatsing la go tsena ga gagwe mo lefelong le le boitshepo, mo lolwapeng lo lo kwa teng, a tla go direla mo lefelong le le boitshepo, a ise tshupelo ya gagwe ya boleo,’ go bua Morena Molaodimogolo Jehofa.
28  “‘Mme e tla nna boswa jwa bone: Ke nna boswa jwa bone. Mme lo se ka lwa ba naya sepe gore ba se rue mo Iseraele: Ke nna thuo ya bone.
29  Tshupelo ya dijo tsa ditlhaka le tshupelo ya boleo le tshupelo ya molato—ke bone ba tla di jang. Mme sengwe le sengwe se se neetsweng mo Iseraele—e tla nna sa bone.
30  Mme sa ntlha sa maungo otlhe a mabutswapele a sengwe le sengwe le moneelo mongwe le mongwe wa sengwe le sengwe se se tswang mo meneelong ya lona yotlhe—e tla nna wa baperesiti; mme mabutswapele a dijo tsa gago tsa bupi jo bo seng boleta lo a neye moperesiti, gore go nne le tshegofatso mo ntlong ya gago.
31  Baperesiti ba se ka ba ja setoto sepe se se setseng se sule le fa e le sebopiwa sepe se se gagogantsweng sa dibopiwa tse di fofang kgotsa sa dibatana.’
47  Ka iketlo a mpusetsa kwa botsenong jwa Ntlo, mme bona! go ne go na le metsi a tswa kafa tlase ga serepodi sa Ntlo a ya ntlheng ya botlhaba, gonne karolo e e kwa pele ya Ntlo e ne e le kwa botlhaba. Mme metsi a ne a tswa kafa tlase, kafa letlhakoreng la moja la Ntlo, kafa borwa jwa sebeso.
2  Ka iketlo a ntlisa ka tsela ya kgoro ya bokone mme a mpotolosa ka tsela e e kafa ntle go ya kwa kgorong e e kwa ntle e e lebileng kwa botlhaba, mme bona! metsi a ne a elela ka bosesane kafa letlhakoreng la moja.
3  Fa monna a ya ntlheng ya botlhaba ka thapo e e lekanyang e le mo seatleng sa gagwe, o ne a lekanya dikubita di le sekete a bo a dira gore ke ralale metsi, metsi a fitlha mo magwejaneng.
4  Mme a tswelela a lekanya sekete mme a dira gore ke ralale metsi, metsi a fitlha mo mangoleng. Mme a tswelela a lekanya sekete mme jaanong a dira gore ke ralale—metsi a fitlha mo dinōkeng.
5  Mme a tswelela a lekanya sekete. E ne e le molatswana o o phothoselang o ke neng ke sa kgone go o ralala, gonne metsi a ne a ile kwa godimo, metsi a motho o ka kgonang go thuma mo go one, molatswana o o phothoselang o o neng o ka se ka wa ralalwa.
6  Foo a nthaya a re: “A o bone seno, wena morwa motho?” Mme a ntsamaisa a mpusetsa kwa lotshitshing lwa molatswana o o phothoselang.
7  E rile ke boa, bona! mo lotshitshing lwa molatswana o o phothoselang go ne go na le ditlhare di le dintsi thata, mo letlhakoreng leno le mo letlhakoreng lele.
8  Mme a tswelela a nthaya a re: “Metsi ano a ya kwa kgaolong ya botlhaba mme a tla ya go ralala Areba. Mme a tla tla mo lewatleng. A tlisiwa mo lewatleng ka bolone, metsi a lone a a fodisiwa.
9  Mme go tla diragala gore moya mongwe le mongwe o o tshelang o o nyeulang, mo lefelong lengwe le lengwe le molatswana o o phothoselang o mogolo go menagane gabedi o tlang mo go lone, o tla tshela. Mme go tla diragala gore go nne le ditlhapi di le dintsi thata, ka gonne koo ke gone kwa metsi a tla yang gone, mme metsi a lewatle a tla fodisiwa, mme sengwe le sengwe se se fa molatswana o o phothoselang o tlang gone se tla tshela.
10  “Mme go tla diragala gore batshwaraditlhapi ba tla ema fa thoko ga one go tswa kwa Ene-gedi le go fitlha kwa Ene-gelaime. Go tla nna le segotlo sa go anega sa matlowa a a gogwang. Ditlhapi tsa bone e tla nna tsa mefutafuta, jaaka ditlhapi tsa Lewatle le Legolo, di le dintsi thata.
11  “Koo go na le mafelo a lone a a loraga le mafelo a lone a a ditsobotla, mme ga a kitla a fodisiwa. A tla neelelwa letswai.
12  “Mme fa thoko ga molatswana o o phothoselang go tla mela ditlhare tsa mefuta yotlhe tsa dijo, fa thoko ga lotshitshi lwa one mo letlhakoreng leno le mo letlhakoreng lele. Matlhare a tsone ga a kitla a swaba, le maungo a tsone ga a kitla a lailwa. Di tla tlhagisa maungo a masha ka dikgwedi tsa tsone, ka gonne metsi a tsone—a tswa mo lefelong le le boitshepo. Mme maungo a tsone e tla nna dijo le matlhare a tsone e tla nna a a fodisang.”
13  Morena Molaodimogolo Jehofa o buile jaana: “Eno ke karolo ya naga e lo tla e ikabelang go nna boswa e le lefatshe la ditso tse di lesome le bobedi tsa Iseraele, Josefa a na le dikarolo tse pedi tsa tshimo.
14  Mme lo tla e rua, mongwe le mongwe e e tshwanang le ya ga morwarraagwe, lefatshe le ke neng ka le tsholeletsa seatla sa me ka ikano gore ke tla le naya borraalonamogologolwane; mme lefatshe leno e tla nna la lona ka bola go nna boswa.
15  “Mme ono ke molelwane wa lefatshe kafa bokone, go tswa Lewatleng le Legolo ka tsela e e yang Hethelone, fa motho a tsena kwa Sedade,
16  Hamathe, Berotha, Siberaime, e e fa gare ga molelwane wa Damaseko le molelwane wa Hamathe; Hasere-hatikone, e e kafa molelwaneng wa Haurane.
17  Mme molelwane o o tswang kwa lewatleng e nne Hasare-enone, molelwane wa Damaseko le bokone—ntlheng ya bokone, le molelwane wa Hamathe. Leno ke letlhakore la bokone.
18  “Mme letlhakore la botlhaba ke go tswa fa gare ga Haurane le Damaseko le fa gare ga Gileade le lefatshe la Iseraele; Joredane, lo lekanye go tswa kwa molelwaneng go ya kwa lewatleng la botlhaba. Leno ke letlhakore la botlhaba.
19  “Mme letlhakore la borwa le kafa borwa, go tswa Tamare go ya kwa metsing a Meribathe-kadeshe, mokgatšha o o phothoselang go ya kwa Lewatleng le Legolo. Leno ke letlhakore le le kafa borwa, go ya ntlheng ya Negebe.
20  “Mme letlhakore la bophirima ke Lewatle le Legolo, go tswa molelwaneng go tlhamalala fela go ya kwa botsenong jwa Hamathe. Leno ke letlhakore la bophirima.”
21  “Mme lo ikgaoganyetse lefatshe leno, lo le kgaoganyetse ditso tse di lesome le bobedi tsa Iseraele.
22  Mme go tla diragala gore lo le ikabele go nna boswa jwa lona le jwa baagi ba baeng ba ba agileng e le baeng mo gare ga lona, ba e setseng e le borra barwa mo gare ga lona. Mme mo go lona ba tla nna jaaka motho wa mo nageng eno mo gare ga bomorwa Iseraele. Bone mmogo le lona ba tla bona boswa ka bola mo gare ga ditso tsa Iseraele.
23  Mme go tla diragala gore lotso lo moagi wa moeng a agileng mo go lone e le moeng, ke gone kwa lo tla mo nayang boswa jwa gagwe gone,” go bua Morena Molaodimogolo Jehofa.
48  “Mme ano ke maina a ditso. Go tswa kwa ntlheng ya bokone, kafa thoko mo tseleng ya Hethelone go ya kwa botsenong jwa Hamathe, Hasare-enane, molelwane wa Damaseko go ya ntlheng ya bokone, fa thoko ga Hamathe; mme e nne le molelwane wa botlhaba le wa bophirima, Dana, kabelo e le nngwe.
2  Mme mo molelwaneng wa ga Dana, go tswa molelwaneng wa botlhaba go ya molelwaneng wa bophirima, Ashera, e le nngwe.
3  Mme mo molelwaneng wa ga Ashera, go tswa molelwaneng wa botlhaba go ya go fitlha kwa molelwaneng wa bophirima, Nafetali, e le nngwe.
4  Mme mo molelwaneng wa ga Nafetali, go tswa molelwaneng wa botlhaba go ya molelwaneng wa bophirima, Manase, e le nngwe.
5  Mme mo molelwaneng wa ga Manase, go tswa molelwaneng wa botlhaba go ya molelwaneng wa bophirima, Eferaime, e le nngwe.
6  Mme mo molelwaneng wa ga Eferaime, go tswa molelwaneng wa botlhaba le eleng go ya molelwaneng wa bophirima, Rubene, e le nngwe.
7  Mme mo molelwaneng wa ga Rubene, go tswa molelwaneng wa botlhaba go ya molelwaneng wa bophirima, Juda, e le nngwe.
8  Mme mo molelwaneng wa ga Juda, go tswa molelwaneng wa botlhaba go ya molelwaneng wa bophirima, moneelo o lo tla o ntshang e nne boatlhamo jwa dikubita di le dikete di le masome a mabedi le botlhano, mme boleele bo lekane le nngwe ya dikarolo tse di tswang kwa molelwaneng wa botlhaba go ya molelwaneng wa bophirima. Mme lefelo le le boitshepo le nne mo gare ga one.
9  “Fa e le moneelo o lo tla o ntshetsang Jehofa, e nne boleele jwa dikubita di le dikete di le masome a mabedi le botlhano le boatlhamo jwa dikete di le lesome.
10  Fa e le ka tseno go nne le moneelo o o boitshepo wa baperesiti, dikubita di le dikete di le masome a mabedi le botlhano go ela kwa bokone, le boatlhamo jwa dikubita di le dikete di le lesome go ela kwa bophirima, mme go ela kwa botlhaba boatlhamo jwa di le dikete di le lesome, mme go ela kwa borwa boleele jwa dikete di le masome a mabedi le botlhano. Mme lefelo le le boitshepo la ga Jehofa le nne mo gare ga one.
11  E tla nna la baperesiti, ba ba itshepisitsweng go tswa mo go bomorwa Sadoke, ba ba neng ba tlhokomela tiro ya me, ba ba sa kang ba katogela kgakala fa bomorwa Iseraele ba ne ba katogela kgakala, fela jaaka Balefi ba ne ba katogela kgakala.
12  Ba nne le moneelo o o tswang mo moneelong wa lefatshe e le sengwe se se boitshepotshepo, mo molelwaneng wa Balefi.
13  “Mme fela fa thoko ga karolo ya naga ya baperesiti, Balefi ba nne le boleele jwa dikubita di le dikete di le masome a mabedi le botlhano, le boatlhamo jwa di le dikete di le lesome; boleele jotlhe e le dikete di le masome a mabedi le botlhano mme boatlhamo e le dikete di le lesome.
14  Mme ba se ka ba rekisa epe ya yone, le gone motho a se ka a e ananya, le fa e le go dira gore lefatshe la boleng jo bo kwa godimo le fete le tswe mo go bone; gonne ke selo se se boitshepo mo go Jehofa.
15  “Fa e le boatlhamo jwa dikubita tse di dikete di le tlhano tse di setseng fa thoko ga tse di dikete di le masome a mabedi le botlhano, ke selo se se itshekologileng mo motseng, mo lefelong la bonno le mo mafulong. Mme motse o tla nna mo gare ga sone.
16  Tseno ke dilekanyo tsa motse: molelwane o o kwa bokone dikubita di le dikete di le nnè le makgolo a matlhano, molelwane o o kwa borwa di le dikete di le nnè makgolo a matlhano, molelwane o o kwa botlhaba di le dikete di le nnè makgolo a matlhano, molelwane o o kwa bophirima di le dikete di le nnè makgolo a matlhano.
17  Mme motse o nne le mafulo, dikubita di le makgolo a mabedi le masome a matlhano go ela kwa bokone, mme go ela kwa borwa di le makgolo a mabedi masome a matlhano, go ela kwa botlhaba makgolo a mabedi masome a matlhano, mme go ela kwa bophirima makgolo a mabedi masome a matlhano.
18  “Mme mo go setseng ga boleele go tla tshwana fela le moneelo o o boitshepo, dikubita di le dikete di le lesome go ya kwa botlhaba, di le dikete di le lesome go ya bophirima; mme e nne fela jaaka moneelo o o boitshepo, maungo a sone e nne senkgwe sa ba ba direlang motse.
19  Mme ba ba direlang motse mo ditsong tsotlhe tsa Iseraele ba tla o lema.
20  “Moneelo otlhe ke dikubita di le dikete di le masome a mabedi le botlhano ka dikete di le masome a mabedi le botlhano. Lo ntshe karolo e e matlhakore a le manè a a lekalekanang e le moneelo o o boitshepo mmogo le thuo ya motse.
21  “Mme mo go salang e tla nna ga kgosana, mo letlhakoreng leno le mo letlhakoreng lele la moneelo o o boitshepo le wa thuo ya motse, fa thoko ga dikubita di le dikete di le masome a mabedi le botlhano tsa moneelo go ya molelwaneng o o kafa botlhaba; le kwa bophirima fa thoko ga dikubita tse di dikete di le masome a mabedi le botlhano go ya molelwaneng wa bophirima. E tla nna ga dikgosana fela jaaka go ntse ka dikarolo. Mme moneelo o o boitshepo le lefelo le le boitshepo la Ntlo di tla nna mo gare ga gone.
22  “Mme fa e le thuo ya Balefi le thuo ya motse, e nne fa gare ga se e leng sa kgosana. Ya kgosana e nne fa gare ga molelwane wa ga Juda le molelwane wa ga Benjamine.
23  “Mme fa e le ditso tse dingwe tsotlhe, go tswa kwa molelwaneng wa botlhaba go ya kwa molelwaneng wa bophirima, Benjamine, karolo e le nngwe.
24  Mme fa molelwaneng wa ga Benjamine, go tswa kwa molelwaneng wa botlhaba go ya kwa molelwaneng wa bophirima, Simeone, e le nngwe.
25  Mme fa molelwaneng wa ga Simeone, go tswa kwa molelwaneng wa botlhaba go ya kwa molelwaneng wa bophirima, Isakare, e le nngwe.
26  Mme fa molelwaneng wa ga Isakare, go tswa kwa molelwaneng wa botlhaba go ya kwa molelwaneng wa bophirima, Sebulone, e le nngwe.
27  Mme fa molelwaneng wa ga Sebulone, go tswa kwa molelwaneng wa botlhaba go ya kwa molelwaneng wa bophirima, Gada, e le nngwe.
28  Mme fa molelwaneng wa ga Gada, go ya kwa molelwaneng o o kwa borwa, e tla nna go ya kafa ntlheng ya borwa; mme molelwane o simologe kwa Tamare o ye kwa metsing a Meribathe-kadeshe, go ya kwa mokgatšheng o o phothoselang, go ya go fitlha kwa Lewatleng le Legolo.
29  “Leno e tla nna lefatshe le lo tla le nayang ditso tsa Iseraele ka bola go nna boswa, mme tseno e tla nna dikabelo tsa bone,” go bua Morena Molaodimogolo Jehofa.
30  “Mme tseno e tla nna dikgoro tsa go tswa tsa motse: Mo molelwaneng wa bokone, selekanyo e tla nna dikubita di le dikete di le nnè makgolo a matlhano.
31  “Mme dikgoro tsa motse di tla nna kafa maineng a ditso tsa Iseraele, dikgoro tse tharo di le kwa bokone, kgoro ya ga Rubene, e le nngwe; kgoro ya ga Juda, e le nngwe; kgoro ya ga Lefi, e le nngwe.
32  “Mme mo molelwaneng wa botlhaba go tla nna le dikubita di le dikete di le nnè makgolo a matlhano, le dikgoro di le tharo, le kgoro ya ga Josefa, e le nngwe; kgoro ya ga Benjamine, e le nngwe; kgoro ya ga Dana, e le nngwe.
33  “Mme molelwane wa borwa o tla nna le selekanyo sa dikubita di le dikete di le nnè makgolo a matlhano, o na le dikgoro di le tharo, kgoro ya ga Simeone, e le nngwe; kgoro ya ga Isakare, e le nngwe; kgoro ya ga Sebulone, e le nngwe.
34  “Molelwane wa bophirima o tla nna dikubita di le dikete di le nnè makgolo a matlhano, go na le dikgoro di le tharo, kgoro ya ga Gada, e le nngwe; kgoro ya ga Ashera, e le nngwe; kgoro ya ga Nafetali, e le nngwe.
35  “Go tla nna le dikubita di le dikete di le lesome le borobedi go dikologa; mme leina la motse go tswa mo letsatsing leo go ya pele e tla nna Jehofa Ka Boene O Gone.”
5  “Fa e le wena, morwa motho, itseele tšhaka e e bogale. O e itseele jaaka legare la mmeodi wa moriri, mme o dire gore e fete mo tlhogong ya gago le mo ditedung tsa gago, o itseele dilekanya bokete mme o kgaoganye moriri dikarolwana.
2  O fise karolo ya seraro mo molelong mo gare ga motse fela fa malatsi a go dikanyetsa a wela. Mme o tseye karolo e nngwe ya seraro. O e iteye ka tšhaka go mo dikologa gotlhe fela, mme karolo ya bofelo ya seraro o e gasamise mo phefong, mme ke tla somola tšhaka kwa morago ga bone.
3  “Mme o tseye e le mmalwa ya yone o e phuthele ka dintlha tsa seaparo sa gago.
4  Mme e mengwe o e tseye o e latlhele mo gare ga molelo o e fise mo molelong. Molelo o tla tswa mo mongweng o ya mo ntlong yotlhe ya Iseraele.
5  “Morena Molaodimogolo Jehofa o buile jaana, ‘Yono ke Jerusalema. Ke mo tlhomile mo gare ga ditšhaba, a dikologilwe ke mafatshe.
6  Mme a itshwara ka go tsuologela ditshwetso tsa me tsa boatlhodi ka boikepo go feta ditšhaba, le melao ya me go feta mafatshe a a mo dikologileng, gonne ba ne ba gana ditshwetso tsa me tsa boatlhodi, mme fa e le melao ya me yone, ga ba a ka ba tsamaya mo go yone.’
7  “Ka jalo Morena Molaodimogolo Jehofa o buile jaana, ‘Ka lebaka la gore lo ne lwa nna leferetlho go feta ditšhaba tse di lo dikologileng, lwa se ka lwa tsamaya mo melaong ya me le ditshwetso tsa me tsa boatlhodi lwa se ka lwa di dira; mme lo ne lwa dira kafa ditshwetsong tsa boatlhodi tsa ditšhaba tse di lo dikologileng, a ga go jalo?
8  ka jalo Morena Molaodimogolo Jehofa o buile jaana: “Bona, nna, e leng nna, ke kgatlhanong le wena, wena motse, mme ke tla diragatsa ditshwetso tsa boatlhodi mo gare ga gago mo matlhong a ditšhaba.
9  Mme mo go wena ke tla dira se ke iseng ke se dire le mo go tshwanang le mo ke se kitlang ke tlhola ke go dira gape ka ntlha ya dilo tsotlhe tsa gago tse di makgapha.
10  “‘“Ka jalo borre ba tla ja barwa mo gare ga gago, le barwa ba tla ja borraabone, mme ke tla diragatsa ditiro tsa katlholo mo go wena ke bo ke gasamisetse botlhe ba gago ba ba setseng kwa phefong nngwe le nngwe.”’
11  “‘Ka gone jaaka ke tshedile,’ go bua Morena Molaodimogolo Jehofa, ‘eleruri ka lebaka la gore lo ne lwa leswafatsa lefelo la me le le boitshepo ka dilo tsotlhe tsa lona tse di ferosang sebete le ka dilo tsotlhe tsa lona tse di makgapha, ke nna Yo ke tla lo ngotlang mme leitlho la me ga le kitla le go utlwela botlhoko mme le nna ga nkitla ke bontsha bopelotlhomogi.
12  Ba karolo ya gago ya seraro—ba tla bolawa ke bolwetse jwa leroborobo, mme ba tla khutla ka ntlha ya leuba mo gare ga gago. Mme ba karolo e nngwe ya seraro—ba tla wa ka tšhaka go go dikologa. Mme karolo ya bofelo ya seraro ke tla e gasamisetsa kwa phefong nngwe le nngwe, mme ke tla somola tšhaka kwa morago ga bone.
13  Mme bogale jwa me ruri bo tla fela mme ke tla reba bogale jwa me mo go bone ke bo ke ikgomotsa; mme ba tla itse gore nna, Jehofa, ke buile mo go ganeleleng ga me go batla boineelo jo bo feletseng, fa ke feleletsa tšararego ya me mo go bone.
14  “‘Mme ke tla go dira lefelo le le swafetseng le kgobo mo ditšhabeng tse di go dikologileng fa pele ga matlho a mongwe le mongwe yo o fetang ka tsela.
15  Mme o tla nna kgobo le selo sa go gobololwa ka mafoko, sekao sa tlhagiso le selo se se tshosang ditšhaba tse di go dikologileng, fa ke dira mo go wena ditiro tsa katlholo ka bogale le ka tšararego le ka dikgalemo tsa tšararego. Nna Jehofa, ke buile.
16  “‘Fa ke ba romelela metswi e e utlwisang botlhoko ya leuba, e e tla itshupang e le ya tshenyo, metswi e ke tla e lo romelelang gore e lo senye, ke tla lo okeletsa leuba mme ke tla robaganya dithobane tsa lona tse dinkgwe tse di bopegileng jaaka maseka di lepeleditsweng mo go tsone.
17  Mme ke tla lo romelela leuba le dibatana tsa naga tse di utlwisang botlhoko, mme di tla go amoga bana, mme bolwetse jwa leroborobo le madi di tla go ralala, mme ke tla go tlisetsa tšhaka. Nna Jehofa, ke buile.’”
36  “Mme wena, morwa motho, porofeta ka dithaba tsa Iseraele, mme o re, ‘Lona dithaba tsa Iseraele, utlwang lefoko la ga Jehofa.
2  Morena Molaodimogolo Jehofa o buile jaana: “Ka lebaka la gore mmaba o buile kgatlhanong le lona a re, ‘Aha! Tota le mafelo a a kwa godimo a bogologolo—re a ruile!’”’
3  “Ka jalo porofeta, mme o re, ‘Morena Molaodimogolo Jehofa o buile jaana: “Ka lebaka, tota ka lebaka la gore go ntse go kgakgabetswe le ka ntlha ya gore lo pharumelwa go tswa matlhakoreng tsotlhe, gore lo nne thuo ya ba ba setseng ba ditšhaba le gore lo tswelele go buiwa ka lona ka loleme mme go na le pego e e bosula mo bathong,
4  ka jalo, lona dithaba tsa Iseraele, utlwang lefoko la Morena Molaodimogolo Jehofa! Morena Molaodimogolo Jehofa o reile dithaba le dithota, melatswana le mekgatšha le mafelo a a swafetseng a a neng a kgakgabadiwa le metse e e tlogetsweng e e nnileng ya go gapiwa le go sotliwa ke ba ba setseng ba ditšhaba tse di mo tikologong;
5  ka jalo Morena Molaodimogolo Jehofa o buile jaana, ‘Eleruri ke tla bua mo molelong wa tlhoafalo ya me kgatlhanong le ba ba setseng ba ditšhaba le kgatlhanong le Edoma, yotlhe fela, ba ba ineileng lefatshe la me go nna thuo ka go ipela ga pelo yotlhe, ka lesotlo mo moyeng, ka ntlha ya mafulo a lone le kgapo.’”’
6  “Ka jalo porofeta kaga lefatshe la Iseraele, mme o reye dithaba le dithota, le melatswana le mekgatšha o re, ‘Morena Molaodimogolo Jehofa o buile jaana: “Bona! Ke tla bua mo tlhoafalong ya me le mo tsararegong ya me, ka lebaka la gore o sikere go tlhabisiwa ditlhong ke ditšhaba.”’
7  “Ka jalo Morena Molaodimogolo Jehofa o buile jaana, ‘Ke tsholeditse seatla sa me ka ikano gore ditšhaba tse lo nang le tsone mo tikologong—di tla sikara ditlhong tsa tsone.
8  Mme lona, dithaba tsa Iseraele, lo tla ntsha dikala tsa lona tse dikgolo lo bo lo sikarela batho ba me ba Iseraele maungo a lona, gonne ba tloga ba tsena.
9  Gonne bonang, ke kafa letlhakoreng la lona, mme ke tla retologela kwa go lona, mme lo tla lengwa lo bo lo jalwa peo.
10  Mme ke tla lo ntsifaletsa batho, ntlo yotlhe ya Iseraele, yotlhe fela, mme metse e tla nniwa, le mafelo a a swafetseng a tla agiwa sesha.
11  Ee, ke tla lo ntsifaletsa batho le diphologolo, mme ruri di tla ntsifala di bo di ate, mme ke tla dira gore lo nniwe jaaka mo boemong jwa lona jwa pele mme ke tla dira molemo o o fetang wa boemo jwa lona jwa kwa tshimologong; mme lo tla itse gore ke nna Jehofa.
12  Mme ke tla dira gore batho ba tsamaye mo go lona, tota le batho ba me Iseraele, mme ba tla lo rua, mme lo tla nna selo se se ruilweng boswa sa bone, mme ga lo kitla lo ba amoga bana bape ba bangwe gape.’”
13  “Morena Molaodimogolo Jehofa o buile jaana, ‘Ka lebaka la gore go na le ba ba lo rayang ba re: “O mokometsi wa batho, e bile o fetogile lefatshe le le amogang ditšhaba tsa gago bana,”’
14  ‘ka jalo ga o kitla o tlhola o kometsa batho, e bile ga o kitla o tlhola o amoga ditšhaba tsa gago bana,’ go bua Morena Molaodimogolo Jehofa.
15  ‘Mme ke tla dira gore puo e e tlhabisang ditlhong ya ditšhaba ka ga gago e se ka ya tlhola e utlwiwa, e bile ga o kitla o tlhola o sikara kgobo ya ditšhaba, mme ga o kitla o tlhola o baka gore ditšhaba tsa gago di kgotšwe,’ go bua Morena Molaodimogolo Jehofa.”
16  Mme lefoko la ga Jehofa la tswelela go tla mo go nna, le re:
17  “Morwa motho, ba ntlo ya Iseraele ba ne ba nna mo lefatsheng la bone, mme ba ne ba nna ba le dira le le seng phepa ka tsela ya bone le ka ditiro tsa bone. Tsela ya bone mo go nna e tshwana le boitshekologo jwa go bona kgwedi.
18  Mme ke ne ka tshololela tšararego ya me mo go bone ka ntlha ya madi a ba neng ba a tshololetse mo lefatsheng, lefatshe le ba neng ba le leswafaditse ka medingwana ya bone e e makgapha.
19  Mme ke ne ka ba gasamisa mo ditšhabeng, mo ba neng ba phatlaladiwa mo mafatsheng. Ke ne ka ba atlhola kafa tseleng ya bone le kafa ditirong tsa bone.
20  Ka jalo ba ne ba tsena mo ditšhabeng tse ba neng ba tsene mo go tsone, mme batho ba itshepolola leina la me le le boitshepo ka go bua ka bone ba re, ‘Ba ke batho ba ga Jehofa, mme ba dule mo lefatsheng la gagwe.’
21  Mme ke tla tlhomogela leina la me le le boitshepo pelo, le ba ntlo ya Iseraele ba le itshepolotseng mo ditšhabeng tse ba tseneng mo go tsone.”
22  “Ka jalo raya ba ntlo ya Iseraele o re, ‘Morena Molaodimogolo Jehofa o buile jaana: “Ga ke dire seno ka ntlha ya lona, lona ntlo ya Iseraele, mme ke se dira ka ntlha ya leina la me le le boitshepo, le lo le itshepolotseng mo ditšhabeng tse lo tseneng mo go tsone.”’
23  ‘Mme ruri ke tla itshepisa leina la me le legolo, le le neng le itshepololwa mo gare ga ditšhaba, le lo neng lwa le itshepolola mo gare ga bone; mme ditšhaba di tla itse gore ke nna Jehofa,’ go bua Morena Molaodimogolo Jehofa, ‘fa ke itshepisiwa mo gare ga lona fa pele ga matlho a bone.
24  Mme ke tla lo ntsha mo ditšhabeng ke lo phutha mmogo go tswa mo mafatsheng otlhe mme ke lo tlisa mo lefatsheng la lona.
25  Ke tla lo kgatšha ka metsi a a phepa, mme lo tla nna phepa; ke tla lo phepafatsa mo maitshekologong otlhe a lona le mo medingwaneng yotlhe ya lona e e makgapha.
26  Mme ke tla lo naya pelo e ntšha, ke bo ke tsenya moya o mosha mo teng ga lona, mme ke tla tlosa pelo ya leje mo nameng ya lona ke lo naya pelo ya nama.
27  Ke tla tsenya moya wa me mo teng ga lona, mme ke tla dira gore lo tsamaye mo melaong ya me, mme lo tla boloka ditshwetso tsa me tsa boatlhodi lo bo lo di diragatsa.
28  Ruri lo tla nna mo lefatsheng le ke neng ka le naya borraalonamogologolwane, mme lo tla nna batho ba me mme ke tla nna Modimo wa lona.’
29  “‘Ke tla lo boloka mo maitshekologong otlhe a lona mme ke bitse dijo tsa ditlhaka ke di totise, mme ga nkitla ke lo tlisetsa leuba lepe.
30  Ruri ke tla totisa maungo a setlhare, le dikungo tsa naga, gore lo se ka lwa tlhola lo kgobiwa mo ditšhabeng ka ntlha ya leuba.
31  Ruri lo tla gakologelwa ditsela tsa lona tse di bosula le ditiro tsa lona tse di neng di sa siama, mme ruri lo tla ikila ka ntlha ya ditlolo tsa lona le ka ntlha ya dilo tsa lona tse di makgapha.
32  Ga ke dire seno ka ntlha ya lona,’ go bua Morena Molaodimogolo Jehofa, ‘itseng seo. Tlhajwang ke ditlhong lo bo lo ikutlwe lo kokobeditswe ka ntlha ya ditsela tsa lona, lona ba ntlo ya Iseraele.’
33  “Morena Molaodimogolo Jehofa o buile jaana, ‘Mo letsatsing la fa ke lo ntlafatsa mo ditlolong tsa lona tsotlhe gape ke tla dira gore metse e nniwe, mme mafelo a a swafetseng a tla agiwa sesha.
34  Mme lefatshe le le kgakgabetseng le tla lemiwa, le fa le ne le fetogile kgakgabalo fa pele ga matlho a mofeti ka tsela mongwe le mongwe.
35  Mme ruri batho ba tla re: “Lefatshe lele le le neng le kgakgabetse le fetogile go nna jaaka tshingwana ya Edene, le metse e e neng e senyegile le e e neng e kgakgabaditswe e e neng ya rutlololwa e sireletsegile; e setse e nniwa.”
36  Mme ditšhaba tse di tla tlogelwang mo tikologong ya lona di tla itse gore nna, Jehofa, ke agile dilo tse di rutlolotsweng, ke jadile se se neng se kgakgabaditswe. Nna, Jehofa, ke buile e bile ke go dirile.’
37  “Morena Molaodimogolo Jehofa o buile jaana, ‘Seno ke se ke sa ntseng ke tla letla ba ntlo ya Iseraele go nkopa gore ke se ba direle: Ke tla ba ntsifatsa ka batho jaaka letsomane.
38  Jaaka letsomane la batho ba ba boitshepo, jaaka letsomane la Jerusalema mo dipakeng tsa yone tsa meletlo, ka jalo metse e e neng e senyegile e tla tlala ka letsomane la batho; mme batho ba tla itse gore ke nna Jehofa.’”
41  Mme a ntlisa mo tempeleng, a lekanya dipilara tse di kafa thoko, boatlhamo e le dikubita di le thataro fano le boatlhamo e le dikubita di le thataro fale, boatlhamo jwa pilara e e kafa thoko.
2  Mme boatlhamo jwa botseno e ne e le dikubita di le lesome, mme matlhakore a botseno a ne a le dikubita di le tlhano fano le dikubita di le tlhano fale. Mme a lekanya boleele jwa jone, dikubita di le masome a manè; mme boatlhamo e le dikubita di le masome a mabedi.
3  Mme a tsena mo teng a lekanya pilara e e kafa thoko ya botseno, dikubita di le pedi; mme botseno, dikubita di le thataro; mme boatlhamo jwa botseno e ne e le dikubita di le supa.
4  Mme a lekanya boleele jwa jone, dikubita di le masome a mabedi; mme boatlhamo jwa jone, dikubita di le masome a mabedi, fa pele ga tempele. Foo a nthaya a re: “Jo ke Boitshepo jwa Maitshepo.”
5  Mme a lekanya lobota lwa ntlo, dikubita di le thataro. Mme boatlhamo jwa ntlwana e e kafa letlhakoreng e ne e le dikubita di le nnè, go dikologa; go dikologa ntlo yotlhe, mo tikologong yotlhe.
6  Mme matlwana a a kafa matlhakoreng e ne e le ntlwana e e kafa letlhakoreng mo godimo ga ntlwana e e kafa letlhakoreng, matlhatlaganyane a mararo, a le ga masome a mararo; mme a ne a tsena mo loboteng lo e neng e le lwa ntlo, ke gore, matlwana a a kafa matlhakoreng mo tikologong yotlhe fela, gore a tle a tshegediwe, mme a ne a sa tshegediwa mo loboteng lwa ntlo.
7  Mme go ne go na le go atologa le go retologela kwa godimodimo go ya kwa matlwaneng a a kafa matlhakoreng, gonne tselana e e itshokeletsang ya ntlo e ne e ya kwa godimodimo go dikologa ntlo yotlhe. Ka jalo ntlo e ne e atologela kwa godimo, mme go tswa kwa letlhatlaganyaneng le le kwa tlasetlase motho o ne a kgona go tlhatlogela kwa letlhatlaganyaneng le le kwa godimodimo, ka letlhatlaganyane le le fa gare.
8  Mme ka bona gore go ne go na le serala se se kwa godimo sa ntlo mo tikologong yotlhe fela. Fa e le metheo ya matlwana a a kafa matlhakoreng, go ne go na le lotlhaka lo lo tletseng lwa dikubita di le thataro go fitlha kwa magokaganong.
9  Boatlhamo jwa lobota lwa ntlwana e e kafa letlhakoreng, go ela kafa ntle, e ne e le dikubita di le tlhano. Mme go ne go na le lefelo le le tlogetsweng le butswe ke kago ya matlwana a a kafa matlhakoreng a ntlo.
10  Mme fa gare ga diphaposi tsa bojelo boatlhamo e ne e le dikubita di le masome a mabedi go dikologa ntlo, mo tikologong yotlhe fela.
11  Mme botseno jwa ntlwana e e kafa letlhakoreng bo ne bo le kafa lefelong le le tlogetsweng le butswe, botseno jo bongwe bo le kafa ntlheng ya bokone mme botseno jo bongwe bo le kafa ntlheng ya borwa; mme boatlhamo jwa lefelo le le tlogetsweng le butswe e ne e le dikubita di le tlhano, mo tikologong yotlhe.
12  Mme kago e e neng e le fa pele ga lefelo le le lomologileng, e letlhakore la yone le neng le le ntlheng ya bophirima, e ne e le boatlhamo jwa dikubita di le masome a supa. Mme lobota lwa kago lo ne lo le boatlhamo jwa dikubita di le tlhano, lo le mo tikologong yotlhe fela; mme boleele jwa lone e ne e le dikubita di le masome a le robongwe.
13  Mme a lekanya ntlo, e le boleele jwa dikubita di le lekgolo; mme lefelo le le lomologileng le kago le dipota tsa yone, boleele jwa dikubita di le lekgolo.
14  Mme boatlhamo jwa karolo e e kwa pele ya ntlo le lefelo le le lomologileng go ela kafa botlhaba e ne e le dikubita di le lekgolo.
15  Mme a lekanya boleele jwa kago e e fa pele ga lefelo le le lomologileng le le neng le le kafa morago ga yone le maribela a yone kafa letlhakoreng leno le kafa letlhakoreng lele, dikubita di le lekgolo. Le tempele le lefelo le le kwa teng le mathudi a lolwapa;
16  direpodi, le difensetere tse di nang le diforeimi tse di sesafalang, le maribela a ne a di dikologile ka boraro jwa tsone. Fa pele ga serepodi go ne go manegilwe dikgong go dikologa, le go tloga mo bodilong go ya kwa godimo mo difensetereng; mme difensetere e ne e le tse di bipilweng.
17  Go ya kwa godimo ga botseno le go fitlha kwa ntlong e e kwa teng le kafa ntle le mo loboteng lotlhe go dikologa, mo ntlong e e kwa teng le kafa ntle, go ne go na le dilekanyo,
18  le ditšheruba tse di setilweng le ditshwantsho tsa ditlhare tsa mokolane, setshwantsho sa setlhare sa mokolane se le fa gare ga tšheruba le tšheruba, mme tšheruba e ne e na le difatlhego di le pedi.
19  Mme sefatlhego sa motho se ne se lebile kwa setshwantshong sa setlhare sa mokolane kafa letlhakoreng leno, mme sefatlhego sa tawana e e seriri se ne se lebile kwa setshwantshong sa setlhare sa mokolane kafa letlhakoreng lele, di setilwe mo ntlong yotlhe go dikologa.
20  Go tloga mo bodilong go ya kwa godimo ga botseno go ne go na le ditšheruba tse di setilweng le ditshwantsho tsa ditlhare tsa mokolane, mo loboteng lwa tempele.
21  Fa e le tempele, mophakwana o ne o na le matlhakore a le manè a a lekalekanang; mme fa pele ga lefelo le le boitshepo go ne go na le ponalo e e tshwanang le ponalo e e latelang:
22  sebeso sa logong se ne se le bogodimo jwa dikubita di le tharo, mme boleele jwa sone e le dikubita di le pedi, mme se ne se na le dikota tsa sone tsa sekhutlo. Mme boleele jwa sone le dipota tsa sone e ne e le tsa logong. Mme a bua le nna a re: “Eno ke tafole e e fa pele ga ga Jehofa.”
23  Mme tempele le lefelo le le boitshepo di ne di na le ditswalo di le pedi.
24  Mme mehama e mebedi ya setswalo e ne e le ya ditswalo, ka bobedi e kgona go retololwa. Setswalo se sengwe se ne se na le mefama ya setswalo e le mebedi, mme se sengwe se na le mefama ya setswalo e le mebedi.
25  Mme mo go tsone, mo ditswalong tsa tempele, go ne go dirilwe ditšheruba le ditshwantsho tsa setlhare sa mokolane, jaaka tse di diretsweng dipota, mme go ne go na le marulelo a logong kwa godimo ga karolo e e kwa pele ya mathudi kafa ntle.
26  Mme go ne go na le difensetere tsa diforeimi tse di sesafalang le ditshwantsho tsa ditlhare tsa mokolane fano le fale mo matlhakoreng a mathudi le matlwana a a kafa matlhakoreng a ntlo le marulelo.
15  Mme lefoko la ga Jehofa la tswelela go tla mo go nna, le re:
2  “Morwa motho, setlhare sa mofine se farologana jang le setlhare sengwe le sengwe se sele, letlhogela, le le mo gare ga ditlhare tsa sekgwa?
3  A go tsewa kota mo go sone gore go dirwe tiro nngwe ka yone? Kgotsa a batho ba tsaya lomapo mo go sone lwa go pega selwana sa mofuta mongwe le mongwe?
4  Bona! Se tla tsenngwa mo molelong gore se tukise. Molelo o laila dintlha tsa sone ka bobedi, mme bogare jwa sone bo a sha. A se tshwanela tiro epe?
5  Bona! Fa se feletse, ga se dirisediwe tiro epe. A bo se ka se ka sa dirisediwa tiro epe e nngwe bogolo jang fa molelo o se laitse mme se shele!”
6  “Ka jalo Morena Molaodimogolo Jehofa o buile jaana, ‘Fela jaaka setlhare sa mofine mo gare ga ditlhare tsa sekgwa, se ke se tsentseng mo molelong gore se tukise, ke tsentse banni ba Jerusalema fela jalo.
7  Mme ke lebisitse sefatlhego sa me kgatlhanong le bone. Ba dule mo molelong, mme molelo o tla ba laila. Mme lo tla itse gore ke nna Jehofa, fa ke lebisa sefatlhego sa me kgatlhanong le bone.’”
8  “‘Mme ke tla dira lefatshe kgakgabalo, ka lebaka la gore ba dirile ka go tlhoka boikanyegi,’ go bua Morena Molaodimogolo Jehofa.”
20  Jaanong ga diragala mo ngwageng wa bosupa, mo kgweding ya botlhano, mo letsatsing la bolesome la kgwedi, gore banna go tswa mo go ba bagolwane ba Iseraele ba tle go botsa mo go Jehofa, mme ba nna fa fatshe fa pele ga me.
2  Foo lefoko la ga Jehofa la tla mo go nna, le re:
3  “Morwa motho, bua le banna ba bagolwane ba Iseraele, mme o ba reye o re, ‘Morena Molaodimogolo Jehofa o buile jaana: “A lo tlile go botsa mo go nna? ‘Jaaka ke tshedile, ga nkitla ke bodiwa ke lona,’ go bua Morena Molaodimogolo Jehofa.”’
4  “A o tla ba atlhola? A o tla ba atlhola, wena morwa motho? Dira gore ba itse dilo tse di makgapha tsa borraabonemogologolwane.
5  Mme o ba reye o re, ‘Morena Molaodimogolo Jehofa o buile jaana: “Mo letsatsing la fa ke tlhopha Iseraele, gape ke ne ka tsholetsa seatla sa me ke ikanela losika lwa ba ntlo ya ga Jakobe le go ba ikitsise mo lefatsheng la Egepeto. Ee, ke ne ka tsholetsa seatla sa me ke ba ikanela, ke re, ‘Ke nna Jehofa Modimo wa lona.’
6  Mo letsatsing leo ke ne ka tsholetsa seatla sa me ke ba ikanela gore ke tla ba ntsha mo lefatsheng la Egepeto ke ba isa kwa lefatsheng le ke neng ke tswa go le ba tlholela, le le elang mashi le tswina ya dinotshe. E ne e le mokgabiso wa mafatshe otlhe.
7  Mme ka tswelela ka ba raya ka re, ‘A mongwe le mongwe wa lona a latlhe dilo tse di ferosang sebete tsa matlho a gagwe, mme lo se ka lwa iteswafatsa ka medingwana e e makgapha ya Egepeto. Ke nna Jehofa Modimo wa lona.’
8  “‘“Mme ba simolola go ntsuologela, mme ba se ka ba dumela go ntheetsa. Mongwe le mongwe wa bone ga a ka a latlha dilo tse di ferosang sebete tsa matlho a gagwe, le medingwana e e makgapha ya Egepeto ga ba a ka ba e tlogela, mo ke neng ka solofetsa go tshololela tšararego ya me mo go bone, gore ke feleletse bogale jwa me mo go bone mo gare ga lefatshe la Egepeto.
9  Mme ke ne ka tsaya kgato ka ntlha ya leina la me gore le se ka la itshepololwa fa pele ga matlho a ditšhaba tse ba neng ba le mo gare ga tsone, ka gonne ke ne ke ba ikitsisitse fa pele ga matlho a bone ka go ba ntsha kwa lefatsheng la Egepeto.
10  Ka jalo ke ne ka ba ntsha mo lefatsheng la Egepeto ka ba tlisa mo nageng.
11  “‘“Mme ka ba naya melao ya me; ka ba itsise ditshwetso tsa me tsa boatlhodi, gore motho yo o nnang a di dira a nne a tshela ka tsone.
12  Mme ka ba naya le bosabata ba me, gore e nne sesupo fa gare ga me le bone, gore ba tle ba itse fa e le nna Jehofa yo ke ba itshepisang.
13  “‘“Mme bone, ba ntlo ya Iseraele, ba ne ba ntsuologela kwa nageng. Ga ba a ka ba tsamaya mo melaong ya me, mme ba ne ba gana ditshwetso tsa me tsa boatlhodi, tse fa motho a ka tswelela a di dira, a tla nnang a tshela ka tsone. Mme ba ne ba itshepolola bosabata ba me thata, mo ke neng ka solofetsa go tshololela tšhakgalo ya me mo go bone kwa nageng, gore ke ba fedise.
14  Mme ke ne ka tsaya kgato ka ntlha ya leina la me gore le se ka la itshepololwa fa pele ga matlho a ditšhaba tse ke neng ke ba tlisitse fa pele ga matlho a tsone.
15  Mme ke ne ka tsholetsa seatla sa me ke ba ikanela kwa nageng, gore ga ke na ke ba tlisa mo lefatsheng le ke neng ke le ba neile, le le elang mashi le tswina ya dinotshe, (ke mokgabiso wa mafatshe otlhe,)
16  ka lebaka la gore ba ne ba gana ditshwetso tsa me tsa boatlhodi; mme fa e le ka melao ya me, ga ba a ka ba tsamaya mo go yone, mme ba ne ba itshepolola bosabata ba me, ka gonne pelo ya bone e ne e setse medingwana ya bone e e makgapha morago.
17  “‘“Mme leitlho la me la simolola go ba utlwela botlhoko gore ke se ka ka ba senya, mme ka se ka ka ba fedisa kwa nageng.
18  Mme ka raya bomorwaabone kwa nageng ka re, ‘Lo se ka lwa tsamaya mo melaong ya borraalonamogologolwane, le dikatlholo tsa bone lo se ka lwa di boloka, mme lo se ka lwa iteswafatsa ka medingwana ya bone e e makgapha.
19  Ke nna Jehofa Modimo wa lona. Tsamayang mo melaong ya me, lo boloke ditshwetso tsa me tsa boatlhodi lo di dire.
20  Mme lo itshepise bosabata ba me, mme ba nne sesupo fa gare ga me le lona, gore lo itse fa ke le Jehofa Modimo wa lona.’
21  “‘“Mme barwa ba simolola go ntsuologela. Ga ba a ka ba tsamaya mo melaong ya me, le ditshwetso tsa me tsa boatlhodi ga ba a ka ba di boloka ka go di dira, tse fa motho a ka tswelela a di dira, a tla nnang a tshela ka tsone. Ba ne ba itshepolola bosabata ba me. Ka jalo ke ne ka solofetsa go tshololela tšararego ya me mo go bone, gore ke feleletse bogale jwa me mo go bone kwa nageng.
22  Mme ke ne ka busa seatla sa me ka tsaya kgato ka ntlha ya leina la me, gore le se ka la itshepololwa fa pele ga matlho a ditšhaba tse ke neng ke ba tlisitse fa pele ga matlho a tsone.
23  Gape, ke ne ka tsholetsa seatla sa me ke ba ikanela kwa nageng, gore ke tla ba gasamisa mo gare ga ditšhaba ke bo ke ba phatlalatsa mo mafatsheng,
24  ka lebaka la gore ga ba a ka ba diragatsa ditshwetso tsa me tsa boatlhodi mme ba ganne melao ya me ba bo ba itshepolola bosabata ba me, mme matlho a bone a ne a setse medingwana e e makgapha ya borraabonemogologolwane morago.
25  Mme ke ne ka letla gore ba nne le melao e e neng e sa siama le ditshwetso tsa boatlhodi tse ba neng ba ka se ka ba tswelela ba tshela ka tsone.
26  Mme ke ne ke ba letla gore ba leswafadiwe ke dimpho tsa bone fa ba ne ba ralatsa ngwana mongwe le mongwe yo o bulang sebopelo molelo, gore ke tle ke ba kgakgabatse, gore ba tle ba itse gore ke nna Jehofa.”’
27  “Ka jalo bua le ba ntlo ya Iseraele, wena morwa motho, mme o ba reye o re, ‘Morena Molaodimogolo Jehofa o buile jaana: “Mo kgannyeng eno, borraalonamogologolwane ba buile ka go nkgoba, ka go ntirela bosaikanyegeng.
28  Mme ke ne ka ba tlisa mo lefatsheng le ke neng ka tsholetsa seatla sa me ka ikano gore ke tla le ba naya. E rile ba bona thota nngwe le nngwe e e godileng le setlhare sengwe le sengwe se se tletseng dikala, foo ba simolola go ntsha ditlhabelo tsa bone gone foo le go isa tshupelo ya bone e e kgopisang gone foo, le go tlisa gone foo menko ya bone e e ritibatsang le go tsholola ditshupelo tsa bone tsa senō gone foo.
29  Ka jalo ke ne ka ba raya ka re, ‘Lefelo le le kwa godimo le lo tlang kwa go lone le kaya eng, gore leina la lone le bidiwe Lefelo le le Kwa Godimo go tla go fitlha gompieno?’”’
30  “Ka jalo raya ba ntlo ya Iseraele o re, ‘Morena Molaodimogolo Jehofa o buile jaana: “A lo iteswafatsa ka tsela ya borraalonamogologolwane, e bile a lo sala dilo tsa bone tse di ferosang sebete morago lo akafala?
31  Le ka go tsholetsa dimpho tsa lona ka go ralatsa bomorwaalona molelo, a lo iteswafaletsa medingwana yotlhe ya lona e e makgapha go tla go fitlha gompieno? Go ntse go le jalo a ke tla bodiwa ke lona, ba ntlo ya Iseraele?”’ “‘Jaaka ke tshedile,’ go bua Morena Molaodimogolo Jehofa, ‘Ga nkitla ke bodiwa ke lona.
32  Mme se se tlang mo moyeng wa lona ruri ga se kitla se diragala, ka gonne lo a re: “A re nneng jaaka ditšhaba, jaaka malapa a mafatshe, ka go direla logong le leje.”’”
33  “‘Jaaka ke tshedile,’ go bua Morena Molaodimogolo Jehofa, ‘ke tla lo busa jaaka kgosi ka seatla se se nonofileng le ka lebogo le le otlolotsweng le ka tšararego e e goromeditsweng.
34  Ke tla lo ntsha mo ditšhabeng, mme ke tla lo phutha mmogo go tswa mo mafatsheng a lo gasamiseditsweng kwa go one ka seatla se se nonofileng le ka lebogo le le otlolotsweng le ka tšararego e e goromeditsweng.
35  Mme ke tla lo tlisa mo nageng ya ditšhaba ke ipeye mo katlholong le lona koo re lebane difatlhego.
36  “‘Fela jaaka ke ne ka ipaya mo katlholong le borraalonamogologolwane kwa nageng ya lefatshe la Egepeto, fela jalo ke tla ipaya mo katlholong le lona,’ go bua Morena Molaodimogolo Jehofa.
37  ‘Ke tla lo fetisa kafa tlase ga thobane ke bo ke lo tsenya mo sebofong sa kgolagano.
38  Mme ke tla tlosa batlhanogi le batlodi ba ba kgatlhanong le nna mo go lona, gonne ke tla ba ntsha mo lefatsheng la boagi jwa bone jwa boeng, mme ga ba kitla ba tla mo lefatsheng la Iseraele; mme lo tla itse gore ke nna Jehofa.’
39  “Mme lona, ba ntlo ya Iseraele, Morena Molaodimogolo Jehofa o buile jaana, ‘Tsamayang, mongwe le mongwe wa lona a ye go direla medingwana ya gagwe e e makgapha. Mme morago ga moo fa lo sa ntheetsa, foo ga lo kitla lo tlhola lo itshepolola leina la me le le boitshepo ka dimpho tsa lona le ka medingwana ya lona e e makgapha.’
40  “‘Gonne mo thabeng ya me e e boitshepo, mo thabeng ya bogodimo jwa Iseraele,’ go bua Morena Molaodimogolo Jehofa, ‘ke gone kwa ntlo yotlhe ya Iseraele e feletse e tla ntirelang gone, mo lefatsheng. Ke tla ba ipelela koo, mme ke tla batla meneelo ya lona koo le mabutswapele a dineo tsa lona mo dilong tsotlhe tsa lona tse di boitshepo.
41  Ke tla lo ipelela ka ntlha ya lonko lo lo ritibatsang, fa ke lo ntsha mo ditšhabeng mme ke lo phutha mmogo go tswa mo mafatsheng a lo gasamiseditsweng kwa go one, mme ke tla itshepisiwa mo go lona fa pele ga matlho a ditšhaba.’
42  “‘Mme lo tla itse gore ke nna Jehofa, fa ke lo tlisa mo lefatsheng la Iseraele, mo lefatsheng le ke neng ka tsholetsa seatla sa me ka ikano gore ke tla le naya borraalonamogologolwane.
43  Mme koo ruri lo tla gakologelwa ditsela tsa lona le ditiro tsotlhe tsa lona tse lo iteswafaditseng ka tsone, mme lo tla ila difatlhego tsa lona ka ntlha ya dilo tsotlhe tsa lona tse di bosula tse lo di dirileng.
44  Mme lo tla itse gore ke nna Jehofa fa ke tsaya kgato ka lona ka ntlha ya leina la me, e seng kafa ditseleng tsa lona tse di bosula kgotsa kafa ditirong tsa lona tse di boikepo, lona ntlo ya Iseraele,’ go bua Morena Molaodimogolo Jehofa.”
45  Mme lefoko la ga Jehofa la tswelela go tla mo go nna, le re:
46  “Morwa motho, lebisa sefatlhego sa gago ntlheng ya karolo ya borwa mme o rothisetse mafoko kwa borwa, o porofetele sekgwa sa naga ya borwa.
47  Mme o reye sekgwa sa borwa o re, ‘Utlwa lefoko la ga Jehofa. Morena Molaodimogolo Jehofa o buile jaana: “Bona, ke go tshubela molelo, mme o tla laila setlhare sengwe le sengwe se se sa ntseng se le bongola mo go wena le setlhare sengwe le sengwe se se omileng. Molelo o o gotsitsweng ga o kitla o tingwa, mme difatlhego tsotlhe di tla fisiwa ke one go tswa borwa go ya bokone.
48  Mme botlhe ba nama ba tla bona gore nna, Jehofa, ke o tshubile, mo e leng gore ga o kitla o tingwa.”’”
49  Mme ka re: “Ijoo Morena Molaodimogolo Jehofa! Ba bua kaga me ba re, ‘A ga a tlhame dipolelo tsa seane?’”
1  Jaanong ga diragala mo ngwageng wa bomasome a mararo, mo kgweding ya bonè, mo letsatsing la botlhano la kgwedi, fa ke ne ke le mo gare ga batho ba ba isitsweng botshwarwa fa nokeng ya Kebare, gore magodimo a bulege mme ka simolola go bona diponatshegelo tsa Modimo.
2  Mo letsatsing la botlhano la kgwedi, ke gore, mo ngwageng wa botlhano wa botshwarwa jwa ga Kgosi Jehoiakine,
3  lefoko la ga Jehofa la tla ka tlhamalalo kwa go Esekiele morwa Busi moperesiti mo lefatsheng la Bakaladia fa nokeng ya Kebare, mme seatla sa ga Jehofa sa nna mo go ene mo lefelong leo.
4  Mme ka simolola go leba, mme bona! go ne go na le phefo ya setsuatsue e tswa kwa bokone, leru le legolo le molelo o o tutumang, mme le ne le dikologilwe ke phatsimo, mme mo gare ga one go ne go tswa sengwe se se lebegang jaaka gouta e e tlhakantsweng le selefera, se tswa mo gare ga molelo.
5  Mme go tswa mo gare ga one go ne go na le setshwano sa dibopiwa tse nnè tse di tshelang, mme di ne di lebega jaana: di ne di na le setshwano sa motho wa mo lefatsheng.
6  Mme sengwe le sengwe se ne se na le difatlhego di le nnè, e bile sengwe le sengwe sa tsone se na le diphuka di le nnè.
7  Mme dinao tsa tsone e ne e le dinao tse di tlhamaletseng, le pato ya dinao tsa tsone e ne e tshwana le pato ya lonao lwa namane; mme di ne di nyedima jaaka go tsabakela ga kgotlho e e phatsimisitsweng.
8  Mme go ne go na le diatla tsa motho kafa tlase ga diphuka tsa tsone mo matlhakoreng a tsone a manè, mme ka bonè jwa tsone di ne di na le difatlhego le diphuka.
9  Diphuka tsa tsone di ne di gokaganye. Di ne di sa fapoge fa di tsamaya; di ne di tsamaya sengwe le sengwe se ya kwa pele se tlhamaletse.
10  Mme fa e le setshwano sa difatlhego tsa tsone, ka bonè jwa tsone di ne di na le sefatlhego sa motho le sefatlhego sa tau kafa mojeng, mme ka bonè jwa tsone di ne di na le sefatlhego sa poo kafa molemeng; ka bonè jwa tsone gape di ne di na le sefatlhego sa ntsu.
11  Ke kafa difatlhego tsa tsone di neng di ntse ka teng. Mme diphuka tsa tsone di ne di tsharololetswe kwa godimo. Sengwe le sengwe se ne se na le di le pedi di gokaganye, mme tse pedi di ne di bipile mebele ya tsone.
12  Di ne di tsamaya sengwe le sengwe se ya kwa pele se tlhamaletse. Di ne di ya gongwe le gongwe kwa moya o neng o sekametse go ya teng. Di ne di sa fapoge fa di ntse di tsamaya.
13  Mme fa e le tshwano ya dibopiwa tse di tshelang, ponalo ya tsone e ne e tshwana le magala a a tukang a molelo. Sengwe se se tshwanang le ponalo ya dirumola tsa molelo se ne se ya kwa morago le kwa pele fa gare ga dibopiwa tse di tshelang, mme molelo o ne o phatsima, e bile go ne go tswa logadima mo molelong.
14  Mme fa e le dibopiwa tse di tshelang tsone, di ne di tsamaya di bo di boa fela jaaka go benya ga logadima.
15  Fa ke ntse ke lebile dibopiwa tse di tshelang tseno, bona! go ne go na le leotwana le le lengwe fa fatshe fa thoko ga dibopiwa tse di tshelang, fa difatlhegong tse nnè tsa sengwe le sengwe sa tsone.
16  Fa e le ponalo ya maotwana le popego ya one, e ne e tshwana le go tsabakela ga kerusolete; mme ka bonè jwa one a ne a na le setshwano se le sengwe fela. Mme ponalo ya one le popego ya one e ne e tshwana fela le fa leotwana le le mo teng ga leotwana.
17  Fa a tsamaya a ne a tsamaya ka matlhakore a one a le manè. A ne a sa fapogele go sele fa a tsamaya.
18  Fa e le digogoropo tsa one, di ne di goletse kwa godimo mo di neng di boifisa; mme digogoropo tsa one di ne di tletse matlho go di dikologa tsotlhe ka bonè jwa tsone.
19  Mme fa dibopiwa tse di tshelang di tsamaya, maotwana a ne a tsamaya fa thoko ga tsone, mme fa dibopiwa tse di tshelang di ne di tsholediwa go tswa fa fatshe, le maotwana a ne a tsholediwa.
20  Di ne di ya gongwe le gongwe kwa moya o neng o retologela go ya teng, gone kwa moya o retologelang go ya teng; le maotwana a ne a tsholediwa gaufi le tsone, gonne moya wa sebopiwa se se tshelang o ne o le mo maotwaneng.
21  Fa di ne di tsamaya, a ne a tsamaya; mme fa di ema, a ne a ema; mme fa di tsholediwa go tswa fa fatshe, maotwana a ne a tsholediwa gaufi le tsone, gonne moya wa sebopiwa se se tshelang o ne o le mo maotwaneng.
22  Mme kwa godimo ga ditlhogo tsa dibopiwa tse di tshelang go ne go na le setshwano sa phuthologo se se jaaka go tsabakela ga dikgapetla tse di boitshegang tsa metsi, se phutholotswe kwa godimo ga ditlhogo tsa bone kwa godimo.
23  Mme kafa tlase ga phuthologo diphuka tsa tsone di ne di tlhamaletse, longwe kwa go lo longwe. Sengwe le sengwe se ne se na le diphuka tse pedi di bipile mebele ya tsone kafa letlhakoreng leno mme sengwe le sengwe se na le tse pedi di bipile kafa letlhakoreng lele.
24  Mme ka utlwa modumo wa diphuka tsa tsone, modumo o o tshwanang le wa metsi a mantsi, jaaka modumo wa Mothatayotlhe, fa di tsamaya, modumo wa khuduego, jaaka modumo wa bothibelelo. Fa di ema, di ne di digela diphuka tsa tsone kwa tlase.
25  Mme ga nna le lentswe kwa godimo ga phuthologo e e neng e le kwa godimo ga tlhogo ya tsone. (Fa di ema, di ne di digela diphuka tsa tsone kwa tlase.)
26  Mme kwa godimo ga phuthologo e e neng e le kwa godimo ga tlhogo ya tsone go ne go na le sengwe se se tshwanang le leje la safire ka ponalo, setshwano sa setulo sa bogosi. Mme mo godimo ga setshwano sa setulo sa bogosi go ne go na le setshwano sa motho yo o nang le ponalo e e tshwanang le ya motho wa mo lefatsheng mo godimo ga sone, kwa godimo.
27  Mme ka bona sengwe se se tshwanang le go tsabakela ga gouta e e tlhakantsweng le selefera, jaaka ponalo ya molelo gotlhe fela mo teng ga sone, go tswa mo ponalong ya dinōka tsa gagwe go ya kwa godimo; mme go tswa mo ponalong ya dinōka tsa gagwe go ya kwa tlase ke ne ka bona sengwe se se tshwanang le ponalo ya molelo, mme o ne a na le phatsimo gotlhe fela.
28  Go ne go na le sengwe se se tshwanang le ponalo ya bora e e nnang gone mo lerung le legolo mo letsatsing la fa pula e tshologa. Ponalo ya phatsimo go dikologa e ne e ntse jalo. E ne e le ponalo ya setshwano sa kgalalelo ya ga Jehofa. E rile ke e bona, foo ka wa ka sefatlhego, mme ka simolola go utlwa lentswe la mongwe a bua.
2  Mme a nthaya a re: “Morwa motho, ema ka dinao gore ke tle ke bue le wena.”
2  Mme moya wa simolola go tla mo go nna fela fa a bua le nna, mme kgabagare wa dira gore ke eme ka dinao gore ke utlwe Ene yo o buang le nna.
3  Mme a tswelela a nthaya a re: “Morwa motho, ke go romela kwa go bomorwa Iseraele, kwa ditšhabeng tsa botsuolodi tse di ntsuologetseng. Bone le borraabonemogologolwane ba ntiretse tlolo go tla go fitlha mo go lone letsatsi leno.
4  Le barwa ba ba sefatlhego se se se nang maitseo le ba ba pelo e thata—ke go romela kwa go bone, mme o ba reye o re, ‘Morena Molaodimogolo Jehofa o buile jaana.’
5  Mme fa e le bone, le fa ba utlwa kgotsa ba gana—gonne ke ntlo ya botsuolodi—ruri ba tla itse gore moporofeti o ne a le mo gare ga bone.
6  “Mme wena, morwa motho, o se ka wa ba boifa; le gone o se ka wa boifa mafoko a bone, ka gonne go na le ba ba tlhogoethata le dilo tse di go tlhabang mme o nna mo gare ga diphepheng. O se ka wa boifa mafoko a bone, le gone o se ka wa welwa ke poifo ka ntlha ya difatlhego tsa bone, gonne ke ntlo ya botsuolodi.
7  Mme o bue mafoko a me le bone, go sa kgathalesege gore a ba a utlwa kgotsa ba a gana, gonne ke batsuolodi.
8  “Mme wena, morwa motho, utlwa se ke se buang le wena. O se ka wa tsuologa jaaka ntlo ya botsuolodi. Bula molomo o je se ke se go nayang.”
9  Ka simolola go leba, mme bona! seatla se ne se ntsheditswe kwa go nna, mme bona! go ne go na le momeno wa buka mo go sone.
10  Mme ka iketlo a o menolola fa pele ga me, mme o ne o kwadilwe ka fa pele le ka fa morago; mme mo go one go ne go kwadilwe dipina tsa khutsafalo le selelo sa khutsafalo le go kuruetsa.
3  Mme a nthaya a re: “Morwa motho, se o se fitlhelang, se je. Ja momeno ono, mme o tsamaye, o bue le ntlo ya Iseraele.”
2  Ka jalo ka bula molomo, mme ka iketlo a dira gore ke je momeno ono.
3  Mme a tswelela a nthaya a re: “Morwa motho, o dire gore mpa ya gago e je, gore o tlatse mala a gago ka momeno ono o ke o go nayang.” Mme ka simolola go o ja, mme wa nna botshe mo molomong wa me jaaka tswina ya dinotshe.
4  Mme a tswelela a nthaya a re: “Morwa motho, tsamaya, tsena mo gare ga ba ntlo ya Iseraele, mme o bue mafoko a me le bone.
5  Gonne ga o romelwe kwa setšhabeng sa batho ba ba buang puo e e sa tlhaloganyegeng kgotsa ba ba loleme lo boima—kwa ntlong ya Iseraele,
6  e seng kwa ditšhabeng tse dintsi tse di buang puo e e sa tlhaloganyegeng kgotsa ba ba loleme lo boima, ba mafoko a bone o ka se kang wa a utlwa wa a tlhaloganya. Fa nkabo ke ne ke go romile kwa go bone, bone bao ba ne ba tla go reetsa.
7  Mme fa e le ba ntlo ya Iseraele bone, ga ba kitla ba batla go go reetsa, gonne ga ba batle go ntheetsa; ka gonne botlhe ba ntlo ya Iseraele ba tlhogoethata e bile ba na le pelo e e logwadi.
8  Bona! Ke dirile gore sefatlhego sa gago se nne thata fela jaaka difatlhego tsa bone le phatla ya gago e nne thata fela jaaka diphatla tsa bone.
9  Ke dirile gore phatla ya gago e nne jaaka teemane, e nne thata go feta legweka. O se ka wa ba boifa, le gone o se ka wa welwa ke poifo ka ntlha ya difatlhego tsa bone, gonne ke ntlo ya botsuolodi.”
10  Mme a tswelela a nthaya a re: “Morwa motho, mafoko a me otlhe a ke tla a buang le wena, a tsenye mo pelong ya gago mme o a utlwe ka ditsebe tsa gago.
11  Mme o tsamaye, o tsene mo bathong ba ba isitsweng botshwarwa, mo go bomorwa batho ba gaeno, mme o bue le bone o ba reye o re, ‘Morena Molaodimogolo Jehofa o buile jaana,’ go sa kgathalesege gore a ba a utlwa kgotsa ba a gana.”
12  Mme moya wa ntshikara mme ka simolola go utlwa kafa morago ga me modumo wa go tsubutla mo gogolo: “A kgalalelo ya ga Jehofa e bakwe go tswa mo lefelong la gagwe.”
13  Mme go ne go na le modumo wa diphuka tsa dibopiwa tse di tshelang tse di neng di kgomana thata, le modumo wa maotwana gaufi fela fa thoko ga tsone, le modumo wa go tsubutla mo gogolo.
14  Moya wa ntshikara mme wa ntsaya, mo ke neng ka tsamaya ka botlhoko mo tšararegong ya moya wa me, le seatla sa ga Jehofa mo go nna se ne se nonofile.
15  Ka jalo ke ne ka tsena mo bathong ba ba isitsweng botshwarwa kwa Tele-abibe, ba ba neng ba nna fa nokeng ya Kebare, mme ka simolola go nna fa ba neng ba nna teng; mme ka nna teng malatsi a le supa, ke gamaregile mo gare ga bone.
16  Mme ga diragala kwa bokhutlong jwa malatsi a le supa gore lefoko la ga Jehofa le tle mo go nna, le re:
17  “Morwa motho, ke go dirile molebeledi wa ntlo ya Iseraele, mme o utlwe puo mo molomong wa me mme o ba neye tlhagiso e e tswang mo go nna.
18  Fa ke raya motho yo o boikepo ke re, ‘Ruri o tla swa,’ mme o bo o sa mo tlhagise le fa e le go bua gore o tlhagise moikepi mo tseleng ya gagwe e e boikepo gore o mmoloke a tshela, e re ka a le boikepo, o tla swela mo tlolong ya gagwe, mme madi a gagwe ke tla a lopa mo seatleng sa gago.
19  Mme fa e le wena, fa o tlhagisitse mongwe yo o boikepo mme a sa boe mo boikepong jwa gagwe le mo tseleng ya gagwe e e boikepo, o tla swela tlolo ya gagwe; mme fa e le wena, o tla bo o golotse moya wa gago.
20  Mme fa motho yo o siameng a boa ka morago mo tshiamong ya gagwe a bo a dira ka go tlhoka tshiamiso mme ke tshwanelwa ke go baya sekgopi fa pele ga gagwe, motho yoo o tla swa ka gonne ga o a ka wa mo tlhagisa. O tla swela boleo jwa gagwe, le ditiro tsa gagwe tse di siameng tse a di dirileng ga di kitla di gakologelwa, mme madi a gagwe ke tla a lopa mo seatleng sa gago.
21  Mme fa e le wena, fa o tlhagisitse mongwe yo o siameng gore mosiami a se ka a leofa, a bo a sa leofe, ruri o tla tswelela a tshela ka gonne o ne a tlhagisitswe, mme wena o tla bo o golotse moya wa gago.”
22  Mme seatla sa ga Jehofa sa nna mo go nna gone foo mme a nthaya a re: “Nanoga, ya kwa lebaleng la mokgatšha, mme ke tla bua le wena koo.”
23  Ka jalo ka nanoga ka ya kwa lebaleng la mokgatšha, mme bona! kgalalelo ya ga Jehofa e ne e eme gone, jaaka kgalalelo e ke neng ke e bone fa nokeng ya Kebare, mme ka wa ka sefatlhego.
24  Foo moya wa tsena mo go nna wa dira gore ke eme ka dinao, mme a simolola go bua le nna a nthaya a re: “Tla, o tswalelwe mo ntlong ya gago.
25  Mme wena, morwa motho, bona! ruri ba tla baya megala mo go wena ba go bofa ka yone gore o se ka wa tsena mo gare ga bone.
26  Mme ke tla dira gore loleme lwa gago lo ngaparele magalapa a gago, mme ruri o tla nna semumu, mme mo go bone ga o kitla o nna motho yo o nayang kgalemelo, ka gonne ke ntlo ya botsuolodi.
27  Mme fa ke bua le wena ke tla bula molomo wa gago, mme o ba reye o re, ‘Morena Molaodimogolo Jehofa o buile jaana.’ A yo o utlwang a utlwe, le yo o ganang a gane, ka gonne ke ntlo ya botsuolodi.
33  Mme lefoko la ga Jehofa la tla mo go nna, le re:
2  “Morwa motho, bua le barwa ba batho ba gaeno, mme o ba reye o re, “‘Fa e le kaga lefatshe, fa nka tlisa tšhaka mo go lone mme batho ba lefatshe, botlhe fela, ba bo ba tsaya monna ba mo tlhoma jaaka molebeledi wa bone,
3  a bo a bona tšhaka e tla mo lefatsheng mme a letsa lonaka a tlhagisa batho,
4  mme moutlwi a utlwa modumo wa lonaka mme a sa tlhagisege gotlhelele, mme tšhaka e bo e tla e mo tlosa, madi a gagwe a tla nna mo tlhogong ya gagwe.
5  O utlwile modumo wa lonaka, mme a se ka a tlhagisega. Madi a gagwe a tla nna mo go ene ka esi. Mme fa a ka bo a tlhagisegile, moya wa gagwe o ka bo o falotse.
6  “‘Jaanong fa e le ka molebeledi, fa a bona tšhaka e tla mme a bo a sa letse lonaka mme setšhaba se bo se sa utlwe tlhagiso epe fela gotlhelele mme tšhaka e bo e tla e tlosa moya mo go bone, se tla tlosiwa ka ntlha ya tlolo ya sone, mme madi a sone ke tla a lopa mo seatleng sa ene molebeledi.’
7  “Jaanong fa e le wena, morwa motho, ke go dirile molebeledi wa ntlo ya Iseraele, mme o tla utlwa lefoko mo molomong wa me o bo o ba naya tlhagiso e e tswang mo go nna.
8  Fa ke raya motho yo o boikepo ke re, ‘Wena moikepi, ruri o tla swa!’ mme o sa bue gore o tlhagise moikepi mo tseleng ya gagwe, ene jaaka moikepi o tla swela mo tlolong ya gagwe, mme madi a gagwe ke tla a lopa mo seatleng sa gago.
9  Mme fa e le wena, fa o tlhagisa motho yo o boikepo mo tseleng ya gagwe gore a boe ka morago mo go yone mme a sa boe ka morago mo tseleng ya gagwe, o tla swela mo tlolong ya gagwe, mme wena o tla golola moya wa gago.
10  “Jaanong fa e le wena, morwa motho, raya ba ntlo ya Iseraele o re, ‘Lo buile jaana: “Ka gonne go tlhanoga ga rona le maleo a rona a mo go rona mme re bola mo go one, re tla tswelela jang re tshela?”’
11  Ba reye o re, ‘“Jaaka ke tshedile,” go bua Morena Molaodimogolo Jehofa, “Ke natefelelwa, e seng ke loso lwa moikepi, mme ke gore motho yo o boikepo a boe mo tseleng ya gagwe mme a tswelele a tshela. Boang, boang mo ditseleng tsa lona tse di bosula, gonne lo tla bo lo swelang, lona ba ntlo ya Iseraele?”’
12  “Mme fa e le wena, morwa motho, raya bomorwa batho ba gaeno o re, ‘Tshiamo ya mosiami ga e kitla e mo golola mo letsatsing la go tlhanoga ga gagwe. Mme fa e le boikepo jwa moikepi, ga a kitla a dirwa gore a kgotšwe ke jone mo letsatsing la go boa ka morago ga gagwe mo boikepong jwa gagwe. Le gone ope yo o nang le tshiamo ga a kitla a kgona go tswelela a tshela ka ntlha ya yone mo letsatsing la go leofa ga gagwe.
13  Fa ke raya mosiami ke re: “Ruri o tla tswelela o tshela,” mme a bo a ikanya tshiamo ya gagwe ka esi a dira ka go tlhoka tshiamiso, ditiro tsa gagwe tsotlhe tsa tshiamo ga di kitla di gakologelwa, mme go tlhoka tshiamiso ga gagwe mo a go dirileng—o tla swa ka ntlha ya gone.
14  “‘Mme fa ke raya moikepi ke re: “Ruri o tla swa,” a bo a boa ka morago mo boleong jwa gagwe a bo a dira tshiamiso le tshiamo,
15  mme moikepi a busa selo se se tserweng go nna sebeelo, a lefa dilo tse di tserweng ka bonokwane, a bo a tsamaya mo melaong ya botshelo ka go sa dire ka go tlhoka tshiamiso, ruri o tla tswelela a tshela. Ga a kitla a swa.
16  Ga go maleo ape a gagwe a a leofileng ka one a a tla gakologelwang. O dirile tshiamiso le tshiamo. Ruri o tla tswelela a tshela.’
17  “Mme bomorwa batho ba gago ba rile, ‘Tsela ya ga Jehofa ga e a lolamisiwa sentle,’ mme, fa e le bone, tsela ya bone ke yone e e sa lolamisiwang sentle.
18  “Fa motho yo o siameng a boa ka morago mo tshiamong ya gagwe a bo a dira ka go tlhoka tshiamiso, o tla swa ka ntlha ya gone.
19  Mme fa motho yo o boikepo a boa ka morago mo boikepong jwa gagwe mme a dira tshiamiso le tshiamo, o tla tswelela a tshela ka ntlha ya tsone.
20  “Mme lo rile, ‘Tsela ya ga Jehofa ga e a lolamisiwa sentle.’ Ke tla lo atlhola mongwe le mongwe kafa ditseleng tsa gagwe, lona ba ntlo ya Iseraele.”
21  Mme ga diragala gore kgabagare mo ngwageng wa bolesome le bobedi, mo kgweding ya bolesome, mo letsatsing la botlhano la kgwedi ya botshwarwa jwa rona, go tle kwa go nna mongwe yo o falotseng kwa Jerusalema, a re: “Motse o kgemethilwe!”
22  Jaanong seatla sa ga Jehofa se ne se le mo go nna maitseboa pele ga fa mongwe yo o falotseng a tla, mme A bula molomo wa me pele ga yoo a tla mo go nna mo mosong, mme molomo wa me wa bulega mme ka se ka ka tlhola ke le yo o sa kgoneng go bua.
23  Mme lefoko la ga Jehofa la simolola go tla mo go nna, le re:
24  “Morwa motho, banni ba mafelo ano a a swafetseng ba bua jaana ka ga lefatshe la Iseraele, ‘Aborahame o ne a le mongwe fela mme le fa go ntse jalo a rua lefatshe. Mme rona re bantsi; re neilwe lefatshe go nna sengwe se re ka se ruang.’
25  “Ka jalo ba reye o re, ‘Morena Molaodimogolo Jehofa o buile jaana: “Lo nna lo jela le madi, e bile lo nna lo tsholeletsa matlho a lona kwa medingwaneng ya lona e e makgapha, mme lo nna lo tsholola madi. Ka jalo a lo tshwanetse lwa rua lefatshe?
26  Lo ikaegile ka tšhaka ya lona. Lo dirile selo se se makgapha, mme mongwe le mongwe wa lona o leswafaditse mosadi wa molekane wa gagwe. Ka jalo a lo tshwanetswe lwa rua lefatshe?”’
27  “O ba reye o re, ‘Morena Molaodimogolo Jehofa o buile jaana: “Jaaka ke tshedile, eleruri ba ba mo mafelong a a swafetseng ba tla wa ka tšhaka; mme yo o mo nageng, ke tla mo naya sebatana sa naga go nna dijo tsa sone; mme ba ba mo mafelong a a nonofileng le mo dikgageng ba tla bolawa ke bolwetse jwa leroborobo.
28  Mme ke tla dira lefatshe kgakgabalo, kgakgabalo tota, mme boipelafatso jwa nonofo ya lone bo tla kgaodiwa mme dithaba tsa Iseraele di tla kgakgabadiwa, go se na ope yo o di ralalang.
29  Mme ba tla itse gore ke nna Jehofa fa ke dira lefatshe kgakgabalo, kgakgabalo tota, ka ntlha ya dilo tsotlhe tsa bone tse di makgapha tse ba di dirileng.”’
30  “Mme fa e le wena, morwa motho, bomorwa batho ba gaeno ba bua ka wena fa thoko ga dipota le mo dikgorong tsa matlo, mme mongwe o buile le yo mongwe, mongwe le mongwe le morwarraagwe, a re, ‘Tlang, tsweetswee, lo utlwe gore ke lefoko lefe le le tswang mo go Jehofa.’
31  Mme ba tla tsena kwa go wena, jaaka go tsena ga batho, mme ba nne fa pele ga gago jaaka batho ba me; mme ruri ba tla utlwa mafoko a gago mme ga ba kitla ba a diragatsa, gonne ba bua dikeletso tse di fekeetsang ka molomo wa bone mme pelo ya bone e latelela papadi ya bone ya tshiamololo.
32  Mme bona! mo go bone o tshwana le pina ya lorato lwa maikutlo, jaaka mongwe yo o nang le lentswe le lentle e bile a tshameka seletswa sa megala sentle. Ruri ba tla utlwa mafoko a gago, mme ga go na bape ba ba a diragatsang.
33  Mme fa go diragala—bona! go tla diragala—ba tla itse gore moporofeti o ne a le mo gare ga bone.”
12  Mme lefoko la ga Jehofa la tswelela go tla mo go nna, le re:
2  “Morwa motho, o nna mo gare ga ba ntlo ya botsuolodi, ba ba nang le matlho a go bona mme tota ba sa bone, ba ba nang le ditsebe tsa go utlwa mme tota ba sa utlwe, gonne ke ba ntlo ya botsuolodi.
3  Fa e le wena, morwa motho, ipaakanyetse thoto ya go ya botshwarwa mme o ye botshwarwa motshegare fa pele ga matlho a bone, mme o ye botshwarwa go tswa mo lefelong la gago go ya kwa lefelong le lengwe fa pele ga matlho a bone. Gongwe ba tla bona, le fa e le ba ntlo ya botsuolodi.
4  Mme o ntshe thoto ya gago jaaka thoto ya botshwarwa motshegare fa pele ga matlho a bone, mme o tswe go le maitseboa fa pele ga matlho a bone jaaka ba ba isiwang botshwarwa.
5  “Phunyeletsa lobota fa pele ga matlho a bone, mme o ntshe ka lone.
6  O e sikare ka legetla fa pele ga matlho a bone. O e ntshe go le lefifi. O bipe sefatlhego sa gago gore o se ka wa bona lefatshe, ka gonne ke go dirile kgakgamatso mo ntlong ya Iseraele.”
7  Mme ka dira fela jaaka ke ne ke laetswe. Ka ntsha thoto ya me, fela jaaka thoto ya botshwarwa, go le motshegare; mme maitseboa ka phunyeletsa lobota ka seatla. Ka e ntsha go le lefifi. Ka e sikara ka legetla, fa pele ga matlho a bone.
8  Mme lefoko la ga Jehofa la tswelela pele go tla mo go nna mo mosong, le re:
9  “Morwa motho, a ba ntlo ya Iseraele, ntlo ya botsuolodi, ga ba a go raya ba re, ‘O dirang?’
10  Ba reye o re, ‘Morena Molaodimogolo Jehofa o buile jaana: “Fa e le kgosana yone, polelo ke eno kgatlhanong le Jerusalema le botlhe ba ntlo ya Iseraele ba ba mo gare ga bone.”’
11  “O re, ‘Ke nna kgakgamatso mo go lona. Ba tla dirwa ka yone tsela e ke dirileng ka yone. Ba tla faladiwa, ba tla ya botshwarwa.
12  Mme fa e le kgosana e e mo gare ga bone, e tla sikara ka legetla go le lefifi e bo e tswa; ba tla phunyeletsa lobota gore ba ntshe ka lone. E tla bipa sefatlhego sa yone gore e se ka ya bona lefatshe ka leitlho la yone.’
13  Ruri ke tla tsharolola letlowa la me mo godimo ga yone, mme e tla tshwarwa mo letloweng la me la go tsoma; foo ke tla e tlisa Babelona, kwa lefatsheng la Bakaladia, mme ga e kitla e le bona; e tla swela kwa go lone.
14  Mme botlhe ba ba e dikologileng gore ba e thuse, le mephato ya yone yotlhe ya sesole, ke tla e gasamisetsa kwa phefong nngwe le nngwe; mme ke tla somola tšhaka kwa morago ga bone.
15  Mme ba tla itse gore ke nna Jehofa fa ke ba phatlalatsa mo ditšhabeng ke bo ke ba gasamisa mo mafatsheng.
16  Mme mo go bone ke tla tlogela banna ba le mmalwa ba falotse tšhaka, leuba le bolwetse jwa leroborobo, gore ba tle ba anele dilo tsotlhe tsa bone tse di makgapha mo ditšhabeng tse ba tla tsenang mo go tsone; mme ba tla itse gore ke nna Jehofa.”
17  Mme lefoko la ga Jehofa la tswelela pele go tla mo go nna, le re:
18  “Morwa motho, o je senkgwe sa gago ka go roroma, mme o nwe metsi a gago ka khuduego le ka go tshwenyega ka tlhobaelo.
19  Mme o reye batho ba lefatshe o re, ‘Morena Molaodimogolo Jehofa o reile banni ba Jerusalema ba ba mo godimo ga lefatshe la Iseraele a re: “Ba tla ja senkgwe sa bone ba tshwenyega ka tlhobaelo, e bile ba tla nwa metsi a bone ka letshogo, gore lefatshe la yone le kgakgabadiwe ka botlalo ka ntlha ya thubakanyo ya botlhe ba ba nnang mo go lone.
20  Mme metse e e nniwang e tla swafadiwa, le lefatshe le tla nna kgakgabalo fela; mme lo tla itse gore ke nna Jehofa.”’”
21  Mme lefoko la ga Jehofa la tswelela go tla mo go nna, le re:
22  “Morwa motho, polelo eno ya seane e lo nang le yone mo lefatsheng la Iseraele ke eng, e e reng, ‘Malatsi a lelefaditswe, mme ponatshegelo nngwe le nngwe e nyeletse’?
23  Ka jalo ba reye o re, ‘Morena Molaodimogolo Jehofa o buile jaana: “Ruri ke tla khutlisa polelo eno ya seane, mme ga ba kitla ba tlhola ba e bua jaaka seane mo Iseraele.”’ Mme o bue le bone o re, ‘Malatsi a atametse, le kgang ya ponatshegelo nngwe le nngwe.’
24  Gonne ga go kitla go tlhola go nna le ponatshegelo epe e e se nang mosola le fa e le boitseanape jwa boitimokanyo mo gare ga ntlo ya Iseraele.
25  ‘“Gonne nna, Jehofa, ke tla bua lefoko le ke tla le buang, mme le tla dirwa. Ga go kitla go tlhola go busediwa morago, gonne mo malatsing a lona, lona ntlo ya botsuolodi, ke tla bua lefoko mme ruri ke le dire,” go bua Morena Molaodimogolo Jehofa.’”
26  Mme lefoko la ga Jehofa la tswelela go tla mo go nna, le re:
27  “Morwa motho, bona! ba ntlo ya Iseraele ba re, ‘Ponatshegelo e a e bonang e saletswe ke malatsi a mantsi, mme o porofeta ka ga dinako tse di kgakala.’
28  Ka jalo ba reye o re, ‘Morena Molaodimogolo Jehofa o buile jaana: “‘Ga go kitla go tlhola go busediwa morago ka ga mafoko ape a me. Lefoko lepe le ke tla le buang, ruri le tla diragadiwa,’ go bua Morena Molaodimogolo Jehofa.”’”
