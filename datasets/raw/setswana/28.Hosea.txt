10  “Iseraele ke mofine o o senyegang. O nna a ntse a itlhagisetsa maungo. O ntsifaditse dibeso tsa gagwe go tsamaisana le bontsi jwa maungo a gagwe. Ba tlhoma dipilara tse dintle go tsamaisana le molemo wa lefatshe la gagwe.
2  Pelo ya bone e nnile boitimokanyo; jaanong ba tla bonwa molato. “Go na le yo o tla thubang dibeso tsa bone; o tla thopa dipilara tsa bone.
3  Gonne jaanong ba tla re, ‘Ga re na kgosi, gonne ga re a boifa Jehofa. Fa e le kgosi yone, e tla re direlang?’
4  “Ba bua mafoko, ba dira maikano a maaka, ba dira kgolagano; mme katlholo e tlhogile jaaka semela se se botlhole mo meseleng ya naga e e bulegileng.
5  Gonne baagi ba Samarea ba tla tshosiwa ke modingwana wa namane wa Bethe-afene; gonne ruri batho ba one ba tla o hutsafalela, mmogo le baperesiti ba one ba modimo wa seeng ba ba neng ba tlhola ba o ipelela ka ntlha ya kgalalelo ya one, gonne e tla bo e ile botshwarong kgakala le one.
6  Mongwe o tla o tlisa mo Asiria e le mpho ya kgosi e kgolo. Eferaime o tla amogela ditlhong, le Iseraele o tla tlhabisiwa ditlhong ke kgakololo ya gagwe.
7  Ruri Samarea le kgosi ya gagwe ba tla didimadiwa, jaaka kalana e e robegileng mo godimo ga metsi.
8  Mme mafelo a a kwa godimo a Bethe-afene, e leng boleo jwa Iseraele, ruri bo tla nyelediwa. Mitlwa le sitlwasitlwane di tla tlhoga mo godimo ga dibeso tsa bone. Mme batho ba tla raya dithaba ba re, ‘Re bipeng!’ le dithota ba re, ‘Re weleng godimo!’
9  “O leofile go tswa metlheng ya Gibea, wena Iseraele. Gone koo ba ne ba ema ba sa tshikinyege. Ntwa kgatlhanong le bomorwa tshiamololo ga ya ka ya ba wela ka tshoganyetso kwa Gibea.
10  Gape ke tla ba otlhaya fa e le keletso ya me go dira jalo. Mme ditšhaba di tla phuthega di ya go ba tsogologela fa ba golegelwa mo ditlolong tsa bone tse pedi.
11  “Mme Eferaime e ne e le kgomo ya moroba e e katisitsweng e e ratang go photha; mme fa e le nna, ke ne ka feta mo godimo ga molala wa gagwe o montle. Ke dira gore mongwe a palame Eferaime. Juda o a lema; Jakobe o mo thubela makwete.
12  Ijaleleng peo mo tshiamong; robang tumalanong le bopelonomi jwa lorato. Itlhagoleleng lefatshe le le siametseng go lengwa, fa go na le nako ya go batla Jehofa go fitlha a tla mme a lo ruta ka tshiamo.
13  “Lo lemile boikepo. Lo robile tshiamololo. Lo jele maungo a tsietso, gonne lo ikantse tsela ya lona, gareng ga bontsintsi jwa batho ba lona ba ba thata.
14  Go tsogile pheretlhego mo bathong ba lona, mme metse ya lona e e sireletsegileng e tla thopiwa yotlhe, jaaka go thopa ga ga Shalemane ntlo ya ga Arabele, mo motlheng wa tlhabano fa mmè a ne a phatlakanngwa go bapa le bomorwawe.
15  Ruri motho o tla dira fela jalo ka lona, wena Bethele, ka ntlha ya bosula jwa lona jo bo feteletseng. Ruri fa bo sa kgosi ya Iseraele e tla didimadiwa.”
4  Utlwang lefoko la ga Jehofa, lona bomorwa Iseraele, gonne Jehofa o na le kgetsi ya molao le banni ba lefatshe, gonne ga go na boammaaruri le fa e le bopelonomi jwa lorato le fa e le kitso ya Modimo mo lefatsheng.
2  Go a hutsiwa le go tsietsa le go bolaya le go utswa le go dira boaka, mme ditiro tsa tshololo ya madi di tlhomagane le ditiro tse dingwe tsa tshololo ya madi.
3  Ke gone ka moo lefatshe le tla hutsafalang le monni mongwe le mongwe mo go lone o tla nyelelang le phologolo ya naga le sebopiwa se se fofang sa magodimo, le e leng ditlhapi tsa lewatle di tla phuthelwa kwa losong.
4  “Le fa go ntse jalo, a go se nne le motho ope yo o ganetsang, le fa e le motho ope yo o kgalemang, e re ka batho ba gago ba tshwana le ba ba ganetsanang le moperesiti.
5  Ruri o tla kgotšwa ka nako ya motshegare, le e leng moporofeti o tla kgotšwa le wena, jaaka fa go le bosigo. Mme mmago ke tla mo didimatsa.
6  Ruri batho ba me ba tla didimadiwa, ka gonne ga go na kitso. Ka gonne wena ka bowena o ganne kitso, gape ke tla go gana gore o se ka wa tlhola o ntirela jaaka moperesiti; le ka gonne o nna o ntse o lebala molao wa Modimo wa gago, ee, le nna ke tla lebala bomorwao.
7  Selekanyo se ba nteofetseng ka sone, se lekana bontsi jwa bone. Kgalalelo ya me ba e anantse ka tlontlologo fela.
8  Ba nna ba kometsa boleo jwa batho ba me, e bile ba nna ba tsholeletsa tlolo ya batho ba me meya ya bone .
9  “Mme batho ba tla diragalelwa ke se se diragaletseng moperesiti; ruri ke tla dira gore ba ikarabelele ditsela tsa bone; mme ditiro tsa bone ke tla di busetsa mo go bone.
10  Ruri ba tla ja, mme ga ba na go kgora. Ba tla tshwara basadi jaaka diaka; mme ga ba kitla ba oketsega, ka gonne ba tlhokomologile Jehofa.
11  Kgokafalo le beine le beine e e monate ke dilo tse di tlosang boitlhomo jo bo molemo.
12  Batho ba me ba nna ba botsa modingwana wa bone wa logong, mme lore lwa seatla sa bone lo nna lo ba bolelela; ka gonne moya wa kgokafalo o dirile gore ba timele, gape ka kgokafalo ba tswa kafa tlase ga Modimo wa bone.
13  Ba ntsha ditlhabelo mo godimo ga dithaba, le mo dithoteng ba kuisa mosi wa setlhabelo, kafa tlase ga setlhare se segolo thata le setlhare sa setorakisi le setlhare se segolo, ka gonne moriti wa sone o molemo. Ke gone ka moo bomorwadialona ba dirang kgokafalo le dingwetsi tsa lona di dirang boaka.
14  “Ga ke na go dira gore bomorwadialona ba ikarabele ka gonne ba dira kgokafalo, le dingwetsi tsa lona ka gonne di dira boaka. Gonne fa e le banna, ba ne ba intshetsa kwa thoko le diaka, mme ba ntsha setlhabelo le diaka tsa tempele tsa basadi; mme setšhaba se se sa tlhaloganyeng se tla gatakwa.
15  Le fa gone o dira kgokafalo, wena Iseraele, a Juda a se ka a nna le molato, mme lona batho lo se ka lwa tla mo Gilegala, le fa e le go tlhatlogela kwa Bethe-afene kgotsa go ikana lo re ‘Jaaka Jehofa a tshedile!’
16  Gonne Iseraele o nnile tlhogoethata jaaka kgomo e e tlhogoethata. A ke gone jaanong Jehofa a tla ba disang jaaka phelefu e potlana mo lefelong le le atlhameng?
17  Eferaime o gokagane le medingwana. A a tlogelwe a ntse jalo!
18  E re ka bojalwa jwa bone jwa korong bo fedile, ruri ba tshwere mosadi jaaka seaka. Ruri ba ba mo sireletsang ba ratile tlontlologo.
19  Phefo e mo phuthetse mo diphukeng tsa yone. Mme ba tla tlhabisiwa ditlhong ke ditlhabelo tsa bone.”
11  “Fa Iseraele e ne e le mosimanyana, ke ne ka mo rata, mme ka bitsa morwaake ka mo ntsha kwa Egepeto.
2  “Ba ne ba ba bitsa. Ba ne ba tloga fa pele ga bone ka one mokgwa o o tshwanang. Ba ne ba simolola go ntshetsa ditshwantsho tsa ga Baale ditlhabelo, ba bo ba simolola go kuisetsa ditshwantsho tse di betlilweng mosi wa setlhabelo.
3  Mme fa e le nna, ke ne ka ruta Eferaime go tsamaya, ke ba tseela mo mabogong a me; mme ga ba a ka ba lemoga gore ke ne ke ba fodisitse.
4  Ke ne ka nna ka ba goga ka megala ya batho ba mo lefatsheng, ka megala ya lorato, mo e leng gore mo go bone ke ne ka nna jaaka ba ba tsholetsang jokwe e e mo ditlhaeng tsa bone, mme ka bonolo ke ne ka tlisetsa mongwe le mongwe wa bone dijo.
5  A ka se boele kwa lefatsheng la Egepeto, mme Asiria o tla nna kgosi ya gagwe, ka gonne ba ganne go boa.
6  Mme ruri tšhaka e tla kgatikana mo metseng ya gagwe e bo e fedisa mephakalego ya gagwe le go kometsa ka ntlha ya maikaelelo a bone.
7  Mme batho ba me ba sekamela mo go sa ikanyegeng mo go nna. Ba ba biletsa kwa godimo; ga go na le fa e le ope yo o emang.
8  “Nka go tlogela jang, wena Eferaime? Nka go neela batho jang, wena Iseraele? Nka go tlhoma jang jaaka Adema? Nka go baya jang jaaka Seboima? Pelo ya me e fetogile mo teng ga me; go ntse go le jalo bopelotlhomogi jwa me bo gotetse.
9  Nka se ka ka bontsha bogale jwa me jo bo tukang. Nka se tlhole ke senya Eferaime gape, gonne ke Modimo e seng motho, Moitshepi mo gare ga lona; mme ga nkitla ke tla ka bogale.
10  Ba tla tsamaya ba setse Jehofa morago. O tla kurutla jaaka tau; gonne ene o tla kurutla, mme barwa ba tla tla ba tshogile go tswa bophirima.
11  Ba tla tla ba tshogile jaaka nonyane go tswa kwa Egepeto, le jaaka leeba go tswa kwa lefatsheng la Asiria; ruri ke tla dira gore ba nne mo matlong a bone,” go bua Jehofa.
12  “Eferaime o ntikologile ka maaka, le ntlo ya Iseraele ka tsietso. Mme Juda o sa ntse a tsamayatsamaya le Modimo, mme o a ikanyega mo go Yo o Boitshepotshepo.”
8  “Mo molomong wa gago—baya lonaka! Go na le yo o tlang jaaka ntsu kgatlhanong le ntlo ya ga Jehofa, ka lebaka la gore ba tlodile kgolagano ya me, le molao wa me ba o tlodile.
2  Ba nna ba ntse ba lelela kwa go nna ba re, ‘Oo Modimo wa me, rona, Iseraele, re go itsile.’
3  “Iseraele o latlhile molemo. A yo e leng mmaba a mo latelele.
4  Ba tlhomile dikgosi, mme e seng ka ntlha ya me. Ba tlhomile dikgosana, mme ga ke a ka ka itse ka gone. Ba itiretse medingwana ka selefera ya bone le gouta ya bone, mo go neng ga felela ka gore ba kgaolwe.
5  Namane ya gago e latlhilwe, wena Samarea. Bogale jwa me bo ba tuketse. Ba tla nna ba palelwa ke go tlhoka molato ka lobaka lo lo kae?
6  Gonne go ne go na le seno go tswa kwa Iseraele. Se dirilwe ke modiri fela yo o setswerere, mme ga se Modimo; gonne namane ya Samarea e tla nna diphatsa fela.
7  “Gonne ba nna ba jala phefo, mme ba tla roba phefo ya matsubutsubu. Ga go na sepe se se nang le dijo tsa ditlhaka tse di emeng. Ga go na letlhogela lepe le le tlhagisang bupi. Fa go ka direga gore lengwe le bo tlhagise, batswakwa ba tla bo kometsa.
8  “Iseraele o tshwanetse go komediwa. Jaanong ba tshwanetse go nna gareng ga merafe, jaaka sejana se se sa kgatlhiseng.
9  Gonne ba tlhatlogetse kwa Asiria, jaaka pitse ya naga e e itlhaotseng. Fa e le Eferaime ene, ba thapile baratiwa.
10  Gape, le fa gone ba nna ba ba thapa mo merafeng, jaanong ke tla ba phutha mmogo; mme ba tla nna mo ditlhabing tse di botlhoko thata ka lobakanyana ka ntlha ya mokgweleo wa kgosi le dikgosana.
11  “Gonne Eferaime o ntsifaditse dibeso e le gore a tle a leofe. Jaanong o na le dibeso gore a tle a leofe.
12  Ke ne ka mo kwalela dilo di le dintsi tsa molao wa me; ba ne ba kaiwa fela jaaka selo se se sa tlwaelegang.
13  Ba ne ba nna ba ntsha nama setlhabelo e le ditlhabelo tsa me tsa mpho, mme ba nna ba ja se Jehofa a neng a sa se ipelele. Jaanong o tla gakologelwa tlolo ya bone a ba a dira gore ba ikarabelele maleo a bone. Ba ne ba boela kwa Egepeto.
14  Mme Iseraele a simolola go lebala Modiri wa gagwe mme a aga ditempele; fa e le Juda ene, o ne a ntsifatsa metse e e sireletsegileng. Ruri ke tla romela molelo kwa metseng ya gagwe mme o tla laila ditora tsa bonno tsa motse mongwe le mongwe.”
9  “O se ka wa ipela, wena Iseraele. O se ka wa itshwara ka go ipela jaaka ditšhaba. Gonne o dule fa thoko ga Modimo wa gago ka kgokafalo. O ratile dimpho tsa go thapiwa mo diboaneng tsotlhe tsa dijo tsa ditlhaka.
2  Seboana le segatisetso sa beine ga di ba fepe, mme beine e e monate e a mo swabisa.
3  Ga ba na go tswelela ba nna mo lefatsheng la ga Jehofa, mme Eferaime o tla boela kwa Egepeto, ba tla ja se se seng phepa mo Asiria.
4  Ga ba na go tswelela ba tshelela Jehofa beine. Le ditlhabelo tsa bone ga di na go mo kgotsofatsa; di tshwana le senkgwe sa metlha ya khutsafalo mo go bone; botlhe ba ba se jang ba tla iteswafatsa. Gonne senkgwe sa bone ke sa moya wa bone; ga se na go tsena mo ntlong ya ga Jehofa.
5  Lo tla dirang mo letsatsing la kopano le mo letsatsing la moletlo wa ga Jehofa?
6  Gonne, bona! ba tla tsamaya ka ntlha ya thopo. Egepeto o tla ba phutha mmogo; fa e le kaga Memefise, o tla ba fitlha. Fa e le kaga dilo tsa bone tse di eletsegang tsa selefera, sebabetsane se tla di rua; ditlhatshana tse di mitlwa di tla bo di le mo megopeng ya bone.
7  “Metlha ya go elwa tlhoko e tla tla; metlha ya tuelo e e tshwanetseng e tla tla. Ba e leng ba Iseraele ba tla itse ka gone. Moporofeti o tla nna seeleele, motho wa polelwana e e tlhotlheleditsweng o tla tsentshiwa ke bontsi jwa ditlolo tsa gago, le ka ntlha ya go ntsifala ga letlhoo.”
8  Molebeledi wa Eferaime o ne a na le Modimo wa me. Fa e le moporofeti ene, go na le serai sa motshwari wa dinonyane mo ditseleng tsotlhe tsa gagwe; go na le letlhoo mo ntlong ya Modimo wa gagwe.
9  Ba tseneletse kwa teng mo go tliseng tshenyo, fela jaaka mo metlheng ya ga Gibea. O tla gakologelwa tlolo ya bone; o tla ela tlhoko maleo a bone.
10  “Ke ne ka fitlhela Iseraele fela jaaka morara mo nageng. Ke ne ka bona borralonamogologolwane fela jaaka mofeige o o buduleng pele mo setlhareng sa mofeige mo tshimologong ya one. Ba ne ba tsena kwa go Baale wa Peore, mme ba ineela mo selong se se tlhabisang ditlhong, ba nna ba ba ferosang sebete jaaka selo se ba se ratang.
11  Fa e le Eferaime, kgalalelo ya bone e fofela koo jaaka sebopiwa se se fofang, mo go se nang go belega, le fa e le mpa e e imileng le fa e le go ithwala.
12  Gonne le mororo ba godisa bomorwaabone, ke tla ba amoga bana gore go se ka ga nna le motho; ka gonne—gape, a bo go latlhega  bone fa ke ba furalela!
13  Eferaime, yo ke mmoneng jaaka Ture a jetswe mo mafulong, le e leng Eferaime o laoletswe go ntshetsa bomorwawe kwa mmolaing.”
14  Ba neye, Oo Jehofa, se o tshwanetseng go se ba naya. Ba neye sebopelo se se senyegelwang le mabele a a swabang.
15  “Bosula jotlhe jwa bone bo ne bo le kwa Gilegala, gonne koo ke ne ka tshwanelwa ke go ba tlhoa. Ke tla ba leleka mo ntlong ya me ka ntlha ya bosula jwa ditiro tsa bone. Nka se tswelele ke ba rata. Dikgosana tsotlhe tsa bone di dira ka botlhogoethata.
16  Eferaime o tla kgemethiwa. Modi wa bone o tla omelela. Ga ba na go tlhagisa leungo lepe. Gape, fa go ka direga gore ba tshole, ke tla bolaya dilo tse di eletsegang tsa sebopelo sa bone.”
17  Modimo wa me o tla ba gana, gonne ga ba a mo reetsa, mme ba tla nna bafaladi mo merafeng.
7  “Ka nako e ke neng ke tla tlisa phodiso kwa go Iseraele ka yone, tlolo ya ga Eferaime le yone tota e a bipololwa, le dilo tse di bosula tsa Samarea; gonne ba dirile go bua maaka mokgwa, le legodu le a tsena; setlhopha sa dithukuthi se betsega se le kwa ntle.
2  Mme ga ba ipolelele mo dipelong tsa bone gore ke tla gakologelwa bosula jotlhe jwa bone. Jaanong ditiro tsa bone di ba dikologile. Di fa pele ga sefatlhego sa me.
3  Ba dira gore kgosi e ipele ka bosula jwa bone, mme ba dira gore dikgosana di ipele ka tsietso ya bone.
4  Botlhe ke baakafadi, jaaka leubelo le le gotsiwang ke mmesi wa senkgwe, yo o tlogelang go kgotletsa fa a sena go duba tlhama go fitlha e bela.
5  Mo letsatsing la kgosi ya rona, dikgosana di ne tsa itlhokofatsa—go na le tšararego ka ntlha ya beine. O tsentse seatla sa gagwe le basotli.
6  Gonne go ntse jaaka e kete ba atameditse pelo ya bone gaufi le leubelo; le tuka mo teng ga bone. Mmesi wa bone wa senkgwe o robetse bosigo jotlhe; mo mosong leubelo le tuka jaaka molelo o o tutumang.
7  Ba nna mogote, botlhe fela, jaaka leubelo, mme ba laila baatlhodi ba bone. Dikgosi tsa bone di ole tsotlhe; ga go na ope gareng ga bone yo o tlhaeletsang kwa go nna.
8  “Fa e le Eferaime ene, o itlhakanya le ditšhaba. Eferaime ka boene o fetogile kuku e kgolokwe e e sa pitikololwang.
9  Batswakwa ba feditse maatla a gagwe, mme ga a ise a itse. Gape, meriri e e pududu mo go ene e fetogile go nna mesweu, mme ga a ise a itse.
10  Mme boikgogomoso jwa Iseraele bo itshupile mo sefatlhegong sa gagwe, mme ga ba a boela kwa go Jehofa Modimo wa bone, le fa e le go mmatla ka ntlha ya seno sotlhe.
11  Mme Eferaime o itshupa a tshwana le leeba le le seeleele le le pelo e e seng botlhale. Ba ne ba bitsa Egepeto; ba ya Asiria.
12  “Le fa ba ka tsaya tsela efe, ke tla tsharolola letloa la me mo godimo ga bone. Ke tla ba folosa jaaka dibopiwa tse di fofang tsa magodimo. Ke tla ba otlhaya tumalanong le pego ya phuthego ya bone.
13  A bo go latlhega bone, gonne ba tshabile mo go nna! Ba thopilwe, ka gonne ba ntiretse tlolo! Mme ke ne ka ba golola, mme bone ba buile maaka kaga me.
14  Ga ba a ka ba ikuela kwa go nna ka dipelo tsa bone gore ke ba thuse, le fa gone ba ne ba ntse ba bokolela mo malaong a bone. Ba ne ba nna ba tsamayatsamaya ba sa dire sepe ka ntlha ya dijo tsa bone tsa ditlhaka le beine e e monate; ba ne ba nna ba ntsogologela.
15  Fa e le nna, ke ne ka ba otlhaya; ke ne ka nonotsha mabogo a bone, le fa go ntse jalo ba nna ba ntse ba ntogela leano le le bosula.
16  Mme ba boa, ba sa boele sepe se se kwa godimo; ba ne ba nna jaaka bora jo bo bofologileng. Dikgosana tsa bone di tla wa ka tšhaka ka ntlha ya katlholo ya loleme lwa bone. Seno e tla nna go sotliwa ga bone mo lefatsheng la Egepeto.”
6  “Tlang, lona batho, mme a re boeleng kwa go Jehofa, gonne o gagogantse le fa go ntse jalo o tla re fodisa. O ne a nna a itaya, le fa go ntse jalo o tla re hapa.
2  O tla re tshedisa morago ga malatsi a le mabedi. Mo letsatsing la boraro o tla dira gore re tsoge, mme re tla tshela fa pele ga gagwe.
3  Mme re tla itse, re tla  batla go itse Jehofa. Jaaka bosa, go tswa ga gagwe go tlhomamisitswe thata. Mme o tla tla jaaka pula e e tshologang mo go rona; jaaka pula ya dikgakologo e e kolobetsang lefatshe.”
4  “Ke tla go dirang, wena Eferaime? Ke tla go dirang, wena Juda, fa bopelonomi jwa lorato jwa lona bo tshwana le maru a moso le jaaka monyo o o nyelelang phakela?
5  Ke gone ka moo ke tla ba remang ka baporofeti; ke tla ba bolaya ka mafoko a molomo wa me. Mme dikatlholo tse di tla go welang di tla nna jaaka lesedi le le tswang.
6  Gonne ke natefeletswe ke bopelonomi jwa lorato, mme e seng ke setlhabelo; le ke kitso ya Modimo go na le ditshupelo tse di fisiwang di feletse.
7  Mme bone, jaaka motho, ba tlodile kgolagano. Ke gone mo ba ntiretseng ka boferefere gone.
8  Gileade ke motse wa badiri ba se se gobatsang; metlhala ya dinao tsa bone ke madi.
9  Mme fela jaaka ba ba lalelang motho, lekoko la baperesiti ke ditlhopha tsa dirukutlhi. Ba bolaya motho fa tseleng kwa Shekema , gonne ga ba a dira sepe fa e se boitshwaro jo bo repileng.
10  Ke bone selo se se maswe mo ntlong ya Iseraele. Koo go na le kgokafalo mo go Eferaime. Iseraele o iteswafaditse.
11  Go feta moo, wena Juda, o baakanyeditswe thobo, fa ke busa batshwara ba batho ba me.”
13  “Fa Eferaime a ne a bua, go ne go tshogwa; o ne a na le tlhotlheletso e kgolo mo Iseraele. Mme o ne a nna le molato malebana le Baale mme a swa.
2  Mme jaanong ba dira boleo jo bongwe gape ba bo ba itirela sefikantswe se se thetsweng ka selefera ya bone, medingwana go ya kafa tlhaloganyong ya bone, tiro ya badiri ba ba ditswerere, yotlhe fela. Ba e raya ba re, ‘A batho ba ba ntshang ditlhabelo ba e leng banna ba atle tse e leng dinamane fela.’
3  Ka jalo ba tla nna jaaka maru a mo mosong le jaaka monyo o o nyelelang phakela; jaaka mmoko o o phailwang ke matsubutsubu mo seboaneng le jaaka mosi go tswa mo lerobeng la borulelo.
4  “Mme le fa go ntse jalo ke nna Jehofa Modimo wa gago go tswa kwa lefatsheng la Egepeto, mme go ne go se na Modimo ope o sele kwantle ga me yo o kileng wa bo o mo itse; gape go ne go se na mmoloki ope o sele fa e se nna.
5  Ke ne ka go itse kwa nageng, kwa lefatsheng la letshoroma.
6  Gape ba ne ba kgotsofala ka ntlha ya mafulo a bone. Ba ne ba kgotsofala mme pelo ya bone ya simolola go ikgodisa. Ke gone ka moo ba neng ba ntebala.
7  Mme ke tla nna jaaka tawana mo go bone. Ke tla nna ke ntse ke leba jaaka lengau fa tseleng.
8  Ke tla kopana le bone jaaka bera e e latlhegetsweng ke bana ba yone, mme ke tla gagoganya kagelelo ya pelo ya bone. Mme ke tla ba kometsa koo jaaka tau; phologolo ya naga e tla ba gagoganya.
9  Ruri e tla go senya, wena Iseraele, gonne e ne e le kgatlhanong le nna, kgatlhanong le mothusi wa gago.
10  “E kae jaanong, kgosi ya gago, gore e tle e go boloke mo metseng yotlhe ya gago, le baatlhodi ba gago, ba o neng wa bua ka bone wa re, ‘A ko o nneye kgosi le dikgosana’?
11  Ke ne ka go naya kgosi ke galefile, mme ke tla e tlosa ke shakgetse.
12  “Tlolo ya ga Eferaime e phuthetswe, boleo jwa gagwe bo bolokilwe.
13  O tla tlelwa ke ditlhabi tsa pelegi tsa mosadi yo o belegang. Ke morwa yo o seng botlhale, gonne ga a na go ema a sa tshikhinyege ka nako e e leng yone fa barwa ba tswa mo sebopelong.
14  “Ke tla ba golola mo seatleng sa Sheole; ke tla ba golola mo losong. Mabolela a gago a kae, wena Loso? Tshenyo ya gago e kae, wena Sheole? Bopelotlhomogi bo tla fitlhegela matlho a me.
15  “Fa go ka direga gore ene jaaka morwa dimela tsa lotlhaka a bontshe go ungwa, go tla tla phefo ya botlhaba, phefo ya ga Jehofa. E tswa kwa nageng, mme e tla kgadisa sediba sa gagwe le go kgadisa motswedi wa gagwe. Ene yoo o tla thopa letlotlo la dilwana tsotlhe tse di eletsegang.
16  “Samarea o tla bonwa molato, gonne tota o tsuologela Modimo wa gagwe. Ba tla wa ka tšhaka. Bana ba bone ba tla phatlakanngwa, mme basadi ba bone ba baimana ba tla gagolakwa.”
14  “A ko o boele mo go Jehofa Modimo wa gago, wena Iseraele, gonne o ne wa kgopiwa mo tlolong ya gago.
2  Itseeleng mafoko mme lo boele mo go Jehofa. Lona lotlhe, mo reyeng lo re, ‘E kete o ka itshwarela tlolo; mme o amogele se se molemo, mme le rona re tla go isetsa dipowana tsa dipounama tsa rona.
3  Asiria a ka se re boloke. Re ka se palame dipitse. Mme ga re kitla re tlhola re re: “Oo Modimo wa rona!” re raya tiro ya diatla tsa rona, ka gonne ke wena o bontshang mosimane yo o se nang rre kutlwelobotlhoko.’
4  “Ke tla fodisa go sa ikanyegeng ga bone. Ke tla ba rata ka go rata ga me, ka gonne bogale jwa me bo boile kwa go ene.
5  Ke tla nna jaaka monyo mo go Iseraele. O tla ntsha sethunya jaaka sethunya sa lesoma, mme o tla totometsa medi ya gagwe jaaka Lebanona.
6  Dikalana tsa gagwe di tla tswa, mme seriti sa gagwe se tla nna jaaka sa setlhare sa motlhware, le lonko lwa gagwe lo lo monate lo tla nna jaaka lwa Lebanona.
7  Ba tla boa e nna banni gape mo moriting wa gagwe. Ba tla jala dijo tsa ditlhaka, mme ba tla kukunya jaaka mofine. Segopotso sa gagwe se tla nna jaaka beine ya Lebanona.
8  “Eferaime o tla re, ‘Ke tla tlhola ke dirang ka medingwana?’ “Ruri ke tla araba mme ke tla nna ke ntse ke mo lebile. Ke tshwana le setlhare sa mofira se se golang thata. Mme o tla bonelwa leungo mo go nna.”
9  Ke mang yo o botlhale, gore a tle a tlhaloganye dilo tseno? Yo o bonokopela, gore a tle a di itse? Gonne ditsela tsa ga Jehofa di thokgame, mme basiami ke bone ba tla tsamayang mo go tsone; mme batlodi ke bone ba tla kgotšwang mo go tsone.
5  “Utlwang seno, lona baperesiti, mme lo tlhwaye tsebe, lona ba ntlo ya Iseraele, le lona, lona ba ntlo ya kgosi, sekegang tsebe, gonne katlholo eno e ama lona; ka gonne lo fetogile serai mo go Misepa e bile lo ntse jaaka letlowa le le tsharolotsweng mo godimo ga Tabore.
2  Ba ba wang ba tsene kwa teng mo tirong ya go tlhaba, mme ke ne ke le kgothatso mo go bone botlhe.
3  Nna ka namana ke itsile Eferaime, mme Iseraele ka boyone e ne e sa mphitlhegela. Gonne jaanong, wena Eferaime, o ile wa tshwara basadi jaaka diaka; Iseraele e iteswafaditse.
4  Ditiro tsa bone ga di ba letle go boela kwa Modimong wa bone, ka gonne go na le moya wa kgokafalo mo gare ga bone; mme Jehofa ga ba a ka ba mo tsaya tsia.
5  Go ikgogomosa ga Iseraele go ne ga itshupa mo sefatlhegong sa gagwe; Iseraele le Eferaime ba dirwa gore ba kgotšwe mo tlolong ya bone. Juda le ene o kgopilwe le bone.
6  Ba ne ba tsamaya ka letsomane la bone le motlhape wa bone ba ya go batla Jehofa, mme ga ba a ka ba mmona. O ne a ba katogile.
7  Ba diretse Jehofa ka boferefere, gonne ba ne ba nna borraagwe barwa ba sele. Jaanong kgwedi e tla ba kometsa mmogo le dikabelo tsa bone.
8  “Letsang lonaka mo Gibea, terompeta mo Rama! Kuang mokgosi wa ntwa kwa Bethe-afene—kwa morago ga gago, wena Benjamine!
9  Wena Eferaime, o tla nna selo fela sa go akabalelwa mo letsatsing la kgalemo. Ke itsisitse mafoko a a ikanyegang mo gare ga ditso tsa Iseraele.
10  Dikgosana tsa Juda di ntse fela jaaka ba ba busetsang molelwane kwa morago. Ke tla tshela tšhakgalo ya me mo godimo ga bone fela jaaka metsi.
11  Eferaime o gateletswe, o thubagantswe ka tshiamiso, gonne o ne a itlhophela go sala mmaba wa gagwe morago.
12  Mme ke ne ke ntse jaaka motoutwane mo go Eferaime le jaaka sebodu mo ntlong ya Juda.
13  “Mme Eferaime a bona go bobola ga gagwe, le Juda tlhagala ya gagwe. Eferaime a ya Asiria mme a roma kwa kgosing e kgolo. Mme yoo o ne a se ka a kgona go lo fodisa, o ne a se ka a kgona go tlosa tlhagala mo go lona ka kalafi epe.
14  Gonne ke tla nna jaaka tawana mo go Eferaime le jaaka tawana e e seriri mo ntlong ya Juda. Nna, e leng nna, ke tla gagoganya ke bo ke tsamaya ke ya go tsaya, mme ga go kitla go nna le mogolodi ope.
15  Ke tla tsamaya, ke tla boela kwa lefelong la me go fitlha ba sikara molato wa bone; ruri ba tla batla sefatlhego sa me. Fa ba le mo mathateng a magolo, ba tla mpatla.”
1  Lefoko la ga Jehofa le le neng la tla kwa go Hosea morwa Beeri mo metlheng ya ga Usia, Jothame, Ahase le Hesekia, dikgosi tsa Juda, le mo metlheng ya ga Jeroboame morwa Joashe, kgosi ya Iseraele.
2  Lefoko la ga Jehofa le ne la simolola go bua ka Hosea, mme Jehofa a raya Hosea a re: “Tsamaya, o itseele mosadi wa kgokafalo le bana ba kgokafalo, ka gonne ka kgokafalo ruri lefatshe le tlogela go sala Jehofa morago.”
3  Mme a tsamaya a ya go tsaya Gomere morwadia Dibelaime, ka jalo a ima mme fa nako e ntse e tsamaya a mo tsholela morwa.
4  Mme Jehofa a mo raya a re: “Mo reye leina o re Jesereele, gonne mo lobakeng lo lo khutshwanyane ke tla dira gore ntlo ya ga Jehu e ikarabelele ditiro tsa tshololo ya madi tsa ga Jesereele, mme ke tla dira gore puso ya segosi ya ntlo ya Iseraele e khutle.
5  Mme go tla diragala mo letsatsing leo gore ke robaganye bora jwa Iseraele kwa lebaleng le le kwa tlase la Jesereele.”
6  Mme a ima gape, a tshola morwadi. Mme A raya Hosea a re: “Mo reye leina o re Lo-ruhama, gonne ga nkitla ke tlhola ke utlwela ntlo ya Iseraele botlhoko gape, ka gonne ruri ke tla ba tsamaisa.
7  Mme ntlo ya Juda yone ke tla e utlwela botlhoko, mme ke tla ba boloka ka Jehofa Modimo wa bone; le fa go ntse jalo ga nkitla ke ba boloka ka bora kgotsa ka tšhaka kgotsa ka ntwa, ka dipitse kgotsa ka bapalami ba dipitse.”
8  Mme ka bonya ka bonya a kgwisa Lo-ruhama,  a nna moimana mme a tshola morwa.
9  Ka jalo A re: “Mo reye leina o re Lo-ami, ka gonne lona ga lo batho ba me mme le nna ke tla itshupa ke se wa lona.
10  “Mme palo ya bomorwa Iseraele e tla nna jaaka moshawa wa lewatle o o ka se kang wa lekanngwa kgotsa wa balwa. Mme go tla diragala gore mo lefelong le ba neng ba tle ba tewe go twe, ‘Ga lo batho ba me,’ ba tla tewa go twe, ‘Bomorwa Modimo yo o tshelang.’
11  Mme bomorwa Juda le bomorwa Iseraele ba tla phuthiwa mmogo go nna seoposengwe mme ba tla itlhomela moeteledipele a le mongwe, ba bo ba tlhatloga ba tswa mo lefatsheng, ka gonne letsatsi la Jesereele le tla nna legolo.
2  “Rayang bomorwarralona lo re, ‘Batho ba me!’ le bomorwadiarraalona lo re, ‘Oo mosadi yo o utlwetsweng botlhoko!’
2  Tshwarang kgetsi ya molao le mmaalona; tshwarang kgetsi ya molao, gonne ga se mosadi wa me le nna ga ke monna wa gagwe. Mme o tshwanetse go tlosa kgokafalo ya gagwe fa pele ga gagwe le ditiro tsa gagwe tsa boaka  fa gare ga mabele a gagwe,
3  gore ke se ka ka mo apola mme a sala a sa ikatega mme ka mo tlhoma gore a tshwane le ka letsatsi le a neng a tsholwa ka lone, ruri ke mo dira gore a tshwane le naga ke bo ke mo dira gore a tshwane le lefatshe le le se nang metsi ke bo ke mmolaya ka lenyora.
4  Mme ga ke na go utlwela bomorwawe botlhoko, gonne ke bomorwa kgokafalo.
5  Gonne mmaabone o dirile kgokafalo. Ene yo o neng a ba imile o dirile se se tlhabisang ditlhong, gonne o rile, ‘Ke batla go latela ba ba nthatang ka lorato lo lo tukang, ba ba nnayang senkgwe le metsi, boboa jwa me le leloba la me, leokwane la me le senō sa me.’
6  “Ka jalo bona, ke dira legora mo tseleng ya gago ka mitlwa; mme ke tla mo thibela ka go koelela lobota lwa maje, gore a se ka a bona ditsela tsa gagwe.
7  Mme o tla lelekisa ba ba mo ratang ka lorato lo lo tukang, mme ga a kitla a ba tshwara; ruri o tla ba batla, le fa go ntse jalo ga a kitla a ba bona. O tla re , ‘Ke batla go tsamaya ke boele kwa monneng wa me wa ntlha, gonne dilo di ne di le botoka ka nako eo go na le jaanong.’
8  Le fa go ntse jalo o ne a sa lemoge gore ke nna ke neng ke mo neile dijo tsa ditlhaka le beine e e monate le leokwane, le gore ke dirile gore selefera e mo totafalele, le gouta, e ba neng ba e dirisetsa Baale.
9  “‘Ka jalo ke tla boela morago, ke ya go tsaya dijo tsa me tsa ditlhaka ka nako ya tsone le beine ya me e e monate ka paka ya yone, mme ke tla phamola boboa jwa me le leloba la me tse di neng di bipile bosaikategang jwa gagwe.
10  Mme jaanong ke tla bipolola dirwe tsa gagwe tsa sephiri gore di bonwe ke ba ba mo ratang ka lorato lo lo tukang, ga go kitla go nna le motho yo o tla mo tsubulang mo seatleng sa me.
11  Mme ke tla khutlisa boitumelo jotlhe jwa gagwe, moletlo wa gagwe, ngwedi ya gagwe e ntšha le sabata wa gagwe le paka nngwe le nngwe ya gagwe ya moletlo.
12  Mme ke tla kgakgabatsa mofine wa gagwe le setlhare sa gagwe sa mofeige, tse a boletseng jaana ka tsone: “Ke dimpho tsa me, tse ba ba nthatang ka lorato lo lo tukang ba di nneileng”; mme ke tla di tlhoma go nna sekgwa, mme phologolo ya naga  e tla di kometsa.
13  Mme ke tla dira gore a ikarabelele metlha ya ditshwantsho tsa ga Baale tse a neng a ntse a di kuisetsa mosi wa setlhabelo, fa a ne a ntse a ikgabisa ka palamonwana ya gagwe le ka mokgabisa wa gagwe a ba a nna a sala morago ba ba mo ratang ka lorato lo lo tukang, mme nna o ne a ntebetse,’ go bua Jehofa.
14  “‘Ka jalo bona, ke a mo fenya, mme ke tla  dira gore a ye kwa nageng, ke tla bua le pelo ya gagwe.
15  Mme ke tla mo naya masimo a gagwe a mofine go simolola ka nako eo go ya pele, le lebala le le kwa tlase la Akore e le kgoro ya tsholofelo; ruri o tla araba koo fela jaaka mo metlheng ya bosha jwa gagwe le jaaka mo motlheng wa go tswa ga gagwe kwa lefatsheng la Egepeto.
16  Mme go tla diragala gore mo motlheng oo,’ go bua Jehofa, ‘o tla mpitsa monna wa Me, ga o ne o tlhola o mpitsa mong wa Me.’
17  “‘Ke tla tlosa maina a ditshwantsho tsa ga Baale mo molomong wa gagwe, mme di ka se tlhole di gopolwa ka leina la tsone.
18  Ruri ke tla ba direla kgolagano mo motlheng oo malebana le sebatana sa naga le sebopiwa se se fofang sa magodimo le segagabi sa fa fatshe, mme ke tla fedisa bora le tšhaka le ntwa mo lefatsheng, mme ke tla dira gore ba robale ba bolokesegile.
19  Mme ke tla go beelela ka bosakhutleng, ke tla go beelela ka tshiamo le ka tshiamiso le ka bopelonomi jwa lorato le ka mautlwelobotlhoko.
20  Ke tla go beelela ka boikanyegi; mme ruri o tla itse Jehofa.’
21  “‘Mme go tla diragala gore  mo letsatsing leo ke arabe,’ go bua Jehofa, ‘ke tla araba magodimo,mme fa e le one, a tla araba lefatshe;
22  fa e le lefatshe lone, le tla araba dijo tsa ditlhaka le beine e e monate le leokwane; mme fa e le tsone di tla araba Jesereele [‘Modimo o tla jala peo’].
23  Mme ruri ke tla mo jala jaaka peo ya me mo lefatsheng, ke tla mo utlwela botlhoko ene yo o neng a se ka a utlwelwa botlhoko, mme ke tla raya ba e seng batho ba me ke re: “Lo batho ba me”; mme fa e le bone, ba tla re: “O Modimo wa me.”’”
3  Mme Jehofa a nthaya a re: “Tsamaya gape, o rate mosadi yo o ratiwang ke molekane e bile a dira boaka, fela jaaka go ntse ka lorato lo Jehofa a ratang bomorwa Iseraele ka lone fa ba retologela kwa medimong e mengwe mme ba rata dikuku tsa morara o o swabisitsweng.”
2  Mme ke ne ka mo ithekela ka dipapetlana tsa selefera di le lesome le botlhano le ka selekanyo sa homere sa barele le ka sephatlho sa homere sa barele.
3  Jaanong ka mo raya ka re: “O tla nna o le wa me malatsi a le mantsi. O se ka wa dira kgokafalo, mme o se ka wa nna wa monna yo mongwe; mme le nna ke tla nna wa gago.”
4  Ke ka gonne bomorwa Iseraele ba tla nna malatsi a le mantsi ba se na kgosi, ba se na kgosana, ba se na setlhabelo, ba se na pilara, ba se na khiba le modingwana wa terafime.
5  Morago ga moo bomorwa Iseraele ba tla boa mme ruri ba tla batla Jehofa Modimo wa bone, le Dafide kgosi ya bone; mme go ela kwa bokhutlong jwa metlha ba tla tla ba roroma kwa go Jehofa le kwa molemong wa gagwe.
12  “Eferaime o iphepa ka phefo le go lelekisa phefo ya botlhaba letsatsi lotlhe. O ntsifatsa maaka le thopo. Mme ene le Asiria ba dira kgolagano, e bile go tlisiwa leokwane kwa Egepeto .
2  “Mme Jehofa o na le kgetsi ya molao le Juda, le go dira gore Juda a ikarabelele go ya ka ditsela tsa gagwe; o tla mo duela go ya ka ditiro tsa gagwe.
3  Fa a ne a le mo sebopelong o ne a tshwara morwarraagwe ka serethe, mme a ganetsana le Modimo ka maatla a gagwe a a boitshegang.
4  O ne a nna a ganetsana le moengele mme a feleletsa a fentse. O ne a lela, a rapelela gore a tle a amogelwe.” O ne a mmona kwa Bethele, mme gone koo A simolola go bua le rona.
5  Jehofa Modimo wa masomosomo, Jehofa ke segopotso sa gagwe.
6  “Fa e le wena, o boele kwa Modimong wa gago, o boloka bopelonomi jwa lorato le tshiamiso; mme o solofele mo Modimong wa gago ka metlha.
7  Fa e le mogwebi ene, mo seatleng sa gagwe go na le sekale sa tsietso; o ratile go tsietsa.
8  Mme Eferaime o nna a ntse a re, ‘Ruri ke humile; ke iponetse dilo tse di tlhwatlhwakgolo. Malebana le go dira gotlhe ga me ka natla, ga ba kitla ba fitlhela tlolo epe e e leng boleo mo go nna.’
9  ke nna Jehofa Modimo wa gago go tswa kwa lefatsheng la Egepeto. Le fa go ntse jalo ke tla dira gore o nne mo megopeng jaaka mo metlheng ya nako e e tlhomilweng.
10  Mme ke ne ka bua le baporofeti, mme ka ntsifatsa diponatshegelo, ka seatla sa baporofeti ke ne ka nna ka dira ditshwano.
11  “Gileade o diragaletswe ke masaitseweng, le mo e seng boammaaruri. Ba ne ba ntsha setlhabelo le e leng ka dipoo kwa Gilegala. Mo godimo ga moo, dibeso tsa bone di tshwana le mokoa wa maje mo meseleng ya naga e e bulegileng.
12  Mme Jakobe a tshabela kwa nageng ya Siria, mme Iseraele a nna a direla gore a bone mosadi, a disa dinku gore a bone mosadi.
13  Mme Jehofa a ntsha Iseraele kwa Egepeto ka moporofeti, mme a disiwa ke moporofeti.
14  Eferaime o ne a baka sekgopi se se botlhoko, mme ditiro tsa gagwe tsa tshololo ya madi o a di itlogelela, Mong wa gagwe yo Mogolo o tla mo duela ka kgobo ya gagwe.”
