1  Paulo, legolegwa ka ntlha ya ga Keresete Jesu, le Timotheo, mokaulengwe wa rona, ke kwalela Filemone, moratwa wa rona le modirimmogo le rona,
2  le Apefia, kgaitsadiarona, le Arekipo, lesolemmogo le rona, le phuthego e e mo ntlong ya gago:
3  E kete lo ka nna le bopelonomi jo bo sa re tshwanelang le kagiso tse di tswang kwa Modimong Rraarona le Morena Jesu Keresete.
4  Ka metlha ke leboga Modimo wa me fa ke go umaka mo dithapelong tsa me,
5  jaaka ke ntse ke utlwalela ka lorato lwa gago le tumelo tse o nang le tsone mo go Morena Jesu le mo baitsheping botlhe;
6  gore go aba tumelo ga gago go dire ka gore o bo o lemoga gore sengwe le sengwe se se molemo mo go rona se amana le Keresete.
7  Gonne ke ne ka nna le boipelo jo bogolo le kgomotso ka ga lorato lwa gago, ka gonne lorato lwa bopelonomi lwa baitshepi lo tsosolositswe ka wena, mokaulengwe.
8  Ka lone lebaka leno, le fa ke na le kgololesego e kgolo ya go bua ka ga Keresete ya go go laela gore o dire se se tshwanetseng,
9  ke go rotloetsa ka lorato, ka jaana ke ntse jaaka ke ntse, Paulo monna yo o tsofetseng, ee, yo jaanong gape e leng legolegwa ka ntlha ya ga Keresete Jesu;
10  ke go rotloetsa ka ga ngwanake, yo ke neng ka nna rraagwe fa ke ntse ke le mo dikgoleng tsa me tsa kgolegelo, e bong Onesimo,
11  yo pele a neng a se na mosola mo go wena mme jaanong a nang le mosola mo go wena le mo go nna.
12  Ene yono ke mmusetsa kwa go wena, ee, ene, ke gore, lorato lwa me lwa bopelonomi.
13  Ke ne ke ka rata go mmoloka mo go nna gore mo boemong jwa gago a nne a ntirele mo dikgoleng tsa kgolegelo tse ke di itshoketseng ka ntlha ya dikgang tse di molemo.
14  Mme ga ke batle go dira sepe kwantle ga tetla ya gago, gore kgato ya gago e e molemo e nne, e seng ka go patelelwa, mme e nne ka go rata ga gago.
15  Gongwe tota mo lebakeng leno o ne a ngwega ka lobakanyana, gore o tle o nne le ene gape ka bosaengkae,
16  a sa tlhole a le motlhanka mme a le se se fetang motlhanka, a le mokaulengwe yo o rategang, a ntse jalo segolobogolo mo go nna, mme a bo a ntse jalo bogolo jang ne mo go wena mo kamanong ya senama mmogo le mo Moreneng.
17  Jalo, fa e le gore o ntsaya ke le modirimmogo, mo amogele ka bopelonomi ka tsela e o neng o tla nkamogela ka yone.
18  Mo godimo ga moo, fa e le gore o go diretse phoso nngwe kgotsa a go kolota sengwe, balela seno mo molatong wa me.
19  Nna Paulo ke kwala ka seatla sa me: ke tla duela—ke sa go bolelele gore, mo godimo ga moo, le eleng wena ka bowena o a nkolota.
20  Ee, mokaulengwe, a ke bone poelo mo go wena malebana le Morena: tsosolosa lorato lwa me lwa bopelonomi ka ga Keresete.
21  E re ka ke ikantse gore o tla dira jalo, ke go kwalela ke itse gore o tla dira le eleng go feta dilo tse ke di buang.
22  Mme mmogo le seo, gape o mpaakanyetse bonno, gonne ke solofela gore ka dithapelo tsa lona ke tla lo gololelwa.
23  O dumedisiwa ke Epaforase motshwarwammogo le nna yo o seoposengwe le Keresete Jesu,
24  le Mareko, Arisetareko, Demase, Luke, badirimmogo le nna.
25  Bopelonomi jo bo sa re tshwanelang jwa Morena Jesu Keresete bo nne le moya o lo o bontshang.
