4  Mme Boase ene, a tlhatlogela kwa kgorong mme a nna koo. Mme bonang! ga bo go feta morekolodi, yo Boase a neng a mo umakile. Mme a re: “Mokètè, a ko o fapogele kwano, a ko o nne fano fa fatshe.” Ka jalo a fapoga mme a nna fa fatshe.
2  Morago ga moo a tsaya banna ba le lesome mo bagolwaneng ba motse mme a re: “Nnang fano fa fatshe.” Ka jalo ba nna fa fatshe.
3  Jaanong a raya morekolodi a re: “Naomi, yo o boileng kwa tshimong ya Moabe, o tshwanetse go rekisa sebata sa tshimo se e neng e le sa ga morwarraarona Elimeleke.
4  Mme nna, ke akantse gore ke tshwanetse go go lotlegela seno, ke re, ‘Se reke fa pele ga banni le bagolwane ba batho ba gaetsho. Fa e le gore o a se rekolola, se rekolole; mme fa o sa se rekolole, a ko o mpolelele, gore ke tle ke itse, ka gonne ga go na ope kwantle ga gago yo o ka se rekololang, mme ke latela wena.’” Foo a re: “Ke nna ke tla se rekololang.”
5  Mme Boase a re: “Ka letsatsi le o rekang tshimo eno mo seatleng sa ga Naomi ka lone, o tshwanetse wa e reka le mo go Ruthe wa Momoabe, mosadi wa monna yo o suleng, gore o tsose leina la monna yo o suleng mo bosweng jwa gagwe.”
6  Foo morekolodi a re: “Ga ke kgone go e ithekololela, ka ke boifa gore nka nna ka senya boswa jwa me ka nosi. Wena e ithekololele ka tshwanelo ya me ya go rekolola, ka gonne ga ke kgone go e rekolola.”
7  Jaanong ono e ne e le mokgwa wa metlha ya pele kwa Iseraele ka ga tshwanelo ya go rekolola le ka ga go ananya, go tlhomamisa selo sa mofuta mongwe le mongwe: Motho o ne a tshwanetse go somola mpaatšhane wa gagwe mme a o neye mongwe ka ene, mme seno e ne e le bosupi kwa Iseraele.
8  Ka jalo e rile morekolodi a raya Boase a re: “E ithekele,” a somola mpaatšhane wa gagwe.
9  Foo Boase a raya bagolwane le batho botlhe a re: “Lo basupi gompieno gore ke reka gotlhe mo e neng e le ga ga Elimeleke le gotlhe mo e neng e le ga ga Kilione le Mahelone mo seatleng sa ga Naomi.
10  Mme le Ruthe wa Momoabe, mosadi wa ga Mahelone, ke a mo ithekela gore e nne mosadi wa me e le go tsosa leina la monna yo o suleng mo bosweng jwa gagwe le gore leina la monna yo o suleng le tle le se ka la kgaolwa mo go bomorwarraagwe le mo kgorong ya lefelo la gagwe. Lo basupi gompieno.”
11  Foo batho botlhe ba ba neng ba le fa kgorong le bagolwane ba re: “Basupi! E kete Jehofa a ka dira gore mosadi yo o tlang mo ntlong ya gago a tshwane le Ragele le Lea, ba ka bobedi ba agileng ntlo ya Iseraele; mme wena o itshupe o le botlhokwa mo Eferatha o bo o itirele leina mo Bethelehema.
12  Mme e kete ntlo ya gago e e tla tswang mo baneng ba Jehofa a tla ba go nayang ka lekgarebe leno, e ka nna jaaka ntlo ya ga Perese, yo Tamare a neng a mo tsholela Juda.”
13  Ka jalo Boase a tsaya Ruthe mme a nna mosadi wa gagwe a ba a lala le ene. Jalo Jehofa a dira gore a ithwale mme a tshola ngwana wa mosimane.
14  Mme basadi ba simolola go raya Naomi ba re: “A go bakwe Jehofa, yo o sa letlang gore morekolodi a go swabise gompieno; gore leina la gagwe le bolelwe mo Iseraele.
15  Mme o ntse motsosolosi wa moya wa gago le yo o tla otlang botsofe jwa gago, ka gonne ngwetsi ya gago e e go ratang, e e botoka mo go wena go na le bana ba basimane ba le supa, e mmelege.”
16  Mme Naomi a tsaya ngwana a mmaya mo sehubeng sa gagwe, a nna motlhokomedi wa gagwe.
17  Mme basadi ba baagelani ba mo naya leina, ba re: “Naomi o tsaletswe ngwana wa mosimane.” Mme ba simolola go bitsa leina la gagwe ba re Obede. Ke ene rraagwe Jese, rraagwe Dafide.
18  Jaanong tseno ke dikokomana tsa ga Perese: Perese a nna rraagwe Heserone;
19  Heserone a nna rraagwe Rame; Rame a nna Rraagwe Aminadabe;
20  Aminadabe a nna rraagwe Nashone; Nashone a nna rraagwe Salamone;
21  Salamone a nna rraagwe Boase; Boase a nna rraagwe Obede;
22  Obede a nna rraagwe Jese; Jese a nna rraagwe Dafide.
1  Jaanong ga diragala gore mo malatsing a fa baatlhodi ba ne ba diragatsa tshiamiso ga tsoga leuba mo lefatsheng, mme monna mongwe a tswa mo Bethelehema wa Juda a ya go aga e le moeng kwa masimong a Moabe, ene le mosadi wa gagwe le bomorwawe ba babedi.
2  Mme leina la monna yono e ne e le Elimeleke, leina la mosadi wa gagwe e le Naomi, maina a bomorwawe ba babedi e le Mahelone le Kilione, e le Baeferatha ba ba tswang kwa Bethelehema wa Juda. Kgabagare ba tla mo masimong a Moabe mme ba nna gone.
3  Fa nako e ntse e tsamaya Elimeleke monna wa ga Naomi a swa, ka jalo a sala le bomorwawe ba babedi.
4  Moragonyana banna bano ba itseela basadi, basadi ba Bamoabe. Leina la yo mongwe e ne e le Orepa, mme leina la yo mongwe e le Ruthe. Mme ba tswelela ba nna koo dingwaga di ka nna lesome.
5  Fa nako e ntse e tsamaya Mahelone le Kilione ka bobedi, le bone ba swa, ka jalo mosadi yono a sala a se na bana ba gagwe ba babedi le monna wa gagwe.
6  Mme a nanoga a na le dingwetsi tsa gagwe a boa kwa masimong a Moabe, ka gonne a ne a utlwile a le kwa tshimong ya Moabe gore Jehofa o lebisitse tlhokomelo mo bathong ba gagwe ka go ba naya senkgwe.
7  Mme a tswa mo lefelong le a neng a ntse a nna mo go lone, mme dingwetsi tsa gagwe ka bobedi tsa bo di na le ene, mme ba nna ba tsamaya mo tseleng ba boela kwa lefatsheng la Juda.
8  La bofelo Naomi a raya dingwetsi tsa gagwe ka bobedi a re: “Tsamayang, boang, mongwe le mongwe a ye kwa ntlong ya ga mmaagwe. E kete  Jehofa a ka lo direla bopelonomi jwa lorato, fela jaaka lo bo diretse banna ba jaanong ba suleng, lwa ba lwa bo direla le nna.
9  E kete Jehofa a ka lo naya mpho, mme lo bone lefelo la boikhutso mongwe le mongwe mo ntlong ya monna wa gagwe.” Go tswa foo a ba atla, mme ba tsholetsa mantswe a bone ba lela.
10  Mme ba nna ba mo raya ba re: “Nnyaa, re tla boela le wena kwa bathong ba gaeno.”
11  Mme Naomi a re: “Boang bomorwadiaka. Lo tla bo lo tsamaelang le nna? A ke sa ntse ke na le bana ba basimane mo teng ga me, le gone a ba tla tshwanelwa ke go nna banna ba lona?
12  Boang bomorwadiaka, tsamayang, ka gonne ke tsofetse thata gore nka nna wa monna mongwe. Fa nka bo ke rile ke na le tsholofelo ya gore ruri nka nna wa monna mongwe bosigong jono mme ruri ke tshole bana ba basimane,
13  a lo ne lo tla nna lo ba letile go fitlha ba gola? A lo ne lo tla nna lo ba iphitlhetse gore lo se nne ba monna ope? Nnyaa, bomorwadiaka, ka gonne, ka ntlha ya lona, go botlhoko thata mo go nna go bo seatla sa ga Jehofa se ntsogologetse.”
14  Fa a rialo ba tsholetsa mantswe a bone ba lela gape, mme morago ga foo Orepa a atla matsalaagwe. Mme Ruthe ene, a mo ngaparela.
15  Ka jalo a re: “Bona! Mogokao wa motlholagadi o boetse kwa bathong ba gagabo le kwa medimong ya gagwe. Boa le mogokao wa motlholagadi.”
16  Mme Ruthe a re: “O se ka wa nthapela gore ke go tlogele, ke boe ke lese go tsamaya le wena; ka gonne kwa o yang gone ke tla ya gone, le kwa o lalang gone bosigo ke tla lala gone. Batho ba gaeno e tla nna batho ba gaetsho, le Modimo wa gago e tla nna Modimo wa me.
17  Kwa o swelang gone ke tla swela gone, mme ke gone kwa ke tla fitlhelwang gone. E kete Jehofa a ka ntirela jalo a ba a oketsa fa nna le wena re ka kgaoganngwa ke loso fela.”
18  E rile a bona gore o ne a mo emeletse ka ga go tsamaya le ene, a tlogela go bua le ene.
19  Mme boobabedi ba tswelela ba tsamaya go fitlha ba goroga mo Bethelehema. Ga diragala ya re fela fa ba goroga mo Bethelehema, motse otlhe wa fuduega ka ntlha ya bone, mme basadi ba nna ba re: “A yo ke ene Naomi?”
20  Mme ene a raya basadi bano a re: “Lo se ka lwa mpitsa Naomi. Lo mpitse Mara, ka gonne Mothatayotlhe o ntiretse mo go botlhoko thata.
21  Ke ne ke tletse fa ke tsamaya, mme Jehofa o dirile gore ke boe ke iphotlhere. Lo tla bo lo mpiletsang Naomi, ka e le fa Jehofa e le ene a nkokobeditseng e bile e le Mothatayotlhe yo o mpaketseng masetlapelo?”
22  Naomi a boa jalo, Ruthe, mosadi wa Momoabe, ngwetsi ya gagwe, a na le ene fa a boa kwa masimong a Moabe; mme ba goroga mo Bethelehema fa go simololwa go rojwa barele.
2  Jaanong Naomi o ne a na le mongwe wa losika lwa monna wa gagwe, monna yo o humileng thata, e le wa losika lwa ga Elimeleke, leina la gagwe e le Boase.
2  Fa nako e ntse e tsamaya Ruthe mosadi wa Momoabe a raya Naomi a re: “Tsweetswee, mma ke ye kwa tshimong ke ye go ronopa mo gare ga diako tsa mabele ke setse morago le fa e le mang fela yo nka bonang kamogelo mo matlhong a gagwe.” Ka jalo a mo raya a re: “Tsamaya morwadiaka.”
3  Foo a tswa a tsamaya mme a tsena a simolola go ronopa mo tshimong kafa morago ga barobi. Ka jalo a tshogana ka a wetse mo sebateng sa tshimo ya ga Boase, yo e neng e le wa losika lwa ga Elimeleke.
4  Mme bonang! Boase a tla a tswa kwa Bethelehema mme a raya barobi a re: “Jehofa a nne le lona.” Le bone ba mo reye ba re: “Jehofa a go segofatse.”
5  Morago ga foo Boase a raya lekau le le okametseng barobi a re: “Morweetsana yo ke wa ga mang?”
6  Ka jalo lekau le le okametseng barobi la araba la re: “Morweetsana yono ke Momoabe yo o neng a boa le Naomi kwa tshimong ya Moabe.
7  Mme a re, ‘Tsweetswee, mma ke ronope, mme ruri ke tla phutha mo gare ga diako tse di segilweng tsa mabele ke setse barobi morago.’ Ka jalo a tsena mme a nna a ntse a eme ka dinao go tloga ka nako eo mo mosong go fitlha a nna fa fatshe ka lobakanyana mo ntlong gone fela jaanong jaana.”
8  Moragonyana Boase a raya Ruthe a re: “O utlwile, a ga go jalo morwadiaka? O se ka wa tsamaya wa ya go ronopa mo tshimong e nngwe, le gone o se ka wa kgabaganya wa tswa mo lefelong leno, mme ka jalo o tla nna o le gaufi le barweetsana ba me.
9  A matlho a gago a nne mo tshimong e ba tla e robang, mme o tsamaye le bone. A ga ke a laela makau gore a se ka a go ama? Fa o nyorilwe, o ye kwa dijaneng mme o nwe se makau a tla se gelelang.”
10  Foo a wa ka sefatlhego a ikobela fa fatshe mme a mo raya a re: “Go tla jang gore ke bo ke bone kamogelo mo matlhong a gago gore ke bo ke elwe tlhoko, mme ke le motswakwa?”
11  Foo Boase a araba a mo raya a re: “Ke begetswe ka botlalo ka gotlhe mo o go diretseng matsalaago morago ga loso lwa monna wa gago, le kafa o neng wa tlogela rrago le mmago ka gone, le lefatshe la ba losika lwa gago mme wa ya kwa bathong ba o neng o sa ba itse pele.
12  E kete Jehofa a ka duela tsela e o dirang ka yone, mme e kete o ka nna le tuelo e e feletseng go tswa kwa go Jehofa Modimo wa Iseraele, yo o tlileng go senka botshabelo kafa tlase ga diphuka tsa gagwe.”
13  Foo Ruthe a re: “Mma ke bone kamogelo mo matlhong a gago, morena wa me, ka gonne o nkgomoditse le ka gonne o buile le lelata la gago ka go le kgothatsa, le fa gone nna ke ka tswa ke sa tshwane le lengwe la malata a gago.”
14  Mme ya re ka nako ya dijo Boase a mo raya a re: “Atamela fano, mme o je senkgwe o bo o ine thathana ya gago mo botšarareng.” Ka jalo a nna fa fatshe fa thoko ga barobi, mme a mo naya mabele a a gadikilweng mme a ja, mo a neng a kgora a ba a sala a na le sengwe se se setseng.
15  Go tswa foo a nanoga a ya go ronopa. Jaanong Boase a laela makau a gagwe, a re: “Mmang a ronope le mo diakong tse di segilweng tsa mabele, mme lo se ka lwa mo tshwenya.
16  Mme gape lo tlhokomele gore lo mo somolela tse dingwe mo dingateng tsa diako, mme lo di tlogele kwa morago gore a kgone go di ronopa, lo se ka lwa mo kgalema.”
17  Mme a tswelela a ronopa mo tshimong go fitlha maitseboa, morago ga foo a photha se a neng a se ronopile, mme sa nna mo e ka nnang ifa ya barele.
18  Mme a se tsaya a tsena mo motseng, mme matsalaagwe a bona se a neng a se ronopile. Morago ga moo a ntsha dijo tse a neng a di sadisitse fa a sena go kgora mme a di mo naya.
19  Jaanong matsalaagwe a mo raya a re: “O ne o ronopa kae gompieno, le gone o ne o dira kae? A yo o neng a go ela tlhoko a segofale.” Ka jalo a bolelela matsalaagwe gore o ne a dira le mang; mme a tswelela a re: “Leina la monna yo ke neng ke dira le ene gompieno ke Boase.”
20  Fa a rialo Naomi a raya ngwetsi ya gagwe a re: “A a segofadiwe ke Jehofa, yo o sa tlogelang go nna le bopelonomi jwa gagwe jwa lorato mo batsheding le mo baswing.” Mme Naomi a tswelela a mo raya a re: “Monna yono ke wa losika lwa rona. Ke mongwe wa barekolodi ba rona.”
21  Foo Ruthe wa Momoabe a re: “Gape o ne a nthaya a re, ‘O tshwanetse go nna o le gaufi le batho ba me ba basha go fitlha ba fetsa thobo yotlhe e ke nang le yone.’”
22  Ka jalo Naomi a raya Ruthe ngwetsi ya gagwe a re: “Morwadiaka, go botoka gore o tswe le barweetsana ba gagwe, gore ba tle ba se ka ba go tshwenya mo tshimong e nngwe.”
23  Mme a nna a ntse a le gaufi le barweetsana ba ga Boase a ronopa go fitlha thobo ya barele le thobo ya korong e tla bokhutlong. Mme a tswelela a nna le matsalaagwe.
3  Jaanong Naomi matsalaagwe a mo raya a re: “Morwadiaka, a ga ke a tshwanela go go batlela lefelo la boikhutso, gore dilo di tle di go tsamaele sentle?
2  Mme jaanong, a Boase, yo o ntseng o na le barweetsana ba gagwe, ga se wa losika lwa rona? Bona! O olosa barele mo seboaneng bosigong jono.
3  Mme o tlhape o bo o itshase lookwane o apare diaparo tsa gago mme o ye kwa seboaneng. O se ka wa ikitsise monna yono go fitlha a fetsa go ja le go nwa.
4  Mme go tla diragala gore fa a robala, o ele tlhoko lefelo le a robalang mo go lone; o bo o tla go mmipolola fa dinaong o bo o robala; mme ene, o tla go bolelela se o tshwanetseng go se dira.”
5  Fa a rialo a mo raya a re: “Sotlhe se o se mpolelelang ke tla se dira.”
6  Mme a fologela kwa seboaneng a ba a dira go ya ka sotlhe se matsalaagwe a neng a se mo laetse.
7  Fa go sa ntse go ntse jalo Boase a ja a ba a nwa, mme pelo ya gagwe ya bo e itumetse. Go tswa foo a ya go robala kwa thokothoko ga mokoa wa mabele. Morago ga foo Ruthe a tla a nanabela mme a mmipolola fa dinaong a robala.
8  Ga diragala ya re bosigogare monna yono a simolola go tshoga. Jalo a inamela kwa pele, mme bonang! ga bo go na le mosadi a rapame fa dinaong tsa gagwe!
9  Mme a re: “O mang?” Mme ene a re: “Ke nna Ruthe lelata la gago, mme wena tsharololela ntlha ya seaparo sa gago mo godimo ga lelata la gago, ka gonne o morekolodi.”
10  Fa a sena go rialo Boase a re: “E kete Jehofa a ka go segofatsa, morwadiaka. O bontshitse bopelonomi jwa gago jwa lorato botoka mo lekgetlhong la bofelo go na le mo go la ntlha, ka go sa latele makawana e ka tswa e le a maemo a a kwa tlase kana a a humileng.
11  Mme jaanong, morwadiaka, o se ka wa boifa. Sengwe le sengwe se o se buang ke tla se go direla, ka gonne mongwe le mongwe mo motseng wa batho ba gaetsho o a lemoga gore o mosadi yo o molemo thata.
12  Mme jaanong le fa go le boammaaruri gore ke morekolodi, gape go na le morekolodi yo o amanang thata le lona go na le nna.
13  Lala fano bosigong jono, mme go tla diragala mo mosong gore fa e le gore o a go rekolola, go siame! A a go rekolole. Mme fa a sa itumedisiwe ke go go rekolola, foo ke tla go rekolola, nna ka bonna, fela jaaka Jehofa a tshedile. Nna o robetse go fitlha mo mosong.”
14  Mme a nna a robetse fa dinaong tsa gagwe go fitlha mo mosong mme a tsoga pele ga motho ope a kgona go lemoga yo mongwe. Mme a re: “O se ka wa dira gore go itsiwe gore mosadi mongwe o ne a tlile mo seboaneng.”
15  Mme a tswelela a re: “Tlisa kobo e e mo go wena, mme o e phutholole.” Ka jalo a e phutholola, mme Boase a lekanya dilekanyo di le thataro tsa barele a di baya mo go ene, go tswa foo a tsena mo motseng.
16  Mme a tsamaya a ya kwa go matsalaagwe, yo o neng a re: “O mang morwadiaka?” Mme a mmolelela sotlhe se monna yono a se mo diretseng.
17  Mme a tswelela a re: “O nneile dilekanyo tseno tse thataro tsa barele, ka gonne o ne a nthaya a re, ‘O se ka wa ya kwa go matsalaago o iphotlhere.’”
18  Foo a re: “Nna fela, morwadiaka, go fitlha o itse kafa kgang eno e tla felelang ka gone, ka gonne monna yono ga a ne a ikhutsa fa a sa fetsa kgang eno gompieno.”
