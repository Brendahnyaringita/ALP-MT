1  Ponatshegelo ya ga Obadia: Morena Molaodimogolo Jehofa o buile jaana malebana le Edoma: “Go na le pego e re e utlwileng mo go Jehofa, e bile go na le morongwa yo o romilweng mo ditšhabeng, ‘Emang, lona batho, mme a re emeng kgatlhanong le ene mo tlhabanong.’”
2  “Bona! Ke go dirile mmotlana mo gare ga ditšhaba. O nyatsega fela thata.
3  Boikgodiso jwa pelo ya gago ke jone bo go tsieditseng, wena yo o agileng mo maitshubelong a lefika le legolo, bogodimo jo a nnang kwa go jone, a ntse a re mo pelong ya gagwe, ‘Ke mang yo o tla mpholosetsang kwa lefatsheng?’
4  Fa o ka dira gore boemo jwa gago e nne jo bo kwa godimo jaaka ntsu, kgotsa fa sentlhaga sa gago se ne se ka bewa mo gare ga dinaledi, ke ne ke tla go folosa koo,” go bua Jehofa.
5  “Fa go ne go tsene magodu mo go wena, fa go ne go tlile bathopi bosigo, o ka bo o didimaditswe go ya bokgakaleng bofe? A ba ne ba se kitla ba utswa go le gontsi ka fa ba batlang ka teng? Kgotsa fa go ne go tsene batho ba ba kgetlang morara kwa go wena, a ba ne ba se kitla ba sadisa sengwe se ba se ronopileng?
6  A bo tsa ga Esau di hukuditswe thata jang ne! A bo matlotlo a gagwe a a fitlhilweng a senkilwe jang ne!
7  Ba go romile go ya go fitlha kwa molelwaneng. Bone batho ba ba mo kgolaganong le wena ba go tsieditse botlhe. Batho ba ba mo kagisong le wena ba go fentse. Ba ba jang dijo le wena ba tla baya letlowa kafa tlase ga gago jaaka motho yo go se nang temogo mo go ene.
8  A e tla bo e se mo letsatsing leo?” go bua Jehofa. “Mme eleruri ke tla senya ba ba botlhale ke ba ntsha mo Edoma, le temogo mo kgaolong e e dithaba ya ga Esau.
9  Mme banna ba gago ba ba thata ba tla tshoga, wena Temane, ka lebaka la gore mongwe le mongwe o tla kgaolwa mo kgaolong e e dithaba ya ga Esau, ka polao.
10  Ka ntlha ya go siamololela morwarrago Jakobe, ditlhong di tla go bipa, mme o tla tshwanelwa ke go kgaolwa ka bosakhutleng.
11  Mo letsatsing le o neng o eme fa thoko ka lone, mo letsatsing le batswakwa ba tsereng mophato wa gagwe ba o isa botshwarwa ka lone, le fa batswakwa tota ba ne ba tsena mo kgorong ya gagwe mme ba latlhela Jerusalema bola, le wena o ne o tshwana le mongwe wa bone.
12  “Mme ga o a tshwanela go leba mo motlheng wa ga morwarrago, mo motlheng wa go tlhoka lesego ga gagwe; e bile ga o a tshwanela go ipela mo motlheng o bomorwa Juda ba nyelelang ka one; gape ga o a tshwanela go nna le molomo o mogolo mo motlheng wa matshwenyego a bone.
13  Ga o a tshwanela go tsena mo kgorong ya batho ba me mo motlheng wa matlhotlhapelo a bone. Wena ka bowena, ga o a tshwanela go tlhodumela masetlapelo a gagwe mo motlheng wa matlhotlhapelo a gagwe; gape ga o a tshwanela go ntshetsa khumo ya gagwe seatla mo motlheng wa matlhotlhapelo a gagwe.
14  Mme ga o a tshwanela go ema fa ditsela di kgaoganang teng, gore o kgaole bafalodi ba gagwe; gape ga o a tshwanela go neela bafalodi ba gagwe batho mo motlheng wa matshwenyego.
15  Gonne letsatsi la ga Jehofa kgatlhanong le ditšhaba tsotlhe le atametse. Ka tsela e o dirileng ka yone, o tla direlwa jalo. Mofuta wa tshwaro ya gago o tla boela mo tlhogong ya gago.
16  Gonne ka tsela e lo noleng ka yone mo thabeng ya me e e boitshepo, ditšhaba tsotlhe di tla nna di nwa jalo ka metlha. Mme eleruri ba tla nwa le go kodumetsa ba bo ba nna jaaka e kete ba ne ba ise ba ko ba nne teng.
17  “Mme mo Thabeng ya Siona ke teng kwa ba ba falolang ba tla nnang teng, mme e tla nna sengwe se se boitshepo; ntlo ya ga Jakobe e tshwanetse go rua dilo tse ba tshwanetseng go di rua.
18  Ntlo ya ga Jakobe e tla nna molelo, le ntlo ya ga Josefa kgabo ya molelo, le ntlo ya ga Esau jaaka serite; mme ba tla di tshuba ba di laile. Mme ga go kitla go nna le mofalodi mo ntlong ya ga Esau; gonne Jehofa ka boene o go buile.
19  Mme ba tla rua Negebe le kgaolo e e dithaba ya ga Esau, le Shefela, le Bafilisitia. Mme ba rue naga ya Eferaime le naga ya Samarea; mme Benjamine o tla rua Gileade.
20  Mme fa e le batshwarwa ba lorako lono lwa phemelo, se Bakanana ba se ruileng go ya go fitlha kwa Sarepate e tla nna sa bomorwa Iseraele. Mme batshwarwa ba Jerusalema, ba ba neng ba le kwa Sefarade, ba tla rua metse ya Negebe.
21  “Eleruri baboloki ba tla tla mo Thabeng ya Siona, gore ba atlhole kgaolo e e dithaba ya Esau; mme bogosi e tla nna jwa ga Jehofa.”
