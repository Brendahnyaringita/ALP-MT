1  Polelo e Habakuke moporofeti a e boneng mo ponatshegelong:
2  Ao tlhe Jehofa, ke tla tshwanelwa ke go goa ke kopa thuso ka lobaka lo lo kae, mme o sa utlwe? Ke tla ikuela kwa go wena ka lobaka lo lo kae gore o thuse mo thubakanyong, mme o sa boloke?
3  Ke ka ntlha yang fa o dira gore ke bone se se utlwisang botlhoko, mme o nnela go leba a e leng matshwenyego fela? Le gone ke ka ntlha yang fa thopo le thubakanyo di le fa pele ga me, mme ke ka ntlha yang fa go nna le komano, e bile ke ka ntlha yang fa go tsoga kgogakgogano?
4  Ka jalo molao o a koafala, le tshiamiso ga e ke e diragadiwa. Ka gonne yo o boikepo o dikanyeditse yo o siameng, ke ka lebaka leo tshiamiso e sokamang.
5  “Bonang mo gare ga ditšhaba, mme lo nne lo lebe, lo bo lo rotolelane matlho lo gakgametse. Gakgamalang; gonne go na le tiro e mongwe a e dirang mo metlheng ya lona, e lo se kitlang lo e dumela le fa e bolelwa.
6  Gonne bonang, ke tsosa Bakaladia, setšhaba se se bogale se se mafega, se se yang kwa mafelong a a bulegileng a lefatshe go ya go rua maago a e seng a sone.
7  Se a tshosa e bile se a boitshega. Mo go sone go tswa tshiamiso ya sone le seriti sa sone.
8  Mme dipitse tsa sone di itshupile di le bofefo go feta mangau, e bile di itshupile di le bogale jo bo tshabegang go feta diphiri tsa maitseboa. Mme dipitse tsa sone tsa ntwa di tibile ka tlhako fa fatshe, le gone dipitse tsa sone tsa ntwa di tla di tswa kgakala. Di fofa jaaka ntsu e e potlaketseng go ya go ja sengwe.
9  Sotlhe se tlela thubakanyo fela. Go phuthega ga difatlhego tsa bone go tshwana le phefo ya botlhabatsatsi, mme se kokoanya batshwarwa fela jaaka motlhaba.
10  Mme fa e le sone, se sotla dikgosi, le badiredi ba bagolo ba a tshegisa mo go sone. Fa e le sone, se tshega le eleng lefelo lengwe le lengwe le le sireletsegileng, mme se koaganya lorole se bo se le thopa.
11  Ka nako eo ruri se tla fetela pele jaaka phefo e bile se tla ralala se bo se nne molato. Maatla ano a sone a tswa modimong wa sone.”
12  A ga o tswe bogologolong, wena Jehofa? Wena Modimo wa me, Moitshepi wa me, ga o swe. Ao Jehofa, o se tlhometse go atlhola; e bile o se thaetse go kgalemela, wena Lefika.
13  O itshekile thata mo matlhong gore o ka bona se se bosula; e bile ga o kgone go leba matshwenyego. Ke ka ntlha yang fa o leba ba ba dirang ka boferefere, o didimala fa mongwe yo o boikepo a kometsa mongwe yo o siameng go mo feta?
14  E bile ke ka ntlha yang fa o dira gore motho wa mo lefatsheng a tshwane le ditlhapi tsa lewatle, le digagabi tse go se nang ope yo o di busang?
15  Tsotlhe tseno o di tlhatlositse ka sekgoge fela sa ditlhapi; o di gogela kgakala ka letlowa la gagwe le le gogwang, mme o di phuthela mo letloweng la gagwe la go tshwara ditlhapi. Ke gone ka moo a itumelang a bo a ipela.
16  Ke gone ka moo a isetsang letlowa la gagwe le le gogwang setlhabelo a ba a kuisetsa letlowa la gagwe la go tshwara ditlhapi mosi wa setlhabelo; gonne karolo ya gagwe e na le leokwane le lentsi ka ntlha ya tsone, e bile dijo tsa gagwe di a itekanedisa.
17  A ke gone ka moo a tla dirang letlowa la gagwe le le gogwang lolea, le gone a o tshwanetse go bolaya ditšhaba ka metlha, a sa bontshe bopelotlhomogi bope?
2  Ke tla nna ke eme mo lefelong la me la go lebelela, mme ke tla nna ke eme mo godimo ga lorako lwa phemelo; gape ke tla nna ke lebeletse, go bona gore o tla bua eng ka nna le gore ke tla fetola ke reng fa ke kgalemelwa.
2  Mme Jehofa a nkaraba a re: “Kwala ponatshegelo, mme o e beye ka papamalo mo dikwalelong, gore yo o e balelang kwa godimo a tle a dire jalo ka thelelo.
3  Gonne ponatshegelo e sa ntse e na le nako e e tlhomilweng, mme e ntse e itlhaganelela kwa bokhutlong, mme ga e kitla e bua maaka. Le fa e ka diega, nna o e lebeletse; gonne ruri e tla diragala. Ga e kitla e tla morago ga nako.
4  “Bonang! Moya wa gagwe o gogomogile; o ntse o sa thokgama mo teng ga gagwe. Mme fa e le mosiami ene, o tla nna a tshela ka boikanyegi jwa gagwe.
5  Mme eleruri, ka gonne beine e dira ka boferefere, monna yo o nang le maatla o a ipèga; mme ga a kitla a fitlhelela mokgele wa gagwe, ene yo o dirileng gore moya wa gagwe o bulege fela jaaka Sheole, le yo o tshwanang le loso e bile a sa ka ke a kgotsofala. Mme o nna a phuthela merafe yotlhe kwa go ene le go phuthela ditšhaba tsotlhe mmogo kwa go ene.
6  A bone bano, botlhe fela, ga ba ne ba mo tlhaeleletsa polelo ya seane le kakgelo e e kayang sengwe, mafoko a a bofitlha? Mme mongwe o tla re, “‘A bo go latlhega ene yo o ntsifatsang se e seng sa gagwe—ka lobaka lo lo kae ruri!—le yo o itirelang molato o o boima!
7  A ba ba batlang morokotso mo go wena ga ba ne ba ema ka tshoganyetso, le ba ba go tshikinyang thata a ga ba ne ba thanya, mme ruri o nne sengwe sa go thopiwa mo go bone?
8  Ka gonne wena ka bowena o ne wa thopa merafe e le mentsi, botlhe ba ba setseng ba ditšhaba ba tla go thopa, ka ntlha ya go tshololwa ga madi a batho le thubakanyo e e diretsweng lefatshe, motse le botlhe ba ba nnang mo go one.
9  “‘A bo go latlhega ene yo o bapalelang ntlo ya gagwe ka bosula, gore a tlhome sentlhaga sa gagwe kwa godimo, gore a tle a gololwe mo go tshwarweng ke sengwe sa masetlapelo!
10  O rulaganyeditse ntlo ya gago sengwe se se tlhabisang ditlhong, go kgaolwa ga ditšhaba di le dintsi; le moya wa gago o a leofa.
11  Gonne leje ka bolone le tla goa ka khutsafalo le le mo loboteng, mme tlhomeso e tla le araba e le mo dikgonnyeng.
12  “‘A bo go latlhega ene yo o agang motse ka tshololo ya madi, le yo o tlhomamisitseng motse thata ka tshiamololo!
13  Bonang! A ga go tswe kwa go Jehofa wa masomosomo gore ditšhaba di tla tswelela di dira ka natla di direla molelo fela, le gore ditlhopha tsa merafe di tla itapisetsa lefela fela?
14  Gonne lefatshe le tla tladiwa ka go itse kgalalelo ya ga Jehofa jaaka metsi a khurumeditse lewatle.
15  “‘A bo go latlhega ene yo o nayang balekane ba gagwe sengwe sa go nwa, a se golaganya le tšararego le bogale jwa gagwe, gore a ba tagise, ka boikaelelo jwa go leba dirwe tsa bone tsa botlhabisa ditlhong.
16  Ruri o tla tladiwa ka tlontlologo mo boemong jwa kgalalelo. Le wena ka bowena, nwa, mme o lejwe jaaka yo o sa rupang. Senwelo sa seatla sa ga Jehofa sa moja se tla tla kafa go wena, mme go tla nna le matlhabisa ditlhong mo kgalalelong ya gago;
17  ka gonne thubakanyo e e diretsweng Lebanona e tla go bipa, le go garolaka ga diphologolo tse di ba tshosang, ka ntlha ya go tshololwa ga madi a batho le thubakanyo e e diretsweng lefatshe, motse le botlhe ba ba nnang mo go one.
18  Setshwantsho se se setilweng se nnile le mosola ofe, fa mmopi wa sone a se setile, sefikantswe se se thetsweng, le motlhatlheledi wa maaka? fa mmopi wa popego ya sone a se ikantse, gore a ba a dire medimo e e se nang mosola e e sa kgoneng go bua?
19  “‘A bo go latlhega ene yo o rayang logong a re: “A ko o tsoge tlhe!” le leje le le semumu a re: “Tsoga tlhe! Lone le tla ruta”! Bonang! Se apesitswe gouta le selefera, mme ga go na mohemo ope mo go sone.
20  Mme Jehofa o mo tempeleng ya gagwe e e boitshepo. Didimala fa pele ga gagwe, wena lefatshe lotlhe!’”
3  Thapelo ya ga moporofeti Habakuke e le dipina tsa khutsafalo:
2  Ao tlhe Jehofa, ke utlwile pego kaga gago. Jaanong ke boifa tiro ya gago tlhe Jehofa. A ko o e tsosolose mo gare ga dingwaga! E kete o ka dira gore e itsiwe mo gare ga dingwaga. E kete o ka gakologelwa go bontsha kutlwelobotlhoko mo nakong ya khuduego.
3  Modimo ka boene o ne a tswa kwa Temane, le eleng ene Moitshepi a tswa Thabeng ya Parana. Seʹlah. Seriti sa gagwe se ne sa bipa magodimo; mme lefatshe le ne la tlala pako ya gagwe.
4  Fa e le phatsimo ya gagwe yone, e ne ya nna fela le lesedi. O ne a na le marang a le mabedi a tswa mo seatleng sa gagwe, mme nonofo ya gagwe e ne e fitlhilwe mo go sone.
5  Bolwetse jwa leroborobo bo ne jwa nna jwa tsamaya kwa pele ga gagwe, le letshoroma le le fisang le ne le tswa mo dinaong tsa gagwe.
6  O ne a ema fela a sa tshikinyege, gore a tle a tshikinye lefatshe. O ne a bona, a bo a dira gore ditšhaba di tlole. Mme dithaba tsa bosafeleng di ne tsa thubaganngwa; dithota tse di nnang ka bosakhutleng di ne tsa obega. Metsamao ya bogologolo ke ya gagwe.
7  Ke ne ka bona ditente tsa Kushene di le kafa tlase ga se se utlwisang botlhoko. Matsela a ditente a lefatshe la Midiana a ne a simolola go fuduega.
8  Ao tlhe Jehofa, a bogale jwa gago bo kgatlhanong le dinoka, a bo tukela dinoka, kgotsa a tšhakgalo ya gago e kgatlhanong le lewatle? Gonne o ne wa tsamaya o palame dipitse tsa gago; dikara tsa gago e ne e le poloko.
9  Bora jwa gago bo bipololwa gore bo sale bo sa ikatega. Maikano a a ikanetsweng a ditso ke selo se se builweng. Seʹlah. O ne wa kgaoganya lefatshe ka dinoka.
10  Dithaba di ne tsa go bona; di ne tsa nna mo ditlhabing tse di botlhoko thata. Pula ya matsubutsubu e ne ya ralala. Bodiba jo bo boteng jwa metsi bo ne jwa ntsha modumo wa jone. Bo ne jwa tsholeletsa diatla tsa jone kwa godimo.
11  Letsatsi—ngwedi—tsa ema fela di sa tshikinyege mo bonnong jwa tsone jo bo kwa godimo. Metswi ya gago e ne ya nna ya tsamaya jaaka lesedi. Logadima lwa lerumo la gago lo ne lwa bonesa.
12  O ne wa gwanta go ralala lefatshe ka katlholo. O ne wa photha ditšhaba ka bogale.
13  Mme o ne wa tswa go ya go boloka batho ba gago, go boloka motlodiwa wa gago. O ne wa mo thubaganya ene yo e leng tlhogo mo ntlong ya moikepi. Motheo o ne wa bipololwa go ya go fitlha kwa molaleng. Seʹlah.
14  O ne wa tlhaba tlhogo ya batlhabani ba gagwe ka dithobane tsa gagwe fa ba ne ba feta jaaka setsuatsue go nkgasamisa. Boitumelo jwa bone jo bogolo bo ne bo tshwana le jwa ba ba ikaeletseng go kometsa motho yo o bogisiwang mo lefelong la go iphitlha.
15  O ne wa gata go ralala lewatle ka dipitse tsa gago, o raletse bophadiphadi jwa metsi a mantsi.
16  Ke ne ka utlwa, mme mpa ya me ya simolola go fuduega; dipounama tsa me tsa roroma fa ke utlwa modumo; marapo a me a simolola go bola; mme mo boemong jwa me ke ne ke fuduegile, gore ke letele letsatsi la matshwenyego ka tidimalo, ke letele go tla ga gagwe kwa bathong, gore a ba tlhasele.
17  Le mororo setlhare sa mofeige ka bosone se ka nna sa se ka sa ntsha dithunya, mme go ka nna ga se ka ga nna le kungo mo mefineng; tiro ya setlhare sa motlhware e ka nna ya tlhoka maungo, le matlhagare ka boone a ka nna a se ka a ntsha dijo; letsomane tota le ka nna la kgaolwa mo lesakeng, mme go ka nna ga se ka ga nna le motlhape mo o tswalelwang gone;
18  Le fa go ntse jalo, fa e le nna, ke tla itumela mo go Jehofa ka boene; ke tla ipela mo Modimong wa poloko ya me.
19  Jehofa Morena Molaodimogolo ke maatla a me a botlhaga; mme o tla dira gore dinao tsa me di tshwane le tsa dikgama tse ditonanyana, e bile o tla dira gore ke gate mo mafelong a me a a kwa godimo. Go mokaedi mo diletsweng tsa me tsa megala.
