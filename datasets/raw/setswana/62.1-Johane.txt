4  Baratwa, lo se ka lwa dumela dipolelwana dingwe le dingwe tse di tlhotlheleditsweng, mme tlhatlhobang dipolelwana tse di tlhotlheleditsweng go bona gore a di tswa mo Modimong, ka gonne baporofeti ba le bantsi ba maaka ba tswetse mo lefatsheng.
2  Lo nna le kitso ya polelwana e e tlhotlheleditsweng e e tswang kwa Modimong ka seno: Polelwana nngwe le nngwe e e tlhotlheleditsweng e e ipolelang fa Jesu Keresete e le yo o tlileng mo nameng e tswa mo Modimong,
3  mme polelwana nngwe le nngwe e e tlhotlheleditsweng e e sa ipoleleng Jesu ga e tswe mo Modimong. Mo godimo ga moo, eno ke polelwana e e tlhotlheleditsweng ya moganetsakeresete yo lo utlwileng gore o a tla, mme jaanong o setse a le mo lefatsheng.
4  Bana ba bannye, lo tswa mo Modimong, mme lo fentse batho bao, ka gonne yo o seoposengwe le lona o mogolo go feta yo o seoposengwe le lefatshe.
5  Ba tswa mo lefatsheng; ke gone ka moo ba buang se se tswang mo lefatsheng mme lefatshe le a ba reetsa.
6  Rona re tswa mo Modimong. Yo o nnang le kitso ya Modimo o a re reetsa; yo o sa tsweng mo Modimong ga a re reetse. Ke kafa re lemogang polelwana e e tlhotlheleditsweng ya boammaaruri le polelwana e e tlhotlheleditsweng ya tlolo ka gone.
7  Baratwa, a re tsweleleng re ratana, ka gonne lorato lo tswa kwa Modimong, mongwe le mongwe yo o ratang o tsetswe ke Modimo e bile o nna le kitso ya Modimo.
8  Yo o sa rateng ga a ise a itse Modimo, ka gonne Modimo ke lorato.
9  Lorato lwa Modimo lo ne lwa bonadiwa ka seno mo go rona, ka gonne Modimo o ne a romela Morwawe yo o tsetsweng a le esi mo lefatsheng gore re bone botshelo ka ene.
10  Lorato lo ka tsela eno, e seng gore re ratile Modimo, mme gore o re ratile mme a romela Morwawe go nna setlhabelo sa thuanyo sa maleo a rona.
11  Baratwa, fa e le gore Modimo o re ratile jaana, rona ka borona re patelesega go ratana.
12  Ga go nako epe e mongwe a boneng Modimo ka yone. Fa re tswelela re ratana, Modimo o nna mo go rona mme lorato lwa gagwe lo itekanedisiwa mo go rona.
13  Ka seno re nna le kitso ya gore re nna re le seoposengwe le ene mme le ene o seoposengwe le rona, ka gonne o re abetse moya wa gagwe.
14  Mo godimo ga moo, rona ka borona re bone e bile re naya bosupi gore Rara o rometse Morwawe go nna Mmoloki wa lefatshe.
15  Le fa e le mang yo o ipolelang gore o dumela gore Jesu Keresete ke Morwa Modimo, Modimo o nna a le seoposengwe le yo o ntseng jalo le ene a le seoposengwe le Modimo.
16  Mme rona ka borona re a itse e bile re dumetse lorato lo Modimo a re ratang ka lone. Modimo ke lorato, mme yo o nnang mo loratong o nna a le seoposengwe le Modimo mme le Modimo o nna a le seoposengwe le ene.
17  Lorato lo itekanedisitswe jaana mo go rona, gore re tle re nne le kgololesego ya go bua mo letsatsing la katlholo, ka gonne, fela jaaka yoo a ntse, le rona ka borona re ntse jalo mo lefatsheng leno.
18  Ga go na poifo mo loratong, mme lorato lo lo itekanetseng lo latlhela poifo kwa ntle, ka gonne poifo e dira gore go nne le thibelo. Eleruri, yo o mo poifong ga a ise a itekanedisiwe mo loratong.
19  Mme rona, re a rata, ka gonne a re ratile pele.
20  Fa mongwe a bua mafoko a a reng: “Ke rata Modimo,” mme le fa go ntse jalo a tlhoile mokaulengwe wa gagwe, ke moaki. Ka gonne yo o sa rateng mokaulengwe wa gagwe, yo a mmonang, ga a ka ke a rata Modimo, yo a iseng a mmone.
21  Mme re na le taelo eno e e tswang kwa go ene, gore yo o ratang Modimo o tshwanetse a bo a rata le mokaulengwe wa gagwe.
5  Mongwe le mongwe yo o dumelang gore Jesu ke Keresete o tsetswe ke Modimo, mme mongwe le mongwe yo o ratang yo o neng a dira gore go tsalwe o rata yo o tsetsweng ke ene yoo.
2  Re itse ka seno gore re rata bana ba Modimo, fa re rata Modimo e bile re dira ditaelo tsa gagwe.
3  Gonne seno ke se lorato lwa Modimo lo se kayang, gore re boloke ditaelo tsa gagwe; mme ditaelo tsa gagwe ga di imele,
4  ka gonne sengwe le sengwe se se tsetsweng ke Modimo se fenya lefatshe. Mme eno ke phenyo e e fentseng lefatshe, tumelo ya rona.
5  Ke mang yo o fenyang lefatshe fa e se yo o nang le tumelo ya gore Jesu ke Morwa Modimo?
6  Yono ke yo o neng a tla ka metsi le madi, e bong Jesu Keresete; e seng ka metsi fela, mme ka metsi le ka madi. Mme moya ke one o o nayang bosupi, ka gonne moya ke boammaaruri.
7  Ka gonne go na le basupi ba bararo,
8  moya le metsi le madi, mme boraro jono bo a dumalana.
9  Fa re amogela bosupi jo batho ba bo nayang, bosupi jo Modimo a bo nayang bo bogolo, ka gonne jono ke bosupi jo Modimo a bo nayang, e leng ntlha ya gore o neetse bosupi kaga Morwawe.
10  Motho yo o dumelang mo go Morwa Modimo, go neetswe bosupi ka ene. Motho yo o se nang tumelo mo Modimong o mo dirile moaki, ka gonne ga a a dumela bosupi jo bo neetsweng, jo Modimo jaaka mosupi a bo neileng ka ga Morwawe.
11  Mme jono ke bosupi jo bo neetsweng, gore Modimo o ne a re naya botshelo jo bo sa khutleng, mme botshelo jono bo mo go Morwawe.
12  Yo o nang le Morwa o na le botshelo jono; yo o se nang Morwa Modimo ga a na botshelo jono.
13  Ke lo kwalela dilo tseno gore lo itse gore lo na le botshelo jo bo sa khutleng, lona ba lo dumelang mo leineng la Morwa Modimo.
14  Mme eno ke tshepo e re nang le yone mo go ene, gore, go sa kgathalesege gore ke eng se re se kopang kafa thatong ya gagwe, o a re utlwa.
15  Gape, fa re itse gore o a re utlwa mabapi le sengwe le sengwe se re se kopang, re a itse gore re tla nna le dilo tse re di kopang e re ka re di kopile mo go ene.
16  Fa mongwe a ka tshogana ka a bona mokaulengwe wa gagwe a leofa boleo jo bo sa bakeng loso, o tla kopa, mme o tla mo naya botshelo, ee, ba ba sa leofeng mo go bakang loso. Go na le boleo jo bo bakang loso. Ga ke mmolelele gore a kope ka ga boleo joo.
17  Tshiamololo yotlhe ke boleo; mme le fa go ntse jalo go na le boleo jo bo sa bakeng loso.
18  Re a itse gore motho mongwe le mongwe yo o tsetsweng ke Modimo ga a tsamaye mo boleong, mme Yo o tsetsweng ke Modimo o a mo lebelela, e bile yo o boikepo ga a mo ngangatlele.
19  Re a itse gore re tswa mo Modimong, mme lefatshe lotlhe le namaletse mo maatleng a yo o boikepo.
20  Mme re a itse gore Morwa Modimo o tlile, mme o re neile nonofo ya botlhale gore re nne le kitso ya wa boammaaruri. Mme re seoposengwe le wa boammaaruri, ka Morwawe Jesu Keresete. Yono ke Modimo wa boammaaruri le botshelo jo bo sa khutleng.
21  Bana ba bannye, itiseng mo medingwaneng.
1  Se se neng se le gone go tloga kwa tshimologong, se re se utlwileng, se re se boneng ka matlho a rona, se re ileng ra se leba ka kelotlhoko e bile diatla tsa rona di se apaapile, kaga lefoko la botshelo,
2  (ee, botshelo bo ne jwa bonadiwa, mme re bone e bile re naya bosupi le go lo begela botshelo jo bo sa khutleng jo bo neng bo na le Rara mme jwa bonadiwa mo go rona,)
3  se re se boneng e bile re se utlwile re se begela le lona, gore le lona lo nne le kabalano le rona. Mo godimo ga moo, kabalano eno ya rona e mo go Rara le mo go Morwawe Jesu Keresete.
4  Mme ka jalo re kwala dilo tseno gore boipelo jwa rona e nne jo bo tletseng.
5  Mme ono ke molaetsa o re o utlwileng mo go ene le o re lo o itsiseng, gore Modimo ke lesedi mme ga go na lefifi ka gope seoposengweng le ene.
6  Fa re bua polelo e e reng: “Re na le kabalano le ene,” mme le fa go ntse jalo re tswelela re tsamaya mo lefifing, re a aka e bile ga re mo boammaaruring.
7  Le fa go ntse jalo, fa re tsamaya mo leseding jaaka ene ka boene a le mo leseding, re na le kabalano mongwe go yo mongwe, mme madi a ga Jesu Morwawe a re phepafatsa mo boleong jotlhe.
8  Fa re bua polelo e e reng: “Ga re na boleo,” re a itsietsa e bile boammaaruri ga bo yo mo go rona.
9  Fa re ipolela maleo a rona, o a ikanyega e bile o tshiamo mo a tla re itshwarelang maleo a rona le go re phepafatsa mo tshiamololong yotlhe.
10  Fa re bua polelo e e reng: “Ga re a leofa,” re mo dira moaki, mme lefoko la gagwe ga le yo mo go rona.
2  Bana ba me ba bannye, ke lo kwalela dilo tseno gore lo se ka lwa leofa. Mme le fa go ntse jalo, fa mongwe a leofa, re na le mothusi kwa go Rara, e bong Jesu Keresete, mosiami.
2  Mme ene ke setlhabelo sa thuanyo sa maleo a rona, le fa go ntse jalo e seng sa a rona fela mme le sa a lefatshe lotlhe.
3  Mme re itse ka seno gore re a mo itse, e leng, fa re tswelela re boloka ditaelo tsa gagwe.
4  Yo o reng: “Ke a mo itse,” mme a sa boloke ditaelo tsa gagwe, ke moaki, e bile boammaaruri ga bo yo mo mothong yono.
5  Mme le fa e le mang yo a bolokang lefoko la gagwe, ammaaruri lorato lwa Modimo lo itekanedisitswe mo mothong yono. Re itse ka seno gore re seoposengwe le ene.
6  Yo o reng o ntse seoposengwe le ene, o patelesega gore le ene ka boene a tswelele a tsamaya fela jaaka ene yoo a ne a tsamaya.
7  Baratwa, ga ke lo kwalele taelo e ntšha, mme taelo e kgologolo e lo nnileng le yone go tloga kwa tshimologong. Taelo e kgologolo eno ke lefoko le lo neng lwa le utlwa.
8  Gape, ke lo kwalela taelo e ntšha, ntlha e e boammaaruri mo go ene le mo go lona, ka gonne lefifi le a feta mme lesedi la boammaaruri le setse le phatsima.
9  Yo o reng o mo leseding mme le fa go ntse jalo a tlhoile mokaulengwe wa gagwe o mo lefifing go tla go fitlha jaanong.
10  Yo o ratang mokaulengwe wa gagwe o ntse mo leseding, mme ga go na se se mo kgopang.
11  Mme yo o tlhoileng mokaulengwe wa gagwe o mo lefifing e bile o tsamaya mo lefifing, ga a itse kwa a yang gone, ka gonne lefifi le foufaditse matlho a gagwe.
12  Ke a lo kwalela, bana ba bannye, ka gonne lo itshwaretswe maleo a lona ka ntlha ya leina la gagwe.
13  Ke a lo kwalela, borrabana, ka gonne jaanong lo itse yo o gone go tloga kwa tshimologong. Ke a lo kwalela, makau, ka gonne lo fentse yo o boikepo. Ke kwalela lona, bana ba babotlana, ka gonne jaanong lo itse Rara.
14  Ke kwalela lona, borrabana, ka gonne jaanong lo itse yo o gone go tloga kwa tshimologong. Ke kwalela lona, makau, ka gonne lo nonofile mme lefoko la Modimo le ntse mo go lona e bile lo fentse yo o boikepo.
15  Lo se ka lwa bo lo rata lefatshe le fa e le dilo tse di mo lefatsheng. Fa motho a rata lefatshe, lorato lwa ga Rara ga lo yo mo go ene;
16  ka gonne sengwe le sengwe se se mo lefatsheng—keletso ya nama le keletso ya matlho le go bontsha ka mabela se motho a nang le sone mo botshelong—ga se tswe mo go Rara, mme se tswa mo lefatsheng.
17  Mo godimo ga moo, lefatshe le a feta le keletso ya lone, mme yo o dirang thato ya Modimo o ntse ka bosaengkae.
18  Bana ba babotlana, ke nako ya bofelo, mme, fela jaaka lo utlwile gore moganetsakeresete o e tla, le jaanong go setse go na le baganetsakeresete ba le bantsi; e leng ntlha e re nnang le kitso ka yone ya gore ke nako ya bofelo.
19  Ba ne ba tswa mo go rona, mme e ne e se ba mofuta wa rona; ka gonne fa e ne e le ba mofuta wa rona, ba ka bo ba ile ba nna le rona. Mme ba ne ba tswa gore go bonadiwe gore ga se botlhe ba e leng ba mofuta wa rona.
20  Mme lo na le go tlodiwa mo go tswang kwa go yo o boitshepo; lotlhe lo na le kitso.
21  Ke kwalela lona, e seng ka gonne lo sa itse boammaaruri, mme ka gonne lo bo itse, le ka gonne go se na maaka a a tswang mo boammaaruring.
22  Moaki ke mang fa e se yo o latolang gore Jesu ke Keresete? Yono ke moganetsakeresete, yo o latolang Rara le Morwa.
23  Mongwe le mongwe yo o latolang Morwa gape ga a na Rara. Yo o bolelang fa a dumela mo go Morwa gape o na le Rara.
24  Mme lona, a se lo se utlwileng go tloga kwa tshimologong se nnele ruri mo go lona. Fa se lo se utlwileng go tloga kwa tshimologong se ntse mo go lona, gape lo tla nnela ruri lo le seoposengwe le Morwa e bile lo le seoposengwe le Rara.
25  Mo godimo ga moo, seno ke selo se se solofeditsweng se ene ka boene a neng a se re solofetsa, e leng botshelo jo bo sa khutleng.
26  Dilo tseno ke di kwalela lona kaga ba ba lekang go lo tsietsa.
27  Mme lona, go tlodiwa mo lo neng lwa go amogela mo go ene go nnetse ruri mo go lona, mme ga lo tlhoke gore ope a lo rute; mme, e re ka go tlodiwa mo go tswang kwa go ene go lo ruta kaga dilo tsotlhe, mme go le boammaaruri e bile go se maaka, mme fela jaaka go lo rutile, nnang lo le seoposengwe le ene.
28  Jaanong, lona bana ba bannye, nnang lo ntse lo le seoposengwe le ene, gore fa a bonadiwa re nne le kgololesego ya go bua mme re se ka ra tlhabisiwa ditlhong ke ene fa a nna gone.
29  Fa lo itse gore o tshiamo, lo nna le kitso ya gore mongwe le mongwe yo o dirang tshiamo o tsetswe ke ene.
3  Bonang gore ke lorato lwa mofuta ofe lo Rara a lo re neileng, gore re bidiwe bana ba Modimo; mme re bone. Ke gone ka moo lefatshe le sa re itseng, ka gonne ga le ise le mo itse.
2  Baratwa, jaanong re bana ba Modimo, mme go fitlha jaanong ga go ise go dirwe gore go bonatshege se re tla nnang sone. Re a itse gore motlhang a bonadiwang re tla tshwana le ene, ka gonne re tla mmona fela jaaka a ntse.
3  Mme mongwe le mongwe yo tsholofelo eno e tlhomilweng mo go ene o a iitshekisa fela jaaka yoo a itshekile.
4  Mongwe le mongwe yo o leofang gape ga a dire kafa molaong, mme jalo boleo ke go sa dire kafa molaong.
5  Lo a itse gape gore yoo o ne a bonadiwa gore a tlose maleo a rona, mme ga go na boleo mo go ene.
6  Mongwe le mongwe yo o nnang a le seoposengwe le ene ga a tsamaye mo boleong; ga go na ope yo o tsamayang mo boleong yo o kileng a mmona kgotsa a mo itse.
7  Bana ba bannye, a ope a se ka a lo tsietsa; yo o tsamayang mo tshiamong o tshiamo, fela jaaka yoo a le tshiamo.
8  Yo o tsamayang mo boleong o tswa mo go Diabolo, ka gonne Diabolo o ntse a leofa go tloga kwa tshimologong. Morwa Modimo o ne a bonadiwa ka boikaelelo jono, e leng, go senya ditiro tsa ga Diabolo.
9  Mongwe le mongwe yo o tsetsweng ke Modimo ga a tsamaye mo boleong, ka gonne peo ya Gagwe ya go tsala e ntse mo go yo o ntseng jalo, mme ga a ka ke a tsamaya mo boleong, ka gonne o tsetswe ke Modimo.
10  Bana ba Modimo le bana ba ga Diabolo ba supega ka ntlha eno: Mongwe le mongwe yo o sa tsamayeng mo tshiamong ga a tswe mo Modimong, le ene yo o sa rateng mokaulengwe wa gagwe.
11  Ka gonne ono ke molaetsa o lo o utlwileng go tloga kwa tshimologong, gore re tshwanetse go ratana;
12  e seng jaaka Kaine, yo o neng a tswa mo go yo o boikepo mme a bolaya morwarraagwe. Mme ke ka ntlha yang a ne a mmolaya? Ka gonne ditiro tsa gagwe di ne di le boikepo, mme tsa ga morwarraagwe di siame.
13  Lo se ka lwa gakgamala, bakaulengwe, go bo lefatshe le lo tlhoile.
14  Re a itse gore re kgabagantse go tswa losong go ya botshelong, ka gonne re rata bakaulengwe. Yo o sa rateng o ntse mo losong.
15  Mongwe le mongwe yo o tlhoileng mokaulengwe wa gagwe ke mmolai, mme lo a itse gore ga go na mmolai ope yo botshelo jo bo sa khutleng bo ntseng mo go ene.
16  Re simolotse go itse lorato ka seno, ka gonne yoo o ne a neela moya wa gagwe mo boemong jwa rona; mme re patelesega go neela meya ya rona mo boemong jwa bakaulengwe ba rona.
17  Mme le fa e le mang yo o nang le mo go tshegetsang botshelo ga lefatshe leno mme a bona mokaulengwe wa gagwe a tlhoka mme le fa go ntse jalo a mo tswalela setswalo sa mapelotlhomogi, ke ka tsela efe lorato lwa Modimo lo ntseng mo go ene?
18  Bana ba bannye, a re rateng, e seng ka lefoko le fa e le ka loleme, mme ka tiro le boammaaruri.
19  Re tla itse ka seno gore re tswa mo boammaaruring, mme re tla tlhomamisetsa dipelo tsa rona fa pele ga gagwe
20  ka ga selo le fa e le sefe se dipelo tsa rona di ka re bonang molato mo go sone, ka gonne Modimo o mogolo go feta dipelo tsa rona e bile o itse dilo tsotlhe.
21  Baratwa, fa dipelo tsa rona di sa re bone molato, re na le kgololesego ya go bua ka ga Modimo;
22  mme le fa e le eng se re se kopang re se amogela mo go ene, ka gonne re boloka ditaelo tsa gagwe mme re dira dilo tse di itumedisang mo matlhong a gagwe.
23  Eleruri, eno ke taelo ya gagwe, gore re nne le tumelo mo leineng la Morwawe e bong Jesu Keresete re bo re ratane, fela jaaka a ne a re naya taelo.
24  Mo godimo ga moo, yo o bolokang ditaelo tsa gagwe o nna a le seoposengwe le ene, le ene o seoposengwe le yo o ntseng jalo; mme ka seno re nna le kitso ya gore o ntse seoposengwe le rona, ka ntlha ya moya o a neng a o re naya.
