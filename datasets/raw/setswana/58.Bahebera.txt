10  Gonne e re ka Molao o na le moriti wa dilo tse di molemo tse di tla tlang, mme e seng tsone dilo totatota, batho ka ditlhabelo tse di tshwanang tse ba di isang tshupelo ba sa kgaotse ngwaga le ngwaga, ga ba ka ke le ka motlha ba itekanedisa ba ba atamelang.
2  Go seng jalo, a ditlhabelo di ka bo di sa khutla go isiwa tshupelo, ka gonne ba ba dirang tirelo e e boitshepo ba ba neng ba ntlafaditswe gangwe fela ba ka bo ba sa tlhole ba ikutlwa ba na le maleo?
3  Go farologana le seo, ditlhabelo tseno di dira gore maleo a gakologelwe ngwaga le ngwaga,
4  gonne ga go kgonege gore madi a dipoo le a dipodi a tlose maleo.
5  Ka gone fa a tla mo lefatsheng a re: “‘O ne o sa batle setlhabelo le tshupelo, mme o ne wa mpaakanyetsa mmele.
6  O ne wa se ka wa amogela ditshupelo tse di fisiwang di feletse le tshupelo ya boleo.’
7  Mme ka re, ‘Bona! Ke tlile (mo momenong wa buka go kwadilwe kaga me) go dira thato ya gago, wena Modimo.’”
8  Morago ga gore pele a re: “O ne wa se ka wa batla le gone o ne wa se ka wa amogela ditlhabelo le ditshupelo le ditshupelo tse di fisiwang di feletse le tshupelo ya boleo”—ditlhabelo tse di isiwang tshupelo go ya ka Molao—
9  o ne a re: “Bona! Ke tlile go dira thato ya gago.” O tlosa se e leng sa ntlha gore a tle a tlhome se e leng sa bobedi.
10  Ka “thato” e go bolelwang ka yone re itshepisitswe ka tshupelo ya mmele wa ga Jesu Keresete gangwe felafela.
11  Gape, moperesiti mongwe le mongwe o ema letsatsi le letsatsi gore a dire tirelo a bo a ise ditlhabelo di le dingwe fela tshupelo gantsintsi, ka gonne di sa kgone le fa e le ka nako epe go tlosa maleo ka botlalo.
12  Mme monna yono o ne a isetsa ruriruri setlhabelo se le sengwe tshupelo a se isetsa maleo a ba a nna kafa seatleng sa moja sa Modimo,
13  go tloga ka nako eo go ya pele a letile go fitlha baba ba gagwe ba bewa jaaka sebeo sa dinao tsa gagwe.
14  Gonne ke ka tshupelo e le nngwe ya setlhabelo a itekanedisitseng ruriruri ba ba itshepisiwang.
15  Mo godimo ga moo, moya o o boitshepo le one o re naya bosupi, gonne fa o sena go re:
16  “‘Eno ke kgolagano e ke tla golaganang le bone ka yone morago ga malatsi ao,’ go bua Jehofa. ‘Ke tla tsenya melao ya me mo dipelong tsa bone, e bile ke tla e kwala mo megopolong ya bone,’”
17  morago ga moo wa re: “Mme ga ke kitla ke tlhola ke gakologelwa maleo a bone le ditiro tsa bone tsa botlhokamolao ka gope.”
18  Jaanong koo go nang le boitshwarelo jwa tsone gone, ga go tlhole go na le tshupelo ya boleo.
19  Jalo, bakaulengwe, e re ka re na le bopelokgale jwa tsela ya go tsena mo lefelong le le boitshepo ka madi a ga Jesu,
20  e a neng a re e simololela semolao e le tsela e ntšha le e e tshelang e e kgabaganyang sesiro, ke gore, nama ya gagwe,
21  e bile e re ka re na le moperesiti yo mogolo mo ntlong ya Modimo,
22  a re atameleng ka dipelo tse di boammaaruri ka go tlhomamisega mo go tletseng ga tumelo, dipelo tsa rona di kgatšhitswe di golotswe mo segakoloding se se boikepo le mebele ya rona e tlhapisitswe ka metsi a a phepa.
23  A re ngangatleleng go bolela phatlalatsa tsholofelo ya rona kwantle ga go reketla, gonne yo o solofeditseng o a ikanyega.
24  Mme a re akanyetsaneng gore re tlhotlheletsaneng mo loratong le mo ditirong tse di molemo,
25  re sa lese go phuthega mmogo ga rona, jaaka bangwe ba na le mokgwa oo, mme re kgothatsana, mme re dira jalo le go feta e re ka lo bona letsatsi le atamela.
26  Gonne fa re dira boleo ka boomo re sena go amogela kitso e e leng yone ya boammaaruri, ga go tlhole go na le setlhabelo sepe sa maleo se se setseng,
27  mme go na le tebelelo nngwe e e boifisang ya katlholo gape go na le lefufa le le tukang le le tlileng go laila ba ba ganetsang.
28  Motho ofe fela yo o itlhokomolositseng molao wa ga Moshe o swa kwantle ga bopelotlhomogi, ka bosupi jwa ba le babedi kgotsa ba le bararo.
29  Lo akanya gore motho yo o gatakileng Morwa Modimo le yo o tsereng madi a kgolagano a a neng a itshepisiwa ka one e le a boleng jo bo sa reng sepe, le yo o tlhapaditseng moya wa bopelonomi jo bo sa re tshwanelang ka lonyatso, o tla kaiwa a tshwanelwa ke kotlhao e e botlhoko thata go le kana kang?
30  Gonne re a mo itse yo o neng a re: “Pusoloso ke ya me; ruri ke tla lefetsa”; mme gape: “Jehofa o tla atlhola batho ba gagwe.”
31  Ke selo se se boifisang go wela mo diatleng tsa Modimo yo o tshelang.
32  Le fa go ntse jalo, nnang lo gakologelwe malatsi a pele a mo go one, fa lo sena go sedimosediwa, lo neng lwa itshokela ntwa e kgolo tlase ga dipogo,
33  ka dinako dingwe fa lo ne lo bewa mo mpaananeng jaaka mo bobogelong mo dikgobong mmogo le mo dipitlaganong, mme ka dinako dingwe fa lo ne lo nna batlhakanedi le ba ba neng ba diragalelwa ke dilo tse di ntseng jalo.
34  Gonne lo ne lwa bontsha ba ba mo kgolegelong kutlwelobotlhoko lwa ba lwa itshokela ka boipelo go gapiwa ga dilo tsa lona, lo itse gore lona ka bolona lo na le thuo e e botoka le e e nnelang ruri.
35  Jalo, lo se ka lwa latlha kgololesego ya go bua, e e tla newang maduo a magolo.
36  Gonne lo tlhoka boitshoko, gore fa lo sena go dira thato ya Modimo, lo amogele go diragadiwa ga tsholofetso.
37  Gonne go sa ntse go setse “lobakanyana lo lonnye thata,” mme “yo o tlang o tla goroga mme ga a na go diega.”
38  “Mme mosiami wa me o tla tshela ka ntlha ya tumelo,” mme, “fa a kata ka morago, moya wa me ga o mo itumelele.”
39  Jaanong ga re mofuta wa ba ba katang ka morago go ya tshenyegong, mme re mofuta o o nang le tumelo gore re kgone go boloka moya o tshela.
4  Jalo, e re ka tsholofetso e santse e le teng ya go tsena mo boikhutsong jwa gagwe, a re boifeng gore ka nako nngwe mongwe wa lona o ka bonala a e tlhaetse.
2  Gonne le rona re boleletswe dikgang tse di molemo, fela jaaka le bone ba ne ba di boleletswe; mme lefoko le le neng la utlwiwa le ne la se ka la ba tswela mosola, ka gonne ba ne ba sa kopanngwa ke tumelo le ba ba neng ba utlwa.
3  Gonne rona ba re supileng tumelo re tsena mo boikhutsong jono, fela jaaka a rile: “Jalo ke ne ka ikana mo bogaleng jwa me ka re, ‘Ga ba na go tsena mo boikhutsong jwa me,’” le mororo ditiro tsa gagwe di ne tsa wediwa go tloga fa e sa le lefatshe le thaiwa.
4  Gonne golo gongwe o buile jaana kaga letsatsi la bosupa: “Mme Modimo o ne a ikhutsa ka letsatsi la bosupa mo ditirong tsotlhe tsa gagwe,”
5  mme gape fano a re: “Ga ba na go tsena mo boikhutsong jwa me.”
6  Jalo, e re ka bangwe ba santse ba na le go tsena mo go jone, le ba ba neng ba bolelelwa dikgang tse di molemo pele ba ne ba se ka ba tsena ka ntlha ya botlhokakutlo,
7  o tshwaya gape letsatsi lengwe morago ga nako e telele jaana mo pesalemeng ya ga Dafide ka go re “Gompieno”; fela jaaka go builwe fa godimo: “Gompieno fa lo reetsa lentswe la gagwe, lo se ka lwa kgwaralatsa dipelo tsa lona.”
8  Gonne fa Joshua a ne a ba isitse mo lefelong la boikhutso, Modimo a ka bo a se kile morago ga moo a bua ka letsatsi le lengwe.
9  Jalo go sa ntse go na le boikhutso jwa sabata jwa batho ba Modimo.
10  Gonne motho yo o tseneng mo boikhutsong jwa Modimo le ene ka boene o ikhuditse mo ditirong tsa gagwe, fela jaaka Modimo a ne a ikhutsa mo go tsa gagwe.
11  Jalo a re direng bojotlhe jwa rona gore re tsene mo boikhutsong joo, e se re kgotsa ope a wela mo go one mokgwa oo wa botlhokakutlo.
12  Gonne lefoko la Modimo le a tshela e bile le naya maatla mme le bogale thata go gaisa tšhaka epe e e magalemabedi e bile le tlhaba gore le bo le kgaoganye moya le maikutlo, le malokololo le moko wa one, mme le kgona go lemoga dikakanyo le maikaelelo a pelo.
13  Mme ga go na sebopiwa se se sa bonatshegeng mo ponong ya gagwe, mme dilo tsotlhe di senogile e bile di mo pontsheng fela mo matlhong a gagwe yo re ikarabelelang mo go ene.
14  Jalo, ka re bona gore re na le moperesiti yo mogolo yo o raletseng magodimo, e bong Jesu Morwa Modimo, a re tshwareleleng go bolela ga rona fa re dumela mo go ene.
15  Gonne yo re nang le ene e le moperesiti yo mogolo, ga se yo o ka se kang a re utlwela botlhoko ka makoa a rona, mme ke yo o lekilweng ka ditsela tsotlhe jaaka rona, mme a se na boleo.
16  Jalo, a re atameleng kwa setulong sa bogosi sa bopelonomi jo bo sa re tshwanelang ka kgololesego ya go bua, gore re tle re amogele kutlwelobotlhoko re bo re bone bopelonomi jo bo sa re tshwanelang gore re bone thuso ka nako e e tshwanetseng.
11  Tumelo ke go lebelela ka tlhomamisego dilo tse di solofetsweng, pontsho e e bonalang sentle ya dilo tsa mmatota le fa di sa bonwe.
2  Gonne ka yone go ne ga newa bosupi ka banna ba bogologolo.
3  Ka tumelo re lemoga gore ditsamaiso tsa dilo di ne tsa rulaganngwa ka lefoko la Modimo, mo e leng gore se se bonwang se nnile gone ka dilo tse di sa bonaleng.
4  Ka tumelo Abele o ne a isetsa Modimo setlhabelo sa botlhokwa jo bogolo go gaisa Kaine, e leng tumelo e go neng ga neelwa bosupi kaga gagwe ka yone gore o ne a siame, Modimo a naya bosupi mabapi le dimpho tsa gagwe; mme le mororo a sule, o sa ntse a bua ka yone.
5  Ka tumelo Enoke o ne a fudusiwa gore a se ka a bona loso, mme o ne a se ka a fitlhelwa gope ka gonne Modimo o ne a mo fudusitse; gonne pele ga go fudusiwa ga gagwe o ne a na le bosupi jwa gore o ne a itumedisitse Modimo sentle.
6  Mo godimo ga moo, kwantle ga tumelo ga go kgonege go mo itumedisa sentle, gonne yo o atamelang Modimo o tshwanetse go dumela gore o gone le gore o nna moduedi wa ba ba mmatlang ka tlhoafalo.
7  Ka tumelo Noa, fa a sena go newa tlhagiso ya bomodimo ya dilo tse di iseng di bonwe, o ne a bontsha poifo ya bomodimo a ba a aga araka gore go bolokwe ba ntlo ya gagwe; mme ka tumelo eno o ne a bontsha fa lefatshe le le molato, mme a nna moruaboswa wa tshiamo e e leng kafa tumelong.
8  Ka tumelo Aborahame, e rile a bidiwa, a utlwa ka go tswa a ya mo lefelong le a neng a laoletswe go le amogela e le boswa; mme o ne a tswa, le mororo a ne a sa itse kwa a yang gone.
9  Ka tumelo o ne a aga e le moeng mo lefatsheng la tsholofetso jaaka mo lefatsheng la seeng, a ba a nna mo megopeng le Isake le Jakobe, baruaboswa le ene ba yone tsholofetso eo.
10  Gonne o ne a letetse motse o o nang le metheo ya mmatota, motse o moagi le modiri wa one e leng Modimo.
11  Ka tumelo Sara le ene ka boene o ne a amogela maatla a go ithwala peo, le eleng fa a ne a fetile dingwaga tse di lekanyeditsweng, e re ka a ne a tsaya yo o neng a mo solofeditse a ikanyega.
12  Ka gone le ka monna a le mongwe, mme ene go tshwana le fa a sule, go ne ga tsalwa bana ba le bantsi fela jaaka dinaledi tsa legodimo le jaaka moshawa o o fa thoko ga lewatle, ba sa balege.
13  Bano botlhe ba ne ba swa ba na le tumelo, le mororo ba ne ba se ka ba bona go diragadiwa ga ditsholofetso, mme ba ne ba di bona di le kgakala thata ba bo ba di amogela mme ba bolela phatlalatsa gore e ne e le batswakwa le baagi ba nakwana mo lefatsheng leo.
14  Gonne ba ba buang dilo tse di ntseng jalo ba naya bosupi jwa gore ba batla lefelo le e leng la bone ka tlhoafalo.
15  Mme le fa go ntse jalo, fa e le gore ba ne ba nna ba gakologelwa lefelo le ba neng ba dule mo go lone, ba ka bo ba ile ba nna le sebaka sa go boa.
16  Mme jaanong ba gagamalela lefelo le le botoka, ke gore, la legodimo. Ka jalo Modimo ga a ba tlhabelwe ke ditlhong, gore a bidiwe Modimo wa bone, gonne o ba baakanyeditse motse.
17  Ka tumelo Aborahame, e rile a lekwa, ga tshwana le fa a ne a isitse Isake tshupelo, mme monna yo o neng a amogetse ditsholofetso ka pelo e e thamileng a leka go isa morwawe yo o tsetsweng a le esi tshupelo,
18  le mororo a ne a teilwe go twe: “Se se tla bidiwang ‘losika lwa gago’ se tla nna gone ka Isake.”
19  Mme o ne a tsaya gore Modimo o ne a kgona go mo tsosa le eleng mo baswing; mme gape o ne a mo amogela go tswa mo go lone ka tsela ya tshwantshetso.
20  Ka tumelo Isake le ene o ne a segofatsa Jakobe le Esau ka ga dilo tse di tla tlang.
21  Ka tumelo Jakobe, e rile a tloga a swa, a segofatsa mongwe le mongwe wa bomorwa Josefa a ba a obama a itlhabeditse ka tlhogo ya lore lwa gagwe.
22  Ka tumelo Josefa, fa a ne a atamela bokhutlo jwa gagwe, o ne a umaka khuduga ya bomorwa Iseraele; mme a ntsha taelo ka ga marapo a gagwe.
23  Ka tumelo Moshe o ne a fitlhwa dikgwedi di le tharo ke batsadi ba gagwe fa a sena go tsholwa, ka gonne ba ne ba bona gore ngwana yo mmotlana yoo o ne a le montle mme ba se ka ba boifa taelo ya kgosi.
24  Ka tumelo Moshe, e rile a setse a godile, a gana go bidiwa morwa morwadia Faro,
25  a tlhopha go tshwarwa setlhogo le batho ba Modimo go na le go ja monate wa boleo ka nakwana,
26  ka gonne o ne a tsaya fa go kgojwa ka ntlha ya ga Keresete e le dikhumo tse dikgolo go feta matlotlo a Egepeto; gonne o ne a leba ka tlhomamo kwa go neweng maduo.
27  Ka tumelo o ne a tloga kwa Egepeto, e se gore o ne a boifa bogale jwa kgosi, gonne o ne a tswelela a nitame jaaka e kete o bona Ene yo o sa bonaleng.
28  Ka tumelo o ne a ketekile tlolaganyo le go kgatšhiwa ga madi, gore mosenyi a se ka a ama maitibolo a bone.
29  Ka tumelo ba ne ba feta ba raletse Lewatle le Lehibidu jaaka mo lefatsheng le le omileng, mme fa Baegepeto bone ba ne ba lekeletsa go feta mo go lone, ba komediwa.
30  Ka tumelo dipota tsa Jeriko di ne tsa wela fa fatshe fa di sena go dikanyediwa malatsi a le supa.
31  Ka tumelo Rahabe wa seaka o ne a se ka a nyelela le ba ba neng ba dira ka go tlhoka kutlo, ka gonne o ne a amogela ditlhola ka kagiso.
32  Mme ke eng gape se ke ka se buang? Gonne ke tla felelwa ke nako fa ke ka tswelela ke anela kaga Gidione, Barake, Samesone, Jefetha, Dafide mmogo le Samuele le baporofeti ba bangwe,
33  ba ka tumelo ba neng ba fenya magosi mo tlhabanong, ba diragatsa tshiamo, ba amogela ditsholofetso, ba thiba melomo ya ditau,
34  ba itshokela maatla a molelo, ba falola bogale jwa tšhaka, fa ba le bokoa, ba nonotshiwa, ba nna diganka mo ntweng, ba falatsa masole a batswakwa.
35  Basadi ba ne ba amogela baswi ba bone ka tsogo; mme banna ba bangwe ba ne ba tlhokofadiwa ka gonne ba ne ba ka se ka ba amogela kgololo ka thekololo nngwe, gore ba tle ba bone tsogo e e botoka.
36  Ee, ba bangwe ba ne ba amogela go lekwa ka ditshotlo le go kgwathisiwa, eleruri, go feta moo, ka dikgole le dikgolegelo.
37  Ba ne ba kgobotlediwa, ba lekwa, ba fatoganngwa, ba swa ba bolawa ka tšhaka, ba kgarakgatshega ba apere matlalo a dinku, matlalo a dipodi, ba le mo letlhokong, mo pitlaganong, ba tshwerwe setlhogo;
38  mme lefatshe le ne le sa ba tshwanela. Ba ne ba kgarakgatshega mo dikakeng le mo dithabeng le mo dikgageng le mo mengobong ya lefatshe.
39  Mme le fa go ntse jalo bano botlhe, le mororo go ne ga neelwa bosupi ka ga bone ka tumelo ya bone, ba ne ba se ka ba bona go diragadiwa ga tsholofetso,
40  e re ka Modimo a ne a re bonelapele sengwe se se botoka, gore ba se ka ba itekanedisiwa kwantle ga rona.
8  Jaanong ka ga dilo tse go tlotlwang ka tsone ntlha ya konokono ke eno: Re na le moperesiti yo mogolo yo o ntseng jaaka yono, mme o ntse kafa seatleng sa moja sa setulo sa bogosi sa Ene Yo o Tlotlometseng kwa magodimong,
2  motlhanka mo lefelong le le boitshepo le wa mogope wa boammaaruri, o Jehofa a o tlhomileng, e seng motho.
3  Gonne moperesiti yo mogolo mongwe le mongwe o tlhomelwa gore a ise dimpho le ditlhabelo tshupelo; ka jalo go ne go tlhokega gore yono le ene a nne le sengwe se a se isang tshupelo.
4  Jaanong, fa a ne a le mo lefatsheng, a ka bo a se moperesiti, e re ka go na le banna ba ba isang dimpho tshupelo go ya ka Molao,
5  mme e le banna ba ba dirang tirelo e e boitshepo ka setshwano se se tshwanang tota e bile e le moriti wa dilo tsa selegodimo; fela jaaka Moshe, fa a ne a tloga a konela mogope, a ne a newa taelo ya bomodimo: Gonne a re: “Tlhokomela gore o dire dilo tsotlhe kafa sebopegong sa tsone se o neng wa se bontshiwa mo thabeng.”
6  Mme jaanong Jesu o bone tirelo e e molemolemo, mo e leng gore gape ke motsereganyi wa kgolagano e e botoka ka tsela e e tshwanang, e e tlhomamisitsweng semolao mo ditsholofetsong tse di botoka.
7  Gonne fa kgolagano eo ya ntlha e ne e se na phoso, ya bobedi e ka bo e sa senkelwa sebaka;
8  gonne ruri o bona batho molato fa a re: “‘Bona! Metlha e etla,’ go bua Jehofa, ‘mme ke tla dira kgolagano e ntšha le ntlo ya Iseraele le ntlo ya Juda;
9  e seng kafa kgolaganong e ke neng ka e dira le borraabonemogologolwane mo letsatsing le ka lone ke neng ka ba tshwara ka seatla go ba ntsha mo lefatsheng la Egepeto, ka gonne ba ne ba se ka ba nna mo kgolaganong ya me, mo e leng gore ke ne ka lesa go ba tlhokomela,’ go bua Jehofa.”
10  “‘Gonne eno ke kgolagano e ke tla golaganang le ntlo ya Iseraele ka yone morago ga malatsi ao,’ go bua Jehofa. ‘Ruri ke tla tsenya melao ya me mo mogopolong wa bone, e bile ke tla e kwala mo dipelong tsa bone. Mme ke tla nna Modimo wa bone, mme bone ka bobone ba tla nna batho ba me.
11  “‘Mme ga ba kitla mongwe le mongwe a ruta moagimmogo le ene ka gope le mongwe le mongwe morwarraagwe, a re: “Itse Jehofa!” Gonne botlhe ba tla nkitse, go tloga ka yo mmotlana go ya go yo mogolo wa bone.
12  Gonne ke tla utlwela ditiro tse di sa siamang tsa bone botlhoko, mme ga ke kitla ke tlhola ke gakologelwa maleo a bone ka gope.’”
13  Fa a re “kgolagano e ntšha,” o dirile gore ya pele e se ka ya tlhola e dira. Jaanong se se dirilweng gore se se ka sa tlhola se dira e bile se le segologolo se gaufi le go nyelela.
9  Jaanong fa e le ka kgolagano ya pele, yone e kile ya ne e na le ditaelo tsa tirelo e e boitshepo le lefelo la yone le le boitshepo la selefatshe.
2  Gonne go ne go agilwe phaposana ya ntlha ya mogope e mo go yone go neng go na le setlhomo sa lobone e bile gape go na le tafole le dinkgwe tse di beilweng gore di bonwe; mme e bidiwa “Lefelo le le Boitshepo.”
3  Mme kafa morago ga sesiro sa bobedi go ne go na le phaposana ya mogope e bidiwa “Boitshepo Jwa Maitshepo.”
4  Eno e ne e na le leiswana la gouta le letlole la kgolagano le manegilwe gotlhe fela ka gouta, le mo go lone go neng go na le nkgwana ya gouta e na le mana le thobane ya ga Arone e e neng ya tlhoga dithunya le dikwalelo tsa kgolagano;
5  mme kwa godimo mo godimo ga yone go ne go na le ditšheruba tse di galalelang di okame sekhurumelo sa thuanyo. Mme jaanong ga se nako ya go bua dintlha tsotlhe ka dilo tseno.
6  Fa dilo tseno di sena go agiwa ka tsela eno, baperesiti ba tsena mo phaposaneng ya ntlha ya mogope ka dinako tsotlhe go dira ditirelo tse di boitshepo;
7  mme mo phaposaneng ya bobedi moperesiti yo mogolo a le esi o tsena gangwe ka ngwaga, e seng a sa tshola madi, ao a a ikisetsang tshupelo a ba a a isetsa maleo a batho a botlhokakitso.
8  Ka gone moya o o boitshepo o tlhalosa ka phepafalo gore tsela e e yang mo lefelong le le boitshepo e ne e ise e bonadiwe fa mogope wa ntlha o sa ntse o eme.
9  One mogope ono ke setshwantsho sa nako e e tlhomilweng e jaanong e gorogileng, mme dimpho le ditlhabelo di isiwa tshupelo go tsamaisana le one. Le fa go ntse jalo, tseno ga di kgone go itekanedisa motho yo o dirang tirelo e e boitshepo malebana le segakolodi sa gagwe,
10  mme di amana fela le dijo le dinō le dikolobetso tse di farologaneng. Tsone e ne e le dilo tse di tlhokegang semolao tse di leng malebana le nama mme di ne tsa tlhomiwa go fitlha ka nako e e beilweng gore go tlhamaladiwe dilo.
11  Le fa go ntse jalo, e rile Keresete a tla e le moperesiti yo mogolo wa dilo tse di molemo tse di diragetseng, ka mogope o mogolwane le o o itekanetseng segolo o o sa dirwang ka diatla, ke gore, o e seng wa popo eno,
12  o ne a tsena, nnyaa, e seng ka madi a dipodi le a dipowana, mme ka madi a gagwe, a tsena gangwe felafela mo lefelong le le boitshepo mme a re bonela kgololo ya bosakhutleng.
13  Gonne fa madi a dipodi le a dipoo le melora ya kgomo ya moroba e e kgatšhiwang mo go ba ba leswafaditsweng di itshepisa nama gore e nne phepa,
14  madi a ga Keresete, yo ka moya wa bosakhutleng a neng a ikisa tshupelo kwa Modimong a se na molato, one a tla ntlafatsa digakolodi tsa rona mo ditirong tse di suleng go le kana kang gore re direle Modimo yo o tshelang tirelo e e boitshepo?
15  Jalo ke gone ka moo a leng motsereganyi wa kgolagano e ntšha, e le gore, ka gonne loso lo ne lwa nna teng gore ba gololwe ka thekololo mo ditlolong tlase ga kgolagano ya pele, bone ba ba biditsweng ba tle ba amogele tsholofetso ya boswa jwa bosakhutleng.
16  Gonne koo go nang le kgolagano gone, loso lwa mogolaganyi wa motho lo tlhoka go dirwa gore le nne teng.
17  Gonne kgolagano e na le thata ka ntlha ya babolawa, e re ka e sa dire ka nako epe fa mogolaganyi wa motho a sa ntse a tshela.
18  Ka gone kgolagano ya pele e ne ya se ka ya simolodisiwa semolao kwantle ga madi.
19  Gonne e rile Moshe a sena go bolelela batho botlhe taolo nngwe le nngwe go ya ka Molao, o ne a tsaya madi a dipowana le a dipodi le metsi le boboa jo bo bohibidu jo bo letlhololo le mosiama a ba a kgatšha buka ka boyone le batho botlhe,
20  a re: “Ano ke madi a kgolagano e Modimo o e tlhomileng jaaka taelo mo go lona.”
21  Mme ka tsela e e tshwanang o ne a kgatšha mogope le dijana tsotlhe tsa tirelo ka madi.
22  Ee, mo e ka nnang dilo tsotlhe di ntlafadiwa ka madi go ya ka Molao, mme kwantle ga fa madi a tsholotswe ga go boitshwarelo jo bo nnang gone.
23  Jalo go ne go tlhokega gore ditshwano tse di tshwanang tota le dilo tse di kwa magodimong di ntlafadiwe ka tsela eno, mme dilo tsa selegodimo tsone di ntlafadiwe ka ditlhabelo tse di botoka go na le ditlhabelo tse di ntseng jalo.
24  Gonne Keresete o ne a tsena, e seng mo lefelong le le boitshepo le le dirilweng ka diatla, le e leng sekaelo sa selo sa mmatota, mme o tsene mo legodimong ka bolone, gore jaanong a re bonalele fa pele ga Modimo ka namana.
25  Le gone ga se gore a tle a ikise tshupelo gantsi, jaaka fa moperesiti yo mogolo a tsena mo lefelong le le boitshepo ngwaga le ngwaga ka madi a e seng a gagwe.
26  Go seng jalo, o ne a tla tshwanela go boga gantsi go tloga fa e sa le lefatshe le thaiwa. Mme jaanong o iponaditse gangwe felafela kwa bokhutlong jwa ditsamaiso tsa dilo gore a tlose boleo ka setlhabelo sa gagwe.
27  Mme e re ka batho ba beetswe go swa gangwe felafela, mme morago ga moo katlholo,
28  jalo le Keresete o ne a isiwa tshupelo gangwe felafela gore a sikare maleo a ba le bantsi; mme lekgetlo la bobedi le a bonalang ka lone e tla bo e le kwantle ga boleo mme a bonala mo go ba ba mmatlang ka tlhoafalo gore ba bolokwe.
7  Gonne Melekisedeke yono, e bong kgosi ya Salema, moperesiti wa Modimo Mogodimodimo, yo o neng a kgatlhantsha Aborahame a boa kwa polaong ya dikgosi a ba a mo segofatsa
2  e bile e le yo Aborahame a neng a mo abela sa bosome mo dilong tsotlhe, santlhantlha, fa go ranolwa, ke “Kgosi ya Tshiamo,” mme go tswa foo gape ke kgosi ya Salema, ke gore, “Kgosi ya Kagiso.”
3  E re ka a se na rre, a se na mmè, a sa balelwe mo tlhatlhamanong epe ya losika, a se na tshimologo ya malatsi le fa e le bokhutlo jwa botshelo, mme a dirilwe jaaka Morwa Modimo, o nnela moperesiti ruriruri.
4  Jaanong, bonang ka moo monna yono a neng a le mogolo ka gone yo Aborahame, e bong tlhogo ya lotso, a neng a mo naya sa bosome mo dithopong tsa botlhokwa.
5  Ke boammaaruri, banna ba ba tswang mo go bomorwa Lefi ba ba amogelang tiro ya bone ya boperesiti ba na le taolo ya go phutha ditsabosome mo bathong go ya ka Molao, ke gore, mo go bomorwarraabone, le eleng fa bano ba dule mo lothekeng lwa ga Aborahame;
6  mme motho yo o neng a sa latedise tlhatlhamano ya masika a gagwe go tswa mo go bone o ne a tsaya ditsabosome mo go Aborahame a ba a segofatsa yo o neng a na le ditsholofetso.
7  Jaanong kwantle ga kganetsano epe, yo mmotlana o segofadiwa ke yo mogolo.
8  Mme mo ntlheng nngwe ke batho ba ba swang ba ba amogelang ditsabosome, mme mo ntlheng e nngwe ke motho yo go newang bosupi ka ene gore o a tshela.
9  Mme, fa ke ka dirisa polelwana eno, le eleng Lefi yo o amogelang ditsabosome o ntshitse ditsabosome ka Aborahame,
10  gonne o ne a santse a le mo lothekeng lwa ga rraagwemogologolwane fa Melekisedeke a ne a mo kgatlhantsha.
11  Jaanong, fa e le gore tota boitekanelo bo ne bo le ka boperesiti jwa Balefi, (gonne batho ba ne ba newa Molao ka jone e le selo sa konokono,) go ne go tla bo go na le tlhokego efe e nngwe ya gore go eme moperesiti yo mongwe kafa mokgweng wa ga Melekisedeke mme go sa twe kafa mokgweng wa ga Arone?
12  Gonne e re ka boperesiti bo fetolwa, molao le one o tlhoka go fetolwa.
13  Gonne monna yo dilo tseno di buiwang mabapi le ene o ne a le leloko la lotso lo longwe, lo go se nang ope go tswa mo go lone yo o diretseng kwa sebesong.
14  Gonne go bonala sentle gore Morena wa rona o tlhagile mo Juda, lotso lo Moshe a sa buang sepe ka lone ka baperesiti.
15  Mme go sa ntse go phepafetse thata gore go tshwana le Melekisedeke go ema moperesiti yo mongwe,
16  yo jaanong a leng moperesiti, e seng go ya ka molao wa taolo e e ikaegileng ka nama, mme go ya ka maatla a botshelo jo bo ka se kang jwa senngwa,
17  gonne fa go supelwa ga twe: “O moperesiti ka bosaengkae kafa mokgweng wa ga Melekisedeke.”
18  Jaanong, eleruri taelo ya pele e beelwa kwa thoko ka ntlha ya bokoa le go tlhoka mosola ga yone.
19  Gonne Molao ga o a itekanedisa sepe, mme go tlisiwa ga tsholofelo e e botoka mo godimo ga one, e re atamelang gaufi le Modimo ka yone go ne ga dira jalo.
20  Gape, go ya bokgakaleng jwa gore e ne e se kwantle ga ikano,
21  (gonne eleruri go na le banna ba ba nnileng baperesiti kwantle ga ikano, mme go na le yo o nang le ikano e e neng ya dirwa ke Yo o neng a bua jaana ka ene: “Jehofa o ikanne a re (mme ga a na go ikutlwa a ikwatlhaya), ‘O moperesiti ka bosaengkae,’”)
22  go ya bokgakaleng joo gape Jesu jaanong ke yo o neilweng e le tlhomamisetso ya kgolagano e e botoka.
23  Go feta moo, ba le bantsi ba ne ba tshwanela go nna baperesiti ka go tlhatlhamana ka ntlha ya go idiwa ke loso gore ba tswelele e le bone,
24  mme ene ka ntlha ya go tswelela a tshela ka bosaengkae boperesiti jwa gagwe ga bo na batlhatlhami bape.
25  Ke gone ka moo gape a kgonang go boloka ka botlalo ba ba atamelang Modimo ka ene, ka gonne ka metlha o a tshela gore a tle a ba rapelele.
26  Gonne moperesiti yo mogolo yo o ntseng jaaka yono o ne a re tshwanela, a ikanyega, a se na boferefere, a sa leswafala, a lomologane le baleofi, a le kwa godimo go feta magodimo.
27  Ga a tlhoke go ntsha ditlhabelo letsatsi le letsatsi, jaaka baperesiti ba bagolo bao ba dira, a ntshetsa maleo a gagwe pele mme go tswa foo a ntshetsa a batho: (gonne seno o ne a se dira gangwe fela fa a ne a intsha setlhabelo;)
28  gonne Molao o tlhoma banna ba ba nang le makoa go nna baperesiti ba bagolo, mme lefoko la ikano e e ikanetsweng e e neng ya tla morago ga Molao le tlhoma Morwa, yo o itekanedisitsweng ka bosaengkae.
6  Ka lebaka leno, jaanong e re ka re tlogetse thuto ya motheo ya ntlhantlha ka ga Keresete, a re gagamaleleng kwa go goleng sentle, re sa thaye motheo gape, e leng, go ikwatlhaela ditiro tse di suleng, le tumelo mo Modimong,
2  thuto ka dikolobetso le go bewa ga diatla, tsogo ya baswi le katlholo ya bosakhutleng.
3  Mme seno re tla se dira, fa Modimo a letla.
4  Gonne ga go kgonege ka ga ba ba sedimoseditsweng ruri, le ba ba utlwileng mpho ya mahala ya selegodimo, le ba e nnileng ba ba nang le seabe mo moyeng o o boitshepo,
5  le ba ba utlwileng lefoko le le molemo la Modimo le maatla a tsamaiso ya dilo e e tlang,
6  mme e le ba ba oleng, go ba tsosolosetsa gape mo boikwatlhaong, ka gonne ba ipapolela Morwa Modimo sesha e bile ba mo tlhabisa ditlhong phatlalatsa.
7  Ka sekai, mmu o o nwang pula e gantsi e o nelang, le o go tswa foo o ntshang dimela tse di tshwanelang ba gape ba o lemelwang, le one o amogela tshegofatso go tswa kwa Modimong.
8  Mme fa o ntsha mitlwa le sitlwasitlwane, o a tlogelwa mme o gaufi le go hutsiwa; mme o felela ka go jewa ka molelo.
9  Le fa go ntse jalo, fa e le kaga lona, baratwa, re tlhatswegile pelo ka dilo tse di botoka le dilo tse di tsamayang le poloko, le mororo re bua ka tsela eno.
10  Gonne Modimo ga a tshiamololo mo a ka lebalang tiro ya lona le lorato lo lo le bontshitseng leina la gagwe, ka lo diretse baitshepi e bile lo tswelela lo ba direla.
11  Mme re eletsa gore mongwe le mongwe wa lona a bontshe botlhaga jo bo tshwanang gore lo nne le tlhomamisego e e tletseng ya tsholofelo go fitlha fela kwa bokhutlong,
12  gore lo se ka lwa nna bobodu, mme lo nne baetsi ba bao ka tumelo le bopelotelele ba ruang ditsholofetso.
13  Gonne e rile Modimo a solofetsa Aborahame, e re ka a ne a ka se ka a ikana ka ope yo mogolwane, o ne wa ikana ka ene ka esi,
14  a re: “Ruriruri mo go segofatseng ke tla go segofatsa, le mo go ntsifatseng ke tla go ntsifatsa.”
15  Mme fa Aborahame a sena go bontsha bopelotelele, o ne a amogela tsholofetso eno.
16  Gonne batho ba ikana ka yo mogolwane, mme ikano ya bone ke bokhutlo jwa kganetsano nngwe le nngwe, e re ka e le tlhomamiso ya semolao mo go bone.
17  Ka mokgwa ono, e rile Modimo a ikaelela go bontsha baruaboswa ba tsholofetso go sa fetogeng ga boikaelelo jwa gagwe mo gogolo thata, o ne a tsena ka ikano,
18  gore ka dilo di le pedi tse di ka se kang tsa fetoga tse go sa kgonegeng gore Modimo a ake mo go tsone, rona ba re tshabetseng kwa botshabelong re tle re kgothale thata gore re tshware tsholofelo e e tlhomilweng fa pele ga rona.
19  Tsholofelo eno ke tshetledi ya moya, e e tlhomamisegang e bile e nitame, e bile e tsena mo teng kafa gare ga sesiro,
20  koo moetapele a tseneng mo boemong jwa rona gone, e bong Jesu, yo jaanong e leng moperesiti yo mogolo kafa mokgweng wa ga Melekisedeke ka bosaengkae.
13  A lorato lwa lona lwa bokaulengwe lo tswelele.
2  Lo se ka lwa lebala go tshola baeng, gonne ka go dira jalo bangwe ba ne ba amogela baengele ba sa itse.
3  Nnang lo gopotse ba ba mo dikgoleng tsa kgolegelo jaaka e kete lo golegilwe le bone, le ba ba tshwerweng setlhogo, e re ka le lona ka bolona lo sa ntse lo le mo mmeleng wa senama.
4  A lenyalo le tlotlege mo go botlhe, le bolao jwa lenyalo bo nne bo sa leswafala, gonne Modimo o tla atlhola bagokafadi le baakafadi.
5  A mokgwa wa lona wa botshelo e se ka ya nna wa go rata madi, lo ntse lo kgotsofetse ka dilo tsa jaanong. Gonne o rile: “Ruri ga ke na ke go tlogela ka gope le fa e le go go latlha ka gope.”
6  Gore re tle re nne le bopelokgale jo bogolo mme re re: “Jehofa ke mothusi wa me; ga ke na ke boifa. Motho o ka ntirang?”
7  Gakologelwang ba ba etelelang pele mo gare ga lona, ba ba buileng lefoko la Modimo le lona, mme e re lo akanya kafa boitshwaro jwa bone bo felelang ka gone lo etse tumelo ya bone.
8  Jesu Keresete e ntse ke ene maabane le gompieno, le ka bosaengkae.
9  Lo se ka lwa gapiwa ke dithuto tse di farologaneng le tse di sa tlwaelegang; gonne go molemo gore pelo e nitamisiwe ka bopelonomi jo bo sa re tshwanelang, e seng ka dilo tse di jewang, tse ba ba tshwaregang ka tsone ba sa sologelwang ke molemo ope.
10  Re na le sebeso se ba ba dirang tirelo e e boitshepo kwa megopeng ba se nang taolo ya go ja mo go sone.
11  Gonne ditoto tsa diphologolo tse moperesiti yo mogolo a isang madi a tsone mo lefelong le le boitshepo a a isetsa boleo, di jewa ka molelo ka kwa ntle ga bothibelelo.
12  Ka gone Jesu le ene, gore a itshepise batho ka madi a gagwe, o ne a boga a le ka kwa ntle ga kgoro.
13  Ka jalo, a re yeng kwa go ene ka kwa ntle ga bothibelelo, re sikere kgobo e a neng a e sikere,
14  gonne fano ga re na motse o o nnelang ruri, mme re batla ka tlhoafalo o o tla tlang.
15  A ka metlha re isetseng Modimo setlhabelo ka ene sa pako, ke gore, leungo la dipounama tse di bolelang leina la gagwe phatlalatsa.
16  Mo godimo ga moo, lo se ka lwa lebala go dira molemo le go abalana dilo le ba bangwe, gonne Modimo o itumedisiwa thata ke ditlhabelo tse di ntseng jalo.
17  Utlwang ba ba etelelang pele mo gare ga lona mme lo ikobe, gonne ba nna ba lebeletse meya ya lona jaaka ba ba tla ikarabelelang; gore ba dire jalo ka boipelo mme e seng ka go fegelwa, gonne seno se ne se tla lo gobatsa.
18  Tswelelang lo re rapelela, gonne re tshepa gore re na le segakolodi se se ikanyegang, ka re eletsa go itshwara ka boikanyegi mo dilong tsotlhe.
19  Mme ke lo rotloetsa segolobogolo gore lo dire seno, gore ke tle ke busediwe ka bonako kwa go lona.
20  Jaanong e kete Modimo wa kagiso, yo o tlhatlositseng modisa yo mogolo wa dinku mo baswing ka madi a kgolagano ya bosakhutleng, e bong Morena wa rona Jesu,
21  a ka lo tlhomelela ka selo sengwe le sengwe se se molemo gore lo dire thato ya gagwe, a dira mo go rona ka Jesu Keresete se se itumedisang thata mo ponong ya gagwe; a go nne le kgalalelo kwa go ene ka bosaengkae le go ya go ile. Amen.
22  Jaanong ke a lo rotloetsa, bakaulengwe, gore lo itshokele lefoko leno la kgothatso, gonne eleruri ke kwadile lekwalo le le yang kwa go lona ka mafoko a se kae.
23  Itseng gore mokaulengwe wa rona Timotheo o golotswe, yo ke tla lo bonang ke na le ene fa a ka tla ka bonakonako.
24  Ntumedisetsang botlhe ba ba etelelang pele mo gare ga lona le baitshepi botlhe. Ba ba kwa Itali ba a lo dumedisa.
25  Bopelonomi jo bo sa re tshwanelang bo nne le lona lotlhe.
5  Gonne moperesiti mongwe le mongwe yo mogolo yo o tserweng mo bathong o tlhomiwa mo boemong jwa batho a tlhomelwa dilo tse di leng ka ga Modimo, gore a tle a ise dimpho le ditlhabelo tsa maleo tshupelo.
2  O kgona go dirisana ka tekatekano le ba ba se nang kitso le ba ba fapogang e re ka le ene a dikanyeditswe ke bokoa jwa gagwe,
3  mme ka lebaka la jone o patelesega go itirela ditshupelo tsa maleo fela jaaka a direla batho.
4  Gape, motho o amogela tlotlo eno, e seng ka go rata ga gagwe, mme fa e se fela fa a bidiwa ke Modimo, fela jaaka Arone le ene a ne a bidiwa.
5  Jalo Keresete le ene o ne a se ka a ikgalaletsa ka go nna moperesiti yo mogolo, mme o ne a galalediwa ke ene yo o neng a bua ka ene a re: “O morwaake; nna, gompieno, jaanong ke rraago.”
6  Fela jaaka a bua gape golo gongwe a re: “O moperesiti ka bosaengkae kafa mokgweng wa ga Melekisedeke.”
7  Mo malatsing a fa [Keresete] a le mo nameng o ne a isa mekokotlelo mmogo le dikopo kwa go Ene yo o neng a kgona go mmoloka a mo ntsha mo losong, ka dilelo tse dikgolo le dikeledi, mme o ne a utlwiwa ka kamogelo ka ntlha ya poifo ya gagwe ya bomodimo.
8  Le mororo e ne e le Morwa, o ne a ithuta kutlo mo dilong tse a neng a di boga;
9  mme fa a sena go itekanedisiwa o ne a nna yo o nayang botlhe ba ba mo utlwang poloko ya bosakhutleng,
10  ka gonne o biditswe ka tsela e e kgethegileng ke Modimo a re ke moperesiti yo mogolo kafa mokgweng wa ga Melekisedeke.
11  Re na le mo gontsi go go bua ka ene le mo go thata go tlhalosiwa, e re ka lo kabetse ditsebe mo go utlweng ga lona.
12  Gonne, eleruri, le mororo lo tshwanetse lo ka bo lo le barutisi ka ntlha ya nako, gape lo tlhoka mongwe go lo ruta go tswa kwa tshimologong dilo tsa tshimologo tsa ditaelo tse di boitshepo tsa Modimo; mme lo ntse jaaka ba ba tlhokang mashi, e seng dijo tse di tiileng.
13  Gonne mongwe le mongwe yo o nwang mashi ga a a tlwaelana le lefoko la tshiamo, gonne ke lesea.
14  Mme dijo tse di tiileng ke tsa batho ba ba godileng sentle, ba bokgoni jwa bone jwa go lemoga bo thapisiwang ka go dirisiwa gore bo farologanye se se siameng le se se sa siamang.
1  Modimo, yo bogologolo tala a neng a bua ka makgetlo a le mantsi le ka ditsela di le dintsi le borraaronamogologolwane ka baporofeti,
2  kwa bokhutlong jwa metlha eno o buile le rona ka Morwa, yo a mo tlhomileng moruaboswa wa dilo tsotlhe, le yo a dirileng ditsamaiso tsa dilo ka ene.
3  Ene ke ponatso ya kgalalelo ya gagwe le setshwano totatota sa gagwe ka boene, mme o tshegetsa dilo tsotlhe ka lefoko la maatla a gagwe; mme fa a sena go itshekisa maleo a rona o ne a nna kafa seatleng sa moja sa Yo O Tlotlometseng kwa mafelong a a kwa godimo.
4  Ka jalo jaanong o botoka go gaisa baengele, mo e bileng a ruile leina le le molemolemo go gaisa la bone.
5  Ka sekai, o kile a raya ofe wa baengele a re: “O morwaake; nna, gompieno, ke fetogile rrago”? A bo a re: “Nna ka bonna ke tla nna rraagwe, mme ene ka boene o tla nna morwaake”?
6  Mme fa gape a tlisa Leitibolo la gagwe mo lefatsheng le le nang le banni, a re: “Mme a baengele botlhe ba Modimo ba obame fa pele ga gagwe.”
7  Gape, o bua jaana ka baengele: “Mme o dira baengele ba gagwe meya, le batlhanka ba gagwe kgabo ya molelo.”
8  Mme o bua jaana ka Morwa: “Modimo ke setulo sa bogosi sa gago ka bosaengkae le go ya go ile, mme lore lwa segosi lwa bogosi jwa gago ke lore lwa segosi lwa thokgamo.
9  O ratile tshiamo, mme wa tlhoa go tlhoka molao. Ke gone ka moo Modimo, Modimo wa gago, a neng a go tlotsa ka leokwane la boitumelo go gaisa balekane ba gago.”
10  Gape a re: “Wena kwa tshimologong, wena Morena, o ne wa thaya metheo ya lefatshe ka bolone, mme magodimo ke ditiro tsa diatla tsa gago.
11  Tsone di tla nyelela, mme wena o tla nnela ruri; mme di tla onala tsotlhe fela jaaka seaparo sa kafa ntle,
12  mme o tla di phutha fela jaaka kobo, jaaka seaparo sa kafa ntle; mme di tla fetolwa, mme wena o ntse o tshwana fela, le dingwaga tsa gago ga di kitla di fela.”
13  Mme o kile a bua ka ofe wa baengele a re: “Nna kafa seatleng sa me sa moja, go fitlha ke baya baba ba gago gore e nne sebeo sa dinao tsa gago”?
14  A botlhe ga se meya e e direlang botlhe, e e rometsweng go ya go direla ba ba tlileng go rua poloko?
2  Ke gone ka moo go tlhokegang gore re ele tlhoko thata dilo tse re di utlwileng go feta kafa go tlwaelegileng ka teng, gore le ka motlha re se ka ra katogela go sele ka bonya.
2  Gonne fa lefoko le le neng la buiwa ka baengele le ne le nitame, le tlolo nngwe le nngwe le tiro ya go sa utlwe e ne ya amogela tefetso tumalanong le tshiamiso;
3  re tla falola jang fa re tlhokomologile poloko ya bogolo jo bo kalo ka e ne ya simolola go buiwa ka Morena wa rona mme ra e tlhomamisediwa ke ba ba neng ba mo utlwa,
4  fa Modimo a ne a kopanela mo go neyeng bosupi ka ditshupo mmogo le dikgakgamatso le ditiro tse di maatla tse di farologaneng le ka go aba moya o o boitshepo go ya ka thato ya gagwe?
5  Gonne ga a a baya lefatshe le le nang le banni le le tla tlang, le re buang ka lone, mo taolong ya baengele.
6  Mme mosupi mongwe o neetse bosupi golo gongwe, a re: “Motho ke eng go bo o nna o mo gopotse, kgotsa morwa motho go bo o mo tlhokomela?
7  O ne wa mo dira yo o kwa tlase go le gonnye mo baengeleng; wa mo rwesa serwalo sa kgalalelo le tlotlo, wa ba wa mo tlhoma gore a okamele ditiro tsa diatla tsa gago.
8  O ne wa baya dilo tsotlhe mo taolong kafa tlase ga dinao tsa gagwe.” Gonne ka o ne a baya dilo tsotlhe mo taolong ya gagwe Modimo ga o a tlogela sepe se se seng mo taolong ya gagwe. Le fa go ntse jalo, gone jaanong ga re bone dilo tsotlhe di le mo taolong ya gagwe;
9  mme re bona Jesu, yo o isitsweng kwa tlasenyana mo baengeleng, a rwesitswe serwalo sa kgalalelo le tlotlo ka go bo a bogile loso, gore ka bopelonomi jo bo sa re tshwanelang jwa Modimo a tle a utlwele motho mongwe le mongwe loso.
10  Gonne go ne go tshwanela gore yo dilo tsotlhe di leng gone ka ntlha ya gagwe le yo dilo tsotlhe di leng gone ka ene, ka go tlisa bana ba le bantsi mo kgalalelong, a itekanedise Moemedi yo Mogolo wa poloko ya bone ka dipogo.
11  Gonne yo o itshepisang mmogo le ba ba itshepisiwang botlhe ba tswa mo go a le mongwe, mme ka lebaka leno ga a tlhabiwe ke ditlhong go ba bitsa “bomorwarre,”
12  jaaka a re: “Ke tla bolela leina la gago mo go bomorwarre; ke tla go baka ka pina mo gare ga phuthego.”
13  Mme gape a re: “Ruri ke tla mo ikanya.” Mme gape a re: “Bona! Nna le bana ba babotlana, ba Jehofa a neng a ba nnaya.”
14  Jalo, e re ka “bana ba babotlana” e le batlhakanedi ba madi le nama, le ene ka tsela e e tshwanang o ne a nna le seabe mo go tsone dilo tseo, gore ka loso lwa gagwe a tle a nyeletse ene yo o nang le dithata tsa go baka loso, ke gore, Diabolo;
15  le gore a tle a golole botlhe ba, ka ntlha ya go boifa loso, ba neng ba le mo botlhankeng botshelo jotlhe jwa bone.
16  Gonne tota ga a thuse baengele ka gope, mme o thusa losika lwa ga Aborahame.
17  Ka gone o ne a patelesega go tshwana le “bomorwarraagwe” ka ditsela tsotlhe, gore a tle a nne moperesiti yo mogolo yo o nang le kutlwelobotlhoko le yo o ikanyegang mo dilong tse di leng ka ga Modimo, gore a tle a isetse maleo a batho setlhabelo sa thuanyo.
18  Gonne e re ka ene ka boene a bogile fa a ne a lekwa, o kgona go tswa ba ba lekwang thuso.
3  Ka gone, bakaulengwe ba ba boitshepo, ba ba nang le seabe mo pitsong ya selegodimo, akanyang kaga moaposetoloi le moperesiti yo mogolo yo re bolelang fa re dumela mo go ene—Jesu.
2  O ne a ikanyega mo go Ene yo a mo dirileng jalo, jaaka Moshe le ene a ne a ntse mo ntlong yotlhe ya Ene yoo.
3  Gonne yono o kaiwa a tshwanelwa ke kgalalelo e e fetang ya ga Moshe, e re ka jaana ene yo o e agang a na le tlotlo e e fetang ya ntlo.
4  Ke boammaaruri gore, ntlo nngwe le nngwe e agiwa ke mongwe, mme yo o agileng dilo tsotlhe ke Modimo.
5  Mme Moshe jaaka motlhokomedi o ne a ikanyega mo ntlong yotlhe ya Ene yoo e le tshupo ya dilo tse di neng di tshwanetse go buiwa morago ga moo,
6  mme Keresete ene o ne a ikanyega jaaka Morwa mo ntlong ya Ene yoo. Ke rona ntlo ya Ene yoo, fa re ngangatlela kgololesego ya rona ya go bua le go ipelafatsa ga rona ka ntlha ya tsholofelo ka nitamo go ya bokhutlong.
7  Ka lebaka leno, fela jaaka moya o o boitshepo o re: “Gompieno fa lo reetsa lentswe la gagwe,
8  lo se ka lwa kgwaralatsa dipelo tsa lona jaaka mo lobakeng lwa go baka kgalefo e e botlhoko, jaaka mo letsatsing la go baka teko kwa nageng,
9  e mo go yone borraalonamogologolwane ba neng ba nteka, mme le fa go ntse jalo ba ne ba bone ditiro tsa me ka dingwaga di le masome a manè.
10  Ka lebaka leno ke ne ka ferosiwa sebete ke kokomana eno ka ba ka re, ‘Ka metlha ba a fapoga mo dipelong tsa bone, mme bone ka bobone ga ba ise ba itse ditsela tsa me.’
11  Jalo ke ne ka ikana mo bogaleng jwa me ka re, ‘Ruri ga ba na go tsena mo boikhutsong jwa me.’”
12  Elang tlhoko bakaulengwe, gore ope wa lona a se ka a nna le pelo e e boikepo e e se nang tumelo ka go katogela kgakala le Modimo yo o tshelang;
13  mme nnang lo rotloetsane letsatsi lengwe le lengwe, fa fela go sa ntse go ka bidiwa “Gompieno,” e se re kgotsa mongwe wa lona a kgwaraladiwa ke maatla a a tsietsang a boleo.
14  Gonne tota re nna ba ba nang le seabe mo go Keresete fa fela re ngangatlela tshepo e re neng re na le yone kwa tshimologong ka nitamo go ya bokhutlong,
15  fa go ntse go twe: “Gompieno fa lo reetsa lentswe la gagwe, lo se ka lwa kgwaralatsa dipelo tsa lona jaaka mo lobakeng lwa go baka kgalefo e e botlhoko.”
16  Gonne ke bomang ba ba neng ba utlwa mme le fa go ntse jalo ba tsosa kgalefo e e botlhoko? Tota e bile, a botlhe ba ba neng ba tswa mo Egepeto ba le tlase ga Moshe ba ne ba se ka ba dira jalo?
17  Mo godimo ga moo, ke bomang ba Modimo a neng a ferosiwa sebete ke bone dingwaga di le masome a manè? A e ne e se ba ba neng ba leofa, ba ditopo tsa bone di neng tsa wela mo nageng?
18  Mme ke bomang ba a neng a ba ikanela gore ruri ga ba na go tsena mo boikhutsong jwa gagwe fa e se ba ba neng ba dira ka go tlhoka kutlo?
19  Jalo re a bona gore ba ne ba se ka ba kgona go tsena ka ntlha ya go tlhoka tumelo.
12  Ka jalo ka gonne re na le leru le legolo jaana la basupi le le re dikanyeditseng, a le rona re apoleng bokete bongwe le bongwe le boleo jo bo re rareetsang motlhofo, mme a re tabogeng ka boitshoko lobelo lo re lo tlhomilweng pele,
2  jaaka re leba ka tlhomamo kwa Moemeding yo Mogolo le Moitekanedisi wa tumelo ya rona, e bong Jesu. Ka ntlha ya boipelo jo bo neng bo tlhomilwe fa pele ga gagwe o ne a itshokela kota ya tlhokofatso, a nyatsa ditlhong, mme o ntse kafa seatleng sa moja sa setulo sa bogosi sa Modimo.
3  Eleruri, akanyang ka kelotlhoko ka ga yo o itshoketseng puo e e ntseng jalo ya kganetso ya baleofi kgatlhanong le melemo ya bone, gore lo se ka lwa lapa le meya ya lona ya felelwa ke thata.
4  Mo go tsweleleng lo lwantshana le boleo joo, le ka motlha ga lo ise lo bo lo emelelane le jone go fitlha mading,
5  mme lo lebetse gotlhelele thotloetso e e lo bitsang bana: “Morwaaka, o se ka wa nyenyefatsa kotlhao e e tswang kwa go Jehofa, le gone o se ka wa felelwa ke thata fa a go kgalemela;
6  gonne yo Jehofa a mo ratang o a mo otlhaya; tota e bile, o kgwathisa mongwe le mongwe yo a mo amogelang jaaka morwa.”
7  Lo itshoka ka ntlha ya kwatlhao. Modimo o dirisana le lona jaaka a dirisana le bana ba gagwe. Gonne ke morwa ofe yo rraagwe a sa mo otlhayeng?
8  Mme fa lo se na kwatlhao e botlhe jaanong ba nang le seabe mo go yone, tota lo bana ba dikgora, mme ga lo bana ba gagwe.
9  Mo godimo ga moo, re ne re na le borraarona ba e neng e le ba senama jaaka rona gore ba re otlhae, e bile re ne re ba tlotla. A bogolo jang ga re na go nna mo taolong ya ga Rara wa botshelo jwa rona jwa semoya mme re tshele?
10  Gonne ba ne ba tle ba re otlhae ka malatsi a se kae go ya ka se se neng se bonala se le molemo mo go bone, mme ene o dira jalo gore re solegelwe molemo gore re tle re nne le seabe mo boitshepong jwa gagwe.
11  Ke boammaaruri, ga go kotlhao epe e mo nakong eno e bonalang e ipedisa, mme e a hutsafatsa; le fa go ntse jalo morago ga moo, ba ba thapisitsweng ka yone e ba ungwela leungo la kagiso, e leng tshiamo.
12  Ka gone tlhamalatsang diatla tse di lepeletseng le mangole a a koafaditsweng,
13  mme nnang lo direle dinao tsa lona ditselana tse di tlhamaletseng, gore se se tlhotsang se se ka sa tlosiwa mo lelokololong, mme go na le moo gore se fodisiwe.
14  Latelelang go nna le kagiso le batho botlhe, le boitshepiso jo kwantle ga jone go seng motho ope yo o tla bonang Morena,
15  lo disitse ka kelotlhoko gore ope a se ka a amogiwa bopelonomi jo bo sa re tshwanelang jwa Modimo; gore go tle go se nne modi ope o o nang le botlhole o o ka melang mme wa baka letshwenyo le gore ba le bantsi ba se ka ba leswafadiwa ke one;
16  gore go tle go se ka ga nna le mogokafadi ope le fa e le mongwe yo o sa anaaneleng dilo tse di boitshepo, jaaka Esau, yo o neng a aba ditshwanelo tsa gagwe jaaka leitibolo gore a bone sejo se le sengwe fela.
17  Gonne lo a itse gore morago ga moo gape, e rile a batla go rua tshegofatso eo o ne a ganwa, gonne, le mororo a ne a batla ka tlhoafalo go fetola mogopolo ka dikeledi, o ne a se ka a go bonela sebaka.
18  Gonne ga lo a atamela se se ka amiwang le se se tlhoseditsweng ka molelo, le leru le lentsho le lefifi le le ntshontsho le setsuatsue,
19  le go tlerebetsa ga terompeta le lentswe la mafoko; lentswe le e rileng batho ba le utlwa ba kokotlela gore ba se ka ba okelediwa ka lefoko lepe.
20  Gonne ba ne ba sa kgone go itshokela taelo eno e e reng: “Mme fa phologolo e ama thaba, a e kgobotlediwe.”
21  Gape, pontsho eo e ne e boifisa thata mo Moshe a neng a re: “Ke a boifa e bile ke a roroma.”
22  Mme lo atametse Thaba ya Siona le motse wa Modimo yo o tshelang, e leng Jerusalema wa selegodimo, le dimiriate tsa baengele,
23  mo kopanong ya botlhe, le phuthego ya maitibolo a a kwadisitsweng kwa magodimong, le Modimo Moatlhodi wa botlhe, le matshelo a semoya a ba ba siameng ba ba itekanedisitsweng,
24  le Jesu motsereganyi wa kgolagano e ntšha, le madi a go kgatšha, a a buang ka tsela e e botoka go na le madi a ga Abele.
25  Tlhokomelang gore lo se ka lwa tlhanogela yo o buang. Gonne fa ba ba neng ba tlhanogela yo o neng a naya tlhagiso ya bomodimo mo lefatsheng ba ne ba se ka ba falola, bogolo jang le rona ga re kitla re falola fa re fularela yo o buang a le kwa magodimong.
26  Ka nako eo lentswe la gagwe le ne la reketlisa lefatshe, mme jaanong o solofeditse, ka go re: “Ke sa ntse ke tla boa gape ke fudua e seng lefatshe fela mme gape le legodimo.”
27  Jaanong polelwana e e reng “Ke sa ntse ke tla boa gape” e kaya go tlosiwa ga dilo tse di reketlisiwang jaaka dilo tse di dirilweng, gore dilo tse di sa reketlisiweng di sale.
28  Ka jalo, e re ka re bona gore re tshwanetse go amogela bogosi jo bo ka se kang jwa reketlisiwa, a re tsweleleng re nna le bopelonomi jo bo sa re tshwanelang, jo re ka direlang Modimo tirelo e e boitshepo ka jone ka tsela e e amogelesegang re na le poifo ya bomodimo le tshisimogo.
29  Gonne Modimo wa rona gape ke molelo o o lailang.
