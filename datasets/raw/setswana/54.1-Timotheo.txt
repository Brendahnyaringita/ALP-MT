4  Le fa go ntse jalo, polelo e e tlhotlheleditsweng e bolela ka tlhomamo gore mo dipakeng tsa moragonyana tsa nako bangwe ba tla wa mo tumelong, ba tlhokomela dipolelo tse di tlhotlheleditsweng tse di tsietsang le dithuto tsa madimona,
2  ka boitimokanyo jwa batho ba ba buang maaka, ba ba tshwailweng mo digakoloding tsa bone jaaka e kete ka tshipi e e babolang;
3  ba iletsa gore go tsenwe mo lenyalong, ba laela gore go ithijwe mo dijong tse Modimo a di bopileng gore ba ba nang le tumelo ba bile ba itse boammaaruri sentle ba di je ba ntsha ditebogo.
4  Lebaka la seno ke gore popo nngwe le nngwe ya Modimo e molemo, mme ga go na sepe se ruri se tla ganwang fa se amogelwa ka go ntshiwa ga ditebogo,
5  gonne se itshepisiwa ka lefoko la Modimo le ka go se rapelela.
6  Fa o naya bakaulengwe dikgakololo tseno o tla bo o le modiredi yo o molemo wa ga Keresete Jesu, yo o otliwang ka mafoko a tumelo le a thuto e e molemo e o e lateletseng gaufi thata.
7  Mme gana go amogela dipolelo tsa maaka tse di senyang boitsheko jwa se se boitshepo le tse basadibagolo ba di bolelang. Kafa letlhakoreng le lengwe ithapise, mokgele wa gago e le boineelo jwa bomodimo.
8  Gonne go thapisa mmele go tswela mosola go le gonnye; mme boineelo jwa bomodimo bo tswela mosola mo dilong tsotlhe, e re ka bo na le tsholofetso ya botshelo jaanong le ya jo bo tla tlang.
9  Polelo eo e a ikanyega e bile e tshwanelwa ke go amogelwa ka botlalo.
10  Gonne re dira ka natla e bile re iteka go dira seno, ka gonne re solofetse mo Modimong yo o tshelang, yo e leng Mmoloki wa batho ba mefuta yotlhe, segolobogolo wa ba ba ikanyegang.
11  Nna o neye ditaelo tseno o bo o di rute.
12  A motho ope a se ka a lebela bosha jwa gago kwa tlase le ka motlha. Go na le moo, nna sekao sa ba ba ikanyegang, mo go bueng, mo boitshwarong, mo loratong, mo tumelong, mo boitshekong.
13  Fa ke sa ntse ke tla, tswelela o dira ka bojotlhe mo go baleng phatlalatsa, mo go rotloetseng, mo go ruteng.
14  O se ka wa tlhokomologa mpho e e mo go wena e o neng wa e newa ka polelelopele le fa setlhopha sa banna ba bagolwane se ne se go baya diatla.
15  Tlhatlhanya ka dilo tseno; nwelelela mo go tsone, gore botswelelopele jwa gago bo bonatshege mo bathong botlhe.
16  Nna o itlhokometse e bile o tlhokometse go ruta ga gago. Nna mo dilong tseno, gonne ka go dira seno o tla ipoloka o bo o boloka ba ba go reetsang.
6  A batlhanka ba ba mo jokweng botlhe fela ba nne ba tseye beng ba bone ba tshwanelwa ke tlotlo e e tletseng, gore le ka motlha leina la Modimo le thuto di se ka tsa buiwa ka go senngwa.
2  Mo godimo ga moo, a ba ba nang le beng ba ba dumelang ba se ka ba ba lebela kwa tlase, ka gonne e le bakaulengwe. Go na le moo, a ba nne batlhanka ka go iketleetsa bogolo, ka gonne ba ba amogelang molemo wa tirelo ya bone e e molemo ke badumedi e bile ke baratwa. Nna o rute dilo tseno e bile o rotloetsa ka dilo tseno.
3  Fa motho mongwe a ruta thuto ya motheo e nngwe mme a sa dumalane le mafoko a a itekanetseng a Morena wa rona Jesu Keresete, e bile a sa dumalane le thuto e e dumalanang le boineelo jwa bomodimo,
4  o gogomositswe ke boikgogomoso, ga a tlhaloganye sepe, mme o lwala mo mogopolong kaga dipotso le dikganetsano ka mafoko. Mo dilong tseno go tsoga lefufa, kgogakgogano, dipuo tsa go kgoba, dipelaelo tsa boikepo,
5  dikganetsano tsa bogale ka dilo tse e seng tsa sepe di dirwa ke batho ba ba senyegileng mo mogopolong ba bile ba thukuthilwe boammaaruri, ba akanya gore boineelo jwa bomodimo ke tsela ya go bona papadi.
6  Eleruri, boineelo jono jwa bomodimo mmogo le thetebalo ke tsela ya papadi e kgolo.
7  Gonne ga re a tlisa sepe mo lefatsheng, mme le gone re ka se ka ra tswa re tshotse sepe.
8  Jalo, e re ka re na le dijo le se re ipipang ka sone, re tla kgotsofalela dilo tseno.
9  Le fa go ntse jalo, ba ba ikemiseditseng go huma ba wela mo thaelong le mo serung le mo dikeletsong tse dintsi tsa go tlhoka tlhaloganyo le tse di utlwisang botlhoko, tse di thabuetsang batho mo tshenyegong le mo tshenyong.
10  Gonne lorato lwa madi ke modi wa mefuta yotlhe ya dilo tse di utlwisang botlhoko, mme ka go gagamalela lorato lono bangwe ba fapositswe mo tumelong e bile ba itlhabakakile ka ditlhabi tse dintsi.
11  Le fa go ntse jalo, wena monna wa Modimo, tshaba dilo tseno. Mme latelela tshiamo, boineelo jwa bomodimo, tumelo, lorato, boitshoko, bonolo.
12  Tlhabana tlhabano e e molemo ya tumelo, tshwara botshelo jo bo sa khutleng ka thata jo o neng wa bo bilediwa wa ba wa dira polelo e e molemo ya phatlalatsa fa pele ga basupi ba le bantsi.
13  Mo ponong ya Modimo, yo o kgonang go boloka dilo tsotlhe di tshela, le ya ga Keresete Jesu, yo jaaka mosupi a neng a dira polelo e e molemo ya phatlalatsa fa pele ga ga Ponto Pilato, ke go naya ditaelo
14  gore o boloke taolo eno ka tsela e e se nang selabe le e e se nang se e ka tshwaiwang phoso ka sone go fitlha ka go bonatshega ga Morena wa rona Jesu Keresete.
15  Go bonatshega gono, Mothati yo o itumetseng le yo o esi o tla go bontsha ka dinako tsa gone tse di tlhomilweng, ene Kgosi ya ba ba busang e le dikgosi le Morena wa ba ba busang e le barena,
16  ene a le esi yo o nang le bosasweng, yo o nnang mo leseding le le ka se kang la atamelwa, yo go se nang le a le mongwe wa batho yo o mmoneng kgotsa yo o ka mmonang. A a nne le tlotlo le thata ka bosakhutleng. Amen.
17  Naya ba ba humileng mo tsamaisong ya jaanong ya dilo ditaelo tsa gore ba se ka ba itseela kwa godimo, le gore ba se ka ba solofela mo dikhumong tse di sa tlhomamang, mme ba solofele mo Modimong, yo o re nayang dilo tsotlhe ka tsela e e humileng gore re di ipelele;
18  ba lwele go dira molemo, go huma ditiro tse di molemo, go aba ka bopelontle, go iketleeletsa go abelana,
19  ba ipolokela motheo o o molemo wa isagwe ka pabalesego, gore ba tshware botshelo jwa mmatota ka thata.
20  Wena Timotheo, disa se o se neilweng gore o se tlhokomele, o furalela dipuo tse di se nang mosola tse di senyang boitsheko jwa se se boitshepo le dikganetso tsa se se bidiwang “kitso” mme e se yone
21  Gonne ka go dira mponeng ka kitso e e ntseng jalo bangwe ba fapogile mo tumelong. E kete bopelonomi jo bo sa re tshwanelang bo ka nna le lona.
5  O se ka wa tshwaya monna yo mogolwane phoso mo go botlhoko. Go na le moo, mo rapele jaaka rrago, makawana jaaka bomorwarrago,
2  basadi ba bagolwane jaaka bommaago, makgarebana jaaka bokgaitsadio ka boitsheko jotlhe.
3  Tlotla batlholagadi ba tota e leng batlholagadi.
4  Mme fa motlholagadi mongwe a na le bana kgotsa ditlogolo, a ba ithute pele go itlwaetsa boineelo jwa bomodimo mo go ba ntlo ya bone le go nna ba duela batsadi ba bone le batsadi ba batsadi tuelo e e tshwanetseng, gonne seno se a amogelesega mo ponong ya Modimo.
5  Jaanong mosadi yo tota e leng motlholagadi e bile a tlogetswe a le motlhoki o beile tsholofelo ya gagwe mo Modimong e bile o nnela ruri mo mekokotlelong le mo dithapelong bosigo le motshegare.
6  Mme yo o latelelang go kgotsofatsa nama o sule le fa a tshela.
7  Jalo nna o neye ditaelo tseno, gore ba tle ba nne ba ba se nang se ba ka tshwaiwang phoso ka sone.
8  Eleruri fa motho a sa tlamele ba e leng ba gagwe, mme segolobogolo ba e leng maloko a ba ntlo ya gagwe, o itatotse tumelo e bile o bosula go gaisa motho yo o se nang tumelo.
9  A motlholagadi yo o setseng a na le dingwaga tse di seng kwa tlase ga masome a marataro a tsenngwe mo lenaaneng, e le mosadi wa monna a le mongwe,
10  go neetswe bosupi ka ene jwa ditiro tse di molemo, fa a godisitse bana, fa a amogetse batswakwa jaaka baeng, fa a tlhapisitse dinao tsa baitshepi, fa a namotse ba ba mo pitlaganong, fa a latetse tiro nngwe le nngwe e e molemo ka tlhoafalo.
11  Kafa letlhakoreng le lengwe, gana go amogela batlholagadi ba babotlana, gonne fa dikgotelo tsa bone tsa tlhakanelodikobo di tsene fa gare ga bone le Keresete, ba batla go nyalwa,
12  ba atlhotswe ka gonne ba itlhokomolositse pontsho ya bone ya ntlha ya tumelo.
13  Mo godimo ga moo, gape ba ithuta go nna ba sa dire sepe, ba dikologa le matlo; ee, e se fela gore ga ba dire sepe, mme gape e le basebi le ba ba itsenyatsenyang mo mererong ya batho ba bangwe, ba bua ka dilo tse ba sa tshwanelang go di bua.
14  Jalo ke eletsa gore batlholagadi ba babotlana ba nyalwe, ba tshole bana, ba tlhokomele ba ntlo ya bone, ba se ka ba naya moganetsi tlhotlheletso ya go gobolola.
15  Tota e bile, bangwe ba setse ba fapositswe gore ba sale Satane morago.
16  Fa mosadi mongwe yo o dumelang a na le batlholagadi, a a ba namole, mme a phuthego e se ka ya nna le mokgweleo. Ka go dira jalo e tla kgona go namola ba tota e leng batlholagadi.
17  A banna ba bagolwane ba ba okamelang ka tsela e e molemo ba kaiwe ba tshwanelwa ke tlotlo e e menaganeng sebedi, segolobogolo ba ba dirang ka natla mo go bueng le mo go ruteng.
18  Gonne lokwalo lwa re: “O se ka wa bofa poo molomo fa e photha ditlhaka”; gape lwa re: “Modiri o tshwanelwa ke tuelo ya gagwe.”
19  O se ka wa dumela tatofatso kaga monna yo mogolwane, fa e se fela ka bosupi jwa basupi ba le babedi kgotsa ba le bararo.
20  Fa pele ga botlhe ba ba lebeletseng, kgalemela batho ba ba dirang boleo, gore ba bangwe botlhe le bone ba tle ba nne le poifo.
21  Ke go laya ka tlhoafalo fa pele ga Modimo le Keresete Jesu le baengele ba ba tlhophilweng gore o boloke dilo tseno kwantle ga go atlholela pele, o sa dire sepe go ya ka tshekamelo ya go tsaya letlhakore.
22  Le ka motlha o se ka wa potlakela go baya motho ope diatla; le gone o se ka wa nna motlhakanedi mo maleong a ba bangwe; ipoloke o itshekile.
23  O se ka wa tlhola o nwa metsi, mme dirisa beine e nnye ka ntlha ya mala a gago le go bobola ga gago gangwe le gape.
24  Maleo a batho bangwe a bonatshega phatlalatsa, a isa ka tlhamalalo kwa katlholong, mme fa e le ka batho ba bangwe maleo a bone le one a bonatshega moragonyana.
25  Ka tsela e e tshwanang gape ditiro tse di molemo di bonatshega phatlalatsa mme tse di sa nnang jalo di ka se nne di fitlhegile.
1  Paulo, moaposetoloi wa ga Keresete Jesu ka taelo ya Modimo Mmoloki wa rona le ya ga Keresete Jesu, tsholofelo ya rona,
2  ke kwalela Timotheo, ngwana wa mmatota mo tumelong: E kete go ka nna le bopelonomi jo bo sa re tshwanelang, kutlwelobotlhoko, kagiso go tswa kwa Modimong Rara le Keresete Jesu Morena wa rona.
3  Fela jaaka ke ne ka go kgothaletsa gore o nne mo Efeso fa ke ne ke tloga ke ya Makedonia, le jaanong ke dira jalo, gore o tle o laele bangwe gore ba se ka ba ruta thuto e sele ya motheo,
4  le fa e le go tlhokomela dipolelo tsa maaka le dipolelo tsa tlhatlhamano ya masika, tse di felelang e se sepe, mme e le tse di tsosang dipotso tse di tlhokang go batlisisiwa go na le gore Modimo a abe sengwe ka ga tumelo.
5  Tota boikaelelo jwa taolo eno ke lorato lo lo tswang mo pelong e e phepa le mo segakoloding se se siameng le mo tumelong e e se nang boitimokanyo.
6  Ka go fapoga mo dilong tseno bangwe ba faposeditswe mo puong e e se nang mosola,
7  ba batla go nna barutisi ba molao, mme ba sa lemoge dilo tse ba di buang le fa e le dilo tse ba buang kaga tsone ba gatelela thata.
8  Jaanong re a itse gore Molao o molemo fa fela motho a o dirisa kafa molaong
9  a itse ntlha eno, gore molao o bolelwa phatlalatsa, e seng ka ntlha ya motho yo o siameng, fa e se ka ntlha ya batho ba ba se nang molao le ba ba sa laolesegeng, ba e leng baikepi e bile e le baleofi, ba ba se nang bopelonomi jwa lorato, le ba ba tlhapatsang, babolai ba borraabo le babolai ba bommaabo, babolai,
10  bagokafadi, banna ba ba robalang le banna, bautswi ba batho, baaki, baikani ba maaka, le selo le fa e le sepe se sengwe se se ganetsanang le thuto e e itekanetseng,
11  go ya ka dikgang tse di molemo tse di galalelang tsa Modimo yo o itumetseng, tse ke neng ka di sikarisiwa.
12  Ke leboga Keresete Jesu Morena wa rona, yo o neng a nnaya maatla, ka gonne o ntsere ke ikanyega ka go nkabela bodiredi,
13  le mororo pele ke ne ke le motlhapatsi le mmogisi le motho yo o se nang maitseo. Le fa go ntse jalo, ke ne ka bontshiwa kutlwelobotlhoko, ka gonne ke ne ke se na kitso e bile ke dira ka go tlhoka tumelo.
14  Mme bopelonomi jo bo sa re tshwanelang jwa Morena wa rona bo ne jwa tota fela thata mmogo le tumelo le lorato lo lo ka ga Keresete Jesu.
15  Lefoko la gore Keresete Jesu o ne a tla mo lefatsheng go boloka baleofi le a ikanyega e bile le tshwanelwa ke kamogelo e e tletseng. Mo go bano ke kwa pelepele.
16  Le fa go ntse jalo, lebaka la go bo ke ne ka bontshiwa kutlwelobotlhoko e ne e le gore go dirisiwa nna jaaka sekao se se kwa pelepele, Keresete Jesu a bontshe go itshwara ka bopelotelele gotlhe e le sekao sa ba ba tlileng go dumela mo go ene gore ba bone botshelo jo bo sa khutleng.
17  Jaanong a Kgosi ya bosakhutleng, e e sa senyegeng, e e sa bonaleng, Modimo yo o esi, e nne le tlotlo le kgalalelo ka bosaengkae le go ya go ile. Amen.
18  Ke go naya taolo eno, ngwanaka, Timotheo, tumalanong le dipolelelopele tse di neng tsa lebisa ka tlhamalalo kwa go wena, gore o tle o tswelele o tlhabana ntwa e e molemo ka tsone;
19  o tshegeditse tumelo le segakolodi se se molemo, tse bangwe ba di kgaphetseng kwa thoko mme ba senyegelwa ke tumelo jaaka go thubega ga sekepe.
20  Himenaeo le Alekesandere ke bangwe ba bano, mme ke ba neetse Satane gore ba rutwe ka go otlhaiwa gore ba se ka ba tlhapatsa.
2  Jalo sa ntlhantlha, ke rotloetsa gore mekokotlelo, dithapelo, go rapelelana, go ntshiwa ga ditebogo, go direlwe batho ba mefuta yotlhe,
2  dikgosi le botlhe ba ba mo maemong a a kwa godimo; gore re tle re tswelele re tshela botshelo jo bo sisibetseng le jo bo didimetseng ka boineelo jo bo tletseng jwa bomodimo le bomasisi.
3  Seno se molemo e bile se a amogelesega mo ponong ya Mmoloki wa rona, e bong Modimo,
4  yo thato ya gagwe e leng gore batho ba mefuta yotlhe ba bolokwe mme ba tle mo kitsong e e leng yone, ya boammaaruri.
5  Gonne go na le Modimo a le mongwe, le motsereganyi a le mongwe gare ga Modimo le batho, monna, e bong Keresete Jesu,
6  yo o intshitseng thekololo e e lekanang a e ntshetsa botlhe—seno ke sone se ruri go tla newang bosupi ka sone ka dinako tse e leng tsa sone.
7  Ka boikaelelo jwa bosupi jono ke ne ka tlhomiwa go nna moreri le moaposetoloi—ke bua boammaaruri, ga ke ake—ke le yo o rutang ditšhaba mo kgannyeng ya tumelo le boammaaruri.
8  Jalo ke eletsa gore mo lefelong lengwe le lengwe banna ba tswelele ba rapela, ba tsholetsa diatla tse di ikanyegang, kwantle ga tšhakgalo le dikganetsano.
9  Ka tsela e e tshwanang ke eletsa gore basadi ba ikgabise ka diaparo tse di rulagantsweng sentle, ka boingotlo le go itekanela sentle ga mogopolo, e seng ka ditsela tsa go loga moriri loetse le ka gouta kgotsa diperela kgotsa moaparo wa tlhwatlhwa e e kwa godimo thata,
10  fa e se ka tsela e e tshwanelang basadi ba ba ipolelang fa ba tlotla Modimo, e leng, ka ditiro tse di molemo.
11  A mosadi a ithute ka tidimalo ka boikobo jo bo tletseng.
12  Ga ke letle mosadi go ruta, kgotsa go dirisa taolo mo monneng, fa e se go nna ka tidimalo.
13  Gonne Adame o ne a bopiwa pele, go tswa foo Efa.
14  Gape, Adame o ne a sa tsiediwa, mme mosadi o ne a tsiediwa ka botlalo mme a simolola go nna mo tlolong.
15  Le fa go ntse jalo, o tla bolokwa a babalesegile ka go tshola bana, fa fela ba tswelela mo tumelong le mo loratong le mo boitshepisong mmogo le ka mogopolo o o itekanetseng sentle.
3  Polelo eo e a ikanyega. Fa monna ope a kgaratlhela tiro ya bolebedi, o eletsa tiro e e molemo.
2  Jalo, molebedi o tshwanetse go nna yo o se nang se a ka tshwaiwang phoso ka sone, monna wa mosadi a le mongwe, yo o tekatekano mo mekgweng, a itekanetse sentle mo mogopolong, a dira dilo ka thulaganyo, a tshola baeng, a tshwanelega go ruta,
3  a se letagwa le le tsosang modumo, a se moitei, mme a le tekatekano, a sa rate ntwa, a se morati wa madi,
4  e le monna yo o okamelang ba ntlo ya gagwe ka mokgwa o o molemo, a na le bana ba ba mo taolong ka bomasisi jotlhe;
5  (eleruri fa monna mongwe a sa itse go okamela ba e leng ba ntlo ya gagwe, o tla tlhokomela jang phuthego ya Modimo?)
6  e se monna yo o sa tswang go sokologa, e se re kgotsa a gogomosiwa ke boikgogomoso mme a wele mo katlholong e Diabolo a atlhotsweng ka yone.
7  Mo godimo ga moo, gape o tshwanetse go supelwa ka tsela e e molemo ke batho ba ba kwa ntle, gore a se ka a wela mo kgobong le mo serung sa ga Diabolo.
8  Batlhanka ba bodiredi ka tsela e e tshwanang ba tshwanetse go nna ba ba dirang dilo ka masisi, ba se temepedi, ba sa ineele mo beineng e ntsi, ba se bopelotshetlha jwa poelo ya go sa ikanyege,
9  ba tshegeditse sephiri se se boitshepo sa tumelo ka segakolodi se se phepa.
10  Gape, a bano ba lekwe pele gore a ba a tshwanela, go tswa foo a ba dire e le badiredi, e re ka ba se na se ba ka latofadiwang ka sone.
11  Basadi ka tsela e e tshwanang ba tshwanetse go nna ba ba dirang dilo ka masisi, ba sa senye batho maina, ba le tekatekano mo mekgweng, ba ikanyega mo dilong tsotlhe.
12  A batlhanka ba bodiredi ba nne banna ba mosadi a le mongwe, ba okamela bana le ba ntlo ya bone ka mokgwa o o siameng.
13  Gonne banna ba ba direlang ka mokgwa o o molemo ba iponela boemo jo bo molemo le kgololesego e kgolo ya go bua mo tumelong ka ga Keresete Jesu.
14  Ke go kwalela dilo tseno, le fa ke solofela go tla kwa go wena mo bogautshwaneng,
15  mme fa go ka diragala gore ke diege, gore o itse kafa o tshwanetseng wa itshwara ka gone mo go ba ntlo ya Modimo, e e leng phuthego ya Modimo yo o tshelang, pilara le setshegetso sa boammaaruri.
16  Eleruri, go a dumelwa gore sephiri se se boitshepo sa boineelo jono jwa bomodimo se segolo: ‘O ne a bonadiwa mo nameng, a bolelwa a siame mo moyeng, a bonala mo baengeleng, a rerwa mo gare ga ditšhaba, ga dumelwa mo go ene mo lefatsheng, a amogelwa kwa godimo ka kgalalelo.’
