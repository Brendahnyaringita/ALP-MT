10  Mo ngwageng wa boraro wa ga Kurose kgosi ya Peresia go ne go na le kgang e e neng ya senolelwa Daniele, yo leina la gagwe le neng la bidiwa Beleteshasare; mme kgang eo e ne e le boammaaruri, mme go ne go na le tirelo e kgolo ya sesole. O ne a tlhaloganya kgang eo, gape o ne a tlhaloganya selo se se bonweng.
2  Mo metlheng eo, nna Daniele, ke ne ke le mo khutsafalong dibeke tse tharo tse di tletseng.
3  Ga ke a ka ka ja senkgwe se se monate, e bile ga go a tsena nama kgotsa beine epe mo molomong wa me, le gone ga ke a ka ka itlotsa ka gope go fitlha dibeke tse tharo tse di tletseng di wela.
4  Mme mo letsatsing la bomasome a mabedi le bonè la kgwedi ya ntlha, fa ke ne ke le mo lotshitshing lwa noka e kgolo, ke gore, Hidekele,
5  ke ne ka tsholetsa matlho ka leba, mme go ne go na le monna mongwe a apere leloba, dinōka tsa gagwe di gatlhilwe ka gouta ya Ufase.
6  Mme mmele wa gagwe o ne o tshwana le kerusolete, sefatlhego sa gagwe se ntse jaaka ponalo ya logadima, matlho a gagwe a tshwana le dirumola tsa molelo tse di tukang, mabogo a gagwe le fa dinaong tsa gagwe go ne go tshwana le ponalo ya kgotlho e e phatsimisitsweng, mme modumo wa mafoko a gagwe o ne o tshwana le modumo wa boidiidi.
7  Mme nna Daniele ke le nosi, ka bona ponalo; mme fa e le banna ba ba neng ba na le nna bone, ga ba a ka ba bona ponalo eo. Le fa go ntse jalo, ba ne ba welwa ke poifo e kgolo, mo ba neng ba tshaba ba ya go iphitlha.
8  Mme nna—ke ne ka tlogelwa ke setse ke le nosi, mo e leng gore ke ne ka bona ponalo eno e kgolo. E bile go ne go sa sala maatla ape mo go nna, mme seriti sa me se ne sa fetoga mo go nna sa senyega, mme ka se ka ka nna le maatla ape.
9  Mme ke ne ka simolola go utlwa modumo wa mafoko a gagwe; mme fa ke ntse ke utlwa modumo wa mafoko a gagwe, le nna ke ne ke robetse ka sefatlhego ke thulametse, sefatlhego sa me se lebile fa fatshe.
10  Mme bona! go ne go na le seatla se se neng sa nkama, mme ka bonya sa ntsosa sa ntira gore ke khubame ka mangole le magofi a diatla tsa me.
11  Mme a nthaya a re: “Wena Daniele, monna yo o rategang thata, tlhaloganya mafoko a ke a buang le wena, mme o eme fa o neng o eme teng, gonne jaanong ke romilwe kwa go wena.” Mme e rile a bua lefoko leno le nna, ke ne ka ema, ke roroma.
12  Mme a tswelela a nthaya a re: “O se ka wa boifa, tlhe Daniele, gonne mafoko a gago a utlwilwe go simolola ka letsatsi la ntlha fa o ne o dira gore pelo ya gago e tlhaloganye le fa o ne o ikokobetsa fa pele ga Modimo wa gago, mme ke tlile ka ntlha ya mafoko a gago.
13  Mme kgosana ya puso ya segosi ya Peresia e ne e eme kgatlhanong le nna malatsi a le masome a mabedi le bongwe, mme bona! Mikaele, mongwe wa dikgosana tse di kwa pelepele, a tla go nthusa; mme nna, ka sala koo fa thoko ga dikgosi tsa Peresia.
14  Mme ke tlile go dira gore o lemoge se se tla diragalelang batho ba gaeno go ela kwa bokhutlong jwa metlha, ka gonne ke ponatshegelo ya malatsi a a sa ntseng a tla.”
15  Jaanong e rile a bua le nna mafoko a a tshwanang le ano, ke ne ke lebisitse sefatlhego sa me fa fatshe mme ke tlhokile puo.
16  Mme bona! mongwe yo o nang le setshwano sa bomorwa batho o ne a ama dipounama tsa me, mme ka simolola go bula molomo wa me ka bua mme ka raya yo o neng a eme fa pele ga me ka re: “Morena wa me, ka ntlha ya ponalo ke ne ka welwa ke mototwane ka tshoganyetso, mme ka se ka ka nna le maatla ape.
17  Ka jalo motlhanka wa morena yono wa me o ne a kgona go bua jang le morena yono wa me? Mme fa e le nna, go tla go fitlha jaanong go ne go se na maatla ape mo go nna, e bile go ne go se na mohemo ope gotlhelele o o neng o setse mo go nna.”
18  Mme mongwe yo o nang le ponalo e e tshwanang le ya motho wa mo lefatsheng a nkama gape mme a nnonotsha.
19  Foo a re: “O se ka wa boifa, wena motho yo o rategang thata. E kete o ka nna le kagiso. Nonofa, ee, nonofa.” Fela fa a bua le nna ke ne ka dirisa nonofo ya me mme la bofelo ka re: “A morena wa me a bue, ka gonne o nnonotshitse.”
20  Ka jalo a tswelela a re: “A ruri o itse gore ke ka ntlha yang fa ke tlile kwa go wena? Jaanong ke tla boela morago go ya go tlhabana le kgosana ya Peresia. Fa ke tsamaya, bona! le kgosana ya Gerika e a tla.
21  Le fa go ntse jalo, ke tla go bolelela dilo tse di kwadilweng mo mokwalong wa boammaaruri, mme ga go na ope yo o tshwereng le nna ka thata mo dilong tseno fa e se Mikaele, kgosana ya lona.
4  “Kgosi Nebukadenesare, go ditšhaba tsotlhe, ditlhopha tsa ditšhaba le dipuo tse di nnang mo lefatsheng lotlhe: E kete kagiso ya lona e ka gola ya nna kgolo.
2  Ditshupo le dikgakgamatso tse Modimo Mogodimodimo o di ntiretseng, ke bone go le molemo gore ke di bolele.
3  A bo ditshupo tsa one di le dikgolo jang ne, le dikgakgamatso tsa one di le maatla jang ne! Bogosi jwa one ke bogosi jwa bosakhutleng, le bobusi jwa one ke jwa kokomana go ya kokomaneng.
4  “Nna Nebukadenesare, ke ne ke iketlile mo ntlong ya me e bile ke tlhogonolofala mo ntlong ya me ya segosi.
5  Go na le toro e ke neng ka e bona, mme e ne ya simolola go mpoifisa. Mme go ne go na le dipono tsa tlhaloganyo fa ke le mo bolaong jwa me le diponatshegelo tsa tlhogo ya me tse di neng tsa simolola go ntshosa.
6  Ke ne ka ntsha taelo ya gore go tlisiwe fa pele ga me banna botlhe ba ba botlhale ba Babelona, gore ba nkitsise phuthololo ya toro.
7  “Ka nako eo baperesiti ba ba dirang maselamose, badiradikgakgamatso, Bakaladia le balepadinaledi ba ne ba tsena; mme ke ne ka bolela toro fa pele ga bone, mme ba ne ba sa nkitsise phuthololo ya yone.
8  Mme la bofelo go ne ga tla fa pele ga me Daniele, yo leina la gagwe e leng Beleteshasare go ya ka leina la modimo wa me e bile e le yo moya wa medimo e e boitshepo o leng mo go ene; mme ke ne ka bolela toro fa pele ga gagwe:
9  “‘Oo wena Beleteshasare tlhogo ya baperesiti ba ba dirang maselamose, gonne nna ka bonna ke itse sentle gore moya wa medimo e e boitshepo o mo go wena le gore ga go na sephiri sepe gotlhelele se se go tshwenyang, mpolelele diponatshegelo tsa toro ya me e ke e boneng le phuthololo ya yone.
10  “‘Jaanong ke ne ke bona diponatshegelo tsa tlhogo ya me fa ke le mo bolaong jwa me, mme bona! go ne go na le setlhare mo gare ga lefatshe, se bogodimo jwa sone bo neng bo le bogolo thata.
11  Setlhare se ne sa gola mme sa nonofa, mme bogodimo jwa sone jwa feletsa bo fitlhile kwa legodimong, mme se ne se bonala go fitlha kwa bofelelong jwa lefatshe lotlhe.
12  Dikala tsa sone tse di nang le makakaba di ne di le dintle, mme maungo a sone a ne a le mantsi, mme go ne go na le dijo tsa botlhe mo go sone. Phologolo ya naga e ne e senka moriti kafa tlase ga sone, mme dinonyane tsa magodimo di ne di nna mo dikaleng tse dikgolo tsa sone, mme nama yotlhe e ne e iphepa mo go sone.
13  “‘Ke ne ka tswelela go bona mo diponatshegelong tsa tlhogo ya me fa ke le mo bolaong jwa me, mme bona! molebeledi, e bile e le moitshepi, a fologa kwa magodimong ka boone.
14  O ne a tlhaeleletsa kwa godimo, mme o ne a re: “Remang setlhare, mme lo kgaole dikala tse dikgolo tsa sone. Tlhotlhorang dikala tsa sone tse di nang le makakaba, mme lo gasagase maungo a sone. A phologolo e tshabe fa tlase ga sone, le dinonyane mo dikaleng tse dikgolo tsa sone.
15  Le fa go ntse jalo, tlogelang kutu ya sone mo lefatsheng, e na le sebofo sa tshipi le sa kgotlho, mo gare ga bojang jwa naga; mme a e kolobediwe ke monyo wa magodimo, mme a kabelo ya yone e nne mo gare ga dimela tsa lefatshe mmogo le phologolo.
16  A pelo ya one e fetolwe e se ka ya tshwana le ya batho, mme a o newe pelo ya phologolo, mme a o fetwe ke metlha e supa.
17  Selo seno se teng ka molao wa balebeledi, le topo eno e teng ka lefoko la baitshepi, ka boikaelelo jwa gore batho ba ba tshelang ba tle ba itse gore Mogodimodimo ke Mmusi mo bogosing jwa batho, le gore o bo naya yo a batlang go bo mo naya a ba a tlhoma mo go jone le eleng wa maemo a a kwa tlase thata mo bathong.”
18  “‘Eno ke toro e nna, Kgosi Nebukadenesare, ke e boneng; mme wena, Oo Beleteshasare, bolela se phuthololo e leng sone, e re ka banna ba bangwe botlhe ba ba botlhale ba bogosi jwa me ba sa kgone go nkitsise phuthololo. Mme wena o a kgona, ka gonne moya wa medimo e e boitshepo o mo go wena.’
19  “Ka nako eo Daniele ka boene, yo leina la gagwe e leng Beleteshasare, o ne a akabala ka nakonyana, mme dikakanyo tsa gagwe tsa simolola go mo tshosa. “Kgosi ya araba ya re, ‘Ao tlhe Beleteshasare, o se ka wa letla toro le phuthololo ya yone gore di go tshose.’ “Beleteshasare a araba a re, ‘Oo morena wa me, a toro eno e dire mo go ba ba go tlhoileng, le phuthololo ya yone mo babeng ba gago.
20  “‘Setlhare se o se boneng, se se neng sa gola sa nna segolo mme sa nonofa le se bogodimo jwa sone bo neng jwa felela bo fitlhile kwa magodimong le se se neng se bonala mo lefatsheng lotlhe,
21  le se dikala tsa sone tse di nang le makakaba di neng di le dintle, le se maungo a sone a neng a le mantsi, le se mo go sone go neng go na le dijo tsa botlhe; se diphologolo tsa naga di neng di nna kafa tlase ga sone, le se dinonyane tsa magodimo di neng di aga mo dikaleng tsa sone tse dikgolo,
22  ke wena, wena kgosi, ka gonne o ne wa gola wa nna mogolo wa ba wa nonofa, le bogolo jwa gago bo ne jwa gola jwa nna bogolo jwa ba jwa fitllha kwa magodimong, le bobusi jwa gago jwa fitlha kwa bofelelong jwa lefatshe.
23  “‘Mme ka gonne kgosi e ne ya bona molebeledi, e bong moitshepi, a fologa kwa magodimong, yo gape a neng a re: “Remang setlhare, mme lo se senye. Le fa go ntse jalo, tlogelang kutu ya sone mo lefatsheng, mme lo e tlogele e na le sebofo sa tshipi le sa kgotlho, mo gare ga bojang jwa naga, mme a e kolobediwe ke monyo wa magodimo, mme a kabelo ya yone e nne le diphologolo tsa naga go fitlha e fetwa ke metlha e le supa,”
24  eno ke yone phuthololo, wena kgosi, mme molao wa Mogodimodimo o tla diragalela morena wa me kgosi.
25  Mme wena ba tla go leleka mo bathong, mme o tla nna le diphologolo tsa naga, mme ba tla go naya dimela gore o di je fela jaaka dipoo; mme wena ka bowena o tla kolobediwa ke monyo wa magodimo, mme o tla fetwa ke metlha e le supa, go fitlha o itse gore Mogodimodimo ke Mmusi mo bogosing jwa batho, le gore o bo naya yo o batlang go bo mo naya.
26  “‘Mme ka gonne ba ne ba re go tlogelwe kutu ya setlhare, o tla tlhomamisega ka bogosi jwa gago fa o sena go itse gore magodimo a a busa.
27  Ka jalo, wena kgosi, e kete kgakololo ya me e ka bonala e le molemo mo go wena, mme o tlose maleo a gago ka tshiamo, le boikepo jwa gago ka go utlwela ba ba humanegileng botlhoko. Gongwe go tla diragala gore katlego ya gago e lelefale.’”
28  Seno sotlhe se ne sa diragalela kgosi Nebukadenesare.
29  Kwa bokhutlong jwa dikgwedi di le lesome le bobedi tsa modikologo wa ngwedi ga diragala gore a bo a tsamaya mo godimo ga ntlo ya segosi ya Babelona.
30  Kgosi ya re: “A ono ga se Babelona o Mogolo, o nna ka bonna ke o agetseng ntlo ya segosi ka nonofo ya thata ya me le o ke o agetseng seriti sa tlotlomalo ya me?”
31  Fa lefoko le ne le sa ntse le le mo molomong wa kgosi, ga nna le lentswe le le neng le tswa magodimong le re: “Wena kgosi Nebukadenesare, o bolelelwa go twe, ‘Bogosi ka bojone bo tlogile mo go wena,
32  e bile ba go leleka mo bathong, mme o tla nna le diphologolo tsa naga. Ba tla go naya dimela gore o di je fela jaaka dipoo, mme o tla fetwa ke metlha e le supa, go fitlha o itse gore Mogodimodimo ke Mmusi mo bogosing jwa batho, le gore o bo naya yo a batlang go bo mo naya.’”
33  Ka yone nako eo lefoko ka bolone le ne la diragadiwa mo go Nebukadenesare, mme o ne a lelekwa mo bathong, mme a simolola go ja dimela fela jaaka dipoo, le mmele wa gagwe wa kolobediwa ke monyo wa magodimo, go fitlha moriri wa gagwe o gola o nna moleele fela jaaka mafofa a ntsu le dinala tsa gagwe jaaka menoto ya nonyane.
34  “Mme kwa bokhutlong jwa metlha nna, Nebukadenesare, ke ne ka tsholeletsa matlho a me kwa magodimong, mme tlhaloganyo ya me ya simolola go boela mo go nna; mme ke ne ka baka Mogodimodimo ka boene, le Ene yo o tshelang ka bosakhutleng ke ne ka mmaka le go mo galaletsa, ka gonne bobusi jwa gagwe ke bobusi jwa bosakhutleng le bogosi jwa gagwe ke jwa kokomana morago ga kokomana.
35  Mme banni botlhe ba lefatshe ba tsewa e se sepe fela, mme o dira kafa thatong ya gagwe mo gare ga lesomo la magodimo le banni ba lefatshe. Mme ga go na ope yo o ka thibang seatla sa gagwe kgotsa yo o ka mo rayang a re: ‘O ntse o dirang?’
36  “Ka yone nako eo tlhaloganyo ya me ya simolola go boela mo go nna, mme ka ntlha ya seriti sa bogosi jwa me, tlotlomalo ya me le kgalalelo ya me tsa simolola go boela mo go nna; le badiredi ba ba kwa godimo ba me ba segosi le bagolwane ba me ba simolola go mpatla ka tlhagafalo, mme ka tlhomiwa gape mo bogosing jwa me, mme ka okelediwa bogolo jo bo boitshegang.
37  “Jaanong nna, Nebukadenesare, ke a baka e bile ke godisa le go galaletsa Kgosi ya magodimo, gonne ditiro tsa yone tsotlhe di boammaaruri le ditsela tsa yone di tshiamiso, le ka gonne botlhe ba ba tsamayang ka go ikgogomosa o kgona go ba kokobetsa.”
11  “Mme fa e le nna, mo ngwageng wa ntlha wa ga Dario wa Momeda ke ne ka ema jaaka mononotshi le jaaka kago ya gagwe ya phemelo.
2  Mme jaanong ke tla go bolelela se e leng boammaaruri: “Bona! Go sa ntse go tla nna le dikgosi tse tharo tse di emelang Peresia, mme ya bonè e tla kgobokanya dikhumo tse dikgolo go feta tsa tse dingwe tsotlhe. Mme morago fela ga gore e nonofe mo dikhumong tsa yone, e tla kurusa sengwe le sengwe kgatlhanong le bogosi jwa Gerika.
3  “Mme go tla ema kgosi e e thata e bo e busa ka taolo e kgolo thata le go dira kafa thatong ya yone.
4  Mme fa e setse e eme, bogosi jwa yone bo tla robaganngwa bo kgaoganyediwa diphefo tse nnè tsa magodimo, mme e seng setlogolwana sa yone gape e seng go ya ka taolo ya yone e e neng e busa ka yone; le fa e le bangwe ba bano, ka gonne bogosi jwa yone bo tla kumolelwa ba bangwe go na le bano.
5  “Mme kgosi ya borwa e tla nonofa, le eleng mongwe wa dikgosana tsa yone; mme o tla mo fenya a ba a busa ka taolo e kgolo thata e e fetang ya puso e e busang ya yoo.
6  “Kwa bokhutlong jwa dingwaga di le mmalwa ba tla golagana mmogo, mme morwadia kgosi ya borwa o tla tla kwa kgosing ya bokone gore a dire thulaganyo e e siameng. Mme morwadi ga a kitla a tshegetsa maatla a lebogo la gagwe; mme kgosi ga e kitla e ema, le fa e le lebogo la yone; mme morwadi o tla neelwa, ene ka boene, le ba ba mo tlisang, le monna yo o dirileng gore a tsholwe, le yo o dirang gore a nonofe mo metlheng eo.
7  Mme mongwe go tswa mo letlhogeleng la medi ya morwadi o tla ema mo maemong a gagwe, o tla tla mo mophatong wa sesole a ba a tlhasela kago ya phemelo ya kgosi ya bokone mme o tla ba tlhasela a bo a fenya.
8  Mme gape o tla tla Egepeto le medimo ya bone, le ditshwantsho tsa bone tse di thetsweng, le dilwana tsa bone tse di eletsegang tsa selefera le tsa gouta, le batshwarwa mo Egepeto. Mme o tla tlogela kgosi ya bokone dingwaga di le mmalwa.
9  “Mme tota o tla tla mo bogosing jwa kgosi ya borwa a ba a boela kwa lefatsheng la gagabo.
10  “Jaanong fa e le bomorwawe bone, ba tla galefa ba bo ba phutha mmogo boidiidi jo bogolo jwa mephato e megolo ya sesole. Mme fa a tla, ruri o tla tla a gogola jaaka morwalela a bo a ralala. Mme o tla boela morago, o tla galefa go ya go fitlha fela kwa kagong ya gagwe ya phemelo.
11  “Kgosi ya borwa e tla ikgalefisa mme e tla tswa e ya go tlhabana le yone, ke gore, le kgosi ya bokone; mme yone e tla emisa boidiidi jo bogolo, mme boidiidi bo tla tsenngwa mo seatleng sa kgosi eo.
12  Mme boidiidi bo tla gapiwa. Pelo ya yone e tla godisiwa, mme e tla dira gore dikete di le masome di we; mme ga e kitla e dirisa maemo a yone a a nonofileng.
13  “Mme kgosi ya bokone e tla boa e bo e tlhoma boidiidi jo bogolo go feta jwa ntlha; mme kwa bokhutlong jwa metlha, dingwaga di le mmalwa, o tla tla, a tla jalo ka mophato o mogolo wa sesole le ka dithoto tse dintsi thata.
14  Mme mo metlheng eo go tla nna le ba le bantsi ba ba tla tsogologela kgosi ya borwa. “Mme fa e le bomorwa dinokwane ba e leng ba batho ba gaeno, go tla tsamaiwa le bone e le go leka go dira gore ponatshegelo e diragale; mme ba tla kgotšwa.
15  “Mme kgosi ya bokone e tla tla go emisa lorako lwa phemelo e bo e thopa motse o o nang le dithako tsa tshireletso. Mme fa e le mabogo a borwa, ga a kitla a ema, le fa e le batho ba yone ba ba tlhophilweng; mme go tla bo go se na maatla a gore go nne go engwe.
16  Mme yo o mo tsogologelang o tla dira kafa thatong ya gagwe, mme go tla bo go se na ope yo o emang fa pele ga gagwe. Mme o tla ema mo lefatsheng la Mokgabiso, mme go tla bo go na le phediso mo seatleng sa gagwe.
17  Mme o tla ikemisetsa go tla ka maatla a bogosi jotlhe jwa gagwe, go tla nna le tumalano e e siameng le ene; mme o tla dira ka tsela e e nang le matswela. Fa e le morwadia basadi, o tla neelwa ene gore a mo senye. Mme morwadi ga a kitla a ema, mme ga a kitla a tswelela go nna wa gagwe.
18  Mme o tla lebisa sefatlhego sa gagwe kwa morago kwa mafatsheng a a fa dintshing tsa mawatle mme o tla thopa a le mantsi. Mme molaodi o tla fedisa kgobo e e mo go ene, gore kgobo ya gagwe e se ka ya tlhola e nna teng. O tla dira gore e boele kwa go ene yoo.
19  Mme o tla lebisa sefatlhego sa gagwe kwa morago kwa kagong ya phemelo ya lefatshe la gagabo, o tla kgotšwa a ba a wa, mme ga a kitla a bonwa.
20  “Mme mo maemong a gagwe go tla ema mongwe yo o dirang gore mmatlakakgang a ralale bogosi jo bo ntlentle, mme mo malatsing a le mmalwa o tla robaganngwa, e seng ka bogale le fa e le ka ntwa.
21  “Mme mo maemong a gagwe go tla ema yo o tla nyadiwang, mme ruri ga ba kitla ba mmaya seriti sa bogosi; mme tota o tla tsena ka nako ya fa go se na matshwenyego, a ba a tseye bogosi ka mafoko a a borethe.
22  Fa e le mabogo a morwalela one, a tla gogolwa jaaka ka morwalela ka ntlha ya gagwe, mme a tla robaganngwa; fela jaaka go tla diragalela Moeteledipele wa kgolagano.
23  Mme ka ntlha ya go ikgolaganya ga bone le ene, o tla tswelela a tsietsa mme o tla tlhatloga a bo a nna thata ka setšhaba se se nnye.
24  Ka nako ya fa go tla bo go se na matshwenyego, o tla tsena le mo teng ga karolo e e nonneng ya kgaolo e e laolang a ba a dira se borre ba borraagwe ba sa se dirang. O tla gasagasa kgapo le thopo le dithoto mo gare ga bone; mme o tla logela mafelo a a sireletsegileng maano, go fitlha motlha o wela.
25  “Mme o tla kurusa maatla a gagwe le pelo ya gagwe kgatlhanong le kgosi ya borwa ka mophato o mogolo wa sesole; mme fa e le kaga kgosi ya borwa yone, e tla ikgalefisetsa ntwa ka mophato wa sesole o mogolo le o o thata go feta. Mme ga e na go ema, gonne ba tla e logela maano.
26  Mme bone ba ba jang dijo tsa yone tsa maemo ba tla e senya. “Mme fa e le mophato wa yone wa sesole, o tla gogolwa jaaka ka morwalela, mme bontsi bo tla wa bo bolailwe setlhogo.
27  “Fa e le dikgosi tseno tse pedi, dipelo tsa tsone di tla sekamela mo go direng se se bosula, mme di tla nna di bua maaka mo tafoleng e le nngwe. Mme ga go na sepe se se tla atlegang, gonne bokhutlo bo tla tla ka nako e e tlhomilweng.
28  “Mme o tla boela morago kwa lefatsheng la gagabo ka selekanyo se segolo sa dithoto, mme pelo ya gagwe e tla nna kgatlhanong le kgolagano e e boitshepo. Mme o tla dira ka tsela e e nang le matswela a ba a boela kwa lefatsheng la gagabo.
29  “O tla boela morago ka nako e e tlhomilweng, mme o tla tsogologela borwa; mme kwa bofelong ga go kitla go tshwana le kwa tshimologong.
30  Mme dikepe tsa Kitime di tla mo tsogologela, mme o tla kotlomana pelo. “Mme o tla boela morago a tlise katlholo kgatlhanong le kgolagano e e boitshepo le go dira ka tsela e e nang le matswela; o tla tshwanelwa ke go boela morago mme o tla akanyetsa ba ba tlogelang kgolagano e e boitshepo.
31  Mme go tla nna le mabogo a a tla emang a tswa mo go ene; mme a tla itshepolola lefelo le le boitshepo, kago ya phemelo, a ba a tlosa setlhabelo sa ka metlha. “Mme ruri ba tla baya selo se se ferosang sebete se se bakang kgakgabalo.
32  “Mme ba ba direlang kgolagano ka boikepo, o tla ba gogela kwa botlhanoging ka mafoko a a borethe. Mme fa e le batho ba ba itseng Modimo wa bone, ba tla fenya ba bo ba dira ka tsela e e nang le matswela.
33  Fa e le ba ba nang le temogo ba ba mo bathong, ba tla naya ba le bantsi tlhaloganyo. Mme ba tla dirwa gore ba kgotšwe ka tšhaka le ka kgabo ya molelo, ka go tshwarwa le ka go gapiwa, malatsi a le mmalwa.
34  Mme fa ba dirwa gore ba kgotšwe, ba tla thusiwa ka thuso e nnye; mme ba le bantsi ba tla ikgolaganya le bone ka mafoko a a borethe.
35  Mme bangwe ba bao ba nang le temogo ba tla dirwa gore ba kgotšwe, gore ka ntlha ya bone go tle go dirwe tiro ya go itshekisa le go ntlafatsa le go sweufatsa, go fitlha ka motlha wa bokhutlo; gonne e sa ntse e beetswe motlha o o tlhomilweng.
36  “Mme kgosi e tla dira kafa thatong ya yone, e tla itlotlomatsa le go ikgodisetsa modimo mongwe le mongwe; mme e tla bua dilo tse di gakgamatsang kgatlhanong le Modimo wa medimo. Mme e tla atlega go fitlha fa katlholo e tla bo e fedile; gonne selo se go dirilweng tshwetso ka sone se tshwanetse go dirwa.
37  Mme ga a kitla a akanya ka Modimo wa borraagwe; e bile ga a kitla a akanya ka keletso ya basadi le fa e le modimo ope fela o mongwe, mme o tla ikgodisetsa mongwe le mongwe.
38  Mme a le mo maemong a gagwe, o tla galaletsa modimo wa dikago tsa phemelo; mme o tla galaletsa modimo o borraagwe ba neng ba sa o itse ka gouta le ka selefera le ka leje le le tlhokegang le ka dilo tse di eletsegang.
39  Mme o tla dira ka tsela e e nang le matswela kgatlhanong le dikago tse di thata tse di sireletsegileng thata, mmogo le modimo o sele. Ope fela yo a mo tsereng tsia o tla mo totisa ka kgalalelo, mme tota o tla ba dira gore ba buse gareng ga ba le bantsi; mme o tla kgaoganya lefatshe ka tlhwatlhwa.
40  “Mme mo motlheng wa bokhutlo kgosi ya borwa e tla kgorometsana le ene, mme kgosi ya bokone e tla mo tsogologela ka dikara le ka bapalami ba dipitse le ka dikepe di le dintsi; mme e tla tsena mo mafatsheng e a gogola jaaka ka morwalela le go a ralala.
41  Gape e tla tsena mo lefatsheng la Mokgabiso, mme go tla bo go na le mafatshe a le mantsi a go tla dirwang gore a kgotšwe. Mme bano ke ba ba tla falolang mo seatleng sa gagwe, e bong Edoma le Moabe le karolo ya konokono ya bomorwa Amona.
42  Mme e tla nna e ntse e ntsha seatla sa yone kgatlhanong le mafatshe; mme fa e le lefatshe la Egepeto lone, ga le kitla le falola.
43  Mme e tla nna mmusi wa matlotlo a a fitlhilweng a gouta le selefera le dilo tsotlhe tse di eletsegang tsa Egepeto. Mme Balibia le Baethiopia ba tla bo ba le mo dikgatong tsa gagwe.
44  go tla nna le dipego tse di tla e fuduang, go tswa kwa botlhabatsatsi le go tswa kwa bokone, mme e tla tswa ka tšararego e kgolo gore e tle e nyeletse le go neelela ba le bantsi tshenyego.
45  Mme e tla tlhoma megope ya yone ya segosi fa gare ga lewatle le legolo le thaba e e boitshepo ya Mokgabiso; mme e tla tla go ya go fitlha fela kwa bokhutlong jwa yone, mme e tla bo e se na mothusi.
8  Mo ngwageng wa boraro wa bogosi jwa ga kgosi Beleshasare, go ne ga nna le ponatshegelo e e neng ya bonala mo go nna, ee nna Daniele, morago ga e e neng ya bonala mo go nna kwa tshimologong.
2  Mme ka simolola go bona mo ponatshegelong; mme ga diragala gore fa ke ne ke bona, ka bo ke le mo Sushane kago ya phemelo, e e kwa Elama kgaolo e e laolang; mme ka bona mo ponatshegelong, mme ka bo ke le fa moseleng wa metsi wa Ulai.
3  E rile ke tsholetsa matlho, foo ka leba, mme bona! phelefu e eme fa pele ga mosele wa metsi, mme e ne e na le dinaka tse pedi. Dinaka tse pedi tseo di ne di le ditelele, mme lo longwe lo le lotelele go feta lo longwe, mme lo lotelele go feta lo longwe ke lone lo lo neng lwa tlhoga morago.
4  Mme ka bona phelefu e kgomogela kafa bophirima le kafa bokone le kafa borwa, mme go ne go se na dibatana dipe tsa naga tse di neng di ema fa pele ga yone, mme go ne go se na ope yo o neng a golola mo seatleng sa yone. Mme e ne ya dira go ya ka thato ya yone, mme ya ikgodisa thata.
5  Mme nna, ka nna ka akanya, mme bona! go ne go na le phoko e e neng e tla e tswa kwa bophirimatsatsi mo godimo ga lefatshe lotlhe, mme e ne e sa ame lefatshe. Fa e le phoko yone, e ne e na le lonaka lo lo tlhomologileng fa gare ga matlho a yone.
6  Mme ya nna ya tla fela kwa phelefung e e nang le dinaka tse pedi, e ke neng ke e bone e eme fa pele ga mosele wa metsi; mme ya tla e tabogetse kwa go yone ka tšararego ya yone e e maatla.
7  Mme ke ne ka e bona e kgomana thata le phelefu, mme ya simolola go bontsha bobaba mo go yone, mme ya tlhaba phelefu ya roba dinaka tsa yone tse pedi, mme ga bo go se na maatla ape mo phelefung gore e ka ema fa pele ga yone. Ka jalo ya e latlhela fa fatshe mme ya e gataka, mme go ne go se na yo o ka gololang phelefu mo seatleng sa yone.
8  Mme fa e le phoko yone, ya ikgodisa thata go feta selekanyo; mme fela fa e sena go nna thata, lonaka lo logolo lwa robega, mme ga tlhoga a le manè ka tsela e e tlhomologileng mo boemong jwa lone, go ela kwa diphefong tse nnè tsa magodimo.
9  Mme mo go longwe lwa one ga tlhoga lonaka lo longwe, lo lonnye, mme lwa tswelela lo nna logolo thata go ela kwa borwa le go ela kwa botlhabatsatsi le go ela kwa Mokgabisong.
10  Mme lwa tswelela lo nna logolo go fitlha kwa lesomong la magodimo, mo e leng gore lo ne lwa dira gore lengwe la lesomo le dingwe tsa dinaledi di wele fa fatshe, mme lwa di gataka.
11  Mme lwa nna lwa ikgodisa thata go fitlha kwa go Kgosana ya lesomo, mme ga tlosiwa setlhabelo sa ka metlha mo go yone, le lefelo le le tlhomameng la lefelo la yone le le boitshepo le ne la latlhelwa fa fatshe.
12  Mme lesomo le ne la neelwa ka bonya ka bonya, mmogo le setlhabelo sa ka metlha, ka ntlha ya tlolo; mme lwa nna lwa latlhela boammaaruri fa fatshe, mme lwa tsaya kgato lwa bo lwa atlega.
13  Mme ka utlwa mongwe yo o boitshepo a bua, mme moitshepi yo mongwe a raya yo o neng a bua a re: “Ponatshegelo ya setlhabelo sa ka metlha le ya tlolo e e bakang kgakgabalo e tla nna lobaka lo lo kae, go dira lefelo le le boitshepo le lesomo dilo tsa go gatakwa?”
14  Ka jalo a nthaya a re: “Go fitlha maitseboa le meso e le dikete di le pedi le makgolo a mararo; mme lefelo le le boitshepo ruri le tla tlisiwa mo boemong jwa lone jo bo tshwanetseng.”
15  Mme ga diragala gore e rile nna Daniele ke bona ponatshegelo e bile ke batla go tlhaloganya, bona! ga bo go eme fa pele ga me mongwe yo o nang le ponalo ya monna yo o nonofileng.
16  Mme ka simolola go utlwa lentswe la motho wa mo lefatsheng mo gare ga Ulai, mme a tlhaeletsa a re: “Gabariele, dira gore yo o kwa yole a tlhaloganye selo se a se bonang.”
17  Ka jalo a tla fa thoko ga fa ke neng ke eme teng, mme fa a tla ke ne ka tshoga mo e leng gore ke ne ka wa ka sefatlhego. Mme a nthaya a re: “Tlhaloganya, wena morwa motho, gore ponatshegelo eno ke ya motlha wa bofelo.”
18  Mme fa a ntse a bua le nna, ke ne ke thulametse sefatlhego sa me se le fa fatshe. Ka jalo a nkama mme a dira gore ke eme fa ke neng ke eme teng.
19  Mme a tswelela a re: “Bona, ke dira gore o itse se se tla diragalang go ela kwa bokhutlong jwa katlholo, ka gonne ke ya motlha o o tlhomilweng wa bofelo.
20  “Phelefu e o e boneng e na le dinaka tse pedi e emela dikgosi tsa Media le Peresia.
21  Mme phoko e e maudi e emela kgosi ya Gerika; mme fa e le lonaka lo logolo lo lo neng lo le fa gare ga matlho a yone, lo emela kgosi ya ntlha.
22  E re ka loo lo robegile, mme la bofelo ga tlhoga a le manè mo boemong jwa lone, go na le magosi a le manè mo setšhabeng sa gagwe a a tla emang, mme e seng ka maatla a gagwe.
23  “Mme go ela kwa bokhutlong jwa bogosi jwa bone, fa batlodi ba tsaya kgato go ya bowelong, go tla ema kgosi e e bogale jo bo tshabegang mo sefatlhegong le e e tlhaloganyang mafoko a a raraaneng.
24  Mme maatla a yone a tla nna thata, mme e seng ka maatla a yone. Mme e tla senya ka tsela e e gakgamatsang, mme ruri e tla itshupa e atlega e bile e dira ka tsela e e nang le matswela. Ruri e tla senya ba ba thata, le batho ba ba dirilweng ka baitshepi.
25  Mme go ya ka temogo ya yone ruri e tla dira gore tsietso e atlege mo seatleng sa yone. Mme e tla ikgodisa thata mo pelong, mme fa go se na matshwenyego e tla senya ba le bantsi. E tla ema kgatlhanong le Kgosana ya dikgosana, mme e tla robaganngwa e seng ka seatla.
26  “Mme selo se se bonweng mabapi le maitseboa le moso, se se builweng, se boammaaruri. Mme fa e le wena, boloka ponatshegelo eo e le sephiri, ka gonne e sa ntse e na le malatsi a le mantsi.”
27  Mme fa e le nna, Daniele, ke ne ka ikutlwa ke feletswe ke maatla mme ka bobola malatsi a le mmalwa. Go tswa foo ke ne ka tsoga ka dira tiro ya kgosi; mme ke ne ka itshupa ke kgwaraletse ka ntlha ya selo se ke se boneng, mme go ne go se na ope yo o se tlhaloganyang.
9  Mo ngwageng wa ntlha wa ga Dario morwa Ahasueruse wa losika lwa Bameda, yo o neng a dirilwe kgosi mo bogosing jwa Bakaladia;
2  mo ngwageng wa ntlha wa go busa ga gagwe nna, Daniele, ke ne ka lemoga ka dibuka, palo ya dingwaga tse lefoko la ga Jehofa le neng la tla kwa go moporofeti Jeremia mabapi le tsone tse Jerusalema e neng e tla swafadiwa ka tsone, e leng, dingwaga di le masome a supa.
3  Mme ke ne ka lebisa sefatlhego sa me kwa go Jehofa Modimo wa boammaaruri, gore ke tle ke mmatle ka thapelo le ka dikopo tse di tlhoafetseng, ka go itima dijo le ka letsela la kgetsi le ka melora.
4  Mme ke ne ka simolola go rapela Jehofa Modimo wa me ka bo ka ipolela ke re: “Ao Jehofa Modimo wa boammaaruri, Yo mogolo le Yo o boitshegang, yo o bolokang kgolagano le bopelonomi jwa lorato mo go ba ba mo ratang le ba ba bolokang ditaolo tsa gagwe,
5  re leofile e bile re dirile phoso mme re dirile ka boikepo ra bo ra tsuologa; mme ditshwetso tsa gago tsa boatlhodi le melao ya gago di fapogilwe.
6  Mme ga re a reetsa batlhanka ba gago baporofeti, ba ba buileng le dikgosi tsa rona mo leineng la gago, le dikgosana tsa rona le borraaronamogologolwane le batho botlhe ba lefatshe.
7  Tshiamo ke ya gago, wena Jehofa, mme rona sefatlhego sa rona se tlhabilwe ke ditlhong jaaka mo letsatsing leno, le batho ba Juda le banni ba Jerusalema le botlhe ba Iseraele, ba ba gaufi le ba ba kgakala mo mafatsheng a o ba phatlalaleditseng kwa go one ka ntlha ya go sa ikanyege ga bone mo ba go go diretseng.
8  “Oo Jehofa, sefatlhego sa rona se tlhabilwe ke ditlhong, rona le dikgosi tsa rona, le dikgosana tsa rona le borraaronamogologolwane, ka gonne re go leofetse.
9  Jehofa Modimo wa rona o na le mautlwelobotlhoko le ditiro tsa boitshwarelo, gonne re mo tsuologetse.
10  Mme ga re a utlwa lentswe la ga Jehofa Modimo wa rona ka go tsamaya mo melaong ya gagwe e a e beileng fa pele ga rona ka seatla sa batlhanka ba gagwe baporofeti.
11  Mme botlhe ba Iseraele ba tlodile molao wa gago, mme ba fapogile ka go sa utlwe lentswe la gago, mo e leng gore o ne wa re tshololela phutso le ikano e e ikanetsweng e e kwadilweng mo molaong wa ga Moshe motlhanka wa Modimo wa boammaaruri, gonne re Mo leofetse.
12  Mme o ne a diragatsa mafoko a gagwe a a neng a a buile kgatlhanong le rona le kgatlhanong le baatlhodi ba rona ba ba neng ba re atlhola, ka go re tlisetsa masetlapelo a magolo, a a tshwanang le a a iseng a ko a dirwe kafa tlase ga magodimo otlhe jaaka a a dirilweng kwa Jerusalema.
13  Fela jaaka go kwadilwe mo molaong wa ga Moshe, masetlapelo ano otlhe—a re wetse, mme ga re a nolofatsa sefatlhego sa ga Jehofa Modimo wa rona ka go boa mo tlolong ya rona le ka go bontsha temogo mo go nneng boammaaruri ga gago.
14  “Mme Jehofa o ne a nna a thantse mabapi le masetlapelo mme la bofelo a a tlisa mo go rona, gonne Jehofa Modimo wa rona o tshiamo mo ditirong tsotlhe tsa gagwe tse a di dirileng; mme ga re a utlwa lentswe la gagwe.
15  “Mme jaanong, wena Jehofa Modimo wa rona, wena yo o ntshitseng batho ba gago kwa lefatsheng la Egepeto ka seatla se se nonofileng wa bo wa itirela leina jaaka mo letsatsing leno, re leofile, re dirile ka boikepo.
16  Ao tlhe Jehofa, go ya ka ditiro tsotlhe tsa gago tsa tshiamo, tsweetswee, a bogale jwa gago le tšararego ya gago di boe ka morago mo motseng wa gago Jerusalema, thaba ya gago e e boitshepo; gonne ka ntlha ya maleo a rona le ka ntlha ya ditlolo tsa borraaronamogologolwane, Jerusalema le batho ba gago ke kgobo mo go botlhe ba ba re dikologileng.
17  Jaanong reetsa, wena Modimo wa rona, thapelo ya motlhanka wa gago le dikopo tsa gagwe tse di tlhoafetseng, mme o dire gore sefatlhego sa gago se phatsimele lefelo le le boitshepo le le kgakgabetseng, ka ntlha ya ga Jehofa.
18  Sekega tsebe ya gago, wena Modimo wa me, mme o utlwe. A ko o bule matlho a gago mme o bone maemo a rona a a kgakgabaditsweng le motse o o biditsweng ka leina la gago; gonne ga re letle dikopo tsa rona tse di dirwang ka tlhaofalo gore di wele fa pele ga gago go ya ka ditiro tsa rona tse di siameng, mme ke go ya ka mautlwelobotlhoko a gago a mantsi.
19  Oo Jehofa, a ko o utlwe. Jehofa, a ko o itshwarele. Jehofa, a ko o tlhwaye tsebe mme o tseye kgato. O se ka wa diega, ka ntlha ya gago, Modimo wa me, gonne leina la gago le biditswe mo motseng wa gago le mo bathong ba gago.”
20  Fa ke ne ke sa ntse ke bua ke rapela e bile ke ipolela boleo jwa me le boleo jwa batho ba me Iseraele mme ke letla kopo ya me ya kamogelo gore e wele fa pele ga ga Jehofa Modimo wa me mabapi le thaba e e boitshepo ya Modimo wa me,
21  le fa ke ne ke sa ntse ke bua mo thapelong, bona, monna Gabariele, yo ke neng ke mmone mo ponatshegelong kwa tshimologong, a lapisitswe ke letsapa, o ne a goroga fa go nna mo nakong ya tshupelo ya mpho ya maitseboa.
22  Mme a nnaya go tlhaloganya a bo a bua le nna a re: “Wena Daniele, jaanong ke tlile go go dira gore o nne le temogo le go tlhaloganya.
23  Kwa tshimologong ya dikopo tsa gago tse di tlhoafetseng lefoko le ne la tswa, mme nna ka bonna ke tlile go bega, ka gonne o mongwe yo o rategang. Ka jalo akanyetsa kgang eno, mme o tlhaloganye selo se se bonweng.
24  “Go na le dibeke di le masome a supa tse di laoletsweng batho ba gago le motse wa gago o o boitshepo, gore go khutlisiwe tlolo, le go fedisa boleo, le go direla tlolo tetlanyo, le go tlisa tshiamo ka bosakhutleng, le go baya ponatshegelo le moporofeti letshwao, le go tlotsa Boitshepo jwa Maitshepo.
25  Mme o itse o bo o nne le temogo gore go simolola ka nako e lefoko le tswang ka yone la go tsosolosa le go aga Jerusalema sesha go fitlha Mesia, Moeteledipele a goroga, e tla nna dibeke di supa, le dibeke di le masome a marataro le bobedi. O tla boa mme a agiwe sesha, a na le patlelo le mosele, mme e le mo metlheng e e thata.
26  “Mme morago ga dibeke di le masome a marataro le bobedi Mesia o tla kgaolwa, a se na sepe sa gagwe. “Mme batho ba moeteledipele yo o tlang ba tla senya motse le lefelo le le boitshepo. Mme bokhutlo jwa teng bo tla nna ka morwalela. Mme go fitlha kwa bokhutlong go tla nna le ntwa; go sweditswe ka gore go nne le kgakgabalo.
27  “Mme a boloke kgolagano e le maatla mo go ba le bantsi beke e le nngwe; mme mo sephatlong sa beke o tla dira gore setlhabelo le tshupelo ya mpho di khutle. “Mme mo lefukeng la dilo tse di ferosang sebete go tla bo go na le yo o bakang kgakgabalo; mme go fitlha phediso e tla, selo se go dirilweng tshwetso ka sone se tla tshologela le mo go o o kgakgabetseng.”
7  Mo ngwageng wa ntlha wa ga Beleshasare kgosi ya Babelona, Daniele a bona toro le diponatshegelo tsa tlhogo ya gagwe a le mo bolaong jwa gagwe. Ka nako eo a kwala toro ka boyone. A bolela pego e e feletseng ya dikgang tseno.
2  Daniele a bua a re: “Mme ka bona mo diponatshegelong tsa me bosigo, mme bona! diphefo tse nnè tsa magodimo di ne di fudua lewatle le legolo.
3  Mme dibatana tse nnè tse dikgolo di ne tsa tswa mo lewatleng, sengwe le sengwe se farologane le se sengwe.
4  “Sa ntlha se ne se tshwana le tau, mme se ne se na le diphuka tsa ntsu. Ke ne ka nna ka leba go fitlha diphuka tsa sone di khumolwa, mme sa tsholediwa mo lefatsheng sa dirwa gore se eme ka dinao tse pedi fela jaaka motho, mme sa newa pelo ya motho.
5  “Mme bona! sebatana se sengwe, sa bobedi, sone se tshwana le bera. Mme se ne se tsholeditswe mo letlhakoreng le le lengwe, mme go ne go na le dikgopo di le tharo mo molomong wa sone fa gare ga meno a sone; mme ba se raya ba re: ‘Nanoga, ja nama e ntsi.’
6  “Morago ga moo ka nna ka leba, mme bona! sebatana se sengwe, se se tshwanang le lengau, mme se ne se na le diphuka di le nnè tsa sebopiwa se se fofang mo mokwatleng. Mme sebatana seo se ne se na le ditlhogo di le nnè, mme ruri sa newa bobusi.
7  “Morago ga moo ka nna ka leba mo diponatshegelong tsa bosigo, mme bona! sebatana sa bonè, se boifisa e bile se boitshega mme se nonofile ka tsela e e sa tlwaelegang. Mme se ne se na le meno a tshipi, a magolo. Se ne se kometsa e bile se thubaganya, mme mo go setseng se ne se go gataka ka dinao. Mme e ne e le selo se se farologaneng le dibatana tse dingwe tsotlhe tse di neng di nnile teng pele ga sone, mme se ne se na le dinaka di le lesome.
8  Ke ne ka nna ka leba dinaka, mme bona! lonaka lo longwe, lo lonnye, lwa tlhoga mo gare ga tsone, mme go ne go na le dinaka tse tharo mo go tsa ntlha tse di neng tsa khumolwa fa pele ga lone. Mme bona! go ne go na le matlho a tshwana le matlho a motho mo lonakeng lo, mme go ne go na le molomo o o buang dilo tse dikgolo.
9  “Ke ne ka nna ka leba go fitlha go bewa ditulo tsa bogosi mme Mogologolo wa Malatsi a nna. Diaparo tsa gagwe di ne di le ditshweu fela jaaka kapoko, mme moriri wa tlhogo ya gagwe o ne o tshwana le boboa jo bo phepa. Setulo sa gagwe sa bogosi e ne e le dikgabo tsa molelo; mme maotwana a sone e le molelo o o tukang.
10  Go ne go na le molatswana wa molelo o elela o tswa fa pele ga gagwe. Go ne go na le dikete di le sekete tse di neng di mo direla, le dikete di le lesome di menagane ga dikete di le lesome tse di neng di eme fa pele ga gagwe. Tsheko ya tsena, mme go ne go na le dibuka tse di neng tsa bulwa.
11  “Ka nna ka leba ka nako eo ka ntlha ya modumo wa mafoko a magolo a lonaka lo neng lo a bua; ka nna ka leba go fitlha sebatana se bolawa le setoto sa sone se senngwa e bile se tsenngwa mo molelong o o tukang.
12  Mme fa e le dibatana tse dingwe tsotlhe tsone, bobusi jwa tsone bo ne jwa tsewa, mme di ne tsa lelefalediwa botshelo ka nako le paka.
13  “Ke ne ka nna ka leba mo diponatshegelong tsa bosigo, mme bona! go ne go tla mongwe yo o tshwanang le morwa motho mo marung a magodimo; mme a kgona go tsena kwa go Mogologolo wa Malatsi, mme ba mo atametsa fa pele ga Ene yoo.
14  Mme o ne a newa bobusi le seriti le bogosi, gore ditšhaba, ditlhopha tsa ditšhaba le dipuo tsotlhe di mo direle. Bobusi jwa gagwe ke bobusi jo bo nnang ka bosakhutleng jo bo se kitlang bo feta, mme bogosi jwa gagwe ke jo bo se kitlang bo senngwa.
15  “Fa e le nna Daniele, moya wa me o ne o tshwenyegile thata mo teng ka ntlha ya gone, mme diponatshegelo tsa tlhogo ya me tsa simolola go ntshosa.
16  Ke ne ka atamela mongwe wa ba ba neng ba eme, gore ke tle ke lope mo go ene tshedimosetso e e ka ikanngwang ka seno sotlhe. Mme fa a ne a nkitsise phuthololo ya dikgang tseno, o ne a nthaya a re,
17  “‘Fa e le dibatana tse dikgolo tseno, ka ntlha ya gore di nnè, go na le dikgosi tse nnè tse di tla tsogang mo lefatsheng.
18  Mme baitshepi ba Mogodimodimo ba tla amogela bogosi, mme ba tla rua bogosi ka bosakhutleng, le eleng ka bosakhutleng mo godimo ga metlha ya bosakhutleng.’
19  “Foo ke ne ka eletsa go tlhomamisa malebana le sebatana sa bonè, se se neng se farologane le tse dingwe tsotlhe, se boifisa ka tsela e e sa tlwaelegang, se meno a sone e neng e le a tshipi mme maroo a sone e le a kgotlho, se se neng se kometsa e bile se thubaganya, le se se neng se gataka le eleng se se neng se setse ka dinao tsa sone;
20  le kaga dinaka tse di lesome tse di neng di le mo tlhogong ya sone, le lonaka lo longwe lo lo neng lwa tlhoga le tse tharo di neng tsa wela fa pele ga lone, le lonaka lo lo neng lo na le matlho le molomo o o buang dilo tse dikgolo lo ponalo ya lone e neng e le kgolo go feta tse dingwe.
21  “Ke ne ka nna ka leba fa lonaka loo lo ne lo lwa le baitshepi, mme lo ne lo ba fenya,
22  go fitlha Mogologolo wa Malatsi a tla mme baitshepi ba Mogodimodimo ba atlholelwa sentle, le nako e e leng yone e goroga e baitshepi ba neng ba rua bogosi ka yone.
23  “O ne a bua jaana, ‘Fa e le sebatana sa bonè sone, go na le bogosi jwa bonè jo bo tla nnang teng mo lefatsheng, jo bo tla bong bo farologane le magosi a mangwe otlhe; mme bo tla kometsa lefatshe lotlhe bo le gataka bo le thubaganya.
24  Mme fa e le dinaka tse di lesome tsone, mo bogosing joo go tla tsoga dikgosi di le lesome; mme go tla tsoga e nngwe gape morago ga tsone, mme yone e tla bo e farologane le tsa ntlha, mme e tla kokobetsa dikgosi tse tharo.
25  Mme e tla bua mafoko kgatlhanong le Mogodimodimo, mme e tla tshwenya baitshepi ba Mogodimodimo ka metlha. Mme e tla ikaelela go fetola metlha le molao, mme ba tla tsenngwa mo seatleng sa yone ka motlha, le metlha le sephatlo sa motlha.
26  Mme Tsheko ya tsena, mme la bofelo ba tsaya bobusi jwa yone, gore ba e nyeletse le go e senya gotlhelele.
27  “‘Mme bogosi le bobusi le bogolo jwa magosi kafa tlase ga magodimo otlhe a newa baitshepi ba Mogodimodimo. Bogosi jwa bone ke bogosi jo bo nnang ka bosakhutleng, mme mebuso yotlhe e tla ba direla le go ba utlwa.’
28  “Go tla go fitlha fano ke bokhutlo jwa kgang. Fa e le nna Daniele, dikakanyo tsa me di ne tsa nna tsa ntshosa fela thata, mo e leng gore mmala wa letlalo la me la sefatlhego o ne wa fetoga; mme ka boloka kgang eno mo pelong ya me.”
6  Go ne go bonala go le molemo mo go Dario, mme a tlhoma dikgosana tsa kgaolo ya naga di le lekgolo le masome a mabedi mo bogosing, tse di neng di tlile go okamela bogosi jotlhe;
2  mme a tlhoma badiredibagolo ba le bararo gore ba ba okamele, ba Daniele e neng e le mongwe wa bone, gore dikgosana tseno tsa kgaolo ya naga di tswelele di ba naya pego mme kgosi e se ka ya latlhegelwa.
3  Foo ga diragala gore Daniele yono a bo a itlhomolola ka bonya ka bonya mo badireding ba bagolo le mo dikgosaneng tsa kgaolo ya naga, e re ka moya o o sa tlwaelegang o ne o le mo go ene; mme kgosi e ne e ikaelela go mo goletsa mo bogosing jotlhe.
4  Ka nako eo badiredibagolo le dikgosana tsa kgaolo ya naga di ne ka metlha di batla go bona seipato sengwe kgatlhanong le Daniele malebana le bogosi; mme go ne go se na seipato kgotsa sengwe se se boikepo gotlhelele se ba neng ba se bona, e re ka a ne a ikanyega mme go sa fitlhelwa go latlhelela gope kgotsa sengwe se se boikepo mo go ene gotlhelele.
5  Ka gone banna bano ba ba nonofileng ba ne ba re: “Ga re na go bona seipato sepe gotlhelele mo go Daniele yono, kwantle ga gore re se bone kgatlhanong le ene mo molaong wa Modimo wa gagwe.”
6  Ka jalo badiredi bano ba bagolo le dikgosana tsa kgaolo ya naga ba tsena ka bontsi kwa kgosing, mme ba e raya ba re: “Wena kgosi Dario, tswelela o tshela le eleng ka bosakhutleng.
7  Badiredi botlhe ba bagolo ba bogosi, batlhankedibagolo le dikgosana tsa kgaolo ya naga, batlhankedi ba ba kwa godimo ba segosi le balaodi, ba gakololane mmogo go tlhoma molao wa segosi le go diragatsa molao wa kiletso, gore le fa e le mang yo o lopang mo modimong ope fela kgotsa mo mothong mo malatsing a le masome a mararo fa e se mo go wena kgosi, o tshwanetse go latlhelwa mo mongobong wa ditau.
8  Jaanong, wena kgosi, e kete o ka tlhoma molao mme o beye mokwalo leina la gago, gore o se ka wa fetolwa, go ya ka molao wa Bameda le Baperesia, o o sa fedisiweng.”
9  Tumalanong le seno, Kgosi Dario a baya mokwalo le molao wa kiletso leina la gagwe.
10  Mme Daniele, fela fa a sena go itse gore mokwalo o ne o beilwe leina, a tsena mo ntlong ya gagwe, mme a buletswe difensetere tsa ntlwana ya gagwe e e kwa borulelong ntlheng ya Jerusalema, o ne a khubama ka mangole gararo mo letsatsing a rapela e bile a isa pako fa pele ga Modimo wa gagwe, fela jaaka a ne a ntse a dira jalo ka metlha pele ga seno.
11  Ka nako eo banna bano ba ba nonofileng ba phuthegela mo teng mme ba fitlhela Daniele a lopa e bile a rapelela go amogelwa fa pele ga Modimo wa gagwe.
12  Mme ba atamela ba bua jaana fa pele ga kgosi malebana le molao wa kiletso wa kgosi: “A ga go na molao wa kiletso o o o beileng leina wa gore motho ope yo o ka lopang mo modimong ope kgotsa mo mothong mo malatsing a le masome a mararo fa e se mo go wena kgosi, o tshwanetse go latlhelwa mo mongobong wa ditau?” Kgosi e ne ya araba ya re: “Kgang e tlhomamisitswe sentle go ya ka molao wa Bameda le Baperesia, o o sa fedisiweng.”
13  Ka yone nako eo ba araba, mme ba bua jaana fa pele ga kgosi: “Daniele, wa batshwarwa ba Juda, ga a go tlotla, wena kgosi, le fa e le go tlotla molao wa kiletso o o neng wa o baya leina, mme o dira topo ya gagwe gararo mo letsatsing.”
14  Ka gone kgosi, fela fa e sena go utlwa lefoko leno, la bo le sa e itumedise le e seng, mme ya tlhoma mogopolo wa yone mo go Daniele gore e mo namole; mme ya nna ya leka ka thata go mo golola go fitlha letsatsi le dikela.
15  La bofelo banna bano ba ba nonofileng ba tsena ka bontsi kwa kgosing, mme ba raya kgosi ba re: “Tlhokomela, wena kgosi, gore molao wa Bameda le Baperesia ke gore molao le fa e le ope wa kiletso kgotsa molao o kgosi e o tlhomang ga o a tshwanela go fetolwa.”
16  Ka jalo kgosi ya laela, mme ba tlisa Daniele ba mo latlhela mo mongobong wa ditau. Kgosi ya raya Daniele ya re: “Modimo wa gago yo o mo direlang ka tlhomamo, ene ka boene o tla go golola.”
17  Mme ga tlisiwa leje la bewa mo molomong wa mongobo, mme kgosi ya le tshwaya ka palamonwana ya yone e e tshwayang le ka palamonwana ya bagolwane ba yone, gore go se ka ga fetolwa sepe mo kgannyeng ya ga Daniele.
18  Ka nako eo kgosi ya ya kwa ntlong ya yone ya segosi mme ya nna bosigo jotlhe e itima dijo, ga se ka ga tlisiwa diletswa dipe tsa mmino fa pele ga yone, mme ya tlhorega boroko.
19  La bofelo fa bo sa, kgosi ya tsoga fa go nna lesedi, mme ya itlhaganelela kwa mongobong wa ditau.
20  Mme e rile e atamela mongobo, ya goela kwa go Daniele ka lentswe la kutlobotlhoko. Kgosi e ne e buela kwa godimo e raya Daniele e re: “Daniele, wena motlhanka wa Modimo yo o tshelang, a Modimo wa gago yo o mo direlang ka tlhomamo o kgonne go go golola mo ditaung?”
21  Ka yone nako eo Daniele a bua le kgosi a re: “Wena kgosi, tswelela o tshela le eleng ka bosakhutleng.
22  Modimo wa me o ne a romela moengele wa gagwe mme a tswala molomo wa ditau, mme ga di a ntshenya, e re ka ke fitlhetswe ke se na molato fa pele ga gagwe; le fa pele ga gago, wena kgosi, ga ke a dira tiro epe e e utlwisang botlhoko.”
23  Foo kgosi ya itumela thata, mme ya laela gore Daniele a tsholediwe a ntshiwe mo mongobong. Mme Daniele o ne a tsholediwa a ntshiwa mo mongobong, mme ga se ka ga fitlhelwa a utlwile botlhoko gope, ka gonne o ne a ikantse Modimo wa gagwe.
24  Mme kgosi ya laela, mme ba tlisa banna bano ba ba nonofileng ba ba neng ba latofaditse Daniele, ba ba latlhela mo mongobong wa ditau, bomorwaabone le basadi ba bone; mme ba ne ba ise ba fitlhe kwa tlase ga mongobo fa ditau di ba fekeetsa, mme tsa thubaganya marapo a bone otlhe.
25  Foo kgosi Dario a kwalela ditšhaba tsotlhe, ditlhopha tsa ditšhaba le diteme tse di nnang mo lefatsheng lotlhe a re: “E kete kagiso ya lona e ka gola fela thata!
26  Go ntshitswe taelo e tswa fa pele ga me gore, mo pusong nngwe le nngwe ya bogosi jwa me, batho ba rorome ba bo ba boife fa pele ga Modimo wa ga Daniele. Gonne ke Modimo yo o tshelang le Yo o nnang ka bosakhutleng, mme bogosi jwa gagwe ke jo bo se kitlang bo senngwa, le taolo ya gagwe ke ya bosaengkae.
27  O a namola gape o a golola e bile o dira ditshupo le dikgakgamatso mo magodimong le mo lefatsheng, gonne o golotse Daniele mo leroong la ditau.”
28  Mme fa e le Daniele yono, a tlhogonolofala mo bogosing jwa ga Dario le mo bogosing jwa ga Kurose wa Moperesia.
5  Fa e le kgosi Beleshasare ene, a dira modiro o mogolo a o direla bagolwane ba gagwe ba le sekete, mme a nwa beine fa pele ga ba ba sekete.
2  Beleshasare, ka a ne a tagilwe ke beine, o ne a re go tlisiwe dijana tsa gouta le tsa selefera tse Nebukadenesare rraagwe a neng a di tsere kwa tempeleng e e neng e le kwa Jerusalema, gore kgosi le bagolwane ba yone, bagadingwana ba yone le basadi ba yone ba bannye ba tle go nwela mo go tsone.
3  Ka nako eo ba tlisa dijana tsa gouta tse ba neng ba di tsere kwa tempeleng ya ntlo ya Modimo e e neng e le kwa Jerusalema, mme kgosi le bagolwane ba yone, bagadingwana ba yone, le basadi ba yone ba bannye ba nwela mo go tsone.
4  Ba ne ba nwa beine, mme ba baka medimo ya gouta le ya selefera, kgotlho, tshipi, logong le leje.
5  Ka nako eo menwana ya seatla sa motho ya tla mme ya kwala fa pele ga setlhomo sa lobone mo bodilong jwa lobota lwa ntlo ya segosi ya kgosi, mme kgosi e ne e lebile bokafantle jwa seatla se se neng se kwala.
6  Fa e le kgosi yone, ka nako eo, mmala wa letlalo la sefatlhego sa  yone wa fetoga, mme le dikakanyo tsa yone tsa simolola go e tshosa, mme malokololo a dinōka tsa yone a ne a repa le mangole a yone a ne a itaana.
7  Kgosi ya tlhaeleletsa kwa godimo gore go tlisiwe badiradikgakgamatso, Bakaladia le balepadinaledi. Kgosi ya raya banna ba ba botlhale ba Babelona ya re: “Motho le fa e ka nna ofe yo o tla balang mokwalo ono a ba a mpontsha phuthololo ya one, o tla apesiwa bobududu jo bo mokgona, le sebaga sa gouta mo molaleng, mme o tla busa e le wa boraro mo bogosing.”
8  Ka nako eo banna botlhe ba ba botlhale ba kgosi ba tsena, mme ba ne ba sa kgone go bala mokwalo kgotsa go itsise kgosi phuthololo.
9  Ka gone, Kgosi Beleshasare o ne a tshogile thata le mmala wa letlalo la sefatlhego sa gagwe o ne o fetoga; mme bagolwane ba gagwe ba ne ba akabetse.
10  Fa e le kgosigadi yone, ka ntlha ya mafoko a kgosi le bagolwane ba yone e ne ya tsena gone mo holong ya mokete. Kgosigadi ya re: “Oo kgosi, tswelela o tshela le e leng ka bosakhutleng. O se ka wa letla dikakanyo tsa gago tsa go tshosa, le fa e le go letla mmala wa letlalo la sefatlhego sa gago go fetoga.
11  Go na le monna mongwe yo o nang le bokgoni mo bogosing jwa gago yo mo go ene go nang le moya wa medimo e e boitshepo; mme mo metlheng ya ga rrago go ne ga fitlhelwa mo go ene tshedimosetso le temogo le botlhale jo bo tshwanang le botlhale jwa medimo, mme rrago Kgosi Nebukadenesare ka boene, o ne a mo tlhoma go nna molaodi wa baperesiti ba ba dirang maselamose, badirametlholo, Bakaladia le wa balepadinaledi, ene rrago, wena kgosi;
12  e re ka jaana moya o o sa tlwaelegang le kitso le temogo ya go phutholola ditoro le go tlhalosa dithamalakane le go lepolola malepa di ne tsa fitlhelwa mo go ene, mo go Daniele, yo kgosi ka boyone e neng ya mmitsa Beleteshasare. Jaanong mma Daniele a bidiwe, gore a tle a bontshe phuthulolo.”
13  Ka jalo Daniele a tlisiwa fa pele ga kgosi. Kgosi ya bua ya raya Daniele ya re: “A ke wena Daniele wa batshwarwa ba Juda, yo kgosi e bong rre a neng a mo ntsha kwa Juda?
14  Gape ke utlwile kaga gago gore moya wa medimo o mo go wena, le gore tshedimosetso le temogo le botlhale jo bo boitshegang di fitlhetswe mo go wena.
15  Mme jaanong go ne ga tlisiwa fa pele ga me banna ba ba botlhale le badiradikgakgamatso, gore ba tle ba bale mokwalo ono, le go nkitsise phuthololo ya one; mme ga ba kgone go bontsha phuthololo ya lefoko.
16  Mme nna ka bonna ke ne ka utlwa kaga gago gore o kgona go naya diphuthololo le go lepolola malepa ka boone. Jaanong, fa o kgona go bala mokwalo le go nkitsise phuthololo ya one, o tla apesiwa bobududu jo bo mokgona, le sebaga sa gouta mo molaleng, mme o tla busa o le wa boraro mo bogosing.”
17  Ka nako eo Daniele o ne a bua fa pele ga kgosi a re: “A dimpho tsa gago di nne mo go wena, le dineo tsa gago o di neye ba bangwe. Le fa go ntse jalo, ke tla balela kgosi mokwalo ka boone, mme ke tla e itsise phuthololo.
18  Fa e le wena, Oo kgosi, Modimo Mogodimodimo o ne a naya Nebukadenesare rrago bogosi le bogolo le seriti le tlotlomalo.
19  Mme ka ntlha ya bogolo jo A neng a bo mo naya, ditšhaba tsotlhe, ditlhopha tsa ditšhaba  le dipuo di ne tsa itshupa di roroma e bile di boifa fa pele ga gagwe. Yo a neng a batla go mmolaya o ne a mmolaya; le yo a neng a batla go mo itaya o ne a mo itaya; le yo a neng a batla go mo godisa o ne a mo godisa; le yo a neng a batla go mo kokobetsa o ne a mo kokobetsa.
20  Mme e ne ya re fa pelo ya gagwe e nna mabela le moya wa gagwe o thatafala, gore a dire ka boikgodiso, o ne a folosiwa mo setulong sa bogosi jwa gagwe, le seriti sa gagwe se ne sa tlosiwa mo go ene.
21  Mme o ne a lelekwa mo baneng ba batho, le pelo ya gagwe e ne ya dirwa gore e tshwane le ya phologolo, mme o ne a nna le diesele tsa naga. Ba ne ba tle ba mo neye dimela gore a di je fela jaaka dipoo, mme mmele wa gagwe o ne wa kolobediwa ke monyo wa magodimo, go fitlha a itse gore Modimo Mogodimodimo ke Mmusi mo bogosing jwa batho, le gore yo a batlang go mo tlhoma mo go jone, o a mo tlhoma.
22  “Mme fa e le wena Beleshasare morwawe, ga o a kokobetsa pelo ya gago, le fa o ne o itse seno sotlhe.
23  Mme o ne wa ikgodisetsa Morena wa magodimo, mme ba ne ba tlisa dijana tsa ntlo ya gagwe fa pele ga gago; mme wena le bagolwane ba gago, bagadingwana ba gago le basadi ba gago ba maemo a bobedi lo ntse lo nwela beine mo go tsone, mme o ne wa baka medimo e e seng ya sepe ya selefera le ya gouta, kgotlho, tshipi, logong le leje, e e sa boneng sepe kgotsa go utlwa sepe kgotsa go itse sepe; mme ga o a galaletsa Modimo yo mohemo wa gago o leng mo seatleng sa gagwe le yo ditsela tsotlhe tsa gago e leng tsa gagwe.
24  Ka ntlha ya moo, go ne ga romelwa bokafantle jwa seatla go tswa fa pele ga gagwe, mme mokwalo ono o ne wa kgwarwa mo loboteng.
25  Mme ono ke mokwalo o o neng o kgwarilwe: MENE, MENE, TEKELE le PARESINE.
26  “Phuthololo ya lefoko ke eno: MENE, Modimo o badile malatsi a bogosi jwa gago mme o bo fedisitse.
27  “TEKELE, o lekantswe bokete mo dilekanyong mme o fitlhetswe o tlhaela.
28  “PERESE, bogosi jwa gago bo kgaogantswe mme bo neilwe Bameda le Baperesia.”
29  Ka nako eo Beleshasare a ntsha taelo, mme ba apesa Daniele bobududu jo bo mokgona, le sebaga sa gouta mo molaleng; mme ba itsise kaga gagwe gore o ne a tlile go nna mmusi wa boraro mo bogosing.
30  Mo go jone bosigo joo Beleshasare kgosi ya Bakaladia a bolawa
31  mme Dario wa Momeda a amogela bogosi, a na le dingwaga di ka nna masome a marataro le bobedi.
1  Mo ngwageng wa boraro wa bogosi jwa ga Jehoiakime kgosi ya Juda, Nebukadenesare kgosi ya Babelona a tla Jerusalema mme a e dikanyetsa.
2  Fa nako e ntse e tsamaya Jehofa a tsenya Jehoiakime kgosi ya Juda mo seatleng sa gagwe le bontlhanngwe jwa dilwana tsa ntlo ya Modimo wa boammaaruri, mo a neng a di tlisa mo lefatsheng la Shinare kwa ntlong ya modimo wa gagwe; mme a tlisa dilwana kwa ntlong ya matlotlo ya modimo wa gagwe.
3  Go tswa foo kgosi ya raya Ashepenase modiredi yo mogolo wa ntlo ya kgosi ya re a tlise bangwe ba bomorwa Iseraele le ba losika lwa segosi le ba batlotlegi,
4  bana ba go neng go se na bogole bope mo go bone gotlhelele, mme ba le bantle ka ponalo e bile ba na le temogo mo botlhaleng jotlhe e bile ba tlwaelane le kitso, gape ba na le temogo ya se se itsiweng, ba gape ba neng ba na le bokgoni jwa go ema mo ntlong ya segosi ya kgosi; le gore a ba rute mokwalo le loleme lwa Bakaladia.
5  Go feta moo, kgosi e ne ya ba abela gore letsatsi le letsatsi ba je dijo tsa maemo tsa kgosi le beine e kgosi e e nwang, le go ba otla dingwaga di le tharo, gore fa di fela ba tle ba eme fa pele ga kgosi.
6  Jaanong ga diragala gore mo gare ga bone ga bo go na le bangwe ba bomorwa Juda, Daniele, Hanania, Mishaele le Asaria.
7  Mme modiredi yo mogolo wa ntlo ya kgosi a ba abela maina. Ka jalo a abela Daniele leina Beleteshasare; mme Hanania, Shaderake; Mishaele ene, Meshake; mme Asaria, Abedenego.
8  Mme Daniele a ikemisetsa mo pelong ya gagwe gore o ne a se kitla a ikgotlela ka dijo tsa maemo tsa kgosi le ka beine e kgosi e e nwang. Mme o ne a nna a kopa modiredi yo mogolo wa ntlo ya kgosi gore a se ka a ikgotlela.
9  Ka jalo Modimo wa boammaaruri a dira gore Daniele a bone bopelonomi jwa lorato le kutlwelobotlhoko fa pele ga modiredi yo mogolo wa ntlo ya kgosi.
10  Ka jalo modiredi yo mogolo wa ntlo ya kgosi a raya Daniele a re: “Ke boifa morena wa me kgosi, yo o lo abetseng dijo tsa lona le dino tsa lona. Ka jalo ke ka ntlha yang fa a tshwanetse go bona difatlhego tsa lona di lebega di tlhontse fa di bapisiwa le bana ba ba nang le dingwaga tse di lekanang le tsa lona, le gone ke ka ntlha yang fa lo dira gore tlhogo ya me e nne molato mo kgosing?”
11  Mme Daniele a raya motlhokomedi yo modiredi yo mogolo wa ntlo ya kgosi a neng a mo tlhomile go tlhokomela Daniele, Hanania, Mishaele le Asaria a re:
12  “Tsweetswee, leka batlhanka ba gago malatsi a le lesome, mme mma ba re neye merogo gore re je le metsi gore re nwe;
13  mme mma difatlhego tsa rona le sefatlhego sa bana ba ba jang dijo tsa maemo tsa kgosi di tle fa pele ga gago, mme o dire ka mo o bonang ka teng ka batlhanka ba gago.”
14  La bofelo a ba reetsa malebana le kgang eno mme a ba leka malatsi a le lesome.
15  Kwa bokhutlong jwa malatsi a a lesome nama ya difatlhego tsa bone e ne e bonala e le botoka e bile e nonne go feta ya bana botlhe ba ba neng ba ja dijo tsa maemo tsa kgosi.
16  Ka jalo motlhokomedi a nna a tsaya dijo tsa bone tsa maemo le beine ya bone e ba e nwang mme a ba naya merogo.
17  Mme fa e le bana bano, ka bonè jwa bone, Modimo wa boammaaruri o ne a ba naya kitso le temogo mo mokwalong otlhe le botlhale; mme Daniele o ne a tlhaloganya mefuta yotlhe ya diponatshegelo le ditoro.
18  Mme kwa bokhutlong jwa malatsi a kgosi e neng e rile ba tlisiwe morago ga one, modiredi yo mogolo wa ntlo ya kgosi a ba tlisa fa pele ga ga Nebukadenesare.
19  Mme kgosi ya simolola go bua le bone, mme mo go bone botlhe ga go a ka ga fitlhelwa ope yo o tshwanang le Daniele, Hanania, Mishaele le Asaria; mme ba nna ba eme fa pele ga kgosi.
20  Mme fa e le ka kgang nngwe le nngwe ya botlhale le tlhaloganyo e kgosi e neng ya ba botsa ka yone, e ne ya ba fitlhela ba le botoka makgetlo a le lesome go feta baperesiti botlhe ba ba dirang maselamose le badiradikgakgamatso ba ba neng ba le mo pusong yotlhe ya gagwe ya segosi.
21  Mme Daniele a nna koo go fitlha ngwaga wa ntlha wa ga kgosi Kurose.
2  Mme mo ngwageng wa bobedi wa bogosi jwa ga Nebukadenesare, Nebukadenesare a lora ditoro; mme moya wa gagwe wa simolola go fuduega, e bile a sa kgone le go tshwara boroko.
2  Ka jalo kgosi ya laela gore go bidiwe baperesiti ba ba dirang maselamose le badiradikgakgamatso le baloi le Bakaladia gore ba tle go bolelela kgosi ditoro tsa yone. Mme ba tla ba ema fa pele ga kgosi.
3  Foo kgosi ya ba raya ya re: “Go na le toro e ke e lorileng, mme moya wa me o fuduegela go itse toro eno.”
4  Foo Bakaladia ba bua le kgosi ka Searamaika ba re: “Wena kgosi, tswelela o tshela ka bosakhutleng. Bolelela batlhanka ba gago toro, mme re tla bontsha phuthololo ya yone.”
5  Mme kgosi ya raya Bakaladia ya re: “Ke bolela lefoko phatlalatsa: Fa lo ka se nkitsise toro, le phuthololo ya yone, lo tla kgaoganngwa ditokololo, mme matlo a lona a tla fetolwa matlwana a boithomelo.
6  Mme fa lo ka bontsha toro le phuthololo ya yone, lo tla amogela dimpho le neo le seriti se segolo thata mo go nna. Ka jalo mpontsheng toro le phuthololo ya yone.”
7  Ba araba lekgetlo la bobedi ba re: “A kgosi e bolelele batlhanka ba yone toro, mme re tla bontsha phuthololo ya yone.”
8  Kgosi ya re: “Eleruri, ke lemoga gore lo leka go itirela nako, e re ka lo lemogile gore ke bolela lefoko phatlalatsa.
9  Gonne fa lo sa nkitsise toro eno, lo tla welwa ke katlholo eno fela e le nngwe. Mme lo dumalane go bua lefoko la maaka le le le phoso fa pele ga me, go fitlha nako e fetolwa. Ka jalo mpolelelang toro, mme ke tla itse gore lo ka bontsha phuthololo ya yone.”
10  Bakaladia ba araba fa pele ga kgosi, mme ba re: “Ga go na motho mo lefatsheng le le omileng yo o kgonang go bontsha kgang ya kgosi, fela jaaka go se na kgosi epe e kgolo kgotsa molaodi yo o kopileng selo se se tshwanang le seno mo moperesiting ope yo o dirang maselamose kgotsa modiradikgakgamatso  kgotsa Mokaladia.
11  Mme selo se kgosi e se kopang se thata, mme ga go na motho ope o sele yo o ka se bontshang fa pele ga kgosi kwantle ga medimo, e e sa nneng le nama gotlhelele .”
12  Ka ntlha ya seno kgosi ya nna bogale mme ya shakgala thata, ya bo ya laela gore go senngwe banna botlhe ba ba botlhale ba Babelona.
13  Mme taelo ya tswa, mme banna ba ba botlhale ba ne ba tloga ba bolawa; mme ba batla Daniele le balekane ba gagwe, gore ba bolawe.
14  Ka nako eo Daniele ene, a bua ka kgakololo le tlhaloganyo le Arioke molaodi wa bafemedi ba kgosi, yo o neng a dule go ya go bolaya banna ba ba botlhale ba Babelona.
15  O ne a araba Arioke modiredi wa kgosi a mo raya a re: “Ke ka lebaka lang fa kgosi e ntshitse taelo e e bogale jaana?” Foo Arioke a itsise Daniele kgang eo.
16  Ka jalo Daniele a tsena mme a kopa kgosi gore e mo neye nako ya gore a bontshe kgosi phuthololo.
17  Morago ga moo Daniele a ya kwa ntlong ya gagwe; mme a itsise Hanania, Mishaele le Asaria balekane ba gagwe kgang eo,
18  gore le bone ba kope mautlwelobotlhoko mo Modimong wa legodimo mabapi le sephiri seno, gore ba se ka ba senya Daniele le balekane ba gagwe le banna ba ba botlhale ba ba setseng ba Babelona.
19  Foo Daniele o ne a senolelwa sephiri seo mo ponatshegelong ya bosigo. Ka gone Daniele a baka Modimo wa legodimo.
20  Daniele o ne a araba a re: “A leina la Modimo le bakwe go tswa bosasimologeng go ya bosakhutleng, ka ntlha ya botlhale le thata—gonne ke tsa gagwe.
21  E bile o fetola metlha le dipaka, o tlosa dikgosi e bile o tlhoma dikgosi, o naya ba ba botlhale botlhale le ba ba itseng temogo o ba naya kitso.
22  O senola dilo tse di boteng le tse di subegileng a itse gore ke eng se se leng mo lefifing; mme lesedi le nna le ene.
23  Wena Modimo wa borremogologolwane, ke a go baka e bile ke a go tlotla, ka gonne o nneile botlhale le thata. Mme jaanong o nkitsisitse se re se lopileng mo go wena, gonne o re itsisitse kgang ya kgosi.”
24  Ka ntlha ya seno Daniele o ne a tsena kwa go Arioke, yo kgosi e neng e mo tlhomile go senya banna ba ba botlhale ba Babelona. A ya mme a mo raya a re: “O se ka wa senya banna bape ba ba botlhale ba Babelona. Nkise fa pele ga kgosi, gore ke tle ke bontshe kgosi phuthololo.”
25  Foo Arioke, a itlhaganetse, a isa Daniele fa pele ga kgosi, mme a e raya a re: “Ke bone monna yo o nang le maatla wa batshwarwa ba Juda yo o ka itsiseng kgosi phuthololo.”
26  Kgosi ya raya Daniele, yo leina la gagwe e neng e le Beleteshasare ya re: “A o na le bokgoni jwa go nkitsise toro e ke e boneng, le phuthololo ya yone?”
27  Daniele a araba fa pele ga kgosi a re: “Banna ba ba botlhale, badiradikgakgamatso, baperesiti ba ba dirang maselamose le balepadinaledi ga ba kgone go bontsha kgosi sephiri se kgosi e se botsang.
28  Le fa go ntse jalo, go na le Modimo kwa magodimong yo e leng Mosenodi wa diphiri, mme o itsisitse Kgosi Nebukadenesare se se tla diragalang go ela kwa bokhutlong jwa metlha. Toro ya gago le diponatshegelo tsa tlhogo ya gago mo bolaong jwa gago—ke tseno:
29  “Fa e le wena kgosi, dikakanyo tsa gago di ne tsa tla mo bolaong jwa gago mabapi le se se tla diragalang morago ga seno, mme Yo e leng Mosenodi wa diphiri o go itsisitse se se tla diragalang.
30  Mme fa e le nna, ga ke a senolelwa sephiri seno ka botlhale bope jo bo mo go nna jo bo gaisang jwa ba bangwe ba ba tshelang, fa e se ka boikaelelo jwa gore phuthololo e itsisiwe kgosi le gore o itse dikakanyo tsa pelo ya gago.
31  “Wena, kgosi, o ne o lebile, mme bona! Setshwantsho sengwe se segolo thata. Setshwantsho seo, se se neng se le segolo le phatsimo ya sone e sa tlwaelega, se ne se eme fa pele ga gago, mme ponalo ya sone e ne e boifisa.
32  Fa e le setshwantsho seo sone, tlhogo ya sone e ne e le ya gouta e ntle, sehuba sa sone le mabogo a sone e ne e le tsa selefera, mpa ya sone le dirope tsa sone e le tsa kgotlho,
33  maoto a sone e ne e le a tshipi, dinao tsa sone, bontlhanngwe jwa tsone e ne e le jwa tshipi mme bontlhanngwe jo bongwe jwa tsone bo ne bo bopilwe ka letsopa.
34  O ne wa nna wa leba go fitlha leje le ngatholwa e seng ka diatla, mme la itaya setshwantsho mo dinaong tsa sone tsa tshipi tse gape di bopilweng ka letsopa mme la di thubaganya.
35  Ka nako eo tshipi, letsopa le go bopilweng ka lone, kgotlho, selefera le gouta, tsotlhe di ne tsa thubagana mme tsa nna jaaka mmoko o o tswang mo seboaneng sa selemo, mme phefo ya di phaila mo go neng ga se ka ga sala le fa e le motlhala wa tsone. Mme fa e le leje le le iteileng setshwantsho lone, la nna thaba e kgolo mme la tlala lefatshe lotlhe.
36  “Eno ke toro, mme re tla bua phuthololo ya yone fa pele ga kgosi.
37  Wena kgosi, kgosi ya dikgosi, wena yo Modimo wa legodimo a go neileng bogosi, thata le nonofo le seriti,
38  le yo o tsentseng mo seatleng sa yone, le fa e le kae kwa bomorwa batho ba nnang teng, diphologolo tsa naga le dibopiwa tse di diphuka tsa magodimo, le yo o e dirileng mmusi wa tsone tsotlhe, wena ka bowena o tlhogo ya gouta.
39  “Mme morago ga gago go tla tsoga bogosi jo bongwe jo bo kwa tlase ga gago; le bogosi jo bongwe, jwa boraro, jwa kgotlho, jo bo tla busang lefatshe lotlhe.
40  “Mme fa e le bogosi jwa bonè jone, bo tla itshupa bo nonofile jaaka tshipi.  Fela jaaka tshipi e thubaganya e bo e sila sengwe le sengwe, fela jalo, jaaka tshipi e e tšhwetlakanyang, bo tla thubaganya bo bo bo tšhwetlakanya ano otlhe.
41  “E re ka o ne wa bona dinao le menwana ya dinao bontlhanngwe jwa tsone bo bopilwe ka letsopa la mmopi mme bontlhanngwe jo bongwe e le tshipi, bogosi joo bo tla itshupa bo kgaogane, mme sengwe se se thata jaaka tshipi se tla itshupa se le mo go jone, e re ka o bone tshipi e tlhakantswe le letsopa le le metsi.
42  Mme fa e le menwana ya dinao e bontlhanngwe jwa yone e leng tshipi mme bontlhanngwe jo bongwe bo bopilwe ka letsopa, bogosi joo bo tla itshupa bo nonofile mo ntlheng e nngwe mme bo se thata mo ntlheng e nngwe.
43  E re ka o ne wa bona tshipi e tlhakane le letsopa le le metsi, ba tla tlhakana le bana ba batho; mme ga ba na go itshupa ba ngaparagane, yo le yole, fela jaaka tshipi e sa tlhakane le letsopa le go bopilweng ka lone.
44  “Mme mo metlheng ya dikgosi tseo Modimo wa legodimo o tla tlhoma bogosi jo bo se kitlang bo senngwa le ka motlha. Mme bogosi joo ga bo kitla bo fetisediwa mo bathong bape ba bangwe. Bo tla thubaganya bo fedisa magosi ano otlhe, mme bo tla ema ka bosakhutleng.
45  e re ka o ne wa bona gore leje le ne la ngatholwa mo thabeng e seng ka diatla, mme la thubaganya tshipi, kgotlho, letsopa le go bopilweng ka lone, selefera le gouta. Modimo yo Mogolo ka boone o itsisitse kgosi se se tla diragalang morago ga seno. Mme toro e a ikanyega, le phuthololo ya yone e a ikanyega.”
46  Ka nako eo Kgosi Nebukadenesare a wela fa fatshe ka sefatlhego, mme a tlotla Daniele, mme a laela gore a newe neo le maswalo.
47  Kgosi ya araba Daniele ya re: “Ruri Modimo wa lona ke Modimo wa medimo le Morena wa dikgosi le Mosenodi wa diphiri, ka gonne o ne wa kgona go senola sephiri seno.”
48  Ka gone kgosi ya dira Daniele mongwe yo mogolo, mme ya mo naya dimpho di le dintsi tse dikgolo, mme ya mo dira mmusi wa kgaolo yotlhe e e laolang ya Babelona le motlhankedimogolo wa banna botlhe ba ba botlhale ba Babelona.
49  Mme fa e le Daniele ene, a dira kopo mo kgosing, mme a tlhoma Shaderake, Meshake le Abedenego gore ba okamele tsamaiso ya kgaolo e e laolang ya Babelona, mme Daniele o ne a le mo lolwapeng lwa kgosi.
3  Kgosi Nebukadenesare a dira setshwantsho sa gouta, se bogodimo jwa sone e neng e le dikubita di le masome a marataro mme bophara jwa sone e le dikubita di le thataro. O ne a se tlhoma mo lebaleng la Dura mo kgaolong e e laolang ya Babelona.
2  Mme Nebukadenesare ka boene jaaka kgosi a roma gore go phuthiwe dikgosana tsa kgaolo ya naga, badiredibagolo le balaodi, bagakolodi, babolokamatlotlo, baatlhodi, badiredibagolo ba mapodisi le batsamaisi botlhe ba dikgaolo tse di laolang gore ba tle kgakolong ya setshwantsho se kgosi Nebukadenesare a neng a se tlhomile.
3  Ka nako eo dikgosana tsa kgaolo ya naga, badiredibagolo le balaodi, bagakolodi, babolokamatlotlo, baatlhodi, badiredibagolo ba mapodisi le batsamaisi botlhe ba dikgaolo tse di laolang ba ne ba phuthegela go kgakolwa ga setshwantsho se kgosi Nebukadenesare a neng a se tlhomile, mme ba ne ba eme fa pele ga setshwantsho se Nebukadenesare a neng a se tlhomile.
4  Mme modirakitsiso o ne a goela kwa godimo a re: “Lona ditšhaba, ditlhopha tsa ditšhaba le dipuo lo bolelelwa go twe,
5  ka nako e lo utlwang modumo wa lonaka, lotlhaka, sithere, harepa e e dikhutlo tse tharo, seletswa sa megala, folutu ya mouba le mefuta yotlhe ya diletswa tsa mmino, lo wele fa fatshe lo obamele setshwantsho sa gouta se kgosi Nebukadenesare a se tlhomileng.
6  Mme le fa e le mang yo o sa weleng fa fatshe a se obamela o tla latlhelwa mo leubelong le le tukang ka yone nako eo.”
7  Ka ntlha ya seno, ka nako ya fa ditšhaba tsotlhe di ne di utlwa modumo wa lonaka, lotlhaka, sithere, harepa e e dikhutlo tse tharo, seletswa sa megala le mefuta yotlhe ya diletswa tsa mmino, batho botlhe, ditlhopha tsa ditšhaba le dipuo ba ne ba wela fa fatshe ba obamela setshwantsho sa gouta se kgosi Nebukadenesare a neng a se tlhomile.
8  Ka ntlha ya seno, ka yone nako eo Bakaladia bangwe ba atamela mme ba latofatsa Bajuda.
9  Ba araba, mme ba raya kgosi Nebukadenesare ba re: “Wena kgosi, tswelela o tshela ka bosakhutleng.
10  Wena, kgosi, o ne wa tlhoma taolo ya gore motho mongwe le mongwe yo o utlwang modumo wa lonaka, lotlhaka, sithere, harepa e e dikhutlo tse tharo, seletswa sa megala le folutu ya mouba le mefuta yotlhe ya diletswa tsa mmino, a wele fa fatshe a obamele setshwantsho sa gouta;
11  le gore le fa e le mang yo o ka se kang a wela fa fatshe a se obamela a latlhelwe mo leubelong le le tukang.
12  Go na le Bajuda bangwe ba o ba tlhomileng gore ba okamele tsamaiso ya kgaolo e e laolang ya Babelona, Shaderake, Meshake le Abedenego; banna bano ba ba nonofileng ga ba a go bontsha tlotlo epe, wena kgosi, ga ba direle medimo ya gago, e bile ga ba obamele setshwantsho sa gouta se o se tlhomileng.”
13  Ka nako eo Nebukadenesare, ka tšararego le tšhakgalo a laela gore go tlisiwe Shaderake, Meshake le Abedenego. Ka gone banna bano ba ba nonofileng ba ne ba tlisiwa fa pele ga kgosi.
14  Nebukadenesare a ba raya a re: “A ruri go ntse jalo, wena Shaderake, Meshake le Abedenego, gore ga lo direle medimo ya me, e bile ga lo obamele setshwantsho sa gouta se ke se tlhomileng?
15  Jaanong fa lo ipaakanyeditse gore fa lo utlwa modumo wa lonaka, lotlhaka, sithere, harepa e e dikhutlo tse tharo, seletswa sa megala, le folutu ya mouba le mefuta yotlhe ya diletswa tsa mmino, lo wele fa fatshe lo obamele setshwantsho se ke se dirileng, go siame. Mme fa lo sa se obamele, ka yone nako eo lo tla latlhelwa mo leubelong le le tukang. Mme ke mang modimo yoo yo o ka lo gololang mo diatleng tsa me?”
16  Shaderake, Meshake le Abedenego ba araba, mme ba raya kgosi ba re: “Wena Nebukadenesare, ga re na tshwanelo epe ya go go araba malebana le seno.
17  Fa e le gore go tla nna jalo, Modimo wa rona o re o direlang o tla kgona go re golola. O tla re golola mo leubelong le le tukang le mo seatleng sa gago, wena kgosi.
18  Mme fa go sa nne jalo, o itse, wena kgosi, gore medimo ya gago ga se yone e re e direlang, e bile ga re na go obamela setshwantsho sa gouta se o se tlhomileng.”
19  Foo Nebukadenesare a tlala tšhakgalo, mme tebego ya sefatlhego sa gagwe ya fetogela Shaderake, Meshake le Abedenego. Mme a laela gore go gotediwe leubelo ga supa go feta ka fa go neng go tlwaetswe go le gotetsa ka teng.
20  Mme a laela banna bangwe ba ba nonofileng, ba ba nang le maatla a botlhaga, ba ba neng ba le mo mophatong wa gagwe wa sesole gore ba bofe Shaderake, Meshake le Abedenego, gore ba ba latlhele mo leubelong le le tukang.
21  Foo banna bano ba ba nonofileng ba ne ba bofiwa ba apere diaparo tsa bone tsa fa godimo, diaparo tsa bone le dirwalo tsa bone tsa tlhogo le diaparo tse dingwe tsa bone mme ba latlhelwa mo leubelong le le tukang.
22  Fela ka gore lefoko la kgosi le ne le le bogale le leubelo le ne le goteditswe go feta selekanyo, banna bano ba ba nonofileng ba ba neng ba tsaya Shaderake, Meshake le Abedenego ke bone ba ba neng ba bolawa ke kgabo ya molelo.
23  Mme banna bano ba bangwe ba ba nonofileng, ka boraro jwa bone, Shaderake, Meshake le Abedenego, ba wela ba bofilwe mo gare ga leubelo le le tukang.
24  Ka nako eo kgosi Nebukadenesare o ne a tshoga mme a ema ka bonako. Mme a raya badiredi ba gagwe ba bagolo ba segosi re: “A ga re a latlhela banna ba le bararo ba ba nang le maatla ba bofilwe mo gare ga molelo?” Ba araba ba raya kgosi ba re: “Ee, kgosi.”
25  Mme a re: “Bonang! ke bona banna ba le banè ba ba nonofileng ba tsamayatsamaya ba gololesegile mo gare ga molelo, mme ga ba utlwe botlhoko, mme ponalo ya wa bonè e tshwana le ya morwa medimo.”
26  Foo Nebukadenesare a atamela kgoro ya leubelo le le tukang. Mme a re: “Shaderake, Meshake le Abedenego, lona batlhanka ba Modimo Mogodimodimo, tswang lo tle kwano!” Ka nako eo Shaderake, Meshake le Abedenego ba tswa mo gare ga molelo.
27  Mme dikgosana tsa kgaolo ya naga, batlhankedibagolo le balaodi le badiredi ba ba kwa godimo ba kgosi ba ba neng ba phuthegile ba ne ba bona banna bano ba ba nonofileng, gore molelo o ne o sa dira mebele ya bone sepe, le gore go ne go se na le fa e le moriri wa tlhogo ya bone o o neng o babogile, le diaparo tsa bone di ne di sa fetoga le gore ba ne ba se na le monko wa molelo.
28  Nebukadenesare a re: “A go bakwe Modimo wa ga Shaderake, Meshake le Abedenego, o o rometseng moengele wa one mme wa golola batlhanka ba one ba ba neng ba o ikantse le ba ba neng ba fetola lefoko la kgosi mme ba neela mebele ya bone, ka gonne ba ne ba ka se direle e bile ba ne ba ka se obamele modimo ope gotlhelele kwantle ga Modimo wa bone.
29  Mme ke ntsha taolo, gore batho bape, setlhopha sa setšhaba kgotsa puo epe ba ba buang sepe se se phoso ka Modimo wa ga Shaderake, Meshake le Abedenego ba kgaoganngwe ditokololo, mme ntlo ya bone e fetolwe ntlo ya boithomelo ya batho botlhe; e re ka go se na modimo o mongwe o o kgonang go golola jaaka ono.”
30  Ka nako eo kgosi ya dira gore Shaderake, Meshake le Abedenego ba tlhogonolofale mo kgaolong e e laolang ya Babelona.
12  “Mme mo nakong eo Mikaele o tla ema, kgosana e kgolo e e emelang bomorwa batho ba gaeno. Mme ruri go tla nna le nako ya matshwenyego e e tshwanang le e go iseng go ko go dirwe gore e nne teng fa e sa le go nna le setšhaba go fitlha ka nako eo. Mme mo nakong eo batho ba gaeno ba tla falola, mongwe le mongwe yo o fitlhelwang a kwadilwe mo bukeng.
2  Mme go tla bo go na le ba le bantsi mo go ba ba robetseng mo loroleng lwa mmu ba ba tla tsogang, bano ba tsogela botshelong jo bo nnang ka bosakhutleng mme bale ba tsogela dikgobong le kilong e e nnang ka bosakhutleng.
3  “Mme ba ba nang le temogo ba tla phatsima jaaka phatsimo ya phuthologo; mme ba ba tlisang bontsi kwa tshiamong, jaaka dinaledi ka bosakhutleng, le eleng ka bosaengkae.
4  “Mme fa e le wena, Daniele, dira mafoko ano sephiri mme o kanele buka, go fitlha motlha wa bokhutlo. Ba bantsi ba tla ya kwa le kwa, mme kitso ya boammaaruri e tla nna ntsi.”
5  Mme ka leba, nna Daniele, mme bona! go ne go na le ba bangwe ba babedi ba eme, yo mongwe mo lotshitshing lwa molatswana fano mme yo mongwe mo lotshitshing lwa molatswana fale.
6  Foo yo mongwe a raya monna yo o neng a apere leloba, yo o neng a le kwa godimo ga metsi a molatswana a re: “E tla nna lobaka lo lo kae go ya bokhutlong jwa dilo tse di gakgamatsang tseno?”
7  Mme ka simolola go utlwa monna yo o apereng leloba, yo o neng a le kwa godimo ga metsi a molatswana, jaaka a ne a tsholeletsa seatla sa gagwe sa moja le seatla sa gagwe sa molema kwa magodimong mme a ikana ka Yo o tshelang ka bosakhutleng a re: “E tla nna ka motlha o o tlhomilweng, metlha e e tlhomilweng le sephatlo. E tla re fela fa go feditswe go phatlakanya maatla a batho ba ba boitshepo, dilo tseno tsotlhe di tla fela.”
8  Jaanong fa e le nna, ke ne ka utlwa, mme ga ke a ka ka tlhaloganya; mo ke neng ka re: “Ao tlhe morena wa me, bokhutlo jwa dilo tseno e tla nna eng?”
9  Mme a re: “Tsamaya, Daniele, ka gonne mafoko ano a dirilwe sephiri e bile a kannwe go fitlha mo motlheng wa bokhutlo.
10  Ba le bantsi ba tla intlafatsa le go itshweufatsa mme ba tla itshekisiwa. Mme ba ba boikepo ruri ba tla dira ka boikepo, mme ga go na bape gotlhelele ba ba boikepo ba ba tla tlhaloganyang; mme ba ba nang le temogo ba tla tlhaloganya.
11  “Mme go simolola ka nako e setlhabelo sa ka metlha se tla bong se tlositswe ka yone mme go beilwe selo se se ferosang sebete se se bakang kgakgabalo, e tla bo e le malatsi a le sekete le makgolo a mabedi le masome a le robongwe.
12  “Go itumela yo o nnang a lebeletse le yo o gorogang kwa malatsing a le sekete le makgolo a mararo le masome a mararo le botlhano!
13  “Mme fa e le wena, tsamaela kwa bokhutlong; mme o tla ikhutsa, mme o tla emela kabelo ya gago ka dinao kwa bokhutlong jwa metlha.”
