10  Jaanong nna ka bonna, Paulo, ke lo rapela ka bonolo le ka bopelonomi jwa ga Keresete, le fa ke bonala ke le wa maemo a a kwa tlase mo go lona, mme fa ke seyo ke le pelokgale mo go lona.
2  Eleruri ke kopa gore, fa ke le gone, ke se ka ka dirisa bopelokgale ka tshepo e ke ikantseng go tsaya dikgato tsa bopelokgale ka yone mo go bangwe ba ba re kayang jaaka e kete re ne ra tsamaya go ya ka se re leng sone mo nameng.
3  Gonne le fa re tsamaya mo nameng, ga re tlhabane ntwa go ya ka se re leng sone mo nameng.
4  Gonne dibetsa tsa ntwa ya rona ga se tsa senama, mme di maatla ka Modimo go pitikolola dilo tse di nweleletseng kwa teng thata.
5  Gonne re pitikolola dikakanyo le selo sengwe le sengwe se se kwa godimo se se goleditsweng kgatlhanong le kitso ka ga Modimo; mme re tsenya kakanyo nngwe le nngwe mo botshwarong go e dira gore e utlwe Keresete;
6  e bile re eme re iketleeleditse go otlhaela botlhokakutlo bongwe le bongwe, ka bonako fela fa go utlwa ga lona go diragaditswe ka botlalo.
7  Lo leba dilo go ya ka ponalo ya tsone ya kafa ntle. Fa ope a iikanya gore ke wa ga Keresete, a gape a itseele ntlha eno tsia, gore, fela jaaka a le wa ga Keresete, go ntse jalo le ka rona.
8  Gonne le fa ke ka ipelafatsa thatanyana ka bolaodi jo Morena a neng a bo re naya go lo aga mme e seng go lo tlhatlhamolola, ke ka se tlhabiwe ke ditlhong,
9  gore ke tle ke se ka ka bonala ke batla go lo tshosa ka makwalo a me.
10  Gonne, ba re: “Makwalo a gagwe a bokete e bile a maatla, mme fa a le gone ka namana o bokoa e bile puo ya gagwe e a nyatsega.”
11  A motho yo o ntseng jalo a tseye seno tsia, gore se re leng sone ka lefoko la rona ka makwalo fa re seyo, re tla nna sone gape ka tiro fa re le gone.
12  Gonne ga re pelokgale go itsenya mo setlhopheng sa bangwe kgotsa go itshwantshanya le bangwe ba ba ipuelelang. Eleruri bone ka go itekanya le bone ka bobone le go itshwantshanya le bone ka bobone ga ba na tlhaloganyo.
13  Mme rona re tla ipelafatsa, e seng ka kwa ntle ga melelwane e re e beetsweng, mme go ya ka molelwane wa karolo ya naga e Modimo a re e abetseng ka selekanyo, a dira gore e fitlhe le kwa go lona.
14  Tota ga re ikotlolole go feta selekanyo jaaka e kete re ne ra se ka ra fitlha kwa go lona, gonne re ne re le ba ntlha go tla le eleng go fitlha kwa go lona mo go boleleng dikgang tse di molemo ka ga Keresete.
15  Nnyaa, ga re ipelafatse ka kwa ntle ga melelwane e re e beetsweng mo tirong ya bonatla ya mongwe o sele, mme re na le tsholofelo ya gore, jaaka tumelo ya lona e okediwa, re dirwe ba bagolo mo gare ga lona malebana le karolo ya rona ya naga. Ke gone re tla totang le eleng ka tsela e e oketsegileng,
16  go bolela dikgang tse di molemo mo dinageng tse di ka kwa ga lona, gore re tle re se ka ra ipelafatsa ka karolo ya naga ya motho o sele koo dilo di setseng di baakantswe gone.
17  “Mme yo o ipelafatsang, a a ipelafatse mo go Jehofa.”
18  Gonne yo o amogelwang ga se yo o ipuelelang, mme motho yo Jehofa a mmuelelang.
4  Ke gone ka moo re sa ineeleng, e re ka re na le bodiredi jono go ya ka kutlwelobotlhoko e re neng ra e bontshiwa;
2  mme re baketse dilo tsa boferefere tse di tshwanetseng go re tlhabisa ditlhong, re sa tsamaye ka tsietso, le fa e le go kgotlela lefoko la Modimo, mme ka go dira gore boammaaruri bo bonatshege re itshupa re tshwanelega mo segakoloding sengwe le sengwe sa motho mo ponong ya Modimo.
3  Jaanong, fa dikgang tse di molemo tse re di bolelang totatota di siregile, di siregetse ba ba nyelelang,
4  ba modimo wa tsamaiso eno ya dilo o foufaditseng megopolo ya ba ba sa dumeleng, gore go bonesa ga dikgang tse di molemo tse di galalelang ka ga Keresete, yo e leng setshwano sa Modimo, go se ka ga ba phatsimela.
5  Gonne ga re rere rona, mme re rera Keresete Jesu e le Morena, mme rona re batlhanka ba lona ka ntlha ya ga Jesu.
6  Gonne Modimo ke ene yo o neng a re: “A lesedi le phatsime mo lefifing,” mme o phatsimile mo dipelong tsa rona go di bonesa ka kitso e e galalelang ya Modimo ka sefatlhego sa ga Keresete.
7  Le fa go ntse jalo, re na le letlotlo leno mo dijaneng tsa letsopa, gore maatla a a fetang a a tlwaelegileng e nne a Modimo mme e seng a a tswang mo go rona.
8  Re patikwa ka tsela nngwe le nngwe, mme ga re a pitlagana mo re ka se tshikhinyegeng; re akabetse, mme ga se mo re tlhokang kgoro ya botso gotlhelele;
9  re a bogisiwa, mme ga re a phuaganngwa; re latlhelwa fa fatshe, mme ga re senngwe.
10  Ka metlha gongwe le gongwe mo mmeleng wa rona re itshokela tshwaro e e felelang ka loso e e neilweng Jesu, gore botshelo jwa ga Jesu bo tle bo bonadiwe le mo mmeleng wa rona.
11  Gonne rona ba re tshelang re lebanngwa ka metlha le loso ka ntlha ya ga Jesu, gore botshelo jwa ga Jesu bo bonadiwe le mo mmeleng wa rona o o swang.
12  Ka gone loso lo a dira mo go rona, mme botshelo mo go lona.
13  Jaanong ka gonne re na le moya o le mongwe fela wa tumelo jaaka o go kwadilweng ka one go twe: “Ke ne ka supa tumelo, jalo ka bua,” le rona re supa tumelo mme re a bua,
14  ka re itse gore yo o neng a tsosa Jesu le rona o tla re tsosa mmogo le Jesu e bile o tla re isa mmogo le lona.
15  Gonne dilo tsotlhe di ka ntlha ya lona, gore bopelonomi jo bo sa re tshwanelang jo bo neng jwa ntsifadiwa bo tle bo tote ka ntlha ya go ntshiwa ga ditebogo ga ba bantsi thata kgalalelong ya Modimo.
16  Jalo ga re ineele, mme le fa motho yo re leng ene kafa ntle a onala, eleruri motho yo re leng ene mo teng o ntšhafadiwa letsatsi le letsatsi.
17  Gone le fa pitlagano e le ya nakwana e bile e le motlhofo, e re bakela kgalalelo ya bokete jo bogolo thata e bile e le e e sa khutleng;
18  re ntse re tlhomile matlho a rona, e seng mo dilong tse di bonwang, mme mo dilong tse di sa bonweng. Gonne dilo tse di bonwang ke tsa nakwana, mme dilo tse di sa bonweng ke tse di sa khutleng.
11  Ke eletsa e kete lo ka intshokela mo go tlhokeng ga me go nna tekatekano. Mme, tota e bile, lo a intshokela!
2  Gonne ke fufega ka lona ka lefufa la bomodimo, gonne nna ka namana ke ne ka lo solofetsa go nyalwa ke monna a le mongwe gore ke tle ke lo ise lo le kgarebane e e itshekileng kwa go Keresete.
3  Mme ke boifa gore ka tsela nngwe, jaaka noga e ne ya faposa Efa ka boferefere jwa yone, megopolo ya lona e ka nna ya senngwa ya tswa mo bopeloephepeng le mo boitshekong tse di tshwanetseng Keresete.
4  Gonne, kafa go ntseng ka gone, fa mongwe a tla mme a rera Jesu o sele go na le yo re neng ra mo rera, kgotsa lo amogela moya o sele go na le o lo neng lwa o amogela, kgotsa dikgang tse di molemo di sele go na le tse lo neng lwa di amogela, lo mo itshokela motlhofo.
5  Gonne ke tsaya gore le mo selong se le sengwe fela ga ke a itshupa ke le wa maemo a a kwa tlase mo baaposetoloing ba lona ba ba molemo go feta selekanyo.
6  Mme le fa ke se setswerere mo puong, eleruri ga ke a nna jalo mo kitsong; mme re ne ra e bonatsa mo go lona ka tsela nngwe le nngwe mo dilong tsotlhe.
7  Kgotsa a ke ne ka dira boleo ka go ikokobetsa gore lo godisiwe, ka gonne kwantle ga tuelo ke lo boleletse dikgang tse di molemo tsa Modimo ka go itumela?
8  Diphuthego tse dingwe ke ne ka di thukutha ka go amogela ditlamelo e le gore ke tle ke lo direle;
9  mme le fa go ntse jalo fa ke ne ke na le lona mme ke tlhoka sengwe, ke ne ka se ka ka nna mokgweleo le mo go a le mongwe, gonne bakaulengwe ba ba neng ba tswa kwa Makedonia ba ne ba tlamela go tlhaelwa ga me thata. Ee, ka tsela nngwe le nngwe ke ne ka ipoloka ke se mokgweleo mo go lona e bile ke tla ipoloka ke ntse jalo.
10  Ke boammaaruri jwa ga Keresete mo go nna gore ruri ga go se se tla thibelang go ipelafatsa mono ga me mo dikgaolong tsa Akaia.
11  Ka lebaka lefe? Ka gonne ke sa lo rate? Modimo o a itse gore ke a lo rata.
12  Jaanong se ke se dirang ruri ke tla nna ke se dira, gore ke tle ke kgaole seipato mo go ba ba batlang seipato sa gore ba fitlhelwe ba lekana le rona mo maemong a ba ipelafatsang ka one.
13  Gonne batho ba ba ntseng jalo ke baaposetoloi ba maaka, badiri ba ba tsietsang, ba ba iphetolang baaposetoloi ba ga Keresete.
14  Mme ga go gakgamatse, gonne Satane ka boene o nna a iphetola moengele wa lesedi.
15  Jalo ga se sepe se segolo fa badiredi ba gagwe le bone ba nna ba iphetola badiredi ba tshiamo. Mme bokhutlo jwa bone bo tla nna kafa ditirong tsa bone.
16  Ke bua gape ka re, A motho ope a se ka a akanya gore ga ke tekatekano. Le fa go ntse jalo, fa tota lo dira jalo, nkamogeleng le fa ke ntse ke se tekatekano jalo, gore le nna ke tle ke ipelafatsenyana.
17  Se ke se buang ga ke se bue go ya ka sekao sa Morena, mme ke se bua jaaka e kete ga ke na tekatekano, ka go tlhomamisega mo go feteletseng mono mo go tsamaisanang le go ipelafatsa.
18  E re ka ba le bantsi ba ipelafatsa go ya ka nama, ruri le nna ke tla ipelafatsa.
19  Gonne ka boitumelo lo itshokela batho ba ba seng tekatekano, e re ka lona lo le tekatekano.
20  Tota e bile, lo itshokela motho le fa e le ofe yo o lo dirang batlhanka, le motho le fa e le ofe yo o garolang se lo nang le sone, le motho le fa e le ofe yo o tsubulang se lo nang le sone, le motho le fa e le ofe yo o lo ikgodisetsang, le motho le fa e le ofe yo o lo itayang mo sefatlhegong.
21  Ke bua seno go re tlontlolola, jaaka e kete boemo jwa rona bo ne bo ntse bo le bokoa. Mme fa mongwe o sele a dira ka bopelokgale mo sengweng—ke bua ka go tlhoka tekatekano—le nna ke dira ka bopelokgale mo go sone.
22  A ke Bahebera? Le nna ke ene. A ke Baiseraele? Le nna ke ene. A ke losika lwa ga Aborahame? Le nna ke lone.
23  A ke badiredi ba ga Keresete? Ke fetola jaaka monna yo o tsenwang, ke ene ka tsela e e tlhomologileng thata: mo ditirong tsa bonatla gantsi thata, mo dikgolegelong gantsi thata, mo dititeong tse di feteletseng, mo go nneng gaufi le go swa gantsi.
24  Makgetlo a le matlhano ke ne ka itewa ke Bajuda dithupa di le masome a manè go tlhaela e le nngwe,
25  ke ne ka itewa ka dithobane gararo, ka kgobotlediwa ka maje gangwe, ka thubegelwa ke sekepe gararo, ka nna bosigo bo le bongwe le letsatsi le le lengwe mo lewatleng;
26  mo maetong gantsi, mo dikotsing mo dinokeng, mo dikotsing tsa dinokwane tsa ditsela tse dikgolo, mo dikotsing tsa ba lotso lwa me, mo dikotsing tsa ditšhaba, mo dikotsing mo motseng, mo dikotsing mo nageng, mo dikotsing kwa lewatleng, mo dikotsing mo gare ga bakaulengwe ba maaka,
27  mo tirong ya bonatla le letsapa, gantsi ke sa robale masigo, mo tlaleng le mo lenyoreng, go ithiba mo dijong makgetlo a le mantsi, mo serameng le bosaikategang.
28  Kwantle ga dilo tseo tsa kafa ntle, go na le se se nkubugelang letsatsi le letsatsi, go tlhobaelo ka diphuthego tsotlhe.
29  Ke mang yo o bokoa, mme nna ke se bokoa? Ke mang yo o kgotšwang, mme nna ke sa tuke bogale?
30  Fa e le gore go tshwanetse ga ipelafadiwa, ke tla ipelafatsa ka dilo tse di amanang le bokoa jwa me.
31  Modimo le Rara wa Morena Jesu, Ene yo ruri o tla bakwang ka bosaengkae, o a itse gore ga ke ake.
32  Kwa Damaseko molaodi tlase ga Aretase kgosi o ne a disitse motse wa Badamaseko gore a ntshware,
33  mme ke ne ka isiwa kwa tlase ka fensetere e e mo loboteng ka seroto sa letlhaka mme ka falola diatla tsa gagwe.
8  Jaanong bakaulengwe, re lo itsise ka ga bopelonomi jo bo sa re tshwanelang jwa Modimo jo bo neilweng diphuthego tsa Makedonia,
2  gore mo nakong ya teko e kgolo fa ba ne ba bogisega boipelo jo bogolo jwa bone le lehuma le legolo la bone di ne tsa dira gore dikhumo tsa bone tsa go aba ka bopelotshweu di tote.
3  Gonne go ya ka se tota ba se kgonang, ee, ke a supa, seno se ne se feta seo tota ba neng ba se kgona,
4  fa bone ka go rata ga bone ba ne ba nna ba re kopa tshiamelo ya go aba ka bopelonomi ba rapela thata le gore ba nne le seabe mo bodireding jo bo laoletsweng baitshepi.
5  Mme e seng fela jaaka re ne re solofetse, mme sa ntlha ba ne ba ineela mo Moreneng le mo go rona ka thato ya Modimo.
6  Seno se ne sa dira gore re kgothaletse Tito gore, fela jaaka e ne e le ene yo o neng a go simolola mo go lona, jalo gape o tshwanetse go digela gone go aba mono ga bopelonomi mo go lona.
7  Le fa go ntse jalo, fela jaaka lo tota mo go sengwe le sengwe, mo tumelong le mo lefokong le mo kitsong le mo tlhoafalong yotlhe le mo loratong lono lwa rona mo go lona, e kete gape lo ka tota mo go abeng mono ga bopelonomi.
8  Ga ke bue ka tsela ya go lo laola, mme ka ntlha ya tlhoafalo ya ba bangwe le go leka bommatota jwa lorato lwa lona.
9  Gonne lo itse bopelonomi jo bo sa re tshwanelang jwa Morena wa rona Jesu Keresete, gore le fa a ne a humile o ne a humanega ka ntlha ya lona, gore lo tle lo hume ka lehuma la gagwe.
10  Mme mo go seno ke ntsha kgopolo eno: gonne kgang eno e tswela lona mosola, ka jaana mo e setseng e le ngwaga o o fetileng lo ne lwa simolola e seng fela go dira mme le go batla go dira;
11  jaanong, feleletsang le go go dira, gore fela jaaka lo ne lo iketleeleditse go batla go dira, jalo gape lo tle lo go feleletsa ka se lo nang le sone.
12  Gonne sa ntlha, fa go iketleetsa go le teng, go amogelesega segolobogolo go ya ka se motho o nang le sone, e seng go ya ka se motho a se nang sone.
13  Gonne ga ke reye gore go nne motlhofo mo go ba bangwe, mme go nne thata mo go lona;
14  mme gore gone fela jaanong, go lekalekanya mo go setseng ga lona go tle go tlose go tlhaelelwa ga bone, gore mo go setseng ga bone le gone go tle go tlose go tlhaelelwa ga lona, gore go tle go nne le go lekalekanya.
15  Fela jaaka go kwadilwe go twe: “Motho yo o nang le mo gontsi o ne a se ka a nna le mo gontsi thata, le motho yo o nang le mo gonnye o ne a se ka a nna le mo gonnye thata.”
16  Jaanong a go lebogwe Modimo ka a lo tsenyeditse tlhoafalo e e tshwanang mo pelong ya ga Tito,
17  ka gonne eleruri o arabetse fa a ne a kgothadiwa, mme e re ka a tlhoafetse thata, o ya kwa go lona ka go rata ga gagwe.
18  Mme re mo romela le mokaulengwe yo go bakwa ga gagwe ka ga dikgang tse di molemo go anameng mo diphuthegong tsotlhe.
19  E seng seo fela, mme gape o ne a tlhomiwa ke diphuthego gore a nne motsamaimmogo le rona wa mpho eno ya bopelonomi e re tla e tsamaisang gore re galaletse Morena le go supa mogopolo wa rona o o etleetsegileng.
20  Ka gone re tila gore go nne le motho ope yo o re bonang molato ka ga katso eno ya bopelontle e e tshwanetseng go tsamaisiwa ke rona.
21  Gonne re “aba ka boikanyegi, e seng fela mo ponong ya ga Jehofa, mme le mo ponong ya batho.”
22  Mo godimo ga moo, re ba romela le mokaulengwe wa rona yo re mmoneng gantsi mo dilong di le dintsi gore o tlhoafetse, mme jaanong a tlhoafetse bogolo ka ntlha ya tshepo ya gagwe e kgolo mo go lona.
23  Le fa go ntse jalo, fa go na le potso epe ka ga Tito, ke motlhakanedi le nna le modirimmogo gore lo solegelwe molemo; kgotsa fa e le ka ga bakaulengwe ba rona, ke baaposetoloi ba diphuthego le kgalalelo ya ga Keresete.
24  Jalo ba bontsheng bosupi jwa lorato lwa lona le jwa se re neng ra ipelafatsa ka sone ka ga lona, fa pele ga sefatlhego sa diphuthego.
9  Jaanong ka ga bodiredi jo e leng jwa baitshepi, ga go tlhokege gore ke lo kwalele,
2  gonne ke itse go iketleetsa ga mogopolo ga lona mo ke ipelafaletsang Bamakedonia ka gone ka ga lona, gore Akaia o na le ngwaga jaanong a iketleeditse, le gore tlhoafalo ya lona e tlhotlheleditse bontsi jwa bone.
3  Mme ke romela bakaulengwe, gore go ipelafatsa ga rona ka lona e se ka ya nna lefela ka ga seno, mme gore lo tle lo iketleetse tota, fela jaaka ke ne ke tlhola ke re lo tla dira jalo.
4  Go seng jalo, ka tsela nngwe, fa Bamakedonia ba ka tla le nna mme ba lo fitlhela lo sa iketleetsa, rona—ke sa reye gore lona—re tla tlhabiwa ke ditlhong ka ntlha ya go tlhomamisega gono ga rona.
5  Jalo ke ne ka akanya gore go a tlhokega gore ke kgothaletse bakaulengwe gore ba tle kwa go lona go sa le gale le gore ba siamise go sa le gale mpho ya lona ya bopelotona e e neng ya solofediwa pelenyana, gore e tle e nne e siame e le mpho ya bopelotona mme e seng selo se se tserweng ka dikgoka.
6  Mme malebana le seno, yo o jalang ka bonnye gape o tla roba ka bonnye; mme yo o jalang ka bogolo gape o tla roba ka bogolo.
7  A mongwe le mongwe a dire fela jaaka a sweditse mo pelong ya gagwe, e seng ka go ikgoga fela kgotsa ka go patelelwa, gonne Modimo o rata yo o nayang ka boitumelo.
8  Mo godimo ga moo, Modimo o kgona go dira gore bopelonomi jo bo sa re tshwanelang jotlhe jwa gagwe bo tote mo go lona, gore, fa ka metlha lo ritibetse ka botlalo ka sengwe le sengwe, lo nne le mo gontsi mo tirong nngwe le nngwe e e molemo.
9  (Fela jaaka go kwadilwe go twe: “O abile ka bophara, o file bahumanegi, tshiamo ya gagwe e tswelela ka bosaengkae.”
10  Jaanong yo o nayang mojadi peo ka bogolo le senkgwe sa go jewa o tla lo naya a bo a lo ntsifaletsa peo gore lo jale e bile o tla oketsa dikungwa tsa tshiamo ya lona.)
11  Lo humisiwa mo go sengwe le sengwe ka ntlha ya go aba ka bopelotshweu ga mofuta mongwe le mongwe, mo go tsalang ka rona pontsho ya go leboga Modimo;
12  ka gonne bodiredi jwa tirelo eno ga se fela go naya baitshepi ka bogolo dilo tse ba di tlhokang mme gape ke go huma dipontsho di le dintsi tsa go leboga Modimo.
13  Ka bosupi jo bodiredi jono bo bo nayang, ba galaletsa Modimo ka gonne lo ikobela dikgang tse di molemo ka ga Keresete, jaaka lo bolela phatlalatsa gore lo dira jalo, le ka gonne lo le pelotshweu mo katsong ya lona mo go bone le mo go botlhe;
14  mme ka go lo direla mokokotlelo ba lo tlhologeletswe ka ntlha ya bopelonomi jo bo sa re tshwanelang jo bogolo thata jwa Modimo mo go lona.
15  A re lebogeng Modimo ka ntlha ya mpho ya gagwe ya mahala e e ka se kang ya tlhalosiwa.
7  Jalo, e re ka re na le ditsholofetso tseno, baratwa, a re intlafatseng leswe lengwe le lengwe la nama le moya, re itekanedisa boitshepo mo go boifeng Modimo.
2  Re amogeleng. Ga re a fosetsa ope, ga re a senya ope, ga re a bapala sepe ka tsela e e sa tshwanelang mo go ope.
3  Ga ke bue seno go lo bona molato. Gonne ke buile gale ka re mo dipelong tsa rona ke lona go swa le go tshela le rona.
4  Ke na le kgololesego e kgolo ya go bua mo go lona. Ke ipelafatsa thata ka lona. Ke tletse ka kgomotso, ke penologa ka boipelo mo dipogisegong tsotlhe tsa rona.
5  Tota e bile, e rile re goroga mo Makedonia, nama ya rona e ne ya se ka ya gololesega, mme re ne ra tswelela re bogisega ka mokgwa mongwe le mongwe—go ne go na le dintwa kafa ntle, dipoifo mo teng.
6  Le fa go ntse jalo Modimo, yo o gomotsang ba ba sulafetseng pelo, o ne a re gomotsa ka go nna gone ga ga Tito;
7  le fa go ntse jalo e seng ka go nna gone ga gagwe go le gosi, mme le ka kgomotso e a neng a gomoditswe ka yone ka ntlha ya lona, jaaka a ne a re tlisetsa pego gape ka ga go ntlhologelelwa ga lona, go nkhutsafalela ga lona, go tlhoafala ga lona ka nna; mo ke neng ka ba ka ipela thata.
8  Ka gone le fa ke ne ka lo utlwisa botlhoko ka lekwalo la me, ga ke ikwatlhae. Le fa pele ke ne ka ikwatlhaya, (ke a bona gore lekwalo leo le ne la lo utlwisa botlhoko, le fa e ne e le ka lobakanyana,)
9  jaanong ke a ipela, e seng ka gonne lo ne lwa utlwa botlhoko fela, mme ka gonne lo ne lwa utlwa botlhoko mo lo neng lwa ikwatlhaya; gonne lo ne lwa utlwa botlhoko ka tsela ya bomodimo, gore lo tle lo se ka lwa senyegelwa mo go sepe ka ntlha ya rona.
10  Gonne kutlobotlhoko ka tsela ya bomodimo e dira gore go nne le boikwatlhao jo bo isang polokong mo go sa tshwanelang go ikwatlhaelwa; mme kutlobotlhoko ya lefatshe e tsala loso.
11  Gonne, bona! sone selo seno, go utlwa botlhoko ga lona ka tsela ya bomodimo, a bo go ne ga tsala tlhoafalo e kgolo jang ne mo go lona, ee, go intlafatsa, ee, bogale, ee, poifo, ee, tlhologelelo, ee, tlhoafalo, ee, go baakanngwa ga phoso! Ka ditsela tsotlhe lo ne lwa ipontsha lo itshekile mo kgannyeng eno.
12  Eleruri, le mororo ke ne ka lo kwalela, ke ne ka dira jalo, ke sa direle yo o neng a dira phoso, le fa e le yo o neng a fosediwa, mme gore tlhoafalo ya lona ka rona e tle e bonadiwe mo go lona mo ponong ya Modimo.
13  Ke gone ka moo re gomotsegileng. Le fa go ntse jalo, mo godimo ga kgomotso ya rona re ne ra ipela fela thata ka ntlha ya boipelo jwa ga Tito, ka gonne moya wa gagwe o lapolositswe ke lona lotlhe.
14  Gonne fa e le gore ke ne ka mo ipelafaletsa ka tsela epe ka lona, ga ke a tlhabiwa ke ditlhong; mme e re ka re lo boleletse dilo tsotlhe ka boammaaruri, jalo le go ipelafatsa ga rona fa pele ga ga Tito go supegile e le boammaaruri.
15  Gape, lorato lwa gagwe lwa bopelonomi mo go lona lo logolo thata, fa a ntse a gakologelwa go nna kutlo ga lona lotlhe, kafa lo neng lwa mo amogela ka poifo le go roroma ka gone.
16  Ke a ipela gore ka tsela nngwe le nngwe ke tle ke nne le bopelokgale jo bogolo ka ntlha ya lona.
6  Ka re dira mmogo le ene, gape re lo rapela gore lo se ka lwa amogela bopelonomi jo bo sa re tshwanelang jwa Modimo mme lwa fosa boikaelelo jwa jone.
2  Gonne a re: “Mo nakong e e amogelesegang ke ne ka go utlwa, e bile ke ne ka go thusa mo letsatsing la poloko.” Bona! Jaanong ke nako e e amogelesegang segolobogolo. Bona! Jaanong ke letsatsi la poloko.
3  Ka tsela epe ga re neye lebaka lepe la go kgopisa, gore bodiredi jwa rona bo se ka jwa bonwa molato;
4  mme ka tsela nngwe le nngwe re itshupa re le badiredi ba Modimo, ka go itshokela dilo di le dintsi, ka dipitlagano, ka go tlhoka, ka mathata,
5  ka go itewa, ka dikgolegelo, ka dikhuduego, ka ditiro tsa bonatla, ka go sa robale masigo, ka dinako tsa go tlhoka dijo,
6  ka boitsheko, ka kitso, ka go nna pelotelele, ka bopelonomi, ka moya o o boitshepo, ka lorato lo lo se nang boitimokanyo,
7  ka puo e e boammaaruri, ka maatla a Modimo; ka dibetsa tsa tshiamo mo seatleng sa moja le mo go sa molema,
8  ka kgalalelo le tlontlologo, ka pego e e bosula le pego e e molemo; jaaka batsietsi mme le fa go ntse jalo re na le boammaaruri,
9  jaaka ba ba sa itsiweng mme le fa go ntse jalo re lemogiwa, jaaka ba ba swang mme le fa go ntse jalo, bona! re a tshela, jaaka ba ba otlhailweng mme le fa go ntse jalo re sa neelwe mo losong,
10  jaaka ba ba hutsafetseng mme ka metlha re ipela, jaaka ba ba humanegileng mme re humisa ba le bantsi, jaaka ba ba se nang sepe mme le fa go ntse jalo re na le dilo tsotlhe.
11  Molomo wa rona o buletswe lona, Bakorintha, pelo ya rona e pitlologile.
12  Ga lo a pitlagana mo lo se nang sebaka mo go rona, mme lo pitlagane mo lo se nang sebaka mo loratong lwa lona lwa bopelonomi.
13  Jalo, e le go duela ka tsela e e tshwanang—ke bua jaaka ke bua le bana—le lona, pitlologang.
14  Lo se ka lwa pataganela jokwe le ba ba sa dumeleng e le mo go sa lekalekaneng. Gonne tshiamo le go tlhoka molao di na le bolekane bofe? Kgotsa lesedi le na le kabalano efe le lefifi?
15  Mo godimo ga moo, go na le kutlwano efe mo gare ga ga Keresete le Beliale? Kgotsa motho yo o ikanyegang o na le karolo efe le yo o sa dumeleng?
16  Gape tempele ya Modimo e na le tumalano efe le medingwana? Gonne re tempele ya Modimo yo o tshelang; fela jaaka Modimo a ne a re: “Ke tla aga mo gare ga bone ke bo ke tsamaya mo gare ga bone, mme ke tla nna Modimo wa bone, le bone ba tla nna batho ba me.”
17  “‘Jalo tswang mo gare ga bone, lo bo lo itomolole,’ go bua Jehofa, ‘mme lo tlogele go ama selo se se seng phepa’”; “‘mme ke tla lo amogela.’”
18  “‘Ke tla nna rraalona, mme lona lo tla nna bomorwaake le bomorwadiake,’ go bua Jehofa Mothatayotlhe.”
13  Leno ke lekgetlo la boraro ke tla kwa go lona. “Kgang nngwe le nngwe e tshwanetse go tlhomamisiwa ka molomo wa basupi ba le babedi kgotsa wa ba le bararo.”
2  Ke ile ka bua mo nakong e e fetileng mme, jaaka e kete ke teng koo lekgetlo la bobedi mme le fa go ntse jalo ke seyo jaanong, ke raya go sa le gale ba ba leofileng pele le botlhe ba bangwe, ka re fa go ka direga gore ke tle gape ga ke na go lo dibela,
3  e re ka lo batla bosupi jwa ga Keresete a bua mo go nna, Keresete yo o seng bokoa mo go lona mme a le maatla mo go lona.
4  Eleruri, ke boammaaruri gore o ne a bapolwa ka ntlha ya bokoa, mme o a tshela ka ntlha ya maatla a Modimo. Gape ke boammaaruri gore re bokoa le ene, mme re tla tshela mmogo le ene ka ntlha ya maatla a Modimo mo go lona.
5  Nnang lo leke gore a lo mo tumelong, nnang lo ipontshe se lona ka bolona lo leng sone. Kgotsa a ga lo lemoge gore Jesu Keresete o seoposengwe le lona? Kwantle ga fa lo sa amogelwe.
6  Ruri ke solofela gore lo tla itse gore ga re ba ba sa amogelweng.
7  Jaanong re rapela Modimo gore lo se ka lwa dira sepe se se phoso, e seng gore rona ka borona re bonale re amogelwa, fa e se gore lo dire se se molemo, le fa rona ka borona re ka tswa re bonala re sa amogelwe.
8  Gonne ga re ka ke ra dira sepe kgatlhanong le boammaaruri, fa e se fela go se direla boammaaruri.
9  Eleruri re a ipela leng fela fa re le bokoa mme lona lo le maatla; mme re rapelela seno, go lolamisiwa ga lona.
10  Ke gone ka moo ke kwalang dilo tseno fa ke seyo, gore fa ke le gone, ke tle ke se ka ka dira ka bopeloethata go ya ka bolaodi jo Morena a neng a bo nnaya, e leng go aga mme e seng go tlhatlhamolola.
11  La bofelo, bakaulengwe, tswelelang lo ipela, lo lolamisiwa, lo gomodiwa, lo akanya ka tumalano, lo tshela ka kagiso; mme Modimo wa lorato le wa kagiso o tla nna le lona.
12  Dumedisanang ka katlo e e boitshepo.
13  Baitshepi botlhe ba a lo dumedisa.
14  Bopelonomi jo bo sa re tshwanelang jwa Morena Jesu Keresete le lorato lwa Modimo le go abalana mo moyeng o o boitshepo di nne le lona lotlhe.
5  Gonne re a itse gore fa ntlo ya rona ya selefatshe, mogope ono, o ka tlhatlhamololwa, re tla bona kago e e tswang kwa Modimong, ntlo e e sa dirwang ka diatla, e e sa khutleng kwa magodimong.
2  Gonne mo ntlong eno ya bonno eleruri re a fegelwa, re eletsa ka tlhoafalo go apara e e leng ya rona e e tswang legodimong,
3  gore e re fa re e apere, re se ka ra fitlhelwa re sa ikatega.
4  Tota e bile, rona ba re leng mo mogopeng ono re a fegelwa, gonne re a imelwa; ka gonne ga re batle go o apola, mme re batla go apara o mongwe, gore se se swang se tle se komediwe ke botshelo.
5  Jaanong yo o neng a re tsalela sone selo seno ke Modimo, yo o neng a re naya sesupo sa se se tlang, ke gore, moya.
6  Jalo ka metlha re na le bopelokgale jo bogolo e bile re a itse gore, fa legae la rona le le mo mmeleng, ga re yo mo Moreneng,
7  gonne re tsamaya ka tumelo, e seng ka pono.
8  Mme re na le bopelokgale jo bogolo e bile go na le moo re itumelela thata gore re se ka ra nna mo mmeleng mme re dire gore legae la rona le nne mo Moreneng.
9  Jalo gape re go dira boikaelelo jwa rona gore, e ka ne legae la rona le le mo go ene kgotsa re seyo mo go ene, re amogelesege mo go ene.
10  Gonne rotlhe re tshwanetse go bonadiwa fa pele ga setulo sa katlholo sa ga Keresete, gore mongwe le mongwe a tle a bone maduo a gagwe a dilo tse di dirilweng ka mmele, go ya ka dilo tse a neng a tlwaetse go di dira, e ka ne di le molemo kgotsa di le bosula.
11  Jalo, ka re itse poifo ya Morena, re nna re tlhotlheletsa batho go dumela, mme re bonaditswe mo Modimong. Le fa go ntse jalo, ke solofela gore gape re bonaditswe mo digakoloding tsa lona.
12  Ga re ipuelele gape mo go lona, mme re lo tlhotlheletsa gore lo ipelafatse ka rona, gore lo tle lo nne le karabo mo go ba ba ipelafatsang ka ponalo ya kafa ntle mme e seng ka pelo.
13  Gonne fa re ne re latlhegetswe ke mogopolo, e ne e le ka ntlha ya Modimo; fa re itekanetse sentle mo mogopolong, ke ka ntlha ya lona.
14  Gonne lorato lo Keresete a nang le lone lo a re patelela, ka gonne seno ke se re se sweditseng, gore motho a le mongwe o ne a swela botlhe; jalo, botlhe ba ne ba sule;
15  mme o ne a swela botlhe gore ba ba tshelang ba tle ba se ka ba tlhola ba itshelela, mme ba tshelele ene yo o neng a ba swela a ba a tsosiwa.
16  Ka gone go tloga jaanong go ya pele ga re itse motho ope kafa nameng. Le fa re itsile Keresete kafa nameng, ga re tlhole re mo itse jalo jaanong.
17  Ka gone fa e le gore mongwe o seoposengwe le Keresete, ke popo e ntšha; dilo tsa bogologolo di fetile, bona! dilo tse disha di gone.
18  Mme dilo tsotlhe di tswa kwa Modimong, yo o neng a re letlanya le ene ka Keresete a ba a re naya bodiredi jwa tetlanyo,
19  e leng, gore Modimo o ne a letlanya lefatshe le ene ka Keresete, a sa ba balele ditlolo tsa bone, mme o ne a re naya lefoko la tetlanyo.
20  Jalo re baemedi ba ba emetseng Keresete, jaaka e kete Modimo o rapela ka rona. Jaaka baemedi ba ga Keresete re a kopa: “Letlanang le Modimo.”
21  Yo o neng a sa itse boleo o ne a mo dira gore a nne boleo mo boemong jwa rona, gore re tle re nne tshiamo ya Modimo ka ene.
1  Paulo, moaposetoloi wa ga Keresete Jesu ka thato ya Modimo, le Timotheo mokaulengwe wa rona re kwalela phuthego ya Modimo e e kwa Korintha, mmogo le baitshepi botlhe ba ba mo Akaia yotlhe:
2  E kete lo ka nna le bopelonomi jo bo sa re tshwanelang le kagiso tse di tswang kwa Modimong Rraarona le Morena Jesu Keresete.
3  A go bakwe Modimo le Rra Morena wa rona Jesu Keresete, Rara wa mautlwelobotlhoko a manana le Modimo wa kgomotso yotlhe,
4  yo o re gomotsang mo pitlaganong yotlhe ya rona, gore re kgone go gomotsa ba ba leng mo mofuteng ofe fela wa pitlagano ka kgomotso e rona ka borona re gomodiwang ka yone ke Modimo.
5  Gonne fela jaaka dipogisego ka ntlha ya ga Keresete di tota mo go rona, jalo kgomotso e re e bonang le yone e tota ka Keresete.
6  Jaanong le fa re le mo pitlaganong, ke gore lo bone kgomotso le poloko; kgotsa le fa re gomodiwa, ke gore lo bone kgomotso e e dirang, go dira gore lo itshokele dipogisego tsone tseo tse le rona re di bogang.
7  Mme jalo tsholofelo ya rona ka lona ga e reketle, ka re itse fela jaaka re itse gore, fela jaaka lo le batlhakanedi ba dipogisego, ka yone tsela eo gape lo tla tlhakanela kgomotso.
8  Gonne ga re eletse gore lo bo lo se na kitso, bakaulengwe, ka ga pitlagano e e neng ya re diragalela kwa kgaolong ya Asia, gore re ne re le mo kgatelelong e kgolo e e fetang nonofo ya rona, mo re neng re sa tlhomamisege gotlhelele le ka matshelo a rona.
9  Tota e bile, re ne re ikutlwa gore re ne re amogetse katlholo ya loso. Seno e ne e le gore go ikanya ga rona go se ka ga nna mo go rona, mme mo Modimong yo o tsosang baswi.
10  O ne a re namola mo selong se segolo mo go kalo se se tshwanang le loso e bile o tla re namola; mme tsholofelo ya rona e mo go ene gore gape o sa ntse a tla re namola.
11  Le lona lo ka thusa ka go re direla mokokotlelo, gore ditebogo di ntshiwe ke ba le bantsi mo boemong jwa rona ka se re se neilweng ka bopelonomi ka ntlha ya dithapelo tsa ba le bantsi.
12  Gonne selo se re ipelafatsang ka sone ke seno, se segakolodi sa rona se nayang bosupi ka sone, gore mo lefatsheng, mme segolobogolo mo go lona, re itshwere ka boitshepo le bopeloephepa jwa bomodimo, e seng ka botlhale jwa senama mme ka bopelonomi jo bo sa re tshwanelang jwa Modimo.
13  Gonne tota ga re lo kwalele dilo fa e se tse lo di itseng sentle kgotsa le tse lo di lemogang; e bile e le tse ke solofelang gore lo tla tswelela lo di lemoga go ya bokhutlong,
14  fela jaaka gape lo lemogile, go ya bokgakaleng jo bo rileng, gore re lebaka la gore lo ipelafatse, fela jaaka le lona lo tla nna lone mo go rona mo letsatsing la Morena wa rona Jesu.
15  Jalo, ka tshepo eno, ke ne ke ikaeletse pele go tla kwa go lona, gore lo tle lo nne le lobaka lwa bobedi lwa go ipela,
16  fa ke sena go ema mo go lona ke fetele kwa Makedonia, ke ba ke boa kwa Makedonia ke tla kwa go lona lo ba lo mpuledisa sekgalanyana go ya Judea.
17  Fa ke ne ke na le boikaelelo jo bo ntseng jalo, ke ne ka se ka ka nnela go tsaya dilo motlhofo ka gope, a ga go jalo? Kgotsa dilo le fa e le dife tse ke di ikaelelang, a ke di ikaelela kafa nameng, gore mo go nna go nne “Ee, Ee” le “Nnyaa, Nnyaa”?
18  Mme Modimo a ka ikanngwa gore puo ya rona e e neng e lebisitswe mo go lona ga se Ee mme le fa go ntse jalo e le Nnyaa.
19  Gonne Morwa Modimo, e bong Keresete Jesu, yo o neng a rerwa mo gare ga lona ka rona, ke gore, ka nna le Silefano le Timotheo, o ne a se ka a nna Ee mme le fa go ntse jalo a le Nnyaa, mme Ee jaanong ke Ee mo go ene.
20  Gonne le fa ditsholofetso tsa Modimo di ka bo di le dintsi jang, di ntse Ee ka ene. Jalo gape ka ene go na le “Amen” o o buiwang go Modimo a buelwa kgalalelo ka rona.
21  Mme yo o tlhomamisang gore lona le rona re ba ga Keresete le yo o re tloditseng ke Modimo.
22  Gape o beile letshwao la gagwe mo go rona e bile o re neile sesupo sa se se tlang, ke gore, moya, mo dipelong tsa rona.
23  Jaanong ke bitsa Modimo e le mosupi wa moya wa me gore ke go lo dibela go bo ke ise ke tle mo Korintha.
24  E seng gore re beng ba tumelo ya lona, fa e se gore re badirimmogo gore lo ipele, gonne lo eme ka tumelo ya lona.
2  Gonne ke dirile tshwetso eno ka nna, gore ke se ka ka tla kwa go lona gape ka kutlobotlhoko.
2  Gonne fa ke lo utlwisa botlhoko, eleruri ke mang yo o tla intumedisang fa e se ene yo o utlwisiwang botlhoko ke nna?
3  Mme jalo ke ne ka kwala sone selo seno, gore, fa ke tla, ke tle ke se ka ka utlwa botlhoko ka ntlha ya ba ke tshwanetseng go ipela ka bone; ka gonne ke na le tshepo mo go lona lotlhe gore boipelo jo ke nang le jone ke jwa lona lotlhe.
4  Gonne ka ntlha ya pitlagano e kgolo le tlalelo e e mahehe ya pelo ke ne ka lo kwalela ka dikeledi tse dintsi, e seng gore lo tle lo utlwisiwe botlhoko, mme gore lo itse lorato lo ke nang le lone segolobogolo mo go lona.
5  Jaanong fa e le gore mongwe o bakile kutlobotlhoko, o utlwisitse botlhoko, e seng nna, mme lona lotlhe go ya bokgakaleng jo bo rileng—gore ke se ka ka nna bogale thata mo go se ke se buang.
6  Go kgalema mono mo go newang ke bontsi go lekane motho yo o ntseng jalo,
7  mo e leng gore, go farologana le seo jaanong, lo tshwanetse go mo itshwarela ka bopelonomi lo bo lo mo gomotse, gore ka tsela nngwe motho yo o ntseng jalo a tle a se ka a komediwa ke go utlwa botlhoko thata ga gagwe.
8  Jalo ke lo rotloetsa gore lo mo tlhomamisetse lorato lwa lona.
9  Gore seno se diragale, ke a kwala gore ke tlhomamise bosupi ka lona, gore a lo kutlo mo dilong tsotlhe.
10  Sengwe le sengwe se lo se itshwarelang motho ka bopelonomi, le nna ke dira jalo. Tota e bile, fa e le nna, le fa e le eng se ke se itshwaretseng ka bopelonomi, fa e le gore ke itshwaretse sengwe ka bopelonomi, e nnile ka ntlha ya lona mo ponong ya ga Keresete;
11  gore re se ka ra tsiediwa ke Satane, gonne ga re ba ba se nang kitso ka maano a gagwe.
12  Jaanong e rile ke goroga mo Teroase gore ke bolele dikgang tse di molemo ka ga Keresete, ke ba ke bulelwa kgoro mo Moreneng,
13  ke ne ka se ka ka gololesega mo moyeng wa me ka go bo ke ne ke sa bone Tito mokaulengwe wa me, mme ke ne ka ba sadisa sentle mme ka ya Makedonia.
14  Mme a re lebogeng Modimo yo ka metlha a re etelelang pele mo mokolokong wa phenyo re patilwe ke Keresete e bile a dira gore lonko lwa kitso ya gagwe lo utlwale ka rona mo lefelong lengwe le lengwe!
15  Gonne mo Modimong re lonko lo lo monate lwa ga Keresete mo go ba ba bolokwang le mo go ba ba nyelelang;
16  mo go ba ba nyelelang re lonko lo lo tswang mo losong go ya losong, mo go ba ba bolokwang re lonko lo lo tswang mo botshelong go ya botshelong. Mme ke mang yo o tshwanelegelang dilo tseno sentle?
17  Ke rona; gonne ga re babapatsi ba lefoko la Modimo jaaka batho ba le bantsi ba ntse, mme re bua jaaka e le ka bopeloephepa, ee, jaaka ba ba romilweng ke Modimo, mo ponong ya Modimo, re patilwe ke Keresete.
3  A re simolola gape go ipuelela? Kgotsa a, gongwe, jaaka batho bangwe, re tlhoka makwalo a a re buelelang go a lo naya kgotsa a a tswang mo go lona?
2  Lona ka bolona lo lekwalo la rona, le le kwadilweng ka go ralwa mo dipelong tsa rona mme le itsiwe e bile le balwa ke batho botlhe.
3  Gonne lo bonadiwa lo le lekwalo la ga Keresete le le kwadilweng ke rona re le badiredi, le kwadilwe ka go ralwa e seng ka enke mme ka moya wa Modimo yo o tshelang, e seng mo dikwalelong tsa leje, mme mo dikwalelong tsa senama, mo dipelong.
4  Jaanong re na le mofuta ono wa tshepo mo Modimong ka Keresete.
5  E seng gore rona ka borona re tshwanelega sentle go tsaya sengwe e le se se tswang mo go rona, mme go tshwanelega sentle ga rona go tswa mo Modimong,
6  yo eleruri a dirileng gore re tshwanelege sentle go nna badiredi ba kgolagano e ntšha, e seng ba melao e e kwadilweng, mme ba moya; gonne melao e e kwadilweng e atlholela loso, mme moya o a tshedisa.
7  Mo godimo ga moo, fa melao e e atlholelang loso le e e neng ya gabiwa ka ditlhaka mo majeng e ne ya nna gone ka kgalalelo, mo e leng gore bomorwa Iseraele ba ne ba sa kgone go leba sefatlhego sa ga Moshe ka tlhomamo ka ntlha ya kgalalelo ya sefatlhego sa gagwe, kgalalelo e e neng e tshwanetse go nyelediwa,
8  ke ka ntlha yang fa go abiwa ga moya go sa tshwanela go nna ka kgalalelo le go feta?
9  Gonne fa melao e e atlholang e ne e le e e galalelang, go abiwa ga tshiamo go tota ka kgalalelo le go feta.
10  Tota e bile, le se se kileng sa dirwa se se galalelang se apotswe kgalalelo malebana le seno, ka ntlha ya kgalalelo e e e gaisang.
11  Gonne fa se se neng se tshwanetse go nyelediwa se ne sa tlisiwa ka kgalalelo, bogolo jang se se salang se ne se tla nna ka kgalalelo.
12  Jalo, ka re na le tsholofelo e e ntseng jalo, re dirisa kgololesego e kgolo ya go bua,
13  mme re sa dire jaaka fa Moshe a ne a tle a beye lesire mo sefatlhegong sa gagwe, gore bomorwa Iseraele ba se ka ba leba bokhutlo jwa se se neng se tshwanetse go nyelediwa.
14  Mme maatla a bone a mogopolo a ne a kgwaraladitswe. Gonne go fitlha mo go lone letsatsi leno lesire leo le nna le sa tlosiwa fa go balwa kgolagano e kgologolo, ka gonne le nyelediwa ka Keresete.
15  Tota e bile, go tla go fitlha gompieno le fa e le leng fela fa Moshe a balwa, go nna le lesire mo dipelong tsa bone.
16  Mme fa go retologelwa kwa go Jehofa, lesire leno le a tlosiwa.
17  Jaanong Jehofa ke Moya; mme koo moya wa ga Jehofa o leng gone, go na le kgololesego.
18  Mme rona rotlhe, fa ka difatlhego tse di sirolotsweng re bonatsa jaaka diipone kgalalelo ya ga Jehofa, re fetolelwa mo go sone setshwano seo go tswa kgalalelong go ya kgalalelong, fela jaaka Jehofa e bong Moya a dira.
12  Ke tshwanetse go ipelafatsa. Ga go tswele mosola; mme ke tla fetela kwa diponatshegelong tse e seng tsa tlholego le ditshenolo tsa Morena.
2  Ke itse motho yo o seoposengwe le Keresete yo, dingwaga tse di lesome le bonè tse di fetileng—e ka ne a le mo mmeleng ga ke itse, kgotsa a se mo mmeleng ga ke itse; Modimo o a itse—a neng a phamolelwa a ntse jalo kwa legodimong la boraro.
3  Ee, ke itse motho yo o ntseng jalo—e ka ne a le mo mmeleng kgotsa kwantle ga mmele, ga ke itse, Modimo o a itse—
4  gore o ne a phamolelwa kwa paradaiseng a ba a utlwa mafoko a a sa buegeng a go seng kafa molaong gore motho a a bue.
5  Ke tla ipelafatsa ka motho yo o ntseng jalo, mme ga ke na go ipelafatsa ka nna, fa e se ka makoa a me.
6  Gonne fa go ka direga gore ruri ke batle go ipelafatsa, e tla bo e se go sa dire dilo ka tekatekano, gonne ke tla bua boammaaruri. Mme ke a ithiba, gore go se nne ope yo o nnayang tlotlo e e fetang se a mponang ke le sone kgotsa se a se utlwang mo go nna,
7  fela ka ntlha ya ditshenolo tse di feteletseng. Jalo, gore ke se ka ka ikutlwa ke godisitswe go feta selekanyo, ke ne ka tsenngwa mutlwa mo nameng, moengele wa ga Satane, gore a nne a mphantse, gore ke se ka ka godisiwa go feta selekanyo.
8  Ke ne ka rapela Morena gararo ka seno gore o tloge fa go nna;
9  mme le fa go ntse jalo tota o ne a nthaya a re: “Bopelonomi jwa me jo bo sa go tshwanelang bo go lekane; gonne maatla a me a a bo a tletse mo bokoeng.” Jalo, ke ka mpa ka ipelafatsa ka makoa a me ka go itumela thata, gore maatla a ga Keresete a tle a nnele ruri mo go nna jaaka mogope.
10  Jalo ke itumedisiwa ke makoa, ke ditlhapatso, ke go tlhoka, ke dipogiso le mathata, ka ntlha ya ga Keresete. Gonne fa ke le bokoa, ke gone ke leng maatla.
11  Jaanong ke yo o seng tekatekano. Lo ne lwa mpatelela go nna jalo, gonne ke tshwanetse ka bo ke ne ka buelelwa ke lona. Gonne ga go na sepe se ke neng ka itshupa mo go sone ke le wa maemo a a kwa tlase mo baaposetoloing ba lona ba ba molemo go feta selekanyo, le fa ke se sepe.
12  Eleruri, ditshupo tsa moaposetoloi di ne tsa bonadiwa mo gare ga lona ka boitshoko jotlhe, le ka ditshupo le dikgakgamatso le ditiro tse di maatla.
13  Gonne ke ka tsela efe lo neng lwa nna babotlana go gaisa diphuthego tse dingwe tsotlhe, fa e se gore nna ka bonna ke ne ka se ka ka nna mokgweleo mo go lona? Intshwareleng phoso eno ka bopelonomi.
14  Bonang! Leno ke lekgetlo la boraro le ke iketleeditseng go tla kwa go lona ka lone, mme le fa go ntse jalo ga ke na go nna mokgweleo. Gonne ga ke batle dilo tsa lona, mme ke batla lona; gonne bana ga ba a tshwanela go beela batsadi ba bone, mme batsadi ke bone ba tshwanetseng go beela bana ba bone.
15  Mme nna ke tla dirisa sotlhe se ke nang le sone ka go itumela thata ke ba ke dirisediwa meya ya lona ka botlalo. Fa e le gore ke lo rata thata, a ke tshwanetse go ratwa ka tsela e potlana?
16  Mme le fa gone go ne go ntse jalo, ke ne ka se ka ka lo imetsa. Le fa go ntse jalo, lwa re, ke ne ke le “bomenemene” e bile ke ne ka lo tshwara “ka boferefere.”
17  Fa e le ka ope wa ba ke neng ka ba romela kwa go lona, ga ke a ka ka bapala sepe mo go lona ka tsela e e sa tshwanelang ka ene, a ga go jalo?
18  Ke ne ka rotloetsa Tito ka ba ka romela mokaulengwe le ene. Tito ga a ka a bapala sepe mo go lona ka tsela e e sa tshwanelang, a ga go jalo? Re ne ra tsamaya ka moya o le mongwe fela, a ga go jalo? Mo dikgatong di le dingwe fela, a ga go jalo?
19  A lo ntse lo akanya ka lobaka lono lotlhe gore re ntse re iphemela mo go lona? Re bua fa pele ga Modimo ka ga Keresete. Mme, baratwa, dilo tsotlhe ke tsa go lo aga.
20  Gonne ke boifa gore ka tsela nngwe, fa ke goroga, nka nna ka lo fitlhela lo se jaaka nka eletsa mme mo go lona ke se jaaka lo ka eletsa, go na le moo, go nne le kgogakgogano ka tsela nngwe, lefufa, dikgalefo, manganga, go jana direthe, go sebana, maikgogomoso, tlhakatlhakano.
21  Gongwe, fa ke tla gape, Modimo wa me a ka nna a nkokobetsa mo gare ga lona, e bile ke ka nna ka hutsafalela ba bantsi bao pele ba neng ba leofa mme ba sa ikwatlhaela boitshekologo jwa bone le kgokafalo le boitshwaro jo bo repileng tse ba ileng ba di dira.
