4  Jaanong ka re fa fela moruaboswa a le losea ga a farologane ka gope le motlhanka, le fa e le morena wa dilo tsotlhe,
2  mme o kafa tlase ga banna ba ba nang le taolo le kafa tlase ga balebedi go fitlha ka letsatsi le rraagwe a le tlhomileng go sa le pele.
3  Ka tsela e e tshwanang le rona, fa re ne re le masea, re ne ra tswelela re dirilwe batlhanka ke dilo tsa tshimologo tse e leng tsa lefatshe.
4  Mme e rile tekanyetso e e feletseng ya nako e goroga, Modimo a romela Morwawe, yo o neng a tswa mo mosading le yo o neng a nna tlase ga molao,
5  gore a golole ka theko ba ba leng tlase ga molao, gore le rona, re tle re amogelwe jaaka bana.
6  Jaanong ka gonne lo le bana, Modimo o rometse moya wa Morwaone mo dipelong tsa rona mme o goa o re: “Aba, Rara!”
7  Jalo he, ga o tlhole o le motlhanka mme o morwa; mme fa o le morwa, gape o moruaboswa ka Modimo.
8  Le fa go ntse jalo, fa lo ne lo sa itse Modimo, ke yone nako e lo neng lo le batlhanka mo go ba ka tlholego e seng medimo.
9  Mme e re ka jaanong lo simolotse go itse Modimo, kgotsa go na le moo e re ka jaanong lo simolotse go itsiwe ke Modimo, go tla jang gore lo bo lo boela gape kwa dilong tse di bokoa le tsa lehumanyana tsa tshimologo lo bile lo batla go nna batlhanka ba tsone gape?
10  Lo boloka malatsi le dikgwedi le dipaka le dingwaga ka kelotlhoko e kgolo.
11  Ke a lo boifela, gore ka tsela nngwe ke dirile ka natla ke direla lefela mabapi le lona.
12  Bakaulengwe, ke a lo kopa, Nnang jaaka ke ntse, ka gonne le nna ke kile ka bo ke ntse jaaka lo ntse. Ga lo a ntirela phoso epe.
13  Mme lo a itse gore e ne e le ka pobolo ya nama ya me ke neng ka lo bolelela dikgang tse di molemo lekgetlo la ntlha.
14  Mme se e neng e le teko mo go lona mo nameng ya me, ga lo a ka lwa se tshwara ka lenyatso kgotsa lwa se kgwela mathe ka go feroga sebete; mme lo ne lwa nkamogela jaaka moengele wa Modimo, jaaka Keresete Jesu.
15  Jaanong bo kae boitumelo jole jo lo neng lo na le jone? Gonne ke a lo supela gore, fa go ka bo go ne go kgonegile, lo ka bo lo ne lwa gonya matlho a lona mme lwa a nnaya.
16  Mme jaanong, a ke fetogile mmaba wa lona ka gonne ke lo bolelela boammaaruri?
17  Ba lo batla ka tlhoafalo, e seng ka tsela e e molemo, mme ba batla go lo kgaoganya le nna, gore lo tle lo batle bone ka tlhoafalo.
18  Le fa go ntse jalo, go molemo gore lo batliwe ka tlhoafalo ka ntlha ya se se molemo ka dinako tsotlhe, mme e seng fela fa ke na le lona,
19  bana ba me ba bannye, ba gape ke leng mo ditlhabing tsa pelegi ka bone go fitlha Keresete a bopiwa mo go lona.
20  Mme ke ne ke ka eletsa go bo ke na le lona gone fela jaanong ke bo ke bue ka tsela e sele, ka gonne ke akabetse ka ntlha ya lona.
21  Mpolelelang, lona ba lo batlang go nna kafa tlase ga molao, A ga lo utlwe Molao?
22  Ka sekai, go kwadilwe gore Aborahame o ne a bona bana ba babedi ba basimane, yo mongwe ka lelata mme yo mongwe ka mosadi yo o gololesegileng;
23  mme wa lelata o ne tota a tsalwa kafa mokgweng wa nama, yo mongwe wa mosadi yo o gololesegileng, ka tsholofetso.
24  Dilo tseno di eme e le tiragalo ya tshwantshetso; gonne basadi bano ba kaya dikgolagano tse pedi, e nngwe go tswa Thabeng ya Sinai, e e tsalelang bana botlhanka, e e leng Hagare.
25  Jaanong Hagare yono o kaya Sinai, thaba e e kwa Arabia, mme o tshwana le Jerusalema gompieno, gonne o mo botlhankeng le bana ba gagwe.
26  Mme Jerusalema o o kwa godimo o gololesegile, mme ke mmaarona.
27  Gonne go kwadilwe ga twe: “Itumele, wena mosadi yo o moopa yo o sa belegeng; ponyega o bo o goele kwa godimo, wena mosadi yo o se nang ditlhabi tsa pelegi; gonne bana ba mosadi yo o kgakgabetseng ba bantsi ka palo go feta ba yo o nang le monna.”
28  Jaanong rona, bakaulengwe, re bana ba tsholofetso fela jaaka go ne go ntse jalo ka Isake.
29  Mme fela jaaka ka nako eo yo o tsetsweng kafa mokgweng wa nama a ne a simolola go bogisa yo o tsetsweng kafa mokgweng wa moya, go ntse jalo le jaanong.
30  Le fa go ntse jalo, Lokwalo lwa reng? “Koba lelata leno le morwalone, gonne morwa lelata leno ga a kitla a nna moruaboswa ka gope le morwa mosadi yo o gololesegileng.”
31  Ka jalo bakaulengwe, re bana, e seng ba lelata, mme ba mosadi yo o gololesegileng.
6  Bakaulengwe, le eleng fa motho mongwe a tsaya kgato nngwe e e phoso pele ga a e lemoga, lona ba lo nang le ditshwanelego tsa semoya, lekang go lolamisa motho yo o ntseng jalo ka moya o o bonolo, mongwe le mongwe wa lona a ntse a ipeile leitlho, e se re kgotsa le lona lwa raelwa.
2  Tswelelang lo rwalelana mekgweleo, mme ka gone lo diragatse molao wa ga Keresete.
3  Gonne fa mongwe a akanya gore o sengwe fa a se sepe, o tsietsa mogopolo wa gagwe.
4  Mme a mongwe le mongwe a bontshe se tiro ya gagwe e leng sone, mme ke gone a tla nnang le lebaka la go itumela ka ga gagwe ka esi, mme e seng a ipapisa le motho yo mongwe.
5  Gonne mongwe le mongwe o tla rwala morwalo wa gagwe.
6  Mo godimo ga moo, a motho yo o rutwang lefoko ka molomo a tlhakanele mo dilong tsotlhe tse di molemo le ene yo o nayang thuto eo ya molomo.
7  Lo se ka lwa tsietsega: Modimo ga se yo o ka sotliwang. Gonne le fa e le eng se motho a se jalang, o tla roba sone seno gape;
8  ka gonne yo o jalelang nama ya gagwe o tla roba go bola mo nameng ya gagwe, mme yo o jalelang moya o tla roba botshelo jo bo sa khutleng mo moyeng.
9  Jalo a re se leseng go dira se se molemo, gonne re tla roba mo pakeng e e leng yone fa re sa lape.
10  Ruri he, fa fela re sa ntse re na le nako e e go dumelelang, a re direng se se molemo mo go botlhe, mme segolobogolo mo go ba ba amanang le rona mo tumelong.
11  Bonang gore ke lo kwaletse ka ditlhaka tse dikgolo jang ka seatla sa me.
12  Botlhe ba ba batlang go nna le ponalo e ntle mo nameng ke bone ba ba lekang go lo patelela go rupa, e le fela gore ba tle ba se ka ba bogisediwa kota ya tlhokofatso ya ga Keresete, e bong Jesu.
13  Gonne tota le eleng bone ba ba rupang ga ba boloke Molao ka bobone, mme ba batla gore lo rupe gore ba tle ba nne le lebaka la go ipelafatsa mo nameng ya lona.
14  E kete go ka se direge le ka motlha gore ke ipelafatse, fa e se ka kota ya tlhokofatso ya Morena wa rona Jesu Keresete, yo lefatshe le bapotsweng ka ene mo go nna le nna mo lefatsheng.
15  Gonne go rupa ga se sepe le fa e le go sa rupang, mme popo e ntšha ke sengwe.
16  Mme botlhe ba ba tla tsamayang ka thulaganyo ka molao ono wa boitshwaro, a go nne kagiso le kutlwelobotlhoko mo go bone, le eleng mo go Iseraele wa Modimo.
17  Go tloga jaanong a go se ka ga nna le yo o ntshwenyang, gonne mo mmeleng wa me ke na le matshwao a pabolo a motlhanka wa ga Jesu.
18  Bopelonomi jo bo sa re tshwanelang jwa Morena wa rona Jesu Keresete bo nne le moya o lo o bontshang bakaulengwe. Amen.
5  Keresete o re gololetse kgololesego e e ntseng ja-lo. Ka jalo emang lo nitame, mme lo se ka lwa itetla go bofelelwa gape mo jokweng ya botlhanka.
2  Bonang! Nna, Paulo, ke lo bolelela gore fa lo ka rupa, Keresete ga a na go lo solegela molemo ka gope.
3  Mo godimo ga moo, ke naya bosupi gape mo mothong mongwe le mongwe yo o rupang gore o patelesega go dira Molao otlhe.
4  Lo kgaogane le Keresete, le fa lo ka bo lo le bomang ba lo lekang go bolelwa lo le ba ba siameng ka molao; lo wetse kgakala le bopelonomi jwa gagwe jo bo sa re tshwanelang.
5  Mme rona, ka moya, re letetse ka tlhagafalo tshiamo e e solofetsweng, ka ntlha ya tumelo.
6  Gonne ka ga Keresete Jesu go rupa ga go na mosola ope le fa e le go sa rupang, mme tumelo e e dirang ka lorato e na le mosola.
7  Lo ne lo siana sentle. Ke mang yo o neng a lo kgoreletsa go nna lo utlwa boammaaruri?
8  Mofuta ono wa tlhotlheletso ga o tswe mo go Yo o lo bitsang.
9  Sebediso se sennye se bedisa tlhama yotlhe.
10  Ke na le tshepo kaga lona ba lo leng seoposengwe le Morena gore ga lo na go simolola go akanya ka tsela e sele; mme yo o lo tshwenyang o tla sikara katlholo ya gagwe, go sa kgathalesege gore e ka tswa e le mang.
11  Mme nna, bakaulengwe, fa e le gore ke sa ntse ke rera go rupa, ke ka ntlha yang fa ke sa ntse ke bogisiwa? Eleruri he, sekgopi sa kota ya tlhokofatso se fedisitswe.
12  Ke eletsa gore banna ba ba lekang go lo pitikolola ba ikgaole bonna.
13  Ke boammaaruri gore lo ne lwa bilediwa kgololesego, bakaulengwe; fela lo se ka lwa dirisa kgololesego eno jaaka tlhotlheletso ya nama, mme ka lorato nnang batlhanka mongwe go yo mongwe.
14  Gonne Molao otlhe o nna o diragaditswe ka lefoko le le lengwe, e leng: “O rate moagelani wa gago jaaka o ithata.”
15  Mme, fa lo nnela go lomana le go kometsana, disang gore lo se ka lwa nyeletsana.
16  Mme ka re, Nnang lo tsamaye ka moya mme ga lo na go diragatsa keletso epe ya senama ka gope.
17  Gonne nama e kgatlhanong le moya mo keletsong ya yone, le moya o kgatlhanong le nama; gonne tseno di a ganetsana, mo e leng gore tsone dilo tse lo ratang go di dira ga lo di dire.
18  Mo godimo ga moo, fa e le gore lo gogwa ke moya, ga lo tlase ga molao.
19  Jaanong ditiro tsa nama di a bonala, mme tsone ke kgokafalo, boitshekologo, boitshwaro jo bo repileng,
20  kobamelo ya medingwana, tlwaelo ya go dirisana le meya, bobaba, kgogakgogano, lefufa, go phatloga ka bogale, manganga, dikgaogano, makoko,
21  go fufega, mediro ya botagwa, mediro ya ditlhapelo, le dilo tse di tshwanang le tseno. Ka ga dilo tseno, ke lo tlhagisa go sa le pele, ka yone tsela e e tshwanang le e ruri ke neng ka lo tlhagisa ka yone go sa le pele, gore ba ba dirang dilo tse di ntseng jalo ga ba na go rua bogosi jwa Modimo.
22  Kafa letlhakoreng le lengwe, maungo a moya ke lorato, boipelo, kagiso, bopelotelele, bopelonomi, molemo, tumelo,
23  bonolo, boikgapo. Ga go na molao ope o o kgatlhanong le dilo tse di ntseng jalo.
24  Mo godimo ga moo, ba e leng ba ga Keresete Jesu ba bapotse nama mmogo le dikgotelo tsa yone le dikeletso.
25  Fa e le gore re tshela ka moya, a re tsweleleng re tsamaya ka thulaganyo ka moya.
26  A re se ikgogomoseng, re gaisana, re fufegelana.
1  Paulo, moaposetoloi, yo o sa tsweng mo bathong e bile a sa nna ene ka motho, fa e se ka Jesu Keresete le Modimo Rara, yo a mo tsositseng mo baswing,
2  le bakaulengwe botlhe ba ba nang le nna, re kwalela diphuthego tsa Galatia:
3  E kete lo ka nna le bopelonomi jo bo sa re tshwanelang le kagiso go tswa kwa Modimong Rraarona le Morena Jesu Keresete.
4  O ne a intshetsa maleo a rona gore a tle a re golole mo tsamaisong ya jaanong e e boikepo ya dilo go ya ka thato ya Modimo wa rona le Rara,
5  yo go tshwanetseng ga nna le kgalalelo mo go ene ka bosaengkae le go ya go ile. Amen.
6  Ke gakgamalela go bo lo tlosiwa ka bofefo jaana mo go Yo o lo biditseng ka bopelonomi jo bo sa re tshwanelang jwa ga Keresete lo isiwa kwa mofuteng o mongwe wa dikgang tse di molemo.
7  Mme ga se o mongwe; ke fela gore go na le bangwe ba ba lo tshwenyang ba bile ba batla go sokamisa dikgang tse di molemo kaga Keresete.
8  Le fa go ntse jalo, le eleng fa rona kgotsa moengele mongwe go tswa kwa legodimong a ne a ka lo bolelela sengwe a re ke dikgang tse di molemo kwantle ga se re neng ra se lo bolelela e le dikgang tse di molemo, a a hutsege.
9  Jaaka re buile fa godimo, jaanong le nna gape ka re, Le fa e le mang yo o lo bolelelang sengwe kwantle ga se lo neng lwa se amogela a re ke dikgang tse di molemo, a a hutsege.
10  Tota e bile, a ke batho ba jaanong ke lekang go ba tlhotlheletsa kgotsa ke Modimo? Kgotsa a ke batla go itumedisa batho? Fa e le gore ke ne ke sa ntse ke itumedisa batho, ke ka bo ke se motlhanka wa ga Keresete.
11  Gonne ke a lo lemotsha, bakaulengwe, gore dikgang tse di molemo tse ke neng ka di bolela e le dikgang tse di molemo ga se selo sa batho;
12  gonne ke ne ka se ka ka di amogela mo mothong, le gone ga ke a di rutwa, fa e se ka tshenolo ka Jesu Keresete.
13  Ke boammaaruri gore, lona lo utlwaletse ka boitshwaro jwa me jwa pele mo Bojudeng, gore ke ne ka nna ka bogisa phuthego ya Modimo mo go feteletseng ka ba ka e swafatsa,
14  mme ke ne ke dira botswelelopele jo bogolo thata mo Bojudeng go feta ba le bantsi ba balekane ba me mo lotsong lwa me, e re ka ke ne ke tlhoafetse mo gogolo thata mo dingwaong tsa borre.
15  Mme e rile Modimo, yo o ntomolotseng mo sebopelong sa ga mmè a ba a mpitsa ka bopelonomi jwa gagwe jo bo sa re tshwanelang, a akanya go le molemo
16  go ntshenolela Morwawe, gore ke tle ke bolelele ditšhaba dikgang tse di molemo ka ga gagwe, ga ke a ka ka akofa ka buisana le nama le madi.
17  Le gone ke ne ka se ka ka tlhatlogela kwa Jerusalema kwa go ba e neng e le baaposetoloi pele ga me, mme ke ne ka tswa ka tsena mo Arabia, mme ka boela gape kwa Damaseko.
18  Go tswa foo, dingwaga di le tharo moragonyana ke ne ka tlhatlogela kwa Jerusalema go etela Kefase, mme ke ne ka nna le ene malatsi a le lesome le botlhano.
19  Mme ga ke a ka ka bona ope o sele wa baaposetoloi, fa e se Jakobe fela morwarraagwe Morena.
20  Jaanong ka ga dilo tse ke di lo kwalelang, bonang! mo ponong ya Modimo, ga ke ake.
21  Morago ga moo ke ne ka tsena mo dikgaolong tsa Siria le tsa Kilikia.
22  Mme ke ne ke sa itsiwe ka sefatlhego ke diphuthego tsa Judea tse di neng di le seoposengwe le Keresete;
23  ba ne ba tle ba utlwe fela go twe: “Monna yo pele a neng a re bogisa jaanong o bolela dikgang tse di molemo kaga tumelo e pele a neng a e senya.”
24  Ka jalo ba simolola go galaletsa Modimo ka ntlha ya me.
2  Go tswa foo morago ga dingwaga di le lesome le bonè ka tlhatlogela gape kwa Jerusalema le Barenabase, ka tsaya le Tito gore a tsamaye le nna.
2  Mme ke ne ka tlhatloga ka ntlha ya tshenolo. Ke ne ka baya fa pele ga bone dikgang tse di molemo tse ke di rerang mo ditšhabeng, le fa go ntse jalo e le mo sephiring, fa pele ga ba e neng e le banna ba ba tlhomologileng, e se re kgotsa ka tsela nngwe ka bo ke ne ke sianela kgotsa ke sianetse lefela.
3  Le fa go ntse jalo, le ene Tito, yo o neng a na le nna, o ne a sa patelesege go rupa, le mororo e ne e le Mogerika.
4  Mme ka ntlha ya bakaulengwe ba maaka ba ba neng ba tlisiwa ka bokukuntshwane, ba ba neng ba kukunela go tla go tlhola kgololesego ya rona e re nang le yone re le seoposengwe le Keresete Jesu, gore ba tle ba re dire batlhanka ka tsela e e feletseng—
5  re ne ra se ka ra ineela mo go bano ka go ikoba, nnyaa, le fa e le ka ura, gore boammaaruri jwa dikgang tse di molemo bo tle bo tswelele le lona.
6  Mme mo go ba ba neng ba bonala e le sengwe—go sa kgathalesege gore e ne e le batho ba mofuta ofe pele, ga go dire pharologanyo epe mo go nna—Modimo ga o ye ka ponalo ya motho ya kafa ntle—tota e bile, mo go nna, banna ba ba tlhomologileng bao ga ba aba sepe se sesha.
7  Mme, go farologana le moo, e rile ba bona gore ke ne ke neetswe dikgang tse di molemo ke di neeletswe ba ba sa rupang, fela jaaka Petere a ne a di tsholetse ba ba rupileng—
8  gonne Yo o neng a naya Petere maatla a a tlhokegang a boaposetoloi mo go ba ba rupileng gape o ne a naya le nna maatla mo go ba e leng ba ditšhaba;
9  ee, e rile ba simolola go itse bopelonomi jo bo sa re tshwanelang jo ke neng ka bo newa, Jakobe le Kefase le Johane, ba ba neng ba bonala e le dipilara, ba ne ba naya nna le Barenabase seatla sa moja sa go tlhakanela mmogo, gore re ye kwa ditšhabeng, mme bone ba ye kwa go ba ba rupileng.
10  Fela re tshwanetse ra nna re gopotse bahumanegi. Selo seno le sone ke lekile ka tlhoafalo go se dira.
11  Le fa go ntse jalo, e rile Kefase a tla mo Antioka, ka emelelana le ene re lebane difatlhego, ka gonne o ne a le molato.
12  Gonne pele ga banna bangwe ba goroga ba tswa kwa go Jakobe, o ne a tle a je le batho ba ditšhaba; mme e rile ba goroga, a simolola go ikgoga a ba a itomolola, a boifa ba setlhopha sa ba ba rupileng.
13  Bajuda ba bangwe botlhe le bone ba kopanela le ene mo boitshemong jono, mo e leng gore le eleng Barenabase o ne a kopanela le bone mo boitshemong jwa bone.
14  Mme e rile ke bona gore ba ne ba sa tsamaye ka tlhamalalo go ya ka boammaaruri jwa dikgang tse di molemo, ka raya Kefase fa pele ga bone botlhe ka re: “Fa wena, le fa o le Mojuda, o tshela jaaka ditšhaba di tshela, mme e seng jaaka Bajuda, go tla jang gore o bo o patelela batho ba ditšhaba go tshela go ya ka tlwaelo ya Sejuda?”
15  Rona ba re leng Bajuda ka tlholego, mme re se baleofi ba ba tswang mo ditšhabeng,
16  re itse jaaka re itse gore motho o bolelwa e le yo o siameng, e seng ka ntlha ya ditiro tsa molao, fa e se fela ka tumelo ka ga Keresete Jesu, le eleng rona re dumetse mo go Keresete Jesu, gore re tle re bolelwe re le ba ba siameng ka ntlha ya tumelo ka ga Keresete, mme e seng ka ntlha ya ditiro tsa molao, ka gonne ga go na nama epe e e tla bolelwang e le e e siameng ka ditiro tsa molao.
17  Jaanong rona, fa re batla go bolelwa re le ba ba siameng ka Keresete, mme le rona re fitlhetswe re le baleofi, a totatota Keresete ke modiredi wa boleo? E kete seo se ka se diragale le ka motlha!
18  Gonne fa tsone dilo tse ke kileng ka di digela fa fatshe ke di aga gape, ke itshupa ke le yo o tlolang molao.
19  Mme nna, ka molao ke ne ka swa malebana le molao, gore ke tle ke tshele malebana le Modimo.
20  Ke bapotswe mmogo le Keresete. Ga e tlhole e le nna yo ke tshelang, mme ke Keresete yo o tshelang a le seoposengwe le nna. Eleruri, botshelo jo jaanong ke bo tshelang mo nameng ke bo tshela ka tumelo e e ka ga Morwa Modimo, yo o nthatileng a ba a ineela ka ntlha ya me.
21  Ga ke kgaphele bopelonomi jo bo sa re tshwanelang jwa Modimo kwa thoko; gonne fa e le gore tshiamo e teng ka molao, Keresete tota o swetse lefela.
3  Lona Bagalatia ke lona ba lo se nang tlhaloganyo, ke mang yo o lo tsentseng mo tlhotlheletsong e e bosula, lona ba Jesu Keresete a neng a tshwantshiwa fa pele ga matlho a lona mo pontsheng a bapotswe?
2  Ke batla go utlwa seno fela mo go lona: A lo ne lwa amogela moya ka ntlha ya ditiro tsa molao kgotsa ka ntlha ya go utlwa ka tumelo?
3  A ga lo na tlhaloganyo mo go kalo? Fa lo sena go simolola ka moya a jaanong lo felelediwa ka nama?
4  A lo ne lwa tlelwa ke dipogo tse dintsi thata jalo kwantle ga boikaelelo? Fa e le gore tota e ne e le kwantle ga boikaelelo.
5  Jalo, yo o lo nayang moya a ba a dira ditiro tse di maatla mo go lona, a o go dira ka ntlha ya ditiro tsa molao kgotsa ka ntlha ya go utlwa ka tumelo?
6  Fela jaaka Aborahame “a ne a dumela mo go Jehofa, mme ga kaiwa e le tshiamo mo go ene.”
7  Eleruri lo a itse gore ba ba ngaparelang tumelo ke bone ba e leng bomorwa Aborahame.
8  Jaanong Lokwalo, ka lo bone go sa le gale gore Modimo o ne a tla bolela batho ba ditšhaba e le ba ba siameng ka ntlha ya tumelo, lo ne lwa bolelela Aborahame dikgang tse di molemo go sa le pele, tse di reng: “Ditšhaba tsotlhe di tla segofadiwa ka wena.”
9  Ka gone ba ba ngaparelang tumelo ba segofadiwa mmogo le Aborahame yo o ikanyegang.
10  Gonne botlhe ba ba ikaegileng ka ditiro tsa molao ba hutsegile; gonne go kwadilwe ga twe: “Go hutsegile mongwe le mongwe yo o sa tsweleleng mo dilong tsotlhe tse di kwadilweng mo lokwalong lwa momeno lwa Molao gore a di dire.”
11  Mo godimo ga moo, go a bonala gore ka molao ga go na ope yo o bolelwang e le yo o siameng mo Modimong, ka gonne “mosiami o tla tshela ka ntlha ya tumelo.”
12  Jaanong Molao ga o ngaparele tumelo, mme “yo o di dirang ruri o tla tshela ka tsone.”
13  Keresete o ne a re golola ka theko mo phutsong ya Molao ka go nna phutso mo boemong jwa rona, ka gonne go kwadilwe ga twe: “Go hutsegile motho mongwe le mongwe yo o pegilweng mo koteng.”
14  Boikaelelo e ne e le gore tshegofatso ya ga Aborahame e tle e nne gone ka Jesu Keresete mo ditšhabeng, gore ka tumelo ya rona re tle re amogele moya o o solofeditsweng.
15  Bakaulengwe, ke bua ka setshwantsho sa motho: Kgolagano e e tlhomamisitsweng, le fa e le ya motho, ga go na ope yo o e beelang kwa thoko kgotsa yo o e oketsang.
16  Jaanong ditsholofetso di ne tsa buiwa le Aborahame le losika lwa gagwe. Ga le re: “Le masika,” jaaka fa go ntse fa ao a le mantsi, mme jaaka fa go ntse fa lo le longwe, la re: “Le losika lwa gago,” lo e leng Keresete.
17  Mo godimo ga moo, ke bua seno: Ka ga kgolagano e pelenyana e neng e tlhomamisitswe ke Modimo, Molao o o nnileng gone dingwaga di le makgolo a le manè le masome a mararo moragonyana ga o e dire ya lefela, gore o fedise tsholofetso eno.
18  Gonne fa e le gore boswa bo ka ntlha ya molao, ga bo tlhole bo le ka ntlha ya tsholofetso; mme Modimo ka bopelonomi o bo neile Aborahame ka tsholofetso.
19  Jaanong Molao e ne e le wa eng? Go ne ga okediwa ka one go dira gore ditlolo di bonatshege, go fitlha losika lo goroga lo tsholofetso e neng ya dirwa mo go lone; mme o ne wa fetisiwa ka baengele ka seatla sa motsereganyi.
20  Jaanong ga go na motsereganyi fa go amegang motho a le mongwe fela gone, mme Modimo o mongwe fela.
21  Ka jalo, a Molao o kgatlhanong le ditsholofetso tsa Modimo? E kete seo se ka se diragale le ka motlha! Gonne fa go ka bo go ne go neilwe molao o o neng o kgona go naya botshelo, tshiamo e ka bo tota e nnile gone ka molao.
22  Mme Lokwalo lo ne lwa isa dilo tsotlhe mmogo kwa kgolegong ya boleo, gore tsholofetso e e nnang gone ka ntlha ya tumelo mo go Jesu Keresete e tle e newe ba ba supang tumelo.
23  Le fa go ntse jalo, pele ga tumelo e goroga, re ne re disiwa kafa tlase ga molao, re isiwa mmogo mo kgolegong, re lebile tumelong e e neng e laoletswe go senolwa.
24  Ka gone Molao o fetogile mogogi wa rona yo o isang kwa go Keresete gore re tle re bolelwe re le ba ba siameng ka ntlha ya tumelo.
25  Mme jaanong e re ka tumelo e gorogile, ga re tlhole re le kafa tlase ga mogogi.
26  Tota e bile, lona lotlhe lo bana ba Modimo ka tumelo ya lona mo go Keresete Jesu.
27  Gonne lona lotlhe ba lo neng lwa kolobediwa mo go Keresete lo apere Keresete.
28  Ga go na Mojuda le fa e le Mogerika, ga go na motlhanka le fa e le mogololesegi, ga go na motho wa monna le fa e le motho wa mosadi; gonne lotlhe lo motho a le mongwe yo o seoposengwe le Keresete Jesu.
29  Mo godimo ga moo, fa lo le ba ga Keresete, tota lo losika lwa ga Aborahame, baruaboswa ba tsholofetso.
