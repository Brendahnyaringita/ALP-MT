4  Mme go tla diragala go ela kwa bokhutlong jwa metlha gore thaba ya ntlo ya ga Jehofa e tla tlhomamisiwa thata kwa godimo ga ditlhoa tsa dithaba, mme eleruri e tla tsholelediwa kwa godimo ga dithota; mme ditšhaba di tla ologela kwa go yone.
2  Mme ditšhaba di le dintsi di tla ya mme di re: “Tlang, a re tlhatlogeleng kwa thabeng ya ga Jehofa le kwa ntlong ya Modimo wa ga Jakobe; mme o tla re ruta ditsela tsa gagwe, mme re tla tsamaya mo ditselaneng tsa gagwe.” Gonne molao o tla tswa mo Siona, le lefoko la ga Jehofa kwa Jerusalema.
3  Mme ruri o tla atlhola mo gare ga ditšhaba di le dintsi, a ba a tlhamalatsa dilo malebana le ditšhaba tse di thata tse di kwa kgakala. Mme ba tla thula ditšhaka tsa bone ba di dira magale a megoma le marumo a bone ba a dira dikere tse di pomang. Setšhaba ga se kitla se tsholeletsa setšhaba se sengwe tšhaka, le gone ga ba kitla ba tlhola ba ithuta ntwa gape.
4  Mme ruri ba tla nna, mongwe le mongwe kafa tlase ga mofine wa gagwe le kafa tlase ga setlhare sa gagwe sa mofeige, mme go tla bo go se na ope yo o ba boifisang; gonne molomo wa ga Jehofa wa masomosomo o go buile.
5  Gonne ditšhaba tsotlhe, di tla tsamaya sengwe le sengwe mo leineng la modimo wa sone; mme fa e le rona, re tla tsamaya mo leineng la ga Jehofa Modimo wa rona ka bosakhutleng, le ka bosaengkae.
6  “Mo letsatsing leo,” go bua Jehofa, “ke tla phutha yo o neng a kwetsepela; le yo o neng a phatlaladitswe ke tla mo phutha mmogo, le ene yo ke neng ke mo tshwere ka tsela e e bosula.
7  Mme ruri yo o neng a kwetsepela ke tla mo dira lesalela, le yo o neng a tloseditswe kgakala ke tla mo dira setšhaba se se thata; mme Jehofa eleruri o tla busa jaaka kgosi mo go bone mo Thabeng ya Siona, go tloga jaanong go ya pele le ka bosakhutleng.
8  “Mme fa e le wena, wena tora ya motlhape, thotana ya ga morwadia Siona, puso ya ntlha e tla fitlha kwa go wena, ee, ruri e tla tla, e leng bogosi jwa ga morwadia Jerusalema.
9  “Jaanong ke ka ntlha yang fa o ntse o goela kwa godimo? A ga go na kgosi epe mo go wena, kgotsa a mogakolodi wa gago o nyeletse, mo e leng gore ditlhabi tse di tshwanang le tsa mosadi yo o belegang di go tshwere?
10  Nna mo ditlhabing tse di botlhoko thata mme o iteke, wena morwadia Siona, jaaka mosadi yo o belegang, gonne jaanong o tla tswa mo motseng, mme o tla tshwanelwa ke go aga mo nageng. Mme o tla tshwanelwa ke go tla go fitlha mo Babelona. O tla gololwa teng. Jehofa o tla go rekolola mo seatleng sa baba ba gago teng.
11  “Mme jaanong ditšhaba di le dintsi di tla phuthiwa kgatlhanong le wena, tse di reng, ‘A a kgotlelwe, mme e kete matlho a rona a ka leba Siona jaaka yo o kwa tlase.’
12  Mme fa e le bone, ga ba ise ba itse dikakanyo tsa ga Jehofa, mme ga ba ise ba tlhaloganye boikaelelo jwa gagwe; ka gonne ruri o tla ba phutha mmogo jaaka dijo tsa ditlhaka tse di sa tswang go rojwa mo moleng wa thobo a di isa kwa seboaneng.
13  “Nanoga o phothe, wena morwadia Siona; gonne ke tla fetola lonaka lwa gago go nna tshipi, mme ditlhakwana tsa gago ke tla di fetola go nna kgotlho, mme ruri o tla sila ditšhaba di le dintsi; o tla naya Jehofa poelo ya bone e e sa siamang ka go e tlhaolela kwa thoko, le dikhumo tsa bone o tla di naya Morena wa boammaaruri wa lefatshe lotlhe.”
7  A bo go latlhega nna, gonne ke fetogile go nna jaaka maungo a letlhabula a a phuthilweng, jaaka go ronopiwa ga morara o o fudilweng! Ga go na lesitlha la morara le le ka jewang, ga go na feige ya lebutswapele, e moya wa me o ka e eletsang!
2  Motho yo o ikanyegang o nyeletse mo lefatsheng, mme mo bathong ga go na ope yo o thokgameng. Botlhe fela, ba lalela tshololo ya madi. Mongwe le mongwe wa bone o tsoma morwarraagwe ka letlowa le le gogwang.
3  Diatla tsa bone di mo go se se bosula, gore ba bo dire sentle; kgosana e kopa sengwe, mme yo o atlholang o dira jalo gore a bone maduo, mme yo mogolo o bua se se elediwang ke moya wa gagwe, one wa gagwe; mme ba a bo logaganya.
4  Yo o ba gaisang botlhe o tshwana le mongana, yo o thokgameng go ba gaisa botlhe o bosula thata go gaisa legora la mitlwa. Letsatsi la balebeledi ba gago, la go elwa tlhoko ga gago, le tshwanetse go tla. Jaanong ba tla akabadiwa.
5  O se ka wa dumela mo molekaneng. O se ka wa ikanya tsala e lo ntshanang seinong le yone. Disa go bulega ga molomo wa gago mo go ene yo o lalang mo sehubeng sa gago.
6  Gonne morwa o nyatsa rre; morwadi o tsogologela mmaagwe; ngwetsi e tsogologela matsalaayone; baba ba motho ke batho ba ntlo ya gagwe.
7  Mme fa e le nna, ke tla nna ke lebeletse Jehofa. Ke tla supa boikutlo jwa go leta mo Modimong wa poloko ya me. Modimo wa me o tla nkutlwa.
8  O se ka wa ipela ka ntlha ya me, wena mosadi yo o leng mmaba wa me. Le fa ke ole, ruri ke tla ema; le fa ke nna mo lefifing, Jehofa o tla nna lesedi mo go nna.
9  Tšararego ya ga Jehofa ke tla e sikara—gonne ke mo leofetse—go fitlha a sekaseka kgetsi ya me ya molao a bo a ntirela tshiamiso. O tla ntlisa mo leseding; ke tla leba tshiamo ya gagwe.
10  Mmaba wa me o tla bona, mme ditlhong di tla mmipa, yo o neng a nthaya a re: “O kae, Jehofa Modimo wa gago?” Matlho a me a tla mo leba. Jaanong o tla nna lefelo la go gatakwa, jaaka loraga lwa mebila.
11  Letsatsi la go aga dipota tsa gago tsa maje, ka letsatsi leo taelo e tla bo e le kgakala.
12  Ka letsatsi leo ba tla tla kwa go wena ba tswa kwa Asiria le metse ya Egepeto, le go tswa kwa Egepeto go ya fela kwa Nokeng; le go tswa lewatleng go ya lewatleng, le go tswa thabeng go ya thabeng.
13  Mme lefatshe le tla nna kgakgabalo ka ntlha ya banni ba lone, ka ntlha ya maungo a ditiro tsa bone.
14  Disa batho ba gago ka lore lwa gago, letsomane la boswa jwa gago, yo o neng a agile a le esi mo sekgweng—mo gare ga tshingwana ya maungo. A ba fule mo Bashana le mo Gileade jaaka mo metlheng ya bogologolo.
15  “Jaaka mo metlheng ya go tswa ga gago mo lefatsheng la Egepeto ke tla mmontsha dilo tse di gakgamatsang.
16  Ditšhaba di tla bona mme di tlhabiwe ke ditlhong ka ntlha ya thata yotlhe ya tsone. Ba tla baya seatla sa bone mo molomong wa bone; ditsebe tsa bone di tla nna susu.
17  Ba tla latswa lorole jaaka dinoga; ba tla tswa mo dithakong tsa bone tsa phemelo ka khuduego jaaka dilo tse di gopang ka mpa tsa lefatshe. Ba tla tla kwa go Jehofa Modimo wa rona ba roroma, mme ba tla go boifa.”
18  Ke mang Modimo yo o tshwanang le wena, yo o itshwarelang phoso e bile a tlhokomologa tlolo ya masalela a boswa jwa gagwe? Ruri ga a na go tshwarelela mo bogaleng jwa gagwe ka bosaengkae, gonne o natefelelwa ke bopelonomi jwa lorato.
19  O tla re bontsha kutlwelobotlhoko gape; o tla gatelela ditlolo tsa rona. Mme wena o tla latlhela maleo otlhe a bone mo botennyeng jwa lewatle.
20  O tla naya boammaaruri jo bo neilweng Jakobe, bopelonomi jwa lorato jo bo neilweng Aborahame, jo o bo ikanetseng borraaronamogologolwane go tswa metlheng ya bogologolo.
6  Tsweetswee utlwang se Jehofa a se buang, lona batho. Nanoga, sekaseka kgetsi ya molao fa pele ga dithaba, mme a dithota di utlwe lentswe la gago.
2  Utlwang, lona dithaba, kgetsi ya ga Jehofa ya molao, le lona dilo tse di nnelang ruri, lona metheo ya lefatshe; gonne Jehofa o na le kgang ya molao le batho ba gagwe, mme o tla nganga le Iseraele:
3  “Ao batho ba me, ke lo dirileng? Mme ke lo lapisitse ka tsela efe? Supang molato wa me.
4  Gonne ke ne ka lo ntsha mo lefatsheng la Egepeto, gape ke ne ka lo golola mo ntlong ya batlhanka; mme ka romela fa pele ga lona Moshe, Arone le Miriame.
5  Gakologelwang tsweetswee, tlheng batho ba me, se Balake kgosi ya Moabe a neng a se ikaeletse, le kafa Balaame morwa Beore a neng a mo araba ka teng. E ne e le go tswa kwa Shitime, go ya fela kwa Gilegala, ka boikaelelo jwa gore ditiro tse di siameng tsa ga Jehofa di itsiwe.”
6  Ke tla lebana le Jehofa ka eng? Ke tla ikobela Modimo o o kwa godimo ka eng? A ke tla lebana le ene ka ditshupelo tse di fisiwang di feletse, ka dinamane tse di nang le ngwaga o le mongwe?
7  A Jehofa o tla itumelela diphelefu di le dikete, dikete di le masomesome tsa melatswana e e phothoselang ya leokwane? A ke tla ntsha leitibolo la me ka ntlha ya go tlhanoga ga me, maungo a sebopelo sa me ka ntlha ya boleo jwa moya wa me?
8  O go boleletse se se molemo, wena motho wa mo lefatsheng. Mme Jehofa o kopa eng mo go wena fa e se gore o dire tshiamiso le go rata bopelonomi le go nna boingotlo fa o tsamaya le Modimo wa gago?
9  Lentswe la ga Jehofa ka bolone le tlhaeletsa kwa motseng, mme motho yo o nang le botlhale jo bo mosola o tla boifa leina la gago. Utlwang thobane le yo o e laoletseng, lona batho.
10  A mo ntlong ya yo o boikepo go sa ntse go na le matlotlo a boikepo, le selekanyo se se tlhaelang sa ifa se se atlhotsweng?
11  A ke ka nna phepa mo boitsholong ke na le dikale tsa boikepo le kgetsi ya dilekanyabokete tsa leje tsa tsietso?
12  Gonne banna ba gagwe ba ba humileng ba tletse tshiamololo, le banni ba gagwe ba buile maaka, mme loleme lwa bone lo a tsietsa mo molomong wa bone.
13  “Mme le nna, ruri ke tla dira gore o bobole ka go go itaya;  o tla kgakgabadiwa ka ntlha ya maleo a gago.
14  Fa e le wena, o tla ja mme ga o na go kgotsofala, mme o tla nna lolea mo teng ga gago. O tla tlosa dilo, mme ga o na go di thotha ka pabalesego; mme le fa e le eng se o tla se thothang ka pabalesego, ke tla se naya tšhaka.
15  Fa e le wena, o tla jala peo, mme ga o na go roba. O tla gata maungo a motlhware, mme ga o na go itlotsa ka leokwane; le beine e e monate, mme ga o na go nwa beine.
16  Melao ya ga Omeri le tiro yotlhe ya ntlo ya ga Ahabe di a bolokwa, mme lona lo tsamaya mo dikgakololong tsa bone; gore ke bo ke lo dire selo sa go akabalelwa mme banni ba gagwe ke ba dire sengwe sa go lelediwa molodi; mme lona lo tla sikara kgobo ya ditšhaba.”
5  “Mo nakong eno o a itshegaka, wena morwadia tlhaselo; ene o re dikanyeditse. Ba tla itaya lerama la moatlhodi wa Iseraele ka thobane.
2  “Mme wena, Bethelehema Eferatha, yo monnye thata go ka nna mo gare ga dikete tsa Juda, go tswa mo go wena go tla tla mo go nna yo o tla nnang mmusi mo Iseraele, yo o simologileng mo metlheng ya bogologolo, mo metlheng e e se nang tshimologo.
3  “Ka jalo o tla ba tlogela go fitlha ka nako e yo o belegang a belega. Mme bomorwarraagwe ba bangwe botlhe ba tla boela kwa go bomorwa Iseraele.
4  “Mme eleruri o tla ema a bo a disa ka nonofo ya ga Jehofa, mo tlotlomalong ya leina la ga Jehofa Modimo wa gagwe. Mme eleruri ba tla tswelela ba nna, gonne jaanong o tla bo a le mogolo go ya kwa mafelelong a lefatshe.
5  Mme yono o tla nna kagiso. Fa e le Moasiria ene, fa a tla mo lefatsheng la rona le fa a gata ditora tsa rona tsa bonno, le rona re tla tsosa badisa ba le supa kgatlhanong le ene, ee, dikgosana di le robedi tse di tswang mo bathong.
6  Mme ruri ba tla disa lefatshe la Asiria ka tšhaka, le lefatshe la ga Nimerode mo matsenong a lone. Mme ruri o tla tlisa kgololo e e tswang mo Moasirieng, fa a tla mo lefatsheng la rona le fa a gata karolo ya rona ya naga.
7  “Mme ba ba setseng ba ga Jakobe ba tla nna jaaka monyo o o tswang kwa go Jehofa mo gare ga ditšhaba di le dintsi, jaaka dipula tse dikgolo mo dimeleng, tse di sa solofeleng mo mothong kgotsa di sa letele bomorwa motho wa mo lefatsheng.
8  Mme mo gare ga ditšhaba, mo gare ga batho ba bantsi, ba ba setseng ba ga Jakobe ba tla nna jaaka tau mo gare ga diphologolo tsa sekgwa, jaaka tawana e e seriri mo gare ga matsomane a dinku, e e reng fa e ralala, e bo e gataka e bile e gagoganya; mme go se na mogolodi.
9  Seatla sa gago se tla nna kwa godimo ga baba ba gago, mme baba botlhe ba gago ba tla kgaolwa.”
10  “Mme go tla diragala mo letsatsing leo,” go bua Jehofa, “gore ke fedise dipitse tsa gago mo gare ga gago mme ke bo ke senya dikara tsa gago.
11  Gape ke tla fedisa metse ya lefatshe la gago ke bo ke rutlolola mafelo otlhe a gago a a sireletsegileng.
12  Mme ke tla fedisa boloi mo seatleng sa gago, e bile ga o kitla o tswelela o na le batho ba ba dirang maselamose.
13  Gape ke tla fedisa ditshwantsho tsa gago tse di betlilweng le dipilara tsa gago mo gare ga gago, mme ga o na go tlhola o ikobela tiro ya diatla tsa gago.
14  E bile ke tla kumola dikota tsa gago tse di boitshepo mo gare ga gago ke bo ke nyeletsa metse ya gago.
15  Ke tla diragatsa pusoloso ka bogale le ka tšararego mo ditšhabeng tse di sa utlwang.”
1  Lefoko la ga Jehofa le le neng la tla kwa go Mika wa Moreshethe, mo metlheng ya ga Jothame, Ahase, Hesekia, dikgosi tsa Juda, le a neng a le bona mo ponatshegelong ka ga Samarea le Jerusalema:
2  “Utlwang, lona ditšhaba, lotlhe fela; tlhwaya tsebe, wena lefatshe le se se tletseng mo go wena, mme a Morena Molaodimogolo Jehofa a nne mosupi kgatlhanong le wena, Jehofa a le mo tempeleng ya gagwe e e boitshepo.
3  Gonne, bonang! Jehofa o tswa mo lefelong la gagwe, mme ruri o tla fologa mme a gate mafelo a a kwa godimo a lefatshe.
4  Mme dithaba di tla gakologa kafa tlase ga gagwe, le mabala a a kwa tlase a tla fatoga, jaaka bonota ka ntlha ya molelo, jaaka metsi a a tshololwang mo lefelong le le fologelang.
5  “Ke ka ntlha ya botlhanogi jwa ga Jakobe gore go bo go na le seno sotlhe, ee, ka ntlha ya maleo a ntlo ya Iseraele. Botlhanogi jwa ga Jakobe ke eng? A ga se Samarea? Mme mafelo a a kwa godimo a Juda ke eng? A ga se Jerusalema?
6  Mme eleruri ke tla dira Samarea mokoa wa marope a naga, mafelo a go jala tshimo ya mofine; mme ke tla tshololela maje a gagwe mo mokgatšheng, le metheo ya gagwe ke tla e bipolola.
7  Ditshwantsho tsa gagwe tse di betlilweng di tla thubaganngwa tsotlhe, mme dimpho tsotlhe tse a di filweng e le tuelo ya gagwe di tla fisiwa mo molelong; mme ke tla dira medingwana yotlhe ya gagwe kgakgabalo. Gonne o di phuthile mo dilong tse di neilweng e le tuelo ya seaka, mme di tla boela kwa go seo se se neilweng e le tuelo ya seaka.”
8  Ka ntlha ya seno ke tla lela ke bo ke bokolela; ke tla tsamaya ke sa rwala mo maotong e bile ke sa ikatega. Ke tla kuruetsa jaaka bophokoje, ke bo ke hutsafala jaaka bontšhe ba ba namagadi.
9  Gonne titeo e e mo go ene ga e kgone go fodisiwa; gonne e fitlhile mo Juda, sebetso se fitlhile kwa kgorong ya batho ba me, go fitlha kwa Jerusalema.
10  “Lo se ka lwa se bolela kwa Gathe; ruri lo se ka lwa lela. “Mo ntlong ya ga Afera bidikamang mo loroleng.
11  Kgabaganya, wena mosadi yo o nnang mo Shafire, mo bosaikategang jwa matlhabisa ditlhong. Mosadi yo o nnang mo Saanane ga a tsamaya. Go lela ga ga Bethe-esele go tla bona lefelo la gone la go ema, mo go lona.
12  Gonne mosadi yo o nnang mo Marothe o letetse se se molemo, mme se se bosula se fologile kwa go Jehofa se ya kwa kgorong ya Jerusalema.
13  Golegelela kara mo setlhopheng sa dipitse, wena mosadi yo o nnang mo Lakishe. Ene o ne a le tshimologo ya boleo mo go morwadia Siona, gonne go tlhanoga ga Iseraele go fitlhetswe mo go wena.
14  Ka jalo o tla naya Moreshethe-gathe dimpho tsa go kgaogana. Matlo a Akesibe a ne a ntse jaaka sengwe se se tsietsang mo dikgosing tsa Iseraele.
15  Ke sa ntse ke tla go tlisetsa mogapi, wena mosadi yo o nnang mo Mareshahe. Kgalalelo ya Iseraele e tla tla go fitlha mo Adulama.
16  Dira gore go nne le lefatla, mme o pome moriri wa gago ka ntlha ya bomorwao ba ba itumedisang thata. Atolosa lefatla la gago jaaka la ntsu, ka gonne ba dule mo go wena ba ya botshwarwa.”
2  “A bo go latlhega ba ba logang leano la se se utlwisang botlhoko, le ba ba dirang se se bosula, mo malaong a bone! Ba bo dira go le lesedi la moso, ka gonne go le mo maatleng a seatla sa bone.
2  Ba eleditse masimo mme ba a gapile; le matlo, mme ba a tsere; gape ba tsieditse monna yo o nonofileng le ba ntlo ya gagwe, motho le sa gagwe se a se ruileng boswa.
3  “Ka jalo Jehofa o buile jaana, ‘Bona, ke akanya go direla lelapa leno masetlapelo a lo se kitlang lo ntsha melala ya lona mo go one, gore lo se ka lwa tsamaya ka mabela; ka gonne e le nako ya masetlapelo.
4  Mo letsatsing leo mongwe o tla bua polelo ya seane ka ga lona mme ruri o tla lela selelo sa khutsafalo, ee, selelo sa khutsafalo. Mongwe o tla re: “Ruri re thopilwe! O fetola karolo ya batho ba me. A bo a e tlosa mo go nna jang ne! O kgaoganyetsa yo o seng boikanngo masimo a rona.”
5  Ka jalo ga o na go nna le ope yo o latlhelang mogala, ka bola, mo phuthegong ya ga Jehofa.
6  Lo se ka lwa letla mafoko a tswa. Ba ne ba letla mafoko a tswa. Ga ba na go letla mafoko a tswa ka ga dilo tseno. Go tlhabisi-wa ditlhong ga go kitla go tloga.
7  “‘Wena ntlo ya ga Jakobe, a go buiwa go twe: “A moya wa ga Jehofa ga o a kgotsofala, kgotsa a tseno ke ditiro tsa gagwe?” A mafoko a me ga a dire molemo mo go yo o tsamayang ka thokgamo?
8  “‘Mme maabane batho ba me ba ne ba ema jaaka mmaba tota. Lo ntsha mokgabisa o o tlotlometseng mo seaparong fa pele, mo go ba ba fetang ka tshepo, jaaka ba ba boang kwa ntweng.
9  Lo leleka basadi ba batho ba me mo ntlong e mosadi a nang le boitumelo jo bogolo mo go yone. Lo tsaya bontlentle jwa me mo baneng ba gagwe, ka bosakhutleng.
10  Nanoga o tsamaye, ka gonne seno ga se lefelo la boikhutso. Ka gonne o itshekologile, go na le tshenyo; mme tiro ya go senya e botlhoko.
11  Fa monna yo o tsamayang fa morago ga phefo le ka maaka a akile: “Ke tla lesa mafoko a go wele malebana le beine le malebana le bojalwa jo bo tagang,” le ene ruri o tla nna yo o lesang mafoko go tswa ka ntlha ya batho bano.
12  “‘Ruri ke tla phutha Jakobe, lotlhe fela; ruri ke tla phutha mmogo ba ba setseng ba Iseraele. Ke tla ba baya mo kutlwanong, jaaka letsomane mo lesakeng, jaaka motlhape mo gare ga mafulo a one; a tla tlala modumo wa batho.’
13  “Yo o phunyeletsang ruri o tla tla fa pele ga bone: ruri ba tla phunyeletsa. Mme ba tla ralala mo kgorong, mme ba tla tswa ka yone. Mme kgosi ya bone e tla feta fa pele ga bone, Jehofa a le kwa tlhogong ya bone.”
3  Mme ka tswelela ka re: “Tsweetswee, utlwang lona ditlhogo tsa ga Jakobe le lona balaodi ba ntlo ya Iseraele. A ga se tiro ya lona go itse tshiamiso?
2  Lona batlhoi ba se se molemo le barati ba bosula, ba ba rutlang letlalo mo bathong le nama ya bone mo marapong a bone;
3  Lona ba e bileng lo jele nama ya batho ba me, e bile lo ba apotse letlalo la bone, gape lo tšhwetlakantse marapo a bone, lwa a thubaganya jaaka se se mo pitseng e e molomomogolo le jaaka nama mo teng ga pitsa e e apeelang.
4  Ka nako eo ba tla ikuela kwa go Jehofa gore a ba thuse, mme ga a na go ba araba. Mme o tla ba fitlhela sefatlhego sa gagwe ka nako eo, go ya ka fa ba dirileng bosula ka teng mo ditirong tsa bone.
5  “Jehofa o buile jaana kgatlhanong le baporofeti ba ba dirang gore batho ba me ba kgarakgatshege, ba ba lomang ka meno a bone mme ba tlhaeletse ba re, ‘Kagiso!’ ba e reng fa ope a sa tsenye sengwe mo melomong ya bone, ba itshepise ntwa kgatlhanong le ene,
6  ‘Ka jalo lo tla nna le bosigo, gore go se ka ga nna le ponatshegelo epe; gape lo tla nna le lefifi, gore lo se ka lwa dira boitseanape. Mme letsatsi le tla phirimela baporofeti, le motshegare o tla ba fifalela.
7  Mme ba ba bonang diponatshegelo ba tla tlhabiwa ke ditlhong, le ba ba dirang tiro ya boitseanape ruri ba tla swabisiwa. Mme ba tla tshwanelwa ke go bipa ditedu tse di fa godimo ga dipounama, botlhe fela, gonne ga go na karabo epe e e tswang kwa Modimong.’”
8  Mme, kafa letlhakoreng le lengwe, nna ke tletse maatla, ka ntlha ya moya wa ga Jehofa, le ka tshiamiso le thata, gore ke tle ke bolelele Jakobe botlhanogi jwa gagwe le Iseraele boleo jwa gagwe.
9  Tsweetswee, utlwang seno, lona ditlhogo tsa ntlo ya ga Jakobe le lona balaodi ba ntlo ya Iseraele, ba lo tlhoileng tshiamiso le ba lo sokamisang sengwe le sengwe se se tlhamaletseng;
10  ba lo agang Siona ka ditiro tsa tshololo ya madi le Jerusalema ka tshiamololo.
11  Ba e leng ditlhogo tsa gagwe ba atlhola fela ba gabile pipamolomo, le baperesiti ba gagwe ba ruta fela ba gabile tlhwatlhwa, le baporofeti ba gagwe ba dira tiro ya boitseanape fela ka ntlha ya madi; mme le fa go ntse jalo ba nna ba itshegetsa ka Jehofa, ba re: “A Jehofa ga a mo gare ga rona? Ga re na go tlelwa ke masetlapelo ape.”
12  Ka jalo ka ntlha ya lona Siona o tla lemiwa jaaka tshimo fela, mme Jerusalema ene o tla nna mekoa fela ya marope, le thaba ya ntlo e tla nna jaaka mafelo a a kwa godimo a sekgwa.
