10  Jaanong kwa Kaesarea go ne go na le monna mongwe yo o neng a bidiwa Korenelio, motlhankedi wa masole wa mophato wa Itali, jaaka o ne o bidiwa,
2  monna yo o ineetseng le yo o boifang Modimo mmogo le botlhe ba ntlo ya gagwe, mme o ne a abela batho dimpho tsa kutlwelobotlhoko di le dintsi e bile a kokotlela Modimo a sa kgaotse.
3  Fela mo e ka nnang ka ura ya borobongwe ya letsatsi a bona ka papamalo mo ponatshegelong moengele wa Modimo a tsena kwa go ene a ba a mo raya a re: “Korenelio!”
4  Monna yono a mo leba mme, ya re a tshoga, a re: “Ke eng, Morena?” A mo raya a re: “Dithapelo tsa gago le dimpho tsa kutlwelobotlhoko di tlhatlogile e le kgopotso fa pele ga Modimo.
5  Jalo jaanong roma banna kwa Jopa mme o bitse Simone mongwe wa sefane sa Petere.
6  Monna yono o amogetswe jaaka moeng kwa ga Simone mongwe, mosugi wa matlalo, yo o nang le ntlo go bapa le lewatle.”
7  Ka bonako fela fa moengele yo o neng a bua le ene a sena go tsamaya, a bitsa ba le babedi ba batlhanka ba gagwe ba ntlo le lesole le le ineetseng mo go ba ba neng ba mo direla ka metlha,
8  mme a ba bolelela sengwe le sengwe a bo a ba romela kwa Jopa.
9  Letsatsi le le latelang fa ba ne ba tsweletse ka loeto lwa bone e bile ba atamela motse, Petere a tlhatlogela kwa godimo mo ntlong e ka nna ka ura ya borataro a ya go rapela.
10  Mme o ne a tshwarwa ke tlala thata mme a batla go ja. Ya re ba sa ntse ba baakanya, a tshwarwa ke tsitego
11  mme a bona legodimo le bulega le sejana sa mofuta mongwe se fologa se tshwana le letsela le legolo la leloba le isiwa kwa tlase kwa lefatsheng ka dintlha tsa lone tse nnè;
12  mme mo go lone go ne go na le dibopiwa tse di maoto manè tsa mefuta yotlhe le digagabi tsa lefatshe le dinonyane tsa legodimo.
13  Mme lentswe la tla mo go ene la re: “Nanoga, Petere, tlhaba o je!”
14  Mme Petere a re: “Legoka, Morena, ka gonne ga ke ise ke ke ke je sepe se se leswafetseng e bile se se phepa.”
15  Mme lentswe la bua le ene gape, lekgetlo la bobedi la re: “Tlogela go bitsa dilo tse Modimo a di ntlafaditseng o re di leswafetse.”
16  Seno sa diragala lekgetlo la boraro, mme ka yone nako eo sejana seno sa tseelwa kwa godimo kwa legodimong.
17  Jaanong fa Petere a ne a akabetse thata ka ga gore ponatshegelo e a neng a e bone e ka tswa e raya eng, bona! banna ba ba rometsweng ke Korenelio ba ne ba botsa ka ga ntlo ya ga Simone mme ba eme koo fa kgorong.
18  Mme ba tlhaeletsa ba botsa gore a Simone wa sefane sa Petere o gorogetse koo.
19  Fa Petere a ne a tlhatlhanya mo mogopolong wa gagwe kaga ponatshegelo eno, moya wa re: “Bona! Banna ba le bararo ba a go batla.
20  Le fa go ntse jalo, nanoga, ya kwa boalong jo bo kwa tlase mme o tsamaye le bone, o sa belaele ka gope, ka gonne ba rometswe ke nna.”
21  Jalo Petere a ya kwa boalong jo bo kwa tlase kwa banneng bano mme a re: “Bonang! Ke nna yo lo mmatlang. Lo fano ka lebaka lefe?”
22  Ba re: “Korenelio, modiredi wa masole, monna yo o siameng yo o boifang Modimo e bile a bolelwa ka molemo ke setšhaba sotlhe sa Bajuda, moengele yo o boitshepo o ne a mo naya ditao tsa bomodimo gore a rome gore o bidiwe o tle kwa ntlong ya gagwe gore a utlwe dilo tse o di buang.”
23  Jalo a ba kopa gore ba tsene mme a ba tshola jaaka baeng. Letsatsi le le latelang a ema mme a tswa a tsamaya le bone, mme bangwe ba bakaulengwe ba ba neng ba tswa Jopa ba tsamaya le ene.
24  Letsatsi morago ga leo a tsena mo Kaesarea. Ee, Korenelio o ne a ba lebeletse e bile o ne a phuthile ba losika lwa gagwe le ditsala tse a atamalaneng thata le tsone.
25  Fa Petere a tsena, Korenelio a mo kgatlhantsha, a wela fa fatshe fa dinaong tsa gagwe a mo ikobela.
26  Mme Petere a mo emisa, a re: “Ema; le nna ka bonna ke motho.”
27  Mme fa a ntse a tlotla le ene a tsena mme a fitlhela batho ba le bantsi ba phuthegile,
28  mme a ba raya a re: “Lo itse sentle kafa go seng kafa molaong ka gone gore Mojuda a ikopanye kgotsa a atamele motho wa lotso lo longwe; mme le fa go ntse jalo Modimo o mpontshitse gore ke se ka ka bitsa motho ope ke re o leswafetse kgotsa ga a phepa.
29  Ke gone ka moo ke tlileng, e bile ke sa gana, fa go ne go romilwe gore ke bidiwe. Jalo ke botsa lebaka la go bo lo romile gore ke bidiwe.”
30  Jalo Korenelio a re: “Malatsi a le manè a a fetileng ke bala go tloga ka ura eno, ke ne ke rapela mo ntlong ya me ka ura ya borobongwe, bona! fa monna mongwe yo o apereng diaparo tse di galotseng a ne a ema fa pele ga me
31  mme a re, ‘Korenelio, thapelo ya gago e utlwilwe ka kamogelo le dimpho tsa gago tsa kutlwelobotlhoko di gakologetswe fa pele ga Modimo.
32  Jalo, roma kwa Jopa mme o bitse Simone, wa sefane sa Petere. Monna yono o amogetswe jaaka moeng mo ntlong ya ga Simone, mosugamatlalo, go bapa le lewatle.’
33  Jalo ke ne ka akofa ka roma kwa go wena, mme o dirile sentle ka go tla kwano. Mme jalo mo nakong eno rotlhe re gone fa pele ga Modimo gore re utlwe dilo tsotlhe tse Jehofa a go laetseng gore o di bue.”
34  Foo Petere a bula molomo mme a re: “Ruri ke a lemoga gore Modimo ga a na tlhaolele,
35  mme mo setšhabeng sengwe le sengwe motho yo o mmoifang a ba a dira tshiamo o a amogelesega mo go ene.
36  O ne a romela lefoko kwa go bomorwa Iseraele go ba bolelela dikgang tse di molemo tsa kagiso ka Jesu Keresete: Yono ke Morena wa botlhe ba bangwe.
37  Lo itse kgang e go neng ga buiwa ka yone mo Judea yotlhe fela, go simolola kwa Galalea morago ga kolobetso e Johane a neng a e rera,
38  e bong, Jesu yo o neng a tswa Nasaretha, kafa Modimo a neng a mo tlotsa ka gone ka moya o o boitshepo le maatla, mme a tsamaya mo lefatsheng leo lotlhe a dira molemo e bile a fodisa botlhe ba ba neng ba gateletswe ke Diabolo; ka gonne Modimo o ne a na le ene.
39  Mme re basupi ba dilo tsotlhe tse a neng a di dira mo nageng ya Bajuda mmogo le mo Jerusalema; mme gape ba ne ba mmolaya ka go mo pega mo koteng.
40  Modimo o ne a tsosa Yono mo letsatsing la boraro a ba a dira gore a bonatshege,
41  e seng mo bathong botlhe, mme mo basuping ba ba neng ba tlhomiwa go sa le pele ke Modimo, mo go rona, ba re neng ra ja ra ba ra nwa le ene fa a sena go tsoga mo baswing.
42  Gape, o ne a re laela go rerela batho le go neela bosupi ka botlalo gore yono ke Ene yo Modimo a neng a mo naya taelo ya go nna moatlhodi wa batshedi le baswi.
43  Baporofeti botlhe ba naya bosupi ka ene, gore mongwe le mongwe yo o dumelang mo go ene o bona boitshwarelo jwa maleo ka leina la gagwe.”
44  Ya re Petere a sa ntse a bua kaga dikgang tseno moya o o boitshepo wa wela mo go botlhe ba ba utlwang lefoko.
45  Mme ba ba ikanyegang ba ba neng ba tlile le Petere ba e neng e le ba bao ba rupileng ba ne ba gakgametse, ka gonne mpho ya mahala ya moya o o boitshepo e ne e tshololelwa le mo bathong ba ditšhaba.
46  Gonne ba ne ba ba utlwa ba bua ka diteme e bile ba godisa Modimo. Go tswa foo Petere a arabela a re:
47  “A go na le yo o ka iletsang metsi gore bano ba ba amogetseng moya o o boitshepo fela jaaka re o amogetse ba se ka ba kolobediwa?”
48  Foo a laela gore ba kolobediwe mo leineng la ga Jesu Keresete. Go tswa foo ba mo kopa gore a nne malatsinyana.
4  Jaanong fa ba babedi bano ba ntse ba bua le batho, baperesiti ba bagolo le molaodi wa tempele le Basadukae ba tla mo go bone,
2  ba betilwe ke pelo ka gonne ba ne ba ruta batho e bile ba ne ba bolela tsogo ya baswi ka tlhamalalo ka ga Jesu;
3  ba ba tshwara mme ba ba tsenya mo kgolegelong go fitlha letsatsi le le latelang, gonne go ne go setse go le maitseboa.
4  Le fa go ntse jalo, ba le bantsi ba bao ba neng ba reeditse puo eno ba dumela, mme palo ya banna ya nna dikete di ka nna tlhano.
5  Letsatsi le le latelang ga diragala mo Jerusalema gore babusi ba bone le banna ba bagolwane le bakwadi ba phuthege mmogo
6  (le Anase moperesiti yo mogolo le Kaiafase le Johane le Alekesandere le ba losika lwa moperesiti yo mogolo botlhe fela),
7  ba ba emisa mo gare ga bone ba bo ba simolola go botsa ba re: “Lo dirile selo seno ka maatla afe kgotsa mo leineng la ga mang?”
8  Foo Petere, a tletse moya o o boitshepo, a ba raya a re: “Babusi ba batho le banna ba bagolwane,
9  fa e le gore mo letsatsing leno re botsolotswa ka ntlha ya tiro e e molemo e e diretsweng monna yo o bobolang yono, gore monna yono o fodisitswe ka mang,
10  a go itsiwe ke lona lotlhe le ke batho botlhe ba Iseraele, gore mo leineng la ga Jesu Keresete Monasaretha, yo lo neng lwa mmapola mme yo Modimo a neng a mo tsosa mo baswing, ke ka yono go bo monna yono a eme fano fa pele ga lona a itekanetse sentle.
11  Leno ke ‘leje le le neng la tshwarwa ke lona baagi jaaka le e seng la sepe le jaanong le leng tlhogo ya sekhutlo.’
12  Mo godimo ga moo, ga go na poloko mo go ope o sele, gonne ga go na leina le lengwe kafa tlase ga legodimo le batho ba le neilweng le re tshwanetseng go bolokwa ka lone.”
13  Jaanong e rile ba bona go bua ka bopelokgale ga ga Petere le Johane, e bile ba lemoga gore e ne e le banna ba ba sa rutegang e bile e le batho fela, ba gakgamala. Mme ba lemoga gore ba kile ba bo ba na le Jesu;
14  mme ya re ba lebile monna yo o neng a alafilwe a eme le bone, ba se ka ba nna le sepe se ba neng ba ka se bua go mo ganetsa.
15  Jalo ba laela gore ba ye kwa ntle ga holo ya Sanehederine, mme ba simolola go botsana,
16  ba re: “Re tla dirang ka banna bano? Ka gonne ruri ba dirile sesupo se se tlhomologileng, se se bonatshegang mo banning botlhe ba Jerusalema; e bile ga re ka ke ra se latola.
17  Le fa go ntse jalo, gore se tle se se ka sa anamisediwa kgakala go ya pele mo bathong, a re ba boleleleng ka go ba tshosetsa gore ba se ka ba tlhola ba bua ka leina leno le motho ope ka gope.”
18  Foo ba ba bitsa mme ba ba laya, gore ba se ka ba bua sepe gope kgotsa go ruta ka leina la ga Jesu.
19  Mme fa Petere le Johane ba araba ba ba raya ba re: “Gore a go siame mo ponong ya Modimo go reetsa lona go na le go reetsa Modimo, ikatlholeleng.
20  Mme rona, ga re ka ke ra tlogela go bua ka dilo tse re di boneng le tse re di utlwileng.”
21  Jalo, e rile ba sena go ba tshosetsa gape, ba ba golola, e re ka ba ne ba se ka ba bona lebaka lepe le ba neng ba ka ba otlhaya ka lone le ka ntlha ya batho, ka gonne botlhe ba ne ba galaletsa Modimo ka ntlha ya se se neng se diregile;
22  gonne monna yo sesupo seno sa phodiso se neng se dirilwe mo go ene o ne a na le dingwaga tse di fetang masome a manè.
23  Fa ba sena go gololwa ba ya kwa bathong ba gagabo mme ba bega dilo tse baperesiti ba bagolo le banna ba bagolwane ba neng ba di ba boleletse.
24  Fa ba utlwa seno ba tlhatlosetsa mantswe a bone ka nako e le nngwe fela kwa Modimong ba re: “Morena Molaodimogolo, ke Wena yo o neng wa dira legodimo le lefatshe le lewatle le dilo tsotlhe tse di mo go tsone,
25  le yo ka moya o o boitshepo o neng wa bua ka molomo wa ga rraaronamogologolwane Dafide, motlhanka wa gago wa re, ‘Ke ka ntlha yang fa ditšhaba di ne tsa fuduega le batho ba ne ba tlhatlhanya ka dilo tse di lolea?
26  Dikgosi tsa lefatshe di ne tsa ema le babusi ba phuthega go nna seoposengwe kgatlhanong le Jehofa le motlodiwa wa gagwe.’
27  Fela jalo, Herode le Ponto Pilato ba na le banna ba ditšhaba le batho ba Iseraele, ba ne totatota ba phuthegile mmogo mo motseng ono kgatlhanong le motlhanka wa gago yo o boitshepo e bong Jesu, yo o neng wa mo tlotsa,
28  gore ba dire dilo le fa e le dife tse seatla sa gago le boikaelelo bo di laoletseng e sale pele gore di diragale.
29  Mme jaanong, Jehofa, tlhokomela matshosetsi a bone, mme o dire gore batlhanka ba gago ba nne ba bue lefoko la gago ka bopelokgale jotlhe,
30  fa o ntse o otlolola seatla sa gago go fodisa le fa ditshupo le dikgakgamatso di ntse di dirwa ka leina la motlhanka yo o boitshepo wa gago e bong Jesu.”
31  Mme e rile ba sena go dira mokokotlelo, lefelo le ba neng ba phuthegetse mo go lone la reketla; mme botlhe fela ba tladiwa moya o o boitshepo e bile ba bua lefoko la Modimo ka bopelokgale.
32  Mo godimo ga moo, ba le bantsi ba ba neng ba dumetse ba ne ba le pelo e le nngwe le moya o le mongwe fela, e bile ga go na le a le mongwe yo o neng a bolela gore sengwe sa dilo tse a neng a na le tsone e ne e le sa gagwe; mme ba ne ba tlhakanetse dilo tsotlhe.
33  Gape, ka maatla a magolo baaposetoloi ba ne ba tswelela ba neela bosupi kaga tsogo ya Morena Jesu; mme bopelonomi jo bo sa re tshwanelang bo ne bo le mo go bone botlhe ka selekanyo se segolo.
34  Tota e bile, go ne go se na ope yo o tlhokang mo go bone; gonne botlhe ba ba neng ba na le masimo kgotsa matlo ba ne ba tle ba di rekise mme ba tlise madi a dilo tse di rekisitsweng
35  mme ba a beye fa dinaong tsa baaposetoloi. Go tswa foo go abelwe mongwe le mongwe, go ya fela kafa a tlhokang ka gone.
36  Jalo Josefa, e bong Molefi, motho wa kwa Kupero, yo baaposetoloi ba neng ba mo naya sefane sa Barenabase, se fa se ranolwa se rayang, Morwa Kgomotso,
37  ka a ne a na le sebata sa lefatshe, a se rekisa mme a tlisa madi a bo a a baya fa dinaong tsa baaposetoloi.
26  Ageripa a raya Paulo a re: “O letlwa go ipuelela.” Foo Paulo a otlolola seatla sa gagwe mme a simolola go bua jaana a iphemela:
2  “Ka ga dilo tsotlhe tse Bajuda ba ntatofatsang ka tsone, Kgosi Ageripa, ke ikaya ke itumetse go bo e le fa pele ga gago ke tshwanetseng go iphemela mo letsatsing leno,
3  segolobogolo ka o le setswerere mo mekgweng yotlhe mmogo le mo dikganetsanong tsa Bajuda. Jalo ke go kopa gore o nkutlwe ka bopelotelele.
4  “Eleruri, ka ga mokgwa wa botshelo jo ke neng ka bo tshela go tswa bosheng go ya pele go tswa tshimologong mo gare ga setšhaba sa me le kwa Jerusalema, Bajuda botlhe
5  ba pelenyana ba neng ba tlwaelane le nna go tswa tshimologong baa itse, fa e le gore tota ba eletsa go naya bosupi, gore go ya ka lekoko le le gagamaditseng molao thata la mofuta wa rona wa kobamelo ke ne ke tshela jaaka Mofarasai.
6  Mme le fa go ntse jalo jaanong ke bileditswe go atlholwa ka ntlha ya tsholofelo ya tsholofetso e Modimo a neng a e dira mo go borraaronamogologolwane;
7  fa ditso tse di lesome le bobedi tsa rona tsone di solofela go fitlha kwa tiragatsong ya tsholofetso eno ka go mo direla tirelo e e boitshepo ka tlhoafalo bosigo le motshegare. Ke latofadiwa ke Bajuda ka ga tsholofelo eno, wena kgosi.
8  “Ke ka ntlha yang fa lo go tsaya e le selo se lo ka se kang lwa se dumela gore Modimo o tsosa baswi?
9  Mme nna, tota ke ne ka akanya ka bonna gore ke tshwanetse go dira ditiro di le dintsi tsa go ganetsa leina la ga Jesu Monasaretha;
10  se, totatota, ke neng ka se dira kwa Jerusalema, e bile ke ne ka lotlelela ba le bantsi ba baitshepi mo dikgolegelong, ka ke ne ke amogetse taolo go tswa kwa baperesiting ba bagolo; mme fa ba ne ba tshwanelwa ke go bolawa kafa molaong, ke ne ka tlhopha go ema kgatlhanong le bone.
11  Mme ka go ba otlhaya makgetlo a le mantsi mo disinagogeng tsotlhe ke ne ka leka go ba patelela gore ba itatole tumelo; e bile e re ka ke ne ke tsenwa mo go feteletseng ka bone, ke ne ka ya bokgakaleng jwa go ba bogisa le eleng mo metseng e e kwa ntle.
12  “Gareng ga maiteko ano fa ke ne ke tsere loeto ke ya Damaseko ka taolo ya baperesiti ba bagolo le thomo ya bone,
13  mo tseleng go le sethoboloko, wena kgosi, ke ne ka bona lesedi le le tsabakelang go feta letsatsi le phatsima go ntikologa le tswa legodimong le go dikologa ba ba neng ba tsere loeto le nna.
14  Mme e rile rotlhe re sena go wela fa fatshe ka utlwa lentswe le nthaya le re ka puo ya Sehebera, ‘Saulo, Saulo, o mpogisetsang? Go nna o ragakaka ditlhabo go a go thatafaletsa.’
15  Mme ka re, ‘O mang, Morena?’ Mme Morena a re, ‘Ke nna Jesu, yo o mmogisang.
16  Le fa go ntse jalo, tsoga mme o eme ka dinao. Gonne ke iponaditse kwa go wena ka ntlha ya seno, gore ke go tlhophe jaaka motlhokomedi le mosupi wa dilo tse o di boneng mmogo le dilo tse ke tla dirang gore o di bone mabapi le nna;
17  fa ke ntse ke go golola mo bathong bano le mo ditšhabeng, tse ke go romang kwa go tsone,
18  gore o bule matlho a bone, gore o ba ntshe mo lefifing o ba ise leseding, o ba ntshe le mo taolong ya ga Satane o ba ise mo Modimong, gore ba amogele boitshwarelo jwa maleo le boswa mo gare ga ba ba itshepisitsweng ka tumelo ya bone mo go nna.’
19  “Jalo he, Kgosi Ageripa, ke ne ka se ka ka nna yo o sa utlweng pono eno ya selegodimo,
20  mme ke ne ka tlisa molaetsa kwa go ba ba kwa Damaseko pele le kwa go ba ba kwa Jerusalema, le mo nageng yotlhe ya Judea, le kwa ditšhabeng, wa gore ba ikwatlhaye ba bo ba retologele mo Modimong ka go dira ditiro tse di tshwanelang boikwatlhao.
21  Ka ntlha ya dilo tseno Bajuda ba ne ba ntshwara mo tempeleng ba bo ba leka go mpolaya.
22  Le fa go ntse jalo, ka gonne ke bone thuso e e tswang kwa Modimong ke tswelela go fitlha mo letsatsing leno ke naya bosupi mo go ba bannye le ba bagolo, mme ke sa bue sepe fa e se dilo tse Baporofeti mmogo le Moshe ba neng ba bolela gore di ne di tlile go diragala,
23  gore Keresete o ne a tshwanetse go boga mme, jaaka wa ntlha go tsosiwa mo baswing, o ne a tlile go itsise lesedi phatlalatsa mo bathong bano le mo ditšhabeng.”
24  Jaanong fa a ne a bua dilo tseno a iphemela, Feseto a bua ka lentswe le le kwa godimo a re: “O a tsenwa, Paulo! Go ithuta mo gogolo go go tsenya botsenwa!”
25  Mme Paulo a re: “Ga ke tsenwe, Motlotlegi Feseto, mme ke bua mafoko a boammaaruri le a mogopolo o o itekanetseng.
26  Totatota, kgosi e ke buang le yone ka kgololesego ya go bua e itse sentle kaga dilo tseno; gonne ke a tlhomamisega gore ga go na le fa e le selo se le sengwe sa dilo tseno se se sa lemotshegeng mo go yone, gonne selo seno ga se a direlwa mo sephiring.
27  A wena, Kgosi Ageripa, o dumela Baporofeti? Ke a itse gore o a dumela.”
28  Mme Ageripa a raya Paulo a re: “Mo nakong e khutshwane o tla ntlhotlheletsa gore ke nne Mokeresete.”
29  Foo Paulo a re: “Ke ne ke ka eletsa mo Modimong gore e ka ne e le mo nakong e khutshwane kgotsa mo nakong e telele e seng wena fela mme le botlhe ba ba nkutlwang gompieno ba nne batho ba ba ntseng jaaka le nna ke ntse, kwantle ga dikgole tseno.”
30  Kgosi ya ema mme molaodi le Berenise le banna ba ba neng ba ntse le bone, le bone ba ema.
31  Ya re ba tswa ba buisana, ba re: “Monna yono ga a dire sepe se se tshwanelang loso kgotsa dikgole.”
32  Mo godimo ga moo, Ageripa a raya Feseto a re: “Monna yono o ka bo a golotswe fa a ne a sa ikuela kwa go Kaesara.”
11  Jaanong baaposetoloi le bakaulengwe ba ba neng ba le mo Judea ba utlwa gore batho ba baditšhaba le bone ba ne ba amogetse lefoko la Modimo.
2  Jalo e rile Petere a tla mo Jerusalema, batshegetsi ba go rupa ba simolola go ganetsana le ene,
3  ba re o ne a tsene mo ntlong ya banna ba ba neng ba sa rupa le gore o ne a jele le bone.
4  Foo Petere a simolola mme a tswelela go ba tlhalosetsa dintlha tsotlhe, a re:
5  “Ke ne ke le kwa motseng wa Jopa ke rapela, mme ke le mo tsitegong ka bona ponatshegelo, sejana sa mofuta mongwe se fologa se tshwana le letsela le legolo la leloba le isiwa kwa tlase ka dintlha tsa lone tse nnè go tswa legodimong, mme la tla go fitlha fela kwa go nna.
6  Ya re ke le leba, ka le keleka mme ka bona dibopiwa tse di maoto manè tsa lefatshe le dibatana tsa naga le digagabi le dinonyane tsa legodimo.
7  Gape ke ne ka utlwa lentswe le nthaya le re, ‘Nanoga, Petere, tlhaba o je!’
8  Mme ka re, ‘Legoka, Morena, ka gonne selo se se leswafetseng kgotsa se se seng phepa ga se ise se ke se tsene mo leganong la me.’
9  Lentswe le le tswang legodimong la araba lekgetlo la bobedi la re, ‘Tlogela go bitsa dilo tse Modimo a di ntlafaditseng o re di leswafetse.’
10  Seno se ne sa diragala lekgetlo la boraro, mme sengwe le sengwe se ne sa gogelwa kwa godimo gape kwa legodimong.
11  Gape, bonang! ka yone nako eo go ne go na le banna ba le bararo ba eme fa ntlong e re neng re le mo go yone, bone ba romilwe kwa go nna ba tswa Kaesarea.
12  Jalo moya o ne wa mpolelela gore ke tsamaye le bone, ke sa belaele ka gope. Mme bakaulengwe ba barataro bano le bone ba ne ba tsamaya le nna, mme ra tsena mo ntlong ya monna yono.
13  “O ne a re begela kafa a neng a bona moengele a ema mo ntlong ya gagwe ka gone a ba a re, ‘Romela banna kwa Jopa mme o rome gore go bidiwe Simone wa sefane sa Petere,
14  mme o tla bua le wena dilo tse wena le botlhe ba ntlo ya gago lo ka bolokwang ka tsone.’
15  E rile ke simolola go bua, moya o o boitshepo wa wela mo go bone fela jaaka o ne wa wela le mo go rona mo tshimologong.
16  Foo ka gakologelwa lefoko la Morena, kafa a neng a tle a re, ‘Johane o ne a kolobetsa ka metsi, mme lona lo tla kolobediwa ka moya o o boitshepo.’
17  Jalo, fa Modimo a ne a ba naya yone mpho eo ya mahala fela jaaka a ne a dira le mo go rona ba re dumetseng mo go Morena Jesu Keresete, nna ke ne ke le mang mo ke ka kgonang go thibela Modimo?”
18  Jaanong e rile ba utlwa dilo tseno, ba dumela fela, mme ba galaletsa Modimo, ba re: “Jaanong go raya gore Modimo o neile le batho ba ditšhaba boikwatlhao ka boikaelelo jwa gore ba tshele.”
19  Ka gone ba ba neng ba gasamisitswe ke pitlagano e e neng ya tsoga kaga Setefane ba ne ba ya go fitlha fela kwa Fonikia le Kupero le Antioka, mme ba sa bue lefoko le ope fa e se le Bajuda fela.
20  Le fa go ntse jalo, mo go bone go ne go na le banna bangwe ba Kupero le Kurene ba ba neng ba tlile mo Antioka mme ba simolola go bua le batho ba ba buang Segerika, ba bolela dikgang tse di molemo tsa Morena Jesu.
21  Mo godimo ga moo, seatla sa ga Jehofa se ne se na le bone, mme palo e kgolo ya ba ba neng ba nna badumedi ya retologela mo Moreneng.
22  Pego kaga bone e ne ya fitlha mo ditsebeng tsa phuthego e e neng e le mo Jerusalema, mme ba roma Barenabase go ya go fitlha kwa Antioka.
23  E rile a goroga mme a bona bopelonomi jo bo sa re tshwanelang jwa Modimo, a ipela mme a simolola go ba kgothatsa botlhe gore ba tswelele mo Moreneng ka boikaelelo jwa pelo yotlhe;
24  gonne o ne a le monna yo o molemo e bile a tletse moya o o boitshepo le tumelo. Mme boidiidi jo bogolo bo ne jwa okediwa mo Moreneng.
25  Jalo a tswa a tsamaya a ya kwa Tareso go ya go batla Saulo ka botlalo
26  mme, fa a sena go mmona, a mo tlisa mo Antioka. Jalo go ne ga diragala gore ba phuthege le bone mo phuthegong ngwaga otlhe le go ruta boidiidi jo bogolo thata, e bile e ne e le mo Antioka kwa barutwa ba neng ba bidiwa Bakeresete la ntlha gone ka kaelo ya bomodimo.
27  Jaanong mo malatsing ano baporofeti ba ne ba tla ba tswa Jerusalema ba tla mo Antioka.
28  Mongwe wa bone yo o neng a bidiwa Agabuse a nanoga mme a simolola go kaya ka moya gore leuba le legolo le ne le tloga le tla mo lefatsheng lotlhe le le nang le banni; se, tota e bile, se neng sa diragala mo nakong ya ga Kalaudio.
29  Jalo ba e leng ba barutwa ba ne ba swetsa, kafa mongwe le mongwe wa bone a neng a ka kgona ka gone, go romela thuso ya go namola kwa bakaulengweng ba ba nnang mo Judea;
30  mme ba ne ba dira seno, ba e romela kwa banneng ba bagolwane ka seatla sa ga Barenabase le Saulo.
8  Mme Saulo, o ne a dumelela go bolawa ga gagwe. Mo letsatsing leo pogiso e kgolo ya tsogela phuthego e e mo Jerusalema; botlhe kwantle ga baaposetoloi ba ne ba gasamela mo dikgaolong tsotlhe tsa Judea le Samarea.
2  Mme banna ba ba nang le poifo ya bomodimo ba isa Setefane kwa phupung, ba mo lelela ka khutsafalo e kgolo.
3  Mme Saulo, a simolola go tshwara phuthego makgwakgwa. A tlhasela matlo ka go latelana, a gogagogela banna le basadi kwa ntle, a ba isa kgolegelong.
4  Le fa go ntse jalo, ba ba neng ba gasame ba ya le lefatshe leo lotlhe ba bolela dikgang tse di molemo tsa lefoko.
5  Filipo, ene, a fologela kwa motseng wa Samarea mme a simolola go ba rerela Keresete.
6  Boidiidi bo ne bo le seoposengwe bo tlhwaetse tsebe dilo tse di neng di buiwa ke Filipo fa ba ne ba ntse ba reeditse e bile ba lebile ditshupo tse a neng a di dira.
7  Gonne go ne go na le ba le bantsi ba ba neng ba na le meya e e seng phepa, mme e ne e tle e goe ka lentswe le le kwa godimo mme e tswe. Mo godimo ga moo, ba le bantsi ba ba neng ba sule ditokololo le ba ba tlhotsang ba ne ba alafiwa.
8  Jalo ga nna le boipelo jo bogolo fela thata mo motseng oo.
9  Jaanong mo motseng ono go ne go na le monna mongwe a bidiwa Simone, yo pele ga moo, a neng a ntse a dira ditiro tsa maselamose e bile a gakgamatsa setšhaba sa Samarea, a re ene ka boene e ne e le motho mongwe yo mogolo.
10  Mme botlhe, go simolola ka yo mmotlana go fitlha ka yo mogolo, ba ne ba tle ba mo tlhwaele tsebe mme ba re: “Monna yono ke Maatla a Modimo, a a ka bidiwang Mogolo.”
11  Jalo ba ne ba tle ba mo tlhwaele tsebe ka go bo a ba gakgamaditse ka lobaka lo loleele thata ka ditiro tsa gagwe tsa maselamose.
12  Mme e rile ba dumela Filipo, yo o neng a bolela dikgang tse di molemo tsa bogosi jwa Modimo le tsa leina la ga Jesu Keresete, ba kolobediwa, banna mmogo le basadi.
13  Le Simone ka boene a nna modumedi, mme, fa a sena go kolobediwa, a nna a ntse a na le Filipo ka metlha; mme o ne a gakgametse fa a ne a bona go dirwa ditshupo le ditiro tse dikgolo tse di maatla.
14  E rile baaposetoloi kwa Jerusalema ba utlwa gore Samarea e ne e amogetse lefoko la Modimo, ba romela Petere le Johane kwa go bone;
15  mme ba ya ba ba rapelela gore ba amogele moya o o boitshepo.
16  Ka gonne o ne o ise o wele mo go ope wa bone, mme ba ne ba kolobeditswe fela mo leineng la Morena Jesu.
17  Go tswa foo ba ba baya diatla, mme ba simolola go amogela moya o o boitshepo.
18  Jaanong e rile Simone a bona gore moya o ne o newa ka go bewa diatla ke baaposetoloi, a ba naya madi,
19  a re: “Le nna nneyeng taolo eno, gore motho yo ke mmayang diatla a amogele moya o o boitshepo.”
20  Mme Petere a mo raya a re: “A selefera ya gago e nyelele le wena, ka gonne o akantse gore o ka bona mpho ya mahala ya Modimo ka madi.
21  Ga o na karolo le fa e le seabe mo kgannyeng eno, gonne pelo ya gago ga e a tlhamalala mo ponong ya Modimo.
22  Jalo, ikwatlhaele bosula jono jwa gago, mme o kokotlele Jehofa gore, fa go kgonega, o itshwarelwe leano la pelo ya gago;
23  gonne ke a bona gore o santlhoko e e nang le botlhole le kgole ya tshiamololo.”
24  Fa Simone a araba a re: “Bathong, ntirelang mokokotlelo mo go Jehofa gore sepe sa dilo tse lo di buileng se se ka sa ntlela.”
25  Jalo, e rile ba neetse bosupi ka botlalo e bile ba buile lefoko la ga Jehofa, ba boela Jerusalema, mme ba tsamaya ba bolela dikgang tse di molemo mo metsaneng e le mentsi ya Basamarea.
26  Le fa go ntse jalo, moengele wa ga Jehofa a bua le Filipo, a re: “Nanoga o ye kwa borwa kwa tseleng e e fologang go tswa Jerusalema e ya Gasa.” (Eno ke tsela ya sekaka.)
27  Foo a nanoga a tsamaya, mme, bona! moopafadiwa wa Moethiopia, monna yo o nang le taolo tlase ga Kandase kgosigadi ya Baethiopia, le yo o neng a okametse letlotlo lotlhe la gagwe. O ne a ile Jerusalema go ya go obamela,
28  mme o ne a boa a ntse mo kareng ya gagwe a balela moporofeti Isaia kwa godimo.
29  Jalo moya wa raya Filipo wa re: “Atamela mme o ikopanye le kara eno.”
30  Filipo a taboga go bapa le yone mme a mo utlwa a balela moporofeti Isaia kwa godimo, mme a re: “A tota o itse se o se balang?”
31  A re: “Tota, nka tlhaloganya jang, fa mongwe a sa nkaele?” Mme a rapela Filipo gore a palame a nne le ene.
32  Jaanong tema ya Lokwalo e a neng a e balela kwa godimo e ne e le eno: “Jaaka nku o ne a tlisiwa tlhabong, le jaaka kwanyana e e se nang lentswe fa pele ga mmeodi wa yone, jalo ga a bule molomo.
33  Mo go kokobediweng ga gagwe katlholo e ne ya tsewa mo go ene. Ke mang yo o tla bolelang dintlha tsotlhe tsa kokomana ya gagwe? Ka gonne botshelo jwa gagwe bo tlositswe mo lefatsheng.”
34  Fa moopafadiwa a araba a raya Filipo a re: “Ke a go lopa, Moporofeti o bua seno kaga mang? Kaga gagwe kgotsa kaga motho mongwe o sele?”
35  Filipo a bula molomo mme, a simolola ka Lokwalo lono, a mmolelela dikgang tse di molemo kaga Jesu.
36  Jaanong fa ba ne ba tsamaya mo tseleng, ba tla mo bodibeng bongwe jwa metsi, mme moopafadiwa a re: “Bona! Bodiba jwa metsi; ke eng se se nthibelang go kolobediwa?”
37  ——
38  Foo a laela gore kara e eme, mme ka bobedi ba fologela mo teng ga metsi, Filipo le moopafadiwa yono; mme a mo kolobetsa.
39  E rile ba sena go tswa mo metsing, moya wa ga Jehofa wa tlosa Filipo ka bofefo, mme moopafadiwa a se ka a tlhola a mmona, gonne o ne a nna a itsamaela a ipela thata.
40  Mme Filipo a fitlhelwa a le kwa Ashedoda, mme a ralala karolo ya naga eo a ba a nna a bolela dikgang tse di molemo mo metseng yotlhe go fitlha a fitlha kwa Kaesarea.
16  Jalo a goroga kwa Derebe gape le kwa Lisetera. Mme, bona! morutwa mongwe o ne a le gone koo yo o neng a bidiwa Timotheo, morwa mosadi mongwe wa Mojuda yo o dumelang mme rraagwe e le Mogerika,
2  o ne a bolelwa ka molemo ke bakaulengwe kwa Lisetera le Ikonio.
3  Paulo o ne a bontsha keletso ya gore monna yono a tswe le ene, mme a mo tsaya a mo rupisa ka ntlha ya Bajuda ba ba neng ba le mo mafelong ao, gonne botlhe fela ba ne ba itse gore rraagwe e ne e le Mogerika.
4  Jaanong ya re ba tswelela pele ka loeto ba raletse metse, ba naya ba ba leng koo ditaelo gore ba di boloke tse baaposetoloi le banna ba bagolwane ba ba neng ba le kwa Jerusalema ba neng ba dirile tshwetso ka tsone.
5  Eleruri, diphuthego tsa tswelela di nitamisiwa mo tumelong e bile di oketsega ka palo letsatsi le letsatsi.
6  Mo godimo ga moo, ba ne ba ralala Feregia le naga ya Galatia, ka gonne ba ne ba idiwa ke moya o o boitshepo go bua lefoko mo kgaolong ya Asia.
7  Mo godimo ga moo, e rile ba fologela kwa Misia ba dira maiteko a go tsena mo Bithinia, mme moya wa ga Jesu o ne wa se ka wa ba letla.
8  Jalo ba feta Misia mme ba fologela mo Teroase.
9  Mme mo bosigong ponatshegelo ya bonala kwa go Paulo: monna mongwe wa Momakedonia o ne a eme a mo rapela a re: “Tla ka kwano mo Makedonia o re thuse.”
10  Jaanong ka bonako fela fa a sena go bona ponatshegelo eno, re ne ra batla go ya kwa Makedonia, re swetsa ka gore Modimo o ne a re biditse go ya go bolela dikgang tse di molemo kwa go bone.
11  Jalo ra tloga ka mokoro ra tswa mo Teroase mme ra tla mo Samotharake ka tsela e e tlhamaletseng, mme mo letsatsing le le latelang ra tla mo Neapolisa,
12  mme go tswa koo ra ya Filipi, e leng kolone, e e leng motse o mogolo wa kgaolo ya Makedonia. Re ne ra nna mo motseng ono, re nna malatsinyana.
13  Mme ka letsatsi la sabata ra tswela kwa ntle ga kgoro go bapa le noka, koo re neng re akanya gore go ne go na le lefelo la thapelo gone; mme re ne ra nna fa fatshe ra simolola go bua le basadi ba ba neng ba kopane foo.
14  Mme mosadi mongwe yo o neng a bidiwa Lidia, morekisi wa letsela le le bobududu jo bo mokgona, wa motse wa Thiatira e bile e le moobamedi wa Modimo, o ne a reeditse, mme Jehofa o ne a bula pelo ya gagwe thata gore a tlhwaele tsebe dilo tse di buiwang ke Paulo.
15  Jaanong e rile ene le ba ntlo ya gagwe ba kolobediwa, a bua jaana a kopa ka tlhoafalo: “Fa lo nkatlhotse gore ke a ikanyega mo go Jehofa, tsenang mo ntlong ya me mme lo nne gone.” Mme a re patelela go tla.
16  Mme ga diragala gore fa re ya kwa lefelong la thapelo, mosetsana mongwe wa motlhanka yo o nang le moya, ledimona la boitseanape, a re kgatlhantsha. O ne a tle a neye beng ba gagwe poelo e ntsi thata ka go dira tiro ya go bolelela pele.
17  Mosetsana yono o ne a nna a sala Paulo le rona morago a goa ka mafoko a a reng: “Banna bano ke batlhanka ba Modimo Mogodimodimo, ba ba lo itsiseng phatlalatsa tsela ya poloko.”
18  O ne a nna a dira seno malatsi a le mantsi. La bofelo Paulo a lapisiwa ke gone mme a retologa a ba a raya moya ono a re: “Ke a go laela mo leineng la ga Jesu Keresete gore o tswe mo go ene.” Mme wa tswa ka yone nako eo.
19  Ebu, e rile beng ba gagwe ba bona gore tsholofelo ya bone ya go bona poelo e ne e fedile, ba tshwara Paulo le Silase mme ba ba gogagogela mo marekisetsong kwa babusing,
20  mme, ya re ba ba isa kwa go bomagiseterata ba baagi, ba re: “Banna bano ba fudua motse wa rona fela thata, mme ke Bajuda,
21  e bile ba itsise phatlalatsa mekgwa e go seng kafa molaong gore rona re e amogele kgotsa re e dire, ka re le Baroma.”
22  Mme boidiidi jwa ba tsogologela mmogo; mme bomagiseterata ba baagi, fa ba sena go ba rutla diaparo tsa kafa ntle, ba ntsha taelo ya gore ba itewe ka dithobane.
23  Fa ba sena go ba itaaka ka dititeo di le dintsi, ba ba latlhela mo kgolegelong, ba laela modisa wa kgolegelo gore a ba dise mo ba ka se kang ba thoba.
24  Ka gonne a ne a neilwe taelo e e ntseng jalo, a ba latlhela mo kgolegelong e e kwa tengnyana a ba a bofelela dinao tsa bone thata mo disaneng.
25  Mme mo e ka nnang gare ga bosigo Paulo le Silase ba ne ba rapela e bile ba baka Modimo ka pina; ee, magolegwa a ne a ba utlwa.
26  Ka tshoganyetso ga nna thoromo e kgolo ya lefatshe, mo e leng gore metheo ya kgolegelo e ne ya reketla. Mo godimo ga moo, ditswalo tsotlhe di ne tsa bulega ka ponyo ya leitlho, le dikgole tsa botlhe tsa bofologa.
27  Modisa wa kgolegelo, ya re a tsoga mo borokong e bile a bona gore ditswalo tsa kgolegelo di ne di bulegile, a somola tšhaka ya gagwe mme o ne a tloga a ipolaya, a ithaya a re magolegwa a ne a thobile.
28  Mme Paulo a tlhaeletsa ka lentswe le le kwa godimo, a re: “O se ka wa ikutlwisa botlhoko, gonne rotlhe re fano!”
29  Jalo a kopa gore go tshubiwe dipone a ba a tlolela mo teng mme, a roroma mo gogolo, a wela fa fatshe fa pele ga ga Paulo le Silase.
30  Mme a ba ntshetsa kwa ntle a ba a re: “Borra, ke tshwanetse go dirang gore ke bolokwe?”
31  Ba re: “Dumela mo go Morena Jesu mme o tla bolokwa, wena le ba ntlo ya gago.”
32  Mme ba bua lefoko la ga Jehofa le ene mmogo le botlhe ba ba mo ntlong ya gagwe.
33  Mme a ba tsaya a tsamaya le bone mo nakong eo ya bosigo mme a tlhapisa dititeo tsa bone; mme, botlhe fela, ene le ba gagwe ba ne ba kolobediwa kwantle ga tiego.
34  Mme a ba tlisa mo ntlong ya gagwe a bo a ba naya dijo mo tafoleng, mme a ipela thata le botlhe ba ntlo ya gagwe e re ka jaanong a ne a dumetse Modimo.
35  E rile go nna motshegare, bomagiseterata ba baagi ba romela maotlana go ya go re: “Golola banna bao.”
36  Jalo modisa wa kgolegelo a begela Paulo mafoko a bone a re: “Bomagiseterata ba baagi ba rometse banna gore lona ba babedi lo gololwe. Jalo, jaanong, tswang mme lo tsamaye ka kagiso.”
37  Mme Paulo a ba raya a re: “Ba ne ba re kgwathisa phatlalatsa re sa bonwa molato, re le banna ba Baroma, ba bo ba re latlhela mo kgolegelong; mme a jaanong ba re latlhela kwa ntle ka sephiri? Legoka! mme a ba tle ka bobone ba re ntshe.”
38  Jalo maotlana a begela bomagiseterata ba baagi mafoko ano. Bano ya re ba utlwa gore banna bano e ne e le Baroma ba tsenwa ke poifo.
39  Ka gone ba tla ba ba rapela mme, fa ba sena go ba ntsha, ba ba lopa gore ba tloge mo motseng.
40  Mme ba tswa mo kgolegelong ba bo ba ya kwa legaeng la ga Lidia, mme e rile ba bona bakaulengwe ba ba kgothatsa mme ba tsamaya.
18  Morago ga dilo tseno a tloga mo Athena mme a tla mo Korintha.
2  Mme a bona Mojuda mongwe yo o neng a bidiwa Akhwila, motho wa kwa Ponto yo o neng a sa tswa go tla bosheng a tswa kwa Itali, le Perisila mosadi wa gagwe, ka go bo Kalaudio a ne a laetse gore Bajuda botlhe ba tloge mo Roma. Jalo a ya kwa go bone
3  mme ka go bo a ne a dira tiro ya diatla e e tshwanang le ya bone a nna kwa legaeng la bone, mme ba dira, gonne tiro ya bone ya diatla e ne e le ya go dira megope.
4  Le fa go ntse jalo, o ne a tle a neele puo mo sinagogeng ka sabata mongwe le mongwe a tlhotlheletsa Bajuda le Bagerika go dumela.
5  Jaanong, e rile Silase le Timotheo ba tla ba tswa kwa Makedonia, Paulo a simolola go tshwarega thata ka lefoko, a neela bosupi mo Bajudeng go rurifatsa gore Jesu ke Keresete.
6  Mme fa ba sena go nna ba ganetsa le go bua ka go kgoba, a tlhotlhora diaparo tsa gagwe a bo a ba raya a re: “A madi a lona a nne mo ditlhogong tsa lona. Ke phepa. Go tloga jaanong go ya pele ruri ke tla ya kwa bathong ba ditšhaba.”
7  Jalo a fuduga koo mme a tsena mo ntlong ya monna yo o neng a bidiwa Titio Juseto, moobamedi wa Modimo, yo ntlo ya gagwe e neng e tshwaragane le sinagoge.
8  Mme Kiresepo motlhankedi yo o okametseng wa sinagoge a nna modumedi mo Moreneng, le botlhe ba ntlo ya gagwe ba dira jalo. Mme ba le bantsi ba Bakorintha ba ba neng ba utlwa ba simolola go dumela ba bo ba kolobediwa.
9  Mo godimo ga moo, Morena a raya Paulo bosigo ka ponatshegelo a re: “Se boife, mme nna o bue o se ka wa didimala,
10  ka gonne ke na le wena e bile ga go na motho ope yo o tla go tlhaselang gore a go utlwise botlhoko; gonne ke na le batho ba le bantsi mo motseng ono.”
11  Jalo a nna koo a sa tloge ngwaga le dikgwedi di le thataro, a ruta lefoko la Modimo mo gare ga bone.
12  Jaanong fa Galio a ne a le molaodi wa kgaolo ya puso ya Akaia, Bajuda ba tsogologela Paulo ba le seoposengwe ba bo ba mo isa kwa setulong sa katlholo,
13  ba re: “Motho yono o gogela batho kwa tumelong e sele mo go obameleng Modimo ka tsela e e seng ka fa molaong.”
14  Mme e rile Paulo a tloga a bula molomo, Galio a raya Bajuda a re: “Eleruri, fa e ne e le phoso nngwe kgotsa tiro ya boikepo ya boferefere, lona Bajuda, ke ne ke tla lo itshokela ka bopelotelele ke na le lebaka.
15  Mme fa e le gore ke dikganetsano ka puo le maina le molao mo gare ga lona, lona ka bolona bonang gore lo tswa jang ka gone. Ga ke eletse go nna moatlhodi wa dilo tseno.”
16  Foo a ba leleka fa setulong sa katlholo.
17  Jalo botlhe ba tshwara Sosethenese motlhankedi yo o okametseng wa sinagoge mme ba simolola go mo iteela fa pele ga setulo sa katlholo. Mme Galio o ne a se ka a itshwenya ka gope ka dilo tseno.
18  Le fa go ntse jalo, fa Paulo a sena go nna malatsi a le mantsinyana, a sadisa bakaulengwe sentle mme a tloga ka mokoro a ya kwa Siria, a na le Perisila le Akhwila, a ikgaotse moriri wa tlhogo bokhutshwane kwa Kenkerea, gonne o ne a na le ikano.
19  Jalo ba goroga kwa Efeso, mme a ba tlogela koo; a tsena mo sinagogeng mme a bontshana mabaka le Bajuda.
20  Le mororo ba ne ba nna ba mo kopa gore a nne nako e telelenyana, o ne a seka a dumalana
21  mme a ba sadisa sentle a bo a ba raya a re: “Ke tla boela mo go lona gape, fa Jehofa a rata.” Mme a tloga ka mokoro mo Efeso
22  a tla mo Kaesarea. A tlhatloga go ya go dumedisa phuthego, mme a fologela kwa Antioka.
23  E rile a sena go nna nakonyana koo a tloga mme a tsamaya go tswa lefelong go ya lefelong le lengwe a ralala naga ya Galatia le Feregia, a nonotsha barutwa botlhe.
24  Jaanong Mojuda mongwe yo o neng a bidiwa Apolose, motho wa kwa Alekesanderia, monna yo o setswerere mo puong, a goroga kwa Efeso; mme o ne a itse Dikwalo sentle.
25  Monna yono o ne a rutilwe ka molomo mo tseleng ya ga Jehofa mme, ka a ne a tuka mo moyeng, a bua le go ruta sentle dilo tse di leng kaga Jesu, mme a tlwaelane le kolobetso ya ga Johane fela.
26  Mme monna yono a simolola go bua ka bopelokgale mo sinagogeng. E rile Perisila le Akhwila ba mo utlwa, ba mo tseela mo go bone mme ba mo tlhalosetsa tsela ya Modimo sentle ka botlalo.
27  Mo godimo ga moo, ka gonne a ne a eletsa go kgabaganyetsa kwa Akaia, bakaulengwe ba ne ba kwalela barutwa, ba ba rotloetsa gore ba mo amogele ka bopelonomi. Jalo e rile a fitlha koo, a thusa thata ba ba neng ba dumetse ka ntlha ya bopelonomi jo bo sa re tshwanelang [jwa Modimo];
28  gonne ka nonofo e kgolo thata o ne a supa ka botlalo phatlalatsa gore Bajuda ba ne ba le phoso, fa a ntse a bontsha ka Dikwalo gore Jesu e ne e le Keresete.
17  Jaanong ba tsaya loeto ba ralala Amfipolisa le Apolonia mme ba tla mo Thesalonika, koo go neng go na le sinagoge ya Bajuda gone.
2  Jalo jaaka fa Paulo a tlhola a dira a tsena kwa go bone, mme ka bosabata ba le bararo a ba bontsha mabaka go tswa mo Dikwalong,
3  a tlhalosa e bile a ntsha bosupi ka go nopola gore go ne go tlhokega gore Keresete a boge le go tsoga mo baswing, a re: “Yono ke Keresete, Jesu yono yo ke lo mo itsiseng phatlalatsa.”
4  Ka ntlha ya moo bangwe ba bone ba nna badumedi ba bo ba ikopanya le Paulo le Silase, le Bagerika ba le bantsi thata ba ba neng ba obamela Modimo mmogo le basadi ba bagolo ba bantsinyana.
5  Mme Bajuda, ka ba ne ba fufega, ba itseela banna bangwe ba ba boikepo ba ditshwakga tsa kwa marekisetsong mme ba bopa segopa sa batho ba bo ba simolola go feretlha motse. Mme ba tlhasela ntlo ya ga Jasone ba bo ba batla gore ba ntshediwe kwa segopeng sa batho.
6  E rile ba sa ba bone ba gogagogela Jasone le bakaulengwe bangwe kwa babusing ba motse, ba goa ba re: “Banna bano ba ba pitikolotseng lefatshe le le nang le banni ba gone le fano,
7  mme Jasone o ba amogetse ka go ba tshola sentle. Banna bano botlhe ba ganetsa ditaelo tsa ga Kaesara, ba re go na le kgosi e nngwe, e bong Jesu.”
8  Eleruri ba ne ba fudua boidiidi le babusi ba motse fa ba ne ba utlwa dilo tseno;
9  mme fa ba sena go tsaya pele madi a go letela tsheko kwa ntle a a lekaneng mo go Jasone le ba bangwe, ba ba lesa ba tsamaya.
10  Ka yone nako eo bakaulengwe ba romela Paulo le Silase kwa Berea bosigo, mme bano, ya re ba goroga, ba tsena mo sinagogeng ya Bajuda.
11  Jaanong bone ba ne ba na le mogopolo o o bulegileng thata go gaisa ba ba kwa Thesalonika, gonne ba ne ba amogela lefoko ka mogopolo o o tlhagafetseng thata, ba tlhatlhoba Dikwalo ka kelotlhoko letsatsi le letsatsi gore a dilo tseno di ne di ntse jalo.
12  Jalo ba le bantsi ba bone ba ne ba nna badumedi, le basadi ba bantsinyana le banna ba Bagerika ba ba tseelwang kwa godimo ba ne ba dira jalo.
13  Mme e rile Bajuda ba kwa Thesalonika ba utlwalela gore Paulo o ne a itsise lefoko la Modimo phatlalatsa le kwa Berea, ba tla le koo go tla go tlhotlheletsa le go fudua bontsintsi jwa batho.
14  Go tswa foo bakaulengwe ba tshabisa Paulo ka yone nako eo go ya go fitlha kwa lewatleng; mme Silase le Timotheo ba sala koo.
15  Le fa go ntse jalo, ba ba neng ba buledisa Paulo ba ne ba mo tlisa go tla go fitlha mo Athena mme, fa ba sena go amogela taelo ya gore Silase le Timotheo ba tle kwa go ene ka bonako jo bo kgonegang, ba tsamaya.
16  Jaanong fa Paulo a ne a ntse a ba letetse kwa Athena, moya wa gagwe wa simolola go serega fa a bona gore motse o ne o tletse medingwana.
17  Ka gone a simolola go bontshana mabaka le Bajuda mo sinagogeng le batho ba bangwe ba ba neng ba obamela Modimo mme letsatsi lengwe le lengwe mo marekisetsong a bontshana mabaka le ba go neng go direga gore ba bo ba le gone.
18  Mme bangwe ba Baepikuria le borabotlhajana ba Basetoika ba simolola go tlotla le ene ba mo ganetsa, mme bangwe ba ne ba re: “Ke eng se mmalabadi yono a ratang go se bolela?” Ba bangwe ba re: “O bonala a le yo o itsiseng phatlalatsa medimo e sele.” Seno e ne e le ka gonne a ne a bolela dikgang tse di molemo tsa ga Jesu le tsogo ya baswi.
19  Jalo ba mo tshwara ba bo ba mo isa kwa Areopago, ba re: “A re ka itse gore thuto e ntšha eno e o e buwang ke eng?
20  Gonne o tsenya dilo dingwe tse di sa tlwaelegang mo ditsebeng tsa rona. Jalo re eletsa go itse se dilo tseno di se kayang.”
21  Tota e bile, Baathena botlhe le batswakwa ba ba jakileng koo ba ne ba sa dirise nako ya bone ya boiketlo mo go sepe fa e se go bolela sengwe kgotsa go reetsa sengwe se sesha.
22  Jaanong Paulo a ema mo gare ga Areopago mme a re: “Banna ba Athena, ke a bona gore mo dilong tsotlhe lo bonala lo boifa medimo thata go feta ba bangwe.
23  Ka sekai, fa ke ne ke feta fano mme ke leba ka kelotlhoko dilo tsa lona tse di obamelwang ke ne ka bona le sebeso se mo go sone go neng go kwadilwe go twe ‘Go Modimo O o Sa Itsiweng.’ Jalo se lo se nayang boineelo jwa bomodimo lo sa se itse, ke sone se ke lo bolelelang ka sone.
24  Modimo yo o neng a dira lefatshe le dilo tsotlhe tse di mo go lone, e re ka, jaaka Yono a ntse, e le Morena wa legodimo le lefatshe, ga a nne mo ditempeleng tse di dirilweng ka diatla,
25  le gone ga a direlwe ke diatla tsa motho jaaka e kete o ne a tlhoka sengwe, ka gonne ene ka boene o naya batho botlhe botshelo le mohemo le dilo tsotlhe.
26  Mme o dirile setšhaba sengwe le sengwe sa batho go tswa mo mothong a le mongwe, gore ba nne mo godimo ga lefatshe lotlhe, mme o ne a baya dinako tse di tlhomilweng le melelwane e e tlhomilweng ya bonno jwa batho,
27  gore ba batle Modimo, fa ba ka apaapa ba mmatla mme ruri ba mmona, le mororo, tota, a se kgakala thata le mongwe le mongwe wa rona.
28  Gonne ka ene re na le botshelo mme re a tshikhinyega e bile re gone, le eleng jaaka bangwe ba baboki gareng ga lona ba rile, ‘Gonne gape re lotsalo lwa gagwe.’
29  “Jalo, ka re le lotsalo lwa Modimo, ga re a tshwanela go ithaya re re Yo e Leng Modimo o tshwana le gouta kgotsa selefera kgotsa leje, gore o tshwana le selo se se betlilweng ka botswerere le ka leano la motho.
30  Ke boammaaruri, Modimo o tlodisitse dinako tsa botlhokakitso jo bo ntseng jalo matlho, le fa go ntse jalo jaanong o bolelela batho gongwe le gongwe gore botlhe ba ikwatlhaye.
31  Ka gonne o tlhomile letsatsi le ka lone a ikaelelang go atlhola lefatshe le le nang le banni ka tshiamo ka monna yo a mo tlhomileng, e bile o tlhomamiseditse batho botlhe ka seno ka a mo tsositse mo baswing.”
32  Ebu, e rile ba utlwa ka tsogo ya baswi, bangwe ba simolola go sotla, fa ba bangwe bone ba ne ba re: “Ruri re tla go utlwa kaga seno ka nako e nngwe.”
33  Ka gone Paulo a tswa mo gare ga bone,
34  mme banna bangwe ba ikopanya le ene mme ba nna badumedi, ba mo gare ga bone gape go neng go na le Dionisio, moatlhodi wa kgotlatshekelo ya Areopago, le mosadi yo o neng a bidiwa Damarise, le ba bangwe mo godimo ga bone.
9  Mme Saulo, ka a ne a sa ntse a hema go tshosetsa le go bolaya barutwa ba Morena, a ya kwa moperesiting yo mogolo
2  mme a mo kopa makwalo a a yang kwa disinagogeng kwa Damaseko, gore a tle a tlise mo Jerusalema le fa e le mang wa Tsela a bofilwe yo a neng a mmona, banna mmogo le basadi.
3  Jaanong fa a ne a ntse a le mo loetong o ne a atamela Damaseko, fa ka tshoganyetso lesedi le le tswang legodimong le ne le phatsima go mo dikologa,
4  mme a wela fa fatshe a ba a utlwa lentswe le mo raya le re: “Saulo, Saulo, o mpogisetsang?”
5  A re: “O mang, Morena?” A re: “Ke nna Jesu, yo o mmogisang.
6  Le fa go ntse jalo, nanoga mme o tsene mo motseng, mme o tla bolelelwa se o tshwanetseng go se dira.”
7  Jaanong banna ba ba neng ba le mo loetong le ene ba ne ba eme ba didimetse fela, eleruri, ba utlwa modumo wa lentswe, mme ba sa bone motho ope.
8  Saulo a tsoga fa fatshe, mme le fa matlho a gagwe a ne a bulegile o ne a sa bone sepe. Jalo ba mo goga ka seatla ba mo isa mo Damaseko.
9  O ne a se ka a bona sepe malatsi a le mararo, e bile a sa je le fa e le go nwa.
10  Mo Damaseko go ne go na le morutwa mongwe yo o neng a bidiwa Ananiase, mme Morena a mo raya mo ponatshegelong a re: “Ananiase!” A re: “Ke fano, Morena.”
11  Morena a mo raya a re: “Nanoga, ya kwa mmileng o o bidiwang Tlhamalalo, mme kwa ntlong ya ga Judase o batle monna yo o bidiwang Saulo, yo o tswang kwa Tareso. Gonne, bona! o a rapela,
12  mme mo ponatshegelong o bone monna yo o bidiwang Ananiase a tsena a ba a mmaya diatla gore a tle a kgone go bona gape.”
13  Mme Ananiase a araba a re: “Morena, ke utlwile mo go ba le bantsi kaga monna yono, gore ke dilo tse di kana kang tse di utlwisang botlhoko tse a neng a di dira baitshepi ba gago kwa Jerusalema.
14  Mme ke yo o na le taolo e e tswang kwa baperesiting ba bagolo ya go golega botlhe ba ba bitsang leina la gago.”
15  Mme Morena a mo raya a re: “Tsamaya, ka gonne monna yono ke sejana se se tlhophilweng mo go nna gore a sikarele leina la me kwa ditšhabeng mmogo le kwa dikgosing le kwa go bomorwa Iseraele.
16  Gonne ke tla mmontsha ka tlhamalalo gore ke dilo di le dintsi jang tse a tshwanetseng go di boga ka ntlha ya leina la me.”
17  Jalo Ananiase a tswa a tsamaya mme a tsena mo ntlong, a mmaya diatla a ba a re: “Saulo, mokaulengwe, Morena, ene Jesu yo o neng a bonala kwa go wena mo tseleng e o neng o tla ka yone, o nthomile, gore o kgone go bona gape o bo o tladiwe ka moya o o boitshepo.”
18  Mme ka yone nako eo ga wa mo matlhong a gagwe se se lebegang jaaka makape, mme a kgona go bona gape; mme a nanoga a kolobediwa,
19  a ja dijo mme a bona nonofo. O ne a nna malatsinyana le barutwa mo Damaseko,
20  mme ka yone nako eo a simolola go rera Jesu mo disinagogeng, gore Yono ke Morwa Modimo.
21  Mme botlhe ba ba mo utlwang ba akabala mme ba re: “A yono ga se monna yo o neng a senya ba ba kwa Jerusalema ba ba bitsang leina leno, le yo o neng a tletse jone boikaelelo jono fano, gore a tle a ba ise ba bofilwe kwa baperesiting ba bagolo?”
22  Mme Saulo a nna a bona maatla le go feta e bile o ne a akabatsa Bajuda ba ba neng ba nna mo Damaseko ka a ne a supa ka tsela e e utlwalang sentle gore yono ke Keresete.
23  Jaanong e rile malatsi a le mantsi a tloga a wela, Bajuda ba gakololana mmogo gore ba mmolaye.
24  Le fa go ntse jalo, Saulo o ne a itse leano le ba neng ba le mo logela. Mme ba ne ba lebeletse le dikgoro ka kelotlhoko motshegare le bosigo gore ba tle ba mmolaye.
25  Jalo barutwa ba gagwe ba mo tsaya mme ba mo folosetsa kwa tlase bosigo ka phatlha mo loboteng, ba mo isa kwa tlase a le mo serotong.
26  Fa a goroga kwa Jerusalema a dira maiteko a go ikopanya le barutwa; mme botlhe ba ne ba mo tshaba, ka gonne ba ne ba sa dumele gore o ne a le morutwa.
27  Jalo Barenabase a mo tla thuso mme a mo isa kwa baaposetoloing, a ba bolelela dintlha tsotlhe kafa a neng a bone Morena ka gone mo tseleng le gore o ne a buile le ene, le kafa a neng a buile ka bopelokgale ka gone mo leineng la ga Jesu kwa Damaseko.
28  Mme a tswelela go nna le bone, a tsena a ba a tswa kwa Jerusalema, a bua ka bopelokgale mo leineng la Morena;
29  mme o ne a bua e bile a ganetsana le Bajuda ba ba buang Segerika. Mme bano ba ne ba dira maiteko a go mmolaya.
30  E rile bakaulengwe ba lemoga seno, ba mo tlisa mo Kaesarea ba bo ba mo romela kwa Tareso.
31  Eleruri, he, phuthego mo Judea yotlhe fela le Galalea le Samarea ya tsena mo lobakeng lwa kagiso, e agiwa; mme ka e ne e tsamaya ka go boifa Jehofa le ka go gomodiwa ke moya o o boitshepo e ne ya nna ya ntsifala.
32  Jaanong fa Petere a ne a tsamaya mo dikarolong tsotlhe o ne a tla le mo baitsheping ba ba neng ba nna mo Lida.
33  Koo a fitlhela monna mongwe yo o bidiwang Aenease, yo o neng a ntse a rapaletse mo borapamelong jwa gagwe dingwaga di le robedi, ka a ne a sule ditokololo.
34  Mme Petere a mo raya a re: “Aenease, Jesu Keresete o a go fodisa. Tsoga mme o alole bolao jwa gago.” Mme a tsoga ka yone nako eo.
35  Mme botlhe ba ba neng ba nna mo Lida le mo lebaleng la Sharona ba mmona, mme ba retologela mo Moreneng.
36  Mme kwa Jopa go ne go na le morutwa mongwe yo o neng a bidiwa Tabitha, mo, fa go ranolwa, go rayang Dorekase. O ne a tota mo ditirong tse di molemo le dimpho tsa kutlwelobotlhoko tse a neng a di dira.
37  Mme mo malatsing ao ga diragala gore a bobole a ba a swe. Jalo ba mo tlhapisa ba bo ba mo latsa mo ntlwaneng e e kwa godimo.
38  Jaanong ka Lida e ne e le gaufi le Jopa, e rile barutwa ba utlwa gore Petere o ne a le mo motseng ono ba romela banna ba le babedi kwa go ene go mo rapela ba re: “Tsweetswee o se ka wa okaoka go tla go fitlha fela fa go rona.”
39  Foo Petere a nanoga mme a tsamaya le bone. Mme e rile a goroga, ba mo isa kwa godimo kwa ntlwaneng e e kwa godimo; mme batlholagadi botlhe ba itlhagisa kwa go ene ba lela e bile ba mmontsha diaparo di le dintsi tsa kafa teng le diaparo tsa kafa ntle tse Dorekase a neng a tle a di dire fa a ne a ntse a na le bone.
40  Mme Petere a ntshetsa mongwe le mongwe kwa ntle mme, ya re a oba mangole, a rapela, mme, ya re a retologela kwa setopong, a re: “Tabitha, tsoga!” A bula matlho mme, ya re a tshogana ka a bona Petere, a rapamologa.
41  Ya re a mo naya seatla, a mo kakatlolola, mme a bitsa baitshepi le batlholagadi mme a ba mo naya a tshela.
42  Seno se ne sa itsiwe mo Jopa yotlhe fela, mme ba le bantsi ba ne ba nna badumedi mo Moreneng.
43  O ne a nna kwa Jopa malatsi a le mantsi thata a na le Simone mongwe, mosugamatlalo.
28  E rile re sena go falola, foo ra utlwalela gore setlhaketlhake seno se ne se bidiwa Maleta.
2  Mme batho ba ba buang puo e sele ba re bontsha bopelonomi jo bo sa tlwaelegang, gonne ba ne ba gotsa molelo ba bo ba re amogela rotlhe ka thuso ka ntlha ya pula e e neng e na le ka ntlha ya serame.
3  E rile Paulo a rwalela ngata nngwe ya dikgong a ba a e baya mo molelong, noga e e botlhole ya tswa ka ntlha ya mogote e bo e ithathelela mo seatleng sa gagwe.
4  E rile batho ba ba buang puo e sele ba tshogana ka ba bona sebopiwa seno se se botlhole se akgega mo seatleng sa gagwe, ba simolola go raana ba re: “Eleruri monna yono ke mmolai, mme le mororo a kgonne go falola mo lewatleng, tshiamiso ya go ipusolosetsa ga e mo letle go nna a tshela.”
5  Le fa go ntse jalo, a tlhotlhorela sebopiwa se se nang le botlhole seno mo molelong mme a se ka a gobala.
6  Mme ba ne ba lebeletse gore o ne a tlile go rurutshiwa ke go fisa kgotsa a we ka tshoganyetso a swe. Fa ba sena go leta lobaka lo loleele mme ba bona go se na sepe se se utlwisang botlhoko se se mo diragalelang, ba fetola mogopolo wa bone ba bo ba simolola gore o ne a le modimo.
7  Jaanong gaufi le lefelo leo monna mongwe yo mogolo wa setlhaketlhake, yo o neng a bidiwa Pubelio, o ne a na le masimo; mme a re amogela sentle a ba a re tshola ka bopelontle malatsi a le mararo.
8  Mme go ne ga diragala gore rraagwe Pubelio a bo a letse fa fatshe a tshwenngwa ke letshoroma le letshololo, Paulo a tsena kwa go ene mme a rapela, a mmaya diatla a mo fodisa.
9  Fa seno se sena go diragala, batho ba bangwe botlhe mo setlhaketlhakeng seno ba ba neng ba na le dipobolo le bone ba simolola go tla kwa go ene mme ba alafiwa.
10  Gape ba ne ba re tlotla ka dimpho di le dintsi mme, e rile re bolola ka mokoro, ba re rwesa dilo tse re di tlhokang.
11  Dikgwedi di le tharo moragonyana re ne ra bolola ka mokoro o o neng o tswa Alekesanderia o o neng wa nna mo setlhaketlhakeng seo mariga, letshwao la one e le “Bomorwa Seuse.”
12  Mme ya re re ema fa boemelong jwa dikepe kwa Sirakuse ra nna malatsi a le mararo,
13  e leng lefelo le re neng ra potologa go tswa mo go lone mme ra goroga kwa Regiuma. Letsatsi moragonyana phefo ya borwa ya tsoga mme ra kgona go fitlha kwa Puteoli mo letsatsing la bobedi.
14  Fano ra fitlhela bakaulengwe mme ra rapelwa gore re nne le bone malatsi a le supa; mme ka tsela eno ra tla re lebile Roma.
15  Mme go tswa koo bakaulengwe, e rile ba utlwa dikgang kaga rona, ba tla go re kgatlhantsha kwa Marekisetsong a Apio le Matlomararo a Boitapolosetso mme, ya re Paulo a tshogana ka a ba bona, a leboga Modimo mme a kgothala.
16  La bofelo, e rile re tsena mo Roma, Paulo a letlwa go nna a le nosi lesole le mo disitse.
17  Le fa go ntse jalo, malatsi a le mararo moragonyana a phutha ba e neng e le banna ba bagolo ba Bajuda. E rile ba kopane, a simolola go ba raya a re: “Banna, bakaulengwe, le mororo ke ne ke sa dira sepe se se leng kgatlhanong le batho kgotsa mekgwa ya borraaronamogologolwane, ke ne ka tsenngwa mo diatleng tsa Baroma jaaka legolegwa le le tswang Jerusalema.
18  Mme bano, fa ba sena go batlisisa, ba batla go nkgolola, e re ka go ne go se na lebaka lepe mo go nna la gore ke swe.
19  Mme e rile Bajuda ba nna ba bua kgatlhanong le gone, ke ne ka patelesega go ikuela kwa go Kaesara, mme e seng jaaka e kete ke ne ke na le sengwe se ke latofatsang setšhaba sa me ka sone.
20  Tota ka ntlha ya seno ke ne ka rapelela go lo bona le go bua le lona, gonne ke bofilwe ka keetane eno ka ntlha ya tsholofelo ya Iseraele.”
21  Ba mo raya ba re: “Ga re a amogela makwalo kaga gago a a tswang Judea, le gone ga go na ope wa bakaulengwe ba ba gorogileng yo o begileng kgotsa yo o buileng sepe sa boikepo kaga gago.
22  Mme re akanya gore go tshwanetse gore re utlwe mo go wena gore dikakanyo tsa gago ke eng, gonne ruri re a itse gore lekoko leno le a kgalwa gongwe le gongwe.”
23  Jaanong ba rulaganya gore ba nne letsatsi le ene, mme ba tla ka dipalo tse dikgolwane kwa go ene mo lefelong la gagwe la bonno. Mme a ba tlhalosetsa kgang a naya bosupi ka botlalo kaga bogosi jwa Modimo le ka go dirisa mafoko a a tlhatswang pelo kaga Jesu a a mo molaong wa ga Moshe le Baporofeti, go tloga mo mosong go fitlha maitseboa.
24  Mme bangwe ba simolola go dumela dilo tse di buiwang; ba bangwe ba ne ba se ka ba dumela.
25  Jalo, ka gonne ba ne ba sa dumalane, ba tsamaya, fa Paulo a ne a dira kakgelo eno e le nngwe: “Moya o o boitshepo o ne wa bua le borraalonamogologolwane ka tshwanelo ka moporofeti Isaia,
26  o re, ‘Ya kwa bathong bano mme o re: “Go utlwa, lo tla utlwa mme lo sa tlhaloganye ka gope; e bile, go leba, lo tla leba mme lo sa bone ka gope.
27  Gonne pelo ya batho bano ga e tlhole e amogela sepe, mme ba utlwile ka ditsebe tsa bone ba sa arabele, ba tswetse matlho a bone; gore le ka motlha ba se ka ba bona ka matlho a bone le go utlwa ka ditsebe tsa bone le go tlhaloganya ka pelo ya bone mme ba boele morago, mme ke ba fodise.”’
28  Jalo itseng gore seno, se Modimo a bolokang ka sone, se rometswe kwa ditšhabeng; eleruri ba tla se reetsa.”
29  ——
30  Jalo a nna dingwaga di le pedi tse di tletseng mo ntlong ya gagwe e e hirilweng, a amogela ka bopelonomi botlhe ba ba neng ba tsena kwa go ene,
31  a ba rerela bogosi jwa Modimo e bile a ruta dilo tse di leng kaga Morena Jesu Keresete ka kgololesego e kgolo thata ya go bua, a sa kgorelediwe.
27  Jaanong e re ka go ne go dirilwe tshwetso gore re tloge ka mokoro go ya Itali, ba neela motlhankedi wa masole yo o neng a bidiwa Juliase, wa mophato wa ga Aguseto, Paulo le magolegwa mangwe a mangwe.
2  Ya re re palama mokoro o o tswang kwa Adaramitiama o o neng o tloga o ya kwa mafelong a a bapileng le losi lwa lewatle lwa kgaolo ya Asia, ra bolola ka mokoro, re na le Arisetareko Momakedonia yo o tswang Thesalonika.
3  Letsatsi le le latelang ra fologa kwa Sidona, mme Juliase a tshwara Paulo ka bopelonomi mme a mo letla go ya kwa ditsaleng tsa gagwe le go ipelela tlhokomelo ya bone.
4  Ya re re tloga koo ka mokoro ra tsamaya ka one re sireleditswe ke Kupero, ka gonne diphefo di ne di tlhabagana le rona;
5  mme ra tsamaya mo lewatleng re raletse bobidibidi jwa lewatle go bapa le Kilikia le Pamfilia mme ra ema fa boemelong jwa dikepe kwa Mira mo Likia.
6  Mme koo motlhankedi wa masole a bona mokoro o o tswang kwa Alekesanderia o o neng o ya Itali, mme a dira gore re o palame.
7  Mme, fa re sena go tsamaya ka bonya ka mokoro malatsi a le mantsi thata mme re tla mo Kinido ka bothata, ka gonne phefo e ne e sa re leseletse go tswelela, ra tsamaya ka one re sireleditswe ke Kereta kwa Salamone,
8  mme ya re re tsamaya go bapa le yone ka bothata ra tla mo lefelong lengwe le le bidiwang Magorogelo a Mantle, le gaufi le lone go neng go na le motse wa Lasea.
9  Ka go ne go fetile nako e telele mme mo nakong eno go ne go le diphatsa go tsamaya mo lewatleng ka gonne le go itima dijo [ga letsatsi la tetlano] go ne go setse go fetile, Paulo a dira kakantsho,
10  a ba raya a re: “Banna, ke lemoga gore go tsamaya mo lewatleng go tlile go baka tshenyegelo le tatlhegelo e kgolo e seng ya thoto le mokoro fela mme le ya meya ya rona.”
11  Le fa go ntse jalo, motlhankedi wa masole a utlwa mokgweetsi wa mokoro le mong wa sekepe go na le dilo tse di buiwang ke Paulo.
12  Jaanong e re ka boemelo jwa dikepe bo ne bo sa siamela gore go ka nniwa mo go jone mariga, bontsi jwa akantsha gore bo bolole ka mokoro go tswa koo, go bona fa e le gore ka tsela nngwe bo ne bo ka kgona go fitlha kwa Fonikise go ya go nna koo mariga, e leng boemelo jwa dikepe jwa Kereta jo bo bulegelang ntlheng ya bokonebotlhaba le ntlheng ya borwabotlhaba.
13  Mo godimo ga moo, e rile phefo ya borwa e foka ka bonya, ba akanya gore ba ne ba batla ba fitlheletse boikaelelo jwa bone, mme ba tsholetsa tshetledi ba simolola go tsamaya fa losing go bapa le Kereta.
14  Le fa go ntse jalo, morago ga lobakanyana, phefo ya sekaledimo e e bidiwang Eurakwilo ya lo thelesegela.
15  E re ka mokoro o ne o tsubukanngwa e bile o sa kgone go tlhabagana le phefo, re ne ra ineela mme ra kgweediwa.
16  Jaanong re ne ra siana re sireleditswe ke setlhaketlhake sengwe se sennye se se bidiwang Kauda, mme le fa go ntse jalo re ne ra nna le bothata jwa go tshwara mokorwana kwa lemoragong la one.
17  Mme fa ba sena go o pega ba simolola go dirisa dithusi go tshegetsa mokoro kafa tlase; mme ka ba ne ba boifa go kgoma lefatshe mo Siritisa, ba isa selaolaseile kwa tlase mme ka gone ba kgokgweediwa.
18  Le fa go ntse jalo ka gonne re ne re heheutlwa ke ledimo, letsatsi le le latelang ba simolola go tlhofofatsa sekepe;
19  mme letsatsi la boraro, ka diatla tsa bone, ba latlha ditsamaisamokoro.
20  Jaanong, e rile go sa tlhage letsatsi le fa e le dinaledi malatsi a le mantsi, e bile re ne re welwa godimo ke setsuatsue se segolo, ra felelwa ke tsholofelo yotlhe ya gore re tla felela re bolokilwe.
21  Mme e rile go sena go ithijwa mo dijong ka nako e telele, foo Paulo a ema ka dinao fa gare ga bone mme a re: “Banna, eleruri lo tshwanetse go ka bo lo ne lwa tsaya kgakololo ya me lwa se ka lwa tloga ka mokoro kwa Kereta mme lwa nna le tshenyegelo eno le tatlhegelo.
22  Le fa go ntse jalo, jaanong ke akantsha gore lo nne le boitumelo jo bogolo, gonne ga go moya ope wa lona o o tla latlhegang, go tla latlhega mokoro fela.
23  Gonne mo bosigong jono moengele wa Modimo yo ke leng wa gagwe e bile e le yo ke mo direlang tirelo e e boitshepo o ne a ema gaufi le nna,
24  a re, ‘Se boife, Paulo. O tshwanetse go ema fa pele ga ga Kaesara, mme, bona! Modimo o go neile ka kgololesego botlhe ba ba tsamayang le wena ka mokoro.’
25  Jalo itumeleng thata, banna; gonne ke dumela Modimo gore go tla nna fela jaaka ke boleletswe.
26  Le fa go ntse jalo, re tshwanetse go latlhelwa kwa losing mo setlhaketlhakeng sengwe.”
27  Jaanong e rile go nna bosigo jwa bolesome le bonè mme re heheutlelwa kwa le kwa mo lewatleng la Aderia, bosigogare batsamayakamokoro ba simolola go bona e kete ba ne ba atamela lefatshe lengwe.
28  Mme ba lekanya boteng mme ba bo fitlhela bo le difathome di le masome a mabedi; jalo ba tswelela sekgala se sekhutshwane ba bo ba lekanya gape mme ba bo fitlhela bo le difathome di le lesome le botlhano.
29  Mme ka ntlha ya go boifa gore re ne re ka nna ra latlhelwa golo gongwe mo mafikeng, ba latlhela ditshetledi di le nnè go tswa mo lemoragong la mokoro ba bo ba simolola go eletsa gore go nne motshegare.
30  E rile batsamayakamokoro ba batla go thoba mo mokorong mme ba isa mokorwana kwa tlase mo lewatleng ba dira jaaka e kete ba ikaelela go digela ditshetledi kwa tlase go tswa mo nkong ya mokoro,
31  Paulo a raya motlhankedi wa masole le masole a re: “Fa banna bano ba sa nne mo mokorong, ga lo ka ke lwa bolokwa.”
32  Foo masole a kgaola megala ya mokorwana mme a o lesa gore o we.
33  Jaanong fa letsatsi le tloga le tlhaba Paulo a simolola go kgothatsa botlhe fela gore ba je dijo, a re: “Gompieno ke letsatsi la bolesomelebonè lo ntse lo lebeletse mme lo tswelela lo se na dijo, lo sa ja sepe.
34  Jalo ke lo kgothaletsa gore lo je dijo, gonne seno ke go direla molemong wa lona gore lo bolokege; gonne ga go moriri wa tlhogo ya ope wa lona o o tla nyelelang.”
35  Fa a sena go bua jalo, le ene a tsaya senkgwe, a leboga Modimo fa pele ga bone botlhe a ba a se ngathoganya mme a simolola go ja.
36  Jalo botlhe ba itumela mme le bone ka bobone ba simolola go ja dijo.
37  Jaanong, rotlhe, rona meya e e mo mokorong re ne re le makgolo a mabedi le masome a supa le borataro.
38  E rile ba kgotshe dijo, ba simolola go tlhofofatsa mokoro ka go latlhela korong ka kwa ntle mo lewatleng.
39  E rile la bofelo go nna motshegare, ba bo ba sa kgone go lemoga lefatshe mme ba lemoga kgogometso nngwe e e nang le lotshitshi, mme ba ne ba ikemiseditse go kgweeletsa mokoro kwa lotshitshing lono, fa ba ne ba ka kgona go dira jalo.
40  Jalo, ya re ba kgaola ditshetledi, ba di lesa tsa wela mo lewatleng, mo godimo ga moo ba bofolola megala ya dikgong tse di laolang mokoro mme, fa ba sena go tsholeletsa saile ya kwa pele kwa phefong, ba leba kwa lotshitshing.
41  E rile ba pagologela mo thotaneng ya motlhaba e e gogolwang ke lewatle mo dintlheng tsotlhe, ba kgomisa sekepe lefatshe mme nko ya sekepe ya itsetsepela mme sa nna se sa sute, mme lemorago la sekepe la thubagana mo go botlhoko.
42  Foo masole a ikemisetsa go bolaya magolegwa, gore ope a se ka a thumela kgakala mme a falola.
43  Mme motlhankedi wa masole o ne a batla go gorosa Paulo ka pabalesego mme a ba thibela mo boikaelelong jwa bone. Mme a laola gore ba ba kgonang go thuma ba itatlhele mo lewatleng mme ba kgone go fitlha kwa lefatsheng pele,
44  le gore ba bangwe botlhe ba dire jalo, bangwe mo godimo ga dipolanka mme bangwe mo godimo ga dilo dingwe tse di tswang mo mokorong. Ka gone ga diragala gore botlhe ba goroge ka pabalesego kwa lefatsheng.
7  Mme moperesiti yo mogolo a re: “A dilo tseno di ntse jalo?”
2  A re: “Banna, bakaulengwe le borra, utlwang. Modimo wa kgalalelo o ne a bonala kwa go rraaronamogologolwane Aborahame fa a ne a ntse a le kwa Mesopotamia, pele ga a aga kwa Harana,
3  mme a mo raya a re, ‘Tswa mo lefatsheng la gaeno le mo go ba losika lwa gago mme o tle mo lefatsheng le ke tla le go bontshang.’
4  Foo a tswa mo lefatsheng la Bakaladia mme a aga kwa Harana. Mme go tswa koo, fa rraagwe a sena go swa, Modimo a dira gore a fetole boago jwa gagwe a tle mo lefatsheng leno le jaanong lo nnang mo go lone.
5  Mme le fa go ntse jalo o ne a se ka a mo naya thuo epe e e ka ruiwang mo go lone, nnyaa, le fa e le bophara jwa lonao; o ne a solofetsa go le mo naya e le thuo, mme morago ga gagwe go le naya losika lwa gagwe, fa a ne a ise a nne le ngwana.
6  Mo godimo ga moo, Modimo o ne a bua ka ga seno, gore losika lwa gagwe e ne e tla nna baagi ba baeng mo lefatsheng le sele le gore batho ba ne ba tla ba dira batlhanka ba bo ba ba bogisa dingwaga di le makgolo a le manè.
7  Modimo o ne a re: ‘Mme setšhaba seo, se ba tla nnang batlhanka ba sone, ke tla se atlhola mme morago ga dilo tseno ba tla tswa mme ba tla ntirela tirelo e e boitshepo mo lefelong leno.’
8  “Gape o ne a mo naya kgolagano ya go rupa; mme ka gone o ne a nna rraagwe Isake mme a mo rupisa mo letsatsing la borobedi, mme Isake a nna rraagwe Jakobe, mme Jakobe a nna rraagwe ditlhogo tsa ditso tse di lesome le bobedi.
9  Mme ditlhogo tsa ditso di ne tsa fufegela Josefa tsa ba tsa mo rekisa mo Egepeto. Mme Modimo o ne a na le ene,
10  mme a mo golola mo dipitlaganong tsotlhe tsa gagwe a ba a mo naya bopelontle le botlhale mo ponong ya ga Faro kgosi ya Egepeto. Mme o ne a mo tlhoma gore a laole Egepeto le ntlo yotlhe ya gagwe.
11  Ga nna leuba mo Egepeto yotlhe le mo Kanana, pitlagano e kgolo tota; mme borraaronamogologolwane ba ne ba sa bone dijo dipe.
12  Mme Jakobe a utlwa gore go ne go na le dijo kwa Egepeto mme a roma borraaronamogologolwane lekgetlo la ntlha.
13  Mme mo lekgetlong la bobedi Josefa o ne a itsisiwe bomorwarraagwe; mme losika lwa lelapa la ga Josefa lwa bonatshega mo go Faro.
14  Jalo Josefa a roma mme a bitsa Jakobe rraagwe le botlhe ba losika lwa gagwe kwa lefelong leo, ba nna palo ya meya e le masome a supa le botlhano.
15  Jakobe a fologela kwa Egepeto. Mme a swa; le borraaronamogologolwane ba ne ba swa,
16  ba ne ba fudusediwa kwa Shekema mme ba ladiwa mo lebitleng le Aborahame a neng a le rekile ka tlhwatlhwa ka madi a selefera mo go bomorwa Hamore kwa Shekema.
17  “Fela jaaka nako e ne e atamela ya go diragadiwa ga tsholofetso e Modimo a neng a e boleletse Aborahame phatlalatsa, batho ba ne ba gola ba bo ba ntsifala mo Egepeto,
18  go fitlha go tsoga kgosi e sele mo Egepeto, e e neng e sa itse ka Josefa.
19  E ne ya dirisa bomenemene jwa puso kgatlhanong le lotso lwa rona ya ba ya patelela borre ka tsela e e sa siamang gore ba tlogele masea a bone mo pontsheng, gore a tle a se ka a kgona go tshela.
20  Mo go yone nako eo Moshe o ne a tsalwa, mme o ne a le montle ka tsela ya bomodimo. O ne a otliwa dikgwedi di le tharo mo legaeng la ga rraagwe.
21  Mme e rile a tlogetswe mo pontsheng, morwadia Faro a mo itshelela mme a mo godisa jaaka morwawe.
22  Ka gone Moshe o ne a rutiwa ka botlhale jotlhe jwa Baegepeto. Tota e bile, o ne a le maatla mo mafokong a gagwe le mo ditirong.
23  “Jaanong e rile e nna nako ya ngwaga wa gagwe wa bomasome a manè, ga tla mo pelong ya gagwe gore a lekole bomorwarraagwe, bomorwa Iseraele.
24  Mme e rile a tshogana ka a bona mongwe a tshwarwa ka tsela e e sa siamang, a mo femela a ba a busolosetsa yo o kgokgontshiwang ka go bolaya Moegepeto.
25  O ne a tsaya gore bomorwarraagwe ba ne ba tla lemoga gore Modimo o ne a ba boloka ka seatla sa gagwe, mme ba ne ba se ka ba lemoga seno.
26  Letsatsi le le latelang a bonala kwa go bone fa ba ne ba lwa, mme a leka go ba letlanya gape ka kagiso, a re, ‘Banna, lo bana ba motho. Ke ka ntlha yang fa lo tshwarana ka tsela e e sa siamang?’
27  Mme yo o neng a tshwara moagelani wa gagwe ka tsela e e sa siamang a mo kgorometsa, a re, ‘Ke mang yo o go tlhomileng mmusi le moatlhodi mo go rona?
28  Ga o batle go mpolaya ka mokgwa o o neng wa bolaya Moegepeto ka one maabane, a ga go jalo?’
29  Ka ntlha ya puo eno Moshe a tswa a tshaba mme a nna moagi wa moeng mo lefatsheng la Midiana, koo a neng a nna rraagwe bana ba babedi ba basimane gone.
30  “Mme e rile dingwaga di le masome a manè di sena go wela, ga bonala kwa go ene mo nageng ya Thaba ya Sinai moengele a le mo kgabong e e tukang ya setlhatshana se se mitlwa.
31  Jaanong e rile Moshe a se bona a gakgamalela pono eno. Mme ya re a atamela go tlhotlhomisa, lentswe la ga Jehofa la tswa la re,
32  ‘Ke nna Modimo wa borraagomogologolwane, Modimo wa ga Aborahame le wa ga Isake le wa ga Jakobe.’ E re ka Moshe a ne a boifa thata, a se ka a nna pelokgale go tlhotlhomisetsa pele.
33  Jehofa a mo raya a re, ‘Rola bompaatšhane mo dinaong tsa gago, gonne lefelo le o emeng mo go lone ke mmu o o boitshepo.
34  Ruri ke bone go tshwarwa ka tsela e e sa siamang ga batho ba me ba ba kwa Egepeto, e bile ke utlwile go fegelwa ga bone mme ke fologile go tla go ba golola. Mme jaanong tla, ke tla go romela kwa Egepeto.’
35  Moshe yono, yo ba neng ba mo itatola, ba re, ‘Ke mang yo o go tlhomileng go nna mmusi le moatlhodi?’ ene monna yono Modimo o ne a mo romela e le mmusi e bile e le mogolodi ka seatla sa moengele yo o neng a bonala kwa go ene mo setlhatshaneng se se mitlwa.
36  Monna yono o ne a ba ntshetsa kwa ntle fa a sena go dira dikgakgamatso le ditshupo mo Egepeto le mo Lewatleng le Lehibidu le mo gare ga naga dingwaga di le masome a manè.
37  “Yono ke ene Moshe yo o neng a raya bomorwa Iseraele a re, ‘Modimo o tla lo tsosetsa moporofeti yo o tshwanang le nna mo gare ga bomorwarraalona.’
38  Yono ke ene yo o neng a le mo gare ga phuthego mo nageng a na le moengele yo o neng a bua le ene mo Thabeng ya Sinai e bile a na le borraaronamogologolwane, mme o ne a amogela ditaelo tse di tshelang tse di boitshepo gore a di lo neye.
39  Borraaronamogologolwane ba ne ba gana go mo utlwa, ba ne ba mo kgaphela kwa thoko mme mo dipelong tsa bone ba boela Egepeto,
40  ba raya Arone ba re, ‘Re direle medimo gore e re etelele pele. Gonne Moshe yono, yo o neng a re ntsha kwa lefatsheng la Egepeto, ga re itse gore o diragaletswe ke eng.’
41  Jalo ba dira namane mo malatsing ao mme ba tlisetsa modingwana setlhabelo ba bo ba simolola go ijesa monate mo ditirong tsa diatla tsa bone.
42  Jalo Modimo a retologa mme a ba tlogelela gore ba direle lesomosomo la legodimo tirelo e e boitshepo, fela jaaka go kwadilwe mo bukeng ya baporofeti go twe, ‘E ne e se nna yo lo neng lo mo isetsa diphologolo tse di bolailweng le ditlhabelo tshupelo dingwaga di le masome a manè mo nageng, ga ke re, lona ntlo ya Iseraele?
43  Mme e ne e le mogope wa ga Moloko le naledi ya modimo Refane tse lo neng lwa di rwala, ditshwantsho tse lo neng lwa di dira gore lo di obamele. Ka gone ke tla lo kobela ka kwa ga Babelona.’
44  “Borraaronamogologolwane ba ne ba na le mogope wa bosupi mo nageng, fela jaaka a ne a ntsha ditaelo fa a ne a bua le Moshe gore a o dire go ya ka sebopego se a neng a se bone.
45  Mme borraaronamogologolwane ba ba neng ba o tlhatlhama le bone ba ne ba o tlisa le Joshua mo lefatsheng le le neng le ruilwe ke ditšhaba, tseo Modimo a neng a di kgarameletsa kwa ntle go tswa fa pele ga borraaronamogologolwane. O ne wa nna fano go fitlha mo metlheng ya ga Dafide.
46  O ne a amogelwa mo ponong ya Modimo mme a kopa tshiamelo ya go baakanyetsa Modimo wa ga Jakobe bonno.
47  Le fa go ntse jalo, Solomone o ne a mo agela ntlo.
48  Le fa go ntse jalo, Mogodimodimo ga a nne mo matlong a a dirilweng ka diatla; fela jaaka moporofeti a re,
49  ‘Legodimo ke setulo sa me sa bogosi, mme lefatshe ke sebeo sa me sa dinao. Lo tla nkagela ntlo ya mofuta ofe? Jehofa a rialo. Kgotsa lefelo la boikhutso jwa me ke eng?
50  Seatla sa me se ne sa dira dilo tseno tsotlhe, a ga go jalo?’
51  “Batho ba ba thamoethata e bile ba sa rupa mo dipelong le mo ditsebeng, ka metlha lo emelelana le moya o o boitshepo; jaaka borraalonamogologolwane ba ne ba dira, lo dira jalo.
52  Ke ofe wa baporofeti yo borraalonamogologolwane ba neng ba se ka ba mmogisa? Ee, ba ne ba bolaya ba ba neng ba itsise go sa le gale kaga go tla ga Mosiami, yo jaanong lo leng baoki e bile lo le babolai ba gagwe,
53  lona ba lo neng lwa amogela Molao jaaka o fetisiwa ke baengele mme lo sa o boloka.”
54  Ebu, e rile ba utlwa dilo tseno ba utlwa ba tlhabega mo dipelong tsa bone mme ba simolola go mo huranyetsa meno.
55  Mme ene, ka a tletse moya o o boitshepo, a leba kwa legodimong mme a tshogana ka a bona kgalalelo ya Modimo le ya ga Jesu a eme kafa seatleng sa moja sa Modimo,
56  mme a re: “Bonang! Ke bona magodimo a butswe le Morwa motho a eme kafa seatleng sa moja sa Modimo.”
57  Foo ba goa ka lentswe le le kwa godimo mme ba ithiba ditsebe ka diatla ba bo ba mo kgomogela gongwe.
58  Mme fa ba sena go mo latlhela kwa ntle ga motse, ba simolola go mo konopa ka maje. Mme basupi ba baya diaparo tsa bone tsa kafa ntle fa fatshe fa dinaong tsa lekau le le neng le bidiwa Saulo.
59  Mme ba tswelela go konopa Setefane ka maje fa a ne a dira boikuelo a re: “Morena Jesu, amogela moya wa me.”
60  Go tswa foo, ya re a oba mangole, a goa ka lentswe le le nonofileng a re: “Jehofa, o se ka wa ba balela boleo jono.” Mme fa a sena go bua jalo a robala mo losong.
23  Ya re Paulo a leba Sanehederine a re: “Banna, bakaulengwe, ke ntse ke itshwere ka segakolodi se se phepa ka botlalo fa pele ga Modimo go fitlha mo letsatsing leno.”
2  Foo moperesiti yo mogolo Ananiase a laela ba ba emeng gaufi le ene gore ba mo iteye mo molomong.
3  Go tswa foo Paulo a mo raya a re: “Modimo o tlile go go itaya, lobota ke wena lo lo tshasitsweng kalaka. A o nna gore o nkatlhole tumalanong le Molao mme ka nako e le nngwe fela o bo o tlola Molao, ka go laela gore ke itewe?”
4  Ba ba emeng gaufi ba re: “A o kgala moperesiti yo mogolo wa Modimo?”
5  Mme Paulo a re: “Bakaulengwe, ke ne ke sa itse gore ke moperesiti yo mogolo. Gonne go kwadilwe ga twe, ‘O se ka wa bua mmusi wa batho ba gago ka tsela e e utlwisang botlhoko.’”
6  Jaanong e rile Paulo a lemoga gore karolo e nngwe e ne e le ya Basadukae mme e nngwe ya Bafarasai, a goa mo Sanehederineng a re: “Banna, bakaulengwe, ke Mofarasai, morwa Bafarasai. Ke atlholwa ka ntlha ya tsholofelo ya tsogo ya baswi.”
7  Ka gonne a ne a bua seno, ga tsoga go sa utlwane mo gare ga Bafarasai le Basadukae, mme batho ba le bantsi ba kgaogana.
8  Gonne Basadukae ba re ga go na tsogo ya baswi le fa e le moengele le fa e le moya, mme Bafarasai bone ba di bolela phatlalatsa tsotlhe.
9  Jalo batho ba simolola go goela kwa godimo thata, mme bangwe ba bakwadi ba lekoko la Bafarasai ba ema mme ba simolola go ganela ka bogale jo bo tshabegang, ba re: “Re bona go se na sepe se se phoso mo monneng yono; mme fa e le gore moya kgotsa moengele o ne a bua le ene, —.”
10  Jaanong e rile go tlhoka go utlwana mono go nna go golo, molaodi wa sesole a boifa gore ba ne ba tla kgaoganya Paulo dikarolwana, mme a laola setlhopha sa masole gore se ye go mo swatola mo gare ga bone se mo tlise mo bonnong jwa masole.
11  Bosigo jo bo latelang Morena a ema fa go ene mme a re: “Nna le bopelokgale jo bogolo! Gonne fela jaaka o ntse o neela bosupi ka botlalo ka dilo tse di leng kaga me mo Jerusalema, jalo o tshwanetse go naya bosupi le kwa Roma.”
12  Jaanong e rile go nna motshegare, Bajuda ba loga leano la boferefere ba bo ba ipofa ka phutso, ba re ga ba kitla ba ja le fa e le go nwa go fitlha ba sena go bolaya Paulo.
13  Go ne go na le banna ba ba fetang masome a manè ba ba neng ba loga leano leno la go ipofa ka ikano;
14  mme ba ya kwa baperesiting ba bagolo le banna ba bagolwane mme ba re: “Re ipofile ka phutso ka tsela e e masisi gore re se ka ra ngatha dijo go fitlha re sena go bolaya Paulo.
15  Jalo, jaanong, lona mmogo le Sanehederine tlhalosetsang molaodi wa sesole ka phepafalo lebaka la go bo a tshwanetse go mo tlisa kwa go lona jaaka e kete lo ne lo ikaeletse go tlhomamisa sentlentle dikgang tse di mo amang. Mme pele ga a fitlha gautshwane re tla bo re iketleeleditse go mmolaya.”
16  Le fa go ntse jalo, morwa kgaitsadia Paulo a utlwa ka go lalela ga bone, mme a tla a tsena kwa bonnong jwa masole mme a begela Paulo seno.
17  Jalo Paulo a biletsa mongwe wa batlhankedi ba masole kwa go ene mme a re: “Isa lekau leno kwa molaoding wa sesole, gonne le na le sengwe se le tshwanetseng go se mmegela.”
18  Jalo monna yono a mo tsaya a mo isa kwa molaoding wa sesole mme a re: “Legolegwa Paulo o ne a mpiletsa kwa go ene mme a nkopa gore ke tlise lekau leno kwa go wena, ka le na le sengwe se le tshwanetseng go se go bolelela.”
19  Molaodi wa sesole a mo tsaya ka seatla a tsamaya mme a simolola go mmotsa kwa thoko a re: “Ke eng se o batlang go se mpegela?”
20  A re: “Bajuda ba dumalane go go kopa gore o tlise Paulo kwa Sanehederineng ka moso jaaka e kete ba ikaeletse go utlwa sengwe sentlentle kaga gagwe.
21  Mo godimo ga dilo tsotlhe, o se ka wa ba letla go go tlhotlheletsa, gonne banna ba ba fetang masome a manè ba bone ba mo laletse, e bile ba ipofile ka phutso gore ba se ka ba ja le fa e le go nwa go fitlha ba sena go mmolaya; mme jaanong ba ipaakantse, ba letetse tsholofetso e e tswang mo go wena.”
22  Jalo molaodi wa sesole a lesa lekawana la tsamaya fa a sena go le laela a re: “O se ka wa lotlegela ope gore o ntlhaloseditse dilo tseno ka phepafalo.”
23  Mme a bitsa batlhankedi ba masole bangwe ba babedi mme a re: “Baakanyang masole a le makgolo a mabedi gore a gwante go ya go fitlha fela kwa Kaesarea, le bapagami ba dipitse ba le masome a supa le banna ba marumo ba le makgolo a mabedi, ka ura ya boraro ya bosigo.
24  Gape, tlisang dipelesa gore ba pege Paulo mme ba mo ise ka pabalesego kwa go Felise molaodi.”
25  Mme a kwala lekwalo le le nang le mokwalo ono:
26  “Kalaudio Lisiase ke kwalela motlotlegi, Molaodi Felise: Madume!
27  Monna yono o ne a tshwarwa ke Bajuda e bile ba ne ba tloga ba mmolaya, mme ke ne ka tla ka tshoganyetso ka setlhopha sa masole mme ka mo namola, ka gonne ke ne ka utlwalela gore e ne e le Moroma.
28  Mme ka ke ne ke eletsa go tlhomamisa lebaka la go bo ba ne ba mo latofatsa, ke ne ka mo tlisa mo Sanehederineng ya bone.
29  Ke ne ka fitlhela a latofadiwa kaga dikgang tsa Molao wa bone, mme a sa latofadiwe ka selo le fa e le se le sengwe fela se se tshwanetseng loso kgotsa dikgole.
30  Mme ka gonne ke lotlegetswe leano le le tla logelwang monna yono, ke mo romela kwa go wena gone jaanong, e bile ke laela balatofatsi gore ba mo latofatse fa pele ga gago.”
31  Jalo masole ano a tsaya Paulo go ya kafa a laetsweng ka gone mme a mo tlisa bosigo mo Antipaterisi.
32  Letsatsi le le latelang ba letla bapagami ba dipitse go tswelela pele le ene, mme bone ba boela kwa bonnong jwa masole.
33  Bapagami ba dipitse ba tsena mo Kaesarea mme ba neela molaodi lekwalo ba bo ba isa Paulo mo go ene.
34  Jalo a le bala mme a botsa gore o ne a tswa kwa kgaolong efe ya lefatshe, mme a lemoga gore o ne a tswa kwa Kilikia.
35  A re: “Ke tla go reetsa ka kelotlhoko fa balatofatsi ba gago le bone ba goroga.” Mme a laela gore a nne a disitswe mo ntlong ya segosi ya mmusimogolo ya ga Herode.
22  “Banna, bakaulengwe le borra, utlwang go iphemela ga me mo go lona jaanong.”
2  (Ebu, e rile ba utlwa gore o ne a bua le bone ka puo ya Sehebera, ba didimala le go feta, mme a re:)
3  “Ke Mojuda, yo o tsaletsweng kwa Tareso wa Kilikia, mme ke rutetswe mo motseng ono fa dinaong tsa ga Gamaliele, ke rutwa Molao o o gagametseng wa bagologolwane, ke tlhoafetse mo Modimong fela jaaka lona lotlhe mo letsatsing leno.
4  Mme ke ne ka bogisa Tsela eno go fitlha losong, ke golega ke ba ke ntsha banna mmogo le basadi gore ba isiwe dikgolegelong,
5  jaaka fa moperesiti yo mogolo le setlhopha sotlhe sa banna ba bagolwane se ka naya bosupi kaga me. Gape ke ne ka tsaya makwalo mo go bone a a yang kwa bakaulengweng kwa Damaseko, mme ke ne ke le mo tseleng ke ya go tlisa le ba ba neng ba le koo mo Jerusalema ba bofilwe gore ba otlhaiwe.
6  “Mme fa ke ne ke le mo loetong ke atamela Damaseko, e ka nna ka sethoboloko, ka tshoganyetso lesedi le legolo go tswa legodimong la phatsima mo tikologong yotlhe ya me,
7  mme ka wela fa fatshe mme ka utlwa lentswe le nthaya le re, ‘Saulo, Saulo, o mpogisetsang?’
8  Ka araba ka re, ‘O mang, Morena?’ Mme a nthaya a re, ‘Ke nna Jesu Monasaretha, yo o mmogisang.’
9  Jaanong banna ba ba neng ba na le nna eleruri ba ne ba bona lesedi mme ba se ka ba utlwa lentswe la yo o buang le nna.
10  Foo ka re, ‘Ke direng, Morena?’ Morena a nthaya a re, ‘Nanoga, tsamaya o ye mo Damaseko, mme koo o tla bolelelwa sengwe le sengwe se o laoletsweng go se dira.’
11  Mme e re ka ke ne ke sa kgone go bona sepe ka ntlha ya kgalalelo ya lesedi leo, ka goroga kwa Damaseko, ke gogwa ka seatla sa ba ba neng ba na le nna.
12  “Jaanong Ananiase, monna mongwe yo o neng a na le poifo ya bomodimo go ya ka Molao, a bolelwa ka molemo ke Bajuda botlhe ba ba nnang koo,
13  a tla kwa go nna mme, ya re a ema fa go nna, a nthaya a re, ‘Saulo, mokaulengwe, boa o bone gape!’ Mme ka mo leba ka yone nako eo.
14  A re, ‘Modimo wa borraaronamogologolwane o go tlhophile gore o itse thato ya gagwe le go bona Mosiami le go utlwa lentswe la molomo wa gagwe,
15  ka gonne o tla nna mosupi wa gagwe mo bathong botlhe wa dilo tse o di boneng le tse o di utlwileng.
16  Mme jaanong ke ka ntlha yang o diega? Nanoga, kolobediwa mme o tlhatswe maleo a gago ka go bitsa leina la gagwe.’
17  “E rile ke sena go boela kwa Jerusalema mme ke rapela mo tempeleng, ka tshwarwa ke tsitego
18  mme ka mmona a nthaya a re, ‘Itlhaganele mme o tswe mo Jerusalema ka bofefo, ka gonne ga ba na go dumela bosupi jwa gago kaga me.’
19  Mme ka re, ‘Morena, bone ka bobone ba itse sentle gore mo disinagogeng ka go latelana ke ne ke tle ke latlhele mo kgolegelong ke ba ke kgwathisa ba ba dumelang mo go wena;
20  mme fa madi a ga Setefane mosupi wa gago a ne a tshololwa, le nna ka bonna ke ne ke eme gaufi mme ke amogela e bile ke disitse diaparo tsa kafa ntle tsa ba ba mmolayang.’
21  Mme le fa go ntse jalo a nthaya a re, ‘Tsamaya, ka gonne ke tla go romela kwa ditšhabeng tse di kgakala thata.’”
22  Jaanong ba nna ba mo reetsa go fitlha mo lefokong leno, mme ba tlhatlosa mantswe, ba re: “Tlosa motho yono mo lefatsheng, gonne ga a tshwanelwe ke go tshela!”
23  Mme ka gonne ba ne ba goakaka e bile ba latlhakanya diaparo tsa bone tsa kafa ntle e bile ba kubueletsa lorole mo moyeng,
24  molaodi wa sesole a laela gore a tlisiwe mo bonnong jwa masole a ba a re a botsolotswe a kgwathisiwa, gore a itse ka botlalo gore ke ka lebaka lefe ba neng ba mo goelela ka tsela eno.
25  E rile ba sena go patlamisa Paulo gore a itewe ka seme, a raya motlhankedi wa masole yo o neng a eme foo a re: “A go kafa molaong gore lo kgwathise motho yo e leng Moroma e bile a sa bonwa molato?”
26  Ebu, e rile motlhankedi wa masole a utlwa seno, a ya kwa molaoding wa sesole mme a ntsha pego, a re: “O ikaeletse go dirang? Aitsane, monna yono ke Moroma.”
27  Jalo molaodi wa sesole a atamela mme a mo raya a re: “Mpolelela, A o Moroma?” A re: “Ee.”
28  Molaodi wa sesole a arabela a re: “Ke ne ka reka ditshwanelo tseno jaaka moagi ka madi a mantsi thata.” Paulo a re: “Mme nna ke ne tota ka tsalelwa mo go tsone.”
29  Jalo, ka yone nako eo, banna ba ba neng ba tloga ba mmotsolotsa ka go mo tlhokofatsa ba tswa mo go ene; mme molaodi wa sesole a boifa fa a lemoga gore e ne e le Moroma le gore o ne a mmofile.
30  Jalo, letsatsi le le latelang, jaaka fa a ne a eletsa go itse ka tlhomamo gore tota ke ka ntlha yang fa a ne a latofadiwa ke Bajuda, a mmofolola a ba a laela baperesiti ba bagolo le Sanehederine yotlhe gore ba kopane. A tlisa Paulo mme a mo emisa mo gare ga bone.
6  Jaanong mo malatsing ano, fa barutwa ba ne ba oketsega, ga tsoga ngongorego mo Bajudeng ba ba buang Segerika ka Bajuda ba ba buang Sehebera, ka gonne batlholagadi ba bone ba ne ba tlodisiwa matlho mo kabong ya letsatsi le letsatsi.
2  Jalo ba ba lesome le bobedi ba biletsa barutwa ba le bantsi kwa go bone mme ba re: “Ga go itumedise gore re tlogele lefoko la Modimo gore re abe dijo mo ditafoleng.
3  Jalo, bakaulengwe, itshenkeleng banna ba le supa mo gare ga lona ba ba tlhomamisitsweng, ba ba tletseng moya le botlhale, gore re tle re ba tlhome go okamela tiro e e botlhokwa eno;
4  mme rona re tla ineela mo thapelong le mo bodireding jwa lefoko.”
5  Mme selo se se builweng se ne se ba itumedisa botlhe, mme ba tlhopha Setefane, monna yo o tletseng tumelo le moya o o boitshepo, le Filipo le Porokoro le Nikanore le Timone le Paramenase le Nikolase, mosokologi wa kwa Antioka;
6  mme ba ba baya fa pele ga baaposetoloi, mme, fa ba sena go rapela, ba ba baya diatla.
7  Ka gone lefoko la Modimo la tswelela le gola, le palo ya barutwa ya nna ya ntsifala fela thata mo Jerusalema; mme boidiidi jo bogolo jwa baperesiti jwa simolola go utlwa tumelo.
8  Jaanong Setefane, a tletse bopelontle le maatla, o ne a dira dikgakgamatso tse dikgolo le ditshupo mo gare ga batho.
9  Mme banna bangwe ba bao ba tswang kwa go se go tweng Sinagoge ya Bagololesegi ba ema, le ba Bakurene le Baalekesanderia le ba bao ba tswang Kilikia le Asia, go tla go ganetsana le Setefane;
10  mme le fa go ntse jalo ba ne ba sa kgone go itsetsepela kgatlhanong le botlhale le moya tse a neng a bua ka tsone.
11  Go tswa foo ba tlhotlheletsa batho mo sephiring gore ba re: “Re mo utlwile a bua mafoko a a tlhapatsang ka Moshe le Modimo.”
12  Mme ba fudua batho le banna ba bagolwane le bakwadi, mme, ya re ba tla mo go ene ka tshoganyetso, ba mo tsaya ka dikgoka mme ba mo isa kwa Sanehederineng.
13  Mme ba tlisa basupi ba maaka, ba ba neng ba re: “Monna yono ga a tlogele go bua dilo kgatlhanong le lefelo le le boitshepo leno le Molao.
14  Ka sekai, re mo utlwile a re Jesu yono Monasaretha o tla digela lefelo leno fa fatshe a ba a fetola mekgwa e Moshe a neng a e fetisetsa mo go rona.”
15  Mme ya re botlhe ba ba neng ba ntse mo Sanehederineng ba mo tlhomile matlho, ba fitlhela sefatlhego sa gagwe se tshwana le sefatlhego sa moengele.
21  Jaanong e rile re sena go tswa mo go bone e bile re tlogile ka mokoro, ra tsaya tsela e e tlhamaletseng mme ra tla mo Kosa, mo letsatsing le le latelang ra tla mo Rodesa, mme go tswa koo ra tla mo Patara.
2  E rile re sena go bona mokoro o o neng o kgabaganyetsa kwa Fonikia, ra o palama mme ra tloga ka one.
3  Fa re sena go tla fa go bonalang setlhaketlhake sa Kupero gone ra se tlogela kwa morago kafa letlhakoreng la molema mme ra tswelela pele ka mokoro ra ya kwa Siria, re ne ra fologa kwa Ture, gonne mokoro o ne o tshwanetse go folosa thoto ya one koo.
4  Re ne ra bona barutwa ka go ba batla mme ra nna fano malatsi a le supa. Mme ka moya ba ne ba bolelela Paulo kgapetsakgapetsa gore a se ka a tlhoma lonao kwa Jerusalema.
5  Jalo e rile re sena go digela malatsi, ra tswa ra tsamaya; mme bone botlhe, mmogo le basadi le bana, ba re buledisa go ya go fitlha kwa ntle ga motse. Re ne ra khubama fa fatshe mo lotshitshing ra rapela
6  ra ba ra sadisana sentle, mme ra ya go tsena mo teng ga mokoro mme bone ba boela kwa magaeng a bone.
7  Go tswa foo ra digela loeto ka mokoro go tswa kwa Ture mme ra goroga kwa Petolomai, mme ra dumedisa bakaulengwe re bo re nna letsatsi le le lengwe le bone.
8  Letsatsi le le latelang ra bolola mme ra goroga kwa Kaesarea, mme ra tsena mo ntlong ya ga Filipo moefangedi, yo o neng a le mongwe wa banna ba ba supa, mme ra nna le ene.
9  Monna yono o ne a na le bana ba le banè ba basetsana, makgarebane, a a neng a porofeta.
10  Ya re re ntse malatsi a le mantsi thata, moporofeti mongwe yo o neng a bidiwa Agabuse a tla a tswa kwa Judea,
11  a tla mo go rona mme a tsaya moitlamo wa ga Paulo, a bofa dinao le diatla tsa gagwe mme a re: “Moya o o boitshepo o bua jaana wa re, ‘Monna yo moitlamo ono e leng wa gagwe Bajuda ba tla mmofa ka mokgwa ono kwa Jerusalema ba bo ba mo tsenya mo diatleng tsa batho ba ditšhaba.’”
12  Jaanong e rile re utlwa seno, rona mmogo le ba lefelo leo ra simolola go mo rapela gore a se ka a tlhatlogela kwa Jerusalema.
13  Foo Paulo a araba a re: “Lo dirang ka go lela le go nkoafatsa mo pelong? Nnang lo tlhomamisegile gore, ke iketleeleditse e seng fela go bofiwa mme le go swela leina la Morena Jesu kwa Jerusalema.”
14  Ya re go sa kgonege gore a thibelwe, ra dumela fela ka mafoko a a reng: “A thato ya ga Jehofa e diragale.”
15  Jaanong morago ga malatsi ano re ne ra baakanyetsa loeto mme ra simolola go tlhatlogela kwa Jerusalema.
16  Mme bangwe ba barutwa ba ba tswang Kaesarea le bone ba ne ba tsamaya le rona, go re tlisa kwa monneng yo re neng re tshwanetse go amogelwa kwa legaeng la gagwe jaaka baeng, Monasone mongwe wa kwa Kupero, morutwa wa kwa tshimologong.
17  E rile re fitlha mo Jerusalema, bakaulengwe ba re amogela ka boitumelo.
18  Mme mo letsatsing le le latelang Paulo a tsena le rona kwa go Jakobe; mme banna ba bagolwane botlhe ba ne ba le gone.
19  Mme a ba dumedisa a ba a simolola go naya pego ya dintlha tsotlhe kaga dilo tse Modimo a neng a di dira mo gare ga ditšhaba ka bodiredi jwa gagwe.
20  Fa ba sena go utlwa seno ba simolola go galaletsa Modimo, ba bo ba mo raya ba re: “Wa bona, mokaulengwe, gore go na le dikete di le dintsi jang tsa badumedi mo gare ga Bajuda; mme botlhe ba tlhoafetse mo Molaong.
21  Mme ba utlwile go bolelwa magatwe kaga gago gore o ntse o ruta Bajuda botlhe mo gare ga ditšhaba gore ba tlhanogele Moshe, o ba bolelela gore ba se ka ba rupisa bana ba bone le fa e le go tsamaya mo mekgweng e e masisi.
22  Go tla dirwang ka gone jaanong? Gone ba tlile go utlwa gore o gorogile.
23  Jalo dira seno se re se go bolelelang: Re na le banna ba le banè ba ba nang le ikano.
24  Tsaya banna bano o tsamaye le bone mme o intlafatse le bone kafa mokgweng o bo o duelele ditshenyegelo tsa bone, gore ba ipeole ditlhogo. Mme jalo mongwe le mongwe o tla itse gore ga go na sepe sa magatwe a ba neng ba a bolelelwa kaga gago, mme gore o tsamaya ka thulaganyo, le gore wena ka bowena gape o boloka Molao.
25  Mme ka badumedi ba ba tswang mo ditšhabeng, re rometse, re naya tshwetso ya rona gore ba ipoloke mo go se se isediwang medingwana setlhabelo mmogo le mo mading le mo go se se kgamilweng le mo kgokafalong.”
26  Go tswa foo Paulo a tsaya banna bano mo letsatsing le le latelang a tsamaya le bone mme a intlafatsa le bone kafa mokgweng a ba a tsena mo tempeleng, go ntsha kitsiso ya malatsi a a tla digelwang a go ntlafadiwa kafa mokgweng, go fitlha go isiwa tshupelo ya mongwe le mongwe wa bone.
27  Jaanong e rile malatsi a supa a tloga a wela, ya re Bajuda ba ba tswang kwa Asia ba mmona mo tempeleng ba simolola go feretlha boidiidi jotlhe, mme ba mo tsenya diatla,
28  ba goa ba re: “Banna ba Iseraele, thusang! Yono ke ene monna yo o rutang mongwe le mongwe gongwe le gongwe gore a emelane le batho le Molao le lefelo leno mme, mo godimo ga moo, o ne a ba a tlisa Bagerika mo tempeleng e bile o leswafaditse lefelo leno le le boitshepo.”
29  Gonne pelenyana ba ne ba bone Terofimo wa Moefeso mo motseng a na le ene, mme ba ne ba ithaya ba re Paulo o ne a mo tlisitse mo tempeleng.
30  Mme motse otlhe o ne wa feretlhwa, mme batho ba simolola go taboga; ba tshwara Paulo ba mo gogagogela kwa ntle ga tempele. Mme ka yone nako eo ditswalo tsa tswalwa.
31  Fa ba ne ba ntse ba batla go mmolaya, ga tla kitsiso kwa molaoding wa mophato gore Jerusalema yotlhe e ne e le mo pheretlhegong;
32  mme a akofa a tsaya masole le batlhankedi ba masole mme a sianela kwa go bone. E rile ba tshogana ka ba bona molaodi wa sesole le masole, ba tlogela go itaya Paulo.
33  Go tswa foo molaodi wa sesole a atamela mme a mo tshwara a ba a ntsha taelo ya gore a bofiwe ka dikeetane tse pedi; mme a botsa gore e ne e le mang le gore o ne a dirileng.
34  Mme bangwe mo boidiiding ba simolola go goeletsa selo se sengwe, ba bangwe se sele. Jalo, e re ka a ne a sa kgone ka boene go itse sepe se se tlhomameng ka ntlha ya khuduego, a laela gore a tlisiwe kwa bonnong jwa masole.
35  E rile a fitlha mo mapalamelelong, boemo jwa nna ka tsela e e leng gore masole a ne a mo kuka ka ntlha ya bothubaki jwa boidiidi;
36  gonne batho ba le bantsi ba ne ba nna ba tla kwa morago, ba goa ba re: “Mo tlose!”
37  Ya re a tloga a isiwa mo bonnong jwa masole, Paulo a raya molaodi wa sesole a re: “A ke letlelelwa go go bolelela sengwe?” A re: “A o kgona go bua Segerika?
38  A tota ga o Moegepeto yo pele ga malatsi ano a neng a tlhotlheletsa gore go tsuologelwe taolo a ba a ntshetsa banna ba le dikete di le nnè ba dithipa tse di magalemabedi kwa gare ga naga?”
39  Foo Paulo a re: “Totatota, ke Mojuda, wa Tareso kwa Kilikia, moagi wa motse o o sa siregang ka gope. Jalo ke a go kopa, ntetla gore ke bue le batho.”
40  Fa a sena go mo naya tetla, Paulo, a eme mo mapalamelelong, a gwetlha batho ka seatla. E rile go nna tidimalo e kgolo, a bua le bone ka puo ya Sehebera, a re:
25  Jalo Feseto, fa a sena go tsena mo pusong ya kgaolo ya lefatshe leo, malatsi a le mararo moragonyana a tlhatlogela kwa Jerusalema a tswa mo Kaesarea;
2  mme baperesiti ba bagolo le banna ba bagolo ba Bajuda ba mo naya tatofatso ka Paulo. Jalo ba simolola go mo rapela,
3  ba ikopela e le thuso mo go bone kaga monna yono gore a bidiwe a tle mo Jerusalema, fa bone ba ne ba loga maano a go mo lalela gore ba mmolaye mo tseleng.
4  Le fa go ntse jalo, Feseto a araba gore Paulo o ne a tshwanetse go lesiwa kwa Kaesarea le gore ene ka boene o ne a tloga a ya gone mo bogautshwaneng.
5  A re: “Ka gone a ba ba nang le taolo mo gare ga lona ba tle le nna mme ba mo latofatse, fa go na le sengwe se se duleng mo tseleng kaga monna yono.”
6  Jalo e rile a sena go nna malatsi a a sa feteng a le robedi kgotsa a le lesome mo gare ga bone, a ya kwa Kaesarea, mme letsatsi le le latelang a nna mo setulong sa katlholo mme a laela gore Paulo a tlisiwe.
7  E rile a goroga, Bajuda ba ba neng ba tlile ba tswa Jerusalema ba ema go mo dikologa, ba mo latofatsa ka ditatofatso di le dintsi le tse di masisi tse ba neng ba sa kgone go ntsha bosupi jwa tsone.
8  Mme Paulo a bua jaana a iphemela: “Ga ke a direla Molao wa Bajuda kgotsa tempele kgotsa Kaesara boleo bope.”
9  Feseto, ka a ne a eletsa go amogelwa ke Bajuda, a fetola Paulo ka go re: “A o eletsa go tlhatlogela kwa Jerusalema le go atlholelwa gone fa pele ga me ka ga dilo tseno?”
10  Paulo a re: “Ke eme fa pele ga setulo sa katlholo sa ga Kaesara, fa ke tshwanetseng go atlholelwa gone. Ga ke a direla Bajuda phoso epe, fela jaaka le wena o lemoga sentle tota.
11  Kafa letlhakoreng le lengwe, fa e le gore tota ke modiraphoso e bile ke dirile le fa e le eng se se tshwanetseng loso, ga ke ikgogone go swa; kafa letlhakoreng le lengwe, fa go se na sepe sa dilo tse banna bano ba ntatofatsang ka tsone, ga go na motho ope yo o ka nneelang bone e le thuso. Ke ikuela kwa go Kaesara!”
12  Go tswa foo Feseto, fa a sena go bua le setlhopha sa bagakolodi, a fetola a re: “O ikuetse kwa go Kaesara; o tla ya kwa go Kaesara.”
13  Jaanong e rile go sena go feta malatsinyana, kgosi Ageripa le Berenise ba goroga mo Kaesarea e le loeto lwa bopelontle mo go Feseto.
14  Jalo, ya re ba ntse malatsi a le mmalwa koo, Feseto a baya fa pele ga kgosi dikgang tse di mabapi le Paulo, a re: “Go na le monna mongwe yo Felise a mo tlogetseng e le legolegwa,
15  mme fa ke ne ke le kwa Jerusalema baperesiti ba bagolo le banna ba bagolwane ba Bajuda ba ne ba nkitsise kaga gagwe, ba kopa gore a atlholwe ka go bonwa molato.
16  Mme ke ne ka ba fetola ka re ga se mokgwa wa tsamaiso ya Roma go neela motho ope e le thuso pele ga motho yo o latofadiwang a kopana le balatofatsi ba gagwe go lebanwe difatlhego mme a bone sebaka sa go bua a iphemela ka ga ngongorego.
17  Jalo e rile ba phuthegela mmogo fano, ka se ka ka diega ka gope, mme letsatsi le le latelang ka nna mo setulong sa katlholo mme ka laela gore monna yono a tlisiwe.
18  Ya re balatofatsi ba ema, ba se ka ba ntsha tatofatso epe ya dilo tsa boikepo tse ke neng ke tsere gore di gone ka ga gagwe.
19  Ba ne fela ba na le dikganetsano dingwe le ene ka ga kobamelo ya bone ya modimo le ka ga Jesu mongwe yo o neng a sule mme yo Paulo a neng a nna a gatelela gore o a tshela.
20  Jalo, ka ke ne ke akabaditswe ke kganetsano kaga dikgang tseno, ke ne ka botsa gore a a ka rata go ya kwa Jerusalema mme a atlholwe koo kaga dikgang tseno.
21  Mme e rile Paulo a ikuela gore a letesediwe tshwetso ya ga Aguseto yo Mogolo, ka laela gore a letesiwe go fitlha ke mo romela kwa go Kaesara.”
22  Mme Ageripa a raya Feseto a re: “Le nna ka bonna ke tla rata go utlwa monna yono.” A re: “Ka moso o tla mo utlwa.”
23  Jalo, mo letsatsing le le latelang, Ageripa le Berenise ba tla ka boikgodiso jo bogolo mme ba tsena mo ntlwaneng ya theeletso mmogo le balaodi ba sesole le banna ba ba tlotlometseng ba mo motseng, mme e rile Feseto a ntsha taolo, Paulo a tlisiwa mo teng.
24  Feseto a re: “Kgosi Ageripa le lona lotlhe banna ba lo nang le rona fano, lo bona monna yono yo Bajuda ba le bantsi ba ikopetseng mo go nna kwa Jerusalema le fano, ba goa gore ga a tlhole a tshwanela go tshela.
25  Mme ke ne ka lemoga gore o ne a sa dira sepe se se tshwanetseng loso. Jalo e rile monna yono ka boene a ikuela kwa go Aguseto yo Mogolo, ka dira tshwetso ya gore ke mo romele gone.
26  Mme ga ke na sepe se se tlhomameng se ke ka se kwalelang Morena wa me kaga gagwe. Jalo ke ne ka mo tlisa fa pele ga lona, mme segolobogolo fa pele ga gago, Kgosi Ageripa, gore fa go sena go dirwa potsolotso ya boatlhodi, ke bone sengwe se ke ka se kwalang.
27  Gonne go bonala go sa utlwale mo go nna go romela legolegwa mme gape ke sa kaye dilo tse le latofadiwang ka tsone.”
13  Jaanong kwa Antioka go ne go na le baporofeti le barutisi mo phuthegong ya lefelo leo, Barenabase mmogo le Semeone yo o neng a bidiwa Nigere, le Lukio wa Kurene, le Manaene yo o neng a rutiwa le Herode mmusi wa kgaolo, le Saulo.
2  Fa ba ne ba direla Jehofa phatlalatsa e bile ba itima dijo, moya o o boitshepo wa re: “Mo bathong botlhe ntomololelang Barenabase le Saulo gore ba dire tiro e ke ba e bileditseng.”
3  Go tswa foo ba itima dijo mme ba rapela ba bo ba ba baya diatla mme ba ba lesa ba tsamaya.
4  Jalo banna bano, ka ba rometswe ke moya o o boitshepo, ba fologela kwa Seleukia, go tswa koo ba tloga ka mokoro ba ya Kupero.
5  E rile ba le kwa Salamisa ba simolola go itsise lefoko la Modimo phatlalatsa mo disinagogeng tsa Bajuda. Gape ba ne ba na le Johane e le motlhokomedi.
6  E rile ba sena go ralala setlhaketlhake sotlhe go ya go fitlha kwa Pafosa, ba rakana le monna mongwe, wa moloi, moporofeti wa maaka, Mojuda yo leina la gagwe e neng e le Bara-Jesu,
7  mme o ne a na le molaodi wa kgaolo ya puso e bong Seregio Paulose, monna yo o botlhale. Ya re a biletsa Barenabase le Saulo kwa go ene, monna yono a batla ka tlhoafalo go utlwa lefoko la Modimo.
8  Mme Elimase wa moloi (tota e bile, eo ke tsela e leina la gagwe le ranolwang ka yone) a simolola go ba ganetsa, a batla go faposa molaodi wa kgaolo ya puso mo tumelong.
9  Saulo, yo gape e leng Paulo, ya re a tlala moya o o boitshepo, a mo tlhoma matlho
10  mme a re: “Wena monna yo o tletseng boferefere jwa mofuta mongwe le mongwe le bolotsana jwa mofuta mongwe le mongwe, wena morwa Diabolo, wena mmaba wa sengwe le sengwe se se siameng, a ga o na go tlogela go sokamisa ditsela tse di siameng tsa ga Jehofa?
11  Ebu, jaanong, bona! seatla sa ga Jehofa se mo go wena, mme o tla foufala, o sa bone lesedi la letsatsi ka lobakanyana.” Ka ponyo ya leitlho mouwane o o kitlaneng le lefifi tsa mo wela, mme a tsamayatsamaya a batla batho gore ba mo goge ka seatla.
12  Go tswa foo molaodi wa kgaolo ya puso, e rile a bona se se neng se diragetse, a nna modumedi, ka a ne a tshwerwe ke kgakge ka ntlha ya thuto ya ga Jehofa.
13  Banna bano, mmogo le Paulo, jaanong ba tloga mo Pafosa ka mokoro mme ba goroga kwa Perega mo Pamfilia. Mme Johane a kgaogana le bone mme a boela kwa Jerusalema.
14  Le fa go ntse jalo, bone ba ne ba tswelela go tswa kwa Perega mme ba tla mo Antioka mo Pisidia mme, ya re ba tsena mo sinagogeng ka letsatsi la sabata, ba nna fa fatshe.
15  Fa Molao o sena go balwa phatlalatsa le Baporofeti, batlhankedi ba ba okametseng ba sinagoge ba roma kwa go bone, ba re: “Banna, bakaulengwe, fa e le gore lo na le lefoko lengwe la kgothatso go le naya batho bano, le boleleng.”
16  Jalo Paulo a ema, mme ya re a gwetlha ka seatla, a re: “Banna, Baiseraele le lona ba bangwe ba lo boifang Modimo, utlwang.
17  Modimo wa batho bano ba Iseraele o ne a tlhopha borraaronamogologolwane, mme o ne a godisa batho mo nakong ya boagi jwa bone jwa boeng mo lefatsheng la Egepeto mme a ba ntsha mo go lone ka lebogo le le tsholetsegileng.
18  Mme ka lobaka lwa mo e ka nnang dingwaga di le masome a manè o ne a itshokela mokgwa o ba neng ba dira dilo ka one mo nageng.
19  Fa a sena go senya ditšhaba di le supa mo lefatsheng la Kanana, o ne a aba lefatshe la bone ka bola:
20  sotlhe seo mo lobakeng lwa mo e ka nnang dingwaga di le makgolo a manè le masome a matlhano. “Mme morago ga dilo tseno a ba naya baatlhodi go fitlha ka Samuele moporofeti.
21  Mme go tloga ka nako eo go ya pele ba batla kgosi ka kgang, mme Modimo a ba naya Saulo morwa Kishe, monna wa lotso lwa ga Benjamine, dingwaga di le masome a manè.
22  Mme fa a sena go mo tlosa, a ba tsosetsa Dafide e le kgosi, yo o neng a naya bosupi mabapi le ene mme a re, ‘Ke bone Dafide morwa Jese, monna yo o amogelwang ke pelo ya me, yo o tla dirang dilo tsotlhe tse ke di eletsang.’
23  Go tswa mo baneng ba monna yono go ya ka tsholofetso ya gagwe Modimo o tliseditse Iseraele mmoloki, e bong Jesu,
24  morago ga Johane, pele ga go tsena ga Yoo, a sena go rerela batho botlhe ba Iseraele kolobetso phatlalatsa e le tshwantshetso ya boikwatlhao.
25  Mme fa Johane a ne a diragatsa tiro ya gagwe, o ne a re, ‘Lo tsaya gore ke eng? Ga ke ene. Mme, bonang! mongwe o tla morago ga me yo bompaatšhane ba dinao tsa gagwe ke sa tshwaneleng go ba funolola.’
26  “Banna, bakaulengwe, lona bana ba lotso lwa ga Aborahame le ba bangwe mo gare ga lona ba ba boifang Modimo, lefoko la poloko eno le rometswe kwa go rona.
27  Gonne banni ba Jerusalema le babusi ba bone ba ne ba se ka ba itse Yono, mme, fa ba dira jaaka baatlhodi, ba ne ba diragatsa dilo tse di neng tsa buiwa ke Baporofeti, e leng dilo tse di balelwang kwa godimo ka Sabata mongwe le mongwe,
28  mme, le mororo ba ne ba se ka ba bona lebaka la gore a swe, ba ne ba batla ka kgang mo go Pilato gore a bolawe kafa molaong.
29  Jaanong, e rile ba sena go diragatsa dilo tsotlhe tse di kwadilweng kaga gagwe, ba mo folosa mo koteng ba bo ba mo latsa mo lebitleng la kgakologelo.
30  Mme Modimo o ne a mo tsosa mo baswing;
31  mme malatsi a le mantsi o ne a bonala kwa go ba ba neng ba tlhatlogile le ene go tswa Galalea go ya Jerusalema, ba jaanong e leng basupi ba gagwe mo bathong.
32  “Mme jalo re lo bolelela dikgang tse di molemo kaga tsholofetso e e neng ya dirwa mo go borraaronamogologolwane,
33  e Modimo a e diragaditseng ka botlalo mo go rona bana ba bone ka gore o ne a tsosa Jesu mo losong; le eleng jaaka go kwadilwe mo pesalemeng ya bobedi go twe, ‘O morwaake, jaanong ke Rrago mo letsatsing leno.’
34  Mme ntlha eo ya gore o ne a mo tsosa mo baswing a sa tlhole a laoletswe go boela kwa go boleng, o ne a e bolela ka tsela eno, ‘Ke tla lo naya mapelonomi a lorato a a neng a bontshiwa Dafide a a ikanyegang.’
35  Ka gone gape o bua jaana mo pesalemeng e nngwe, ‘Ga o na go letlelela motho wa gago yo o ikanyegang a bola.’
36  Gonne Dafide, mo letlhakoreng le lengwe, o ne a direla thato e e boletsweng ka phepafalo ya Modimo mo kokomaneng ya gagwe a ba a robala mo losong mme a ladiwa le borraagwemogologolwane mme a bola.
37  Kafa letlhakoreng le lengwe, ene yo Modimo a neng a mo tsosa o ne a se ka a bola.
38  “Jalo itseng, bakaulengwe, gore ka Yono lo itsisiwe phatlalatsa boitshwarelo jwa maleo;
39  le gore mo dilong tsotlhe tse lo neng lo ka se ka lwa bolelwa lo le ba ba se nang molato mo go tsone ka molao wa ga Moshe, mongwe le mongwe yo o dumelang o bolelwa e le yo o se nang molato ka Yono.
40  Jalo tlhokomelang gore se se bolelwang mo Baporofeting se se ka sa lo tlela,
41  ‘Se boneng, lona basotli, lo bo lo se gakgamalele, mme lo nyelelele koo, ka gonne ke dira tiro mo malatsing a lona, tiro e lo se kitlang lo e dumela ka gope le eleng fa mongwe a lo bolelela dintlha tsotlhe ka yone.’”
42  Jaanong e rile ba tswa, batho ba simolola go rapela gore dikgang tseno di buiwe gape le bone ka sabata o o latelang.
43  Jalo fa kopano ya sinagoge e sena go phatlalala, ba le bantsi ba Bajuda le ba basokologi ba ba neng ba obamela Modimo ba sala Paulo le Barenabase morago, ba e rileng fa ba bua le bone ba neng ba simolola go ba rotloetsa gore ba tswelele mo bopelonoming jo bo sa re tshwanelang jwa Modimo.
44  Ka sabata o o latelang mo e batlang e nna motse otlhe o ne wa phuthega mmogo go tla go utlwa lefoko la ga Jehofa.
45  E rile Bajuda ba bona boidiidi, ba tlala lefufa mme ba simolola go ganetsa dilo tse di buiwang ke Paulo ba tlhapatsa.
46  Mme jalo, ya re Paulo le Barenabase ba bua ka bopelokgale, ba re: “Go ne go tlhokega gore lefoko la Modimo le buiwe le lona pele. E re ka lo le kgorometsa lo le ntsha mo go lona e bile lo sa ikatlhole lo le ba ba tshwanelang botshelo jo bo sa khutleng, bonang! re retologela kwa ditšhabeng.
47  Tota e bile, Jehofa o re laetse ka mafoko ano, ‘Ke go tlhomile jaaka lesedi la ditšhaba, gore o nne poloko go ya fela kwa ntlheng ya lefatshe.’”
48  E rile ba ditšhaba ba utlwa seno, ba simolola go ipela le go galaletsa lefoko la ga Jehofa, mme botlhe ba ba neng ba na le tshekamelo e e siameng ya go bona botshelo jo bo sa khutleng ba nna badumedi.
49  Mo godimo ga moo, lefoko la ga Jehofa la tswelela le isiwa gongwe le gongwe mo nageng yotlhe.
50  Mme Bajuda ba ne ba fudua basadi ba ba tseelwang kwa godimo ba ba neng ba obamela Modimo le banna ba bagolo ba motse, ba tsosa pogiso kgatlhanong le Paulo le Barenabase mme ba ba latlhela kwa ntle ga melelwane ya bone.
51  Bano ba ne ba ba tlhotlhorela lorole lo lo mo dinaong tsa bone mme ba ya kwa Ikonio.
52  Mme barutwa ba tswelela ba tlala boipelo le moya o o boitshepo.
14  Jaanong kwa Ikonio ba tsena mmogo mo sinagogeng ya Bajuda mme ba bua mo Bajuda le Bagerika ba le bantsi thata ba neng ba nna badumedi.
2  Mme Bajuda ba ba neng ba se ka ba dumela ba ne ba fudua ba bo ba tlhotlheletsa meya ya batho ba ditšhaba ka tsela e e phoso kgatlhanong le bakaulengwe.
3  Jalo ba tsaya nako e telele ba bua ka bopelokgale ka taolo ya ga Jehofa, yo o neng a naya bosupi ka lefoko la bopelonomi jo bo sa re tshwanelang jwa gagwe ka go letla gore ditshupo le dikgakgamatso di dirwe ka diatla tsa bone.
4  Le fa go ntse jalo, batho ba le bantsi ba motse ba ne ba kgaogana, bangwe ba ema le Bajuda mme ba bangwe ba ema le baaposetoloi.
5  Jaanong e rile batho ba ditšhaba le Bajuda le babusi ba bone ba ba tlhasela ka bogale, gore ba ba tshware ka go tlhoka maitseo le go ba kgobotletsa ka maje,
6  bone, ya re ba itsisiwe ka gone, ba tshabela kwa metseng ya Likaonia, Lisetera le Derebe le naga e e mo tikologong;
7  mme ba tswelela go bolela dikgang tse di molemo koo.
8  Jaanong kwa Lisetera go ne go ntse monna mongwe yo o neng a golafetse dinao, a tlhotsa fa e sale a tswa sebopelong sa ga mmaagwe, mme o ne a ise a ke a tsamaye ka gope.
9  Monna yono o ne a reeditse Paulo a bua, yo, e rileng fa a mo leba mme a bona gore o ne a na le tumelo ya go fodisiwa,
10  a re ka lentswe le le kwa godimo: “Ema ka dinao o tlhamalale.” Mme a tsapoga a ba a simolola go tsamaya.
11  Mme boidiidi, ya re bo bona se Paulo a se dirileng, jwa tlhatlosa mantswe a jone, jwa bua ka loleme lwa Selikaonia jwa re: “Jaanong medimo e tshwana le batho e bile e fologetse mo go rona!”
12  Mme jwa simolola go bitsa Barenabase Seuse, mme Paulo Heremese, e re ka e ne e le ene yo o neng a etelela pele mo go bueng.
13  Mme moperesiti wa ga Seuse, yo tempele ya gagwe e neng e le fa pele ga motse, a tlisa dipoo le dirwalo tsa dithunya fa dikgorong a batla go isa ditlhabelo a na le boidiidi.
14  Le fa go ntse jalo, e rile baaposetoloi Barenabase le Paulo ba utlwa ka gone, ba gagola diaparo tsa bone tsa kafa ntle mme ba tlolela mo boidiiding, ba goa
15  ba re: “Banna, ke ka ntlha yang fa lo dira dilo tseno? Le rona re batho ba ba nang le makoa a a tshwanang le a lo nang le one, mme re lo bolelela dikgang tse di molemo, gore lo tlogele dilo tseno tsa lefela lo ye mo Modimong yo o tshelang, yo o dirileng legodimo le lefatshe le lewatle le dilo tsotlhe tse di mo go tsone.
16  Mo dikokomaneng tse di fetileng o ne a letla ditšhaba tsotlhe go tswelela mo ditseleng tsa tsone,
17  le mororo, tota, a ne a se ka a itlogela a se na bosupi ka gore a ne a dira molemo, a lo naya dipula go tswa legodimong le dipaka tsa maungo, a tlatsa dipelo tsa lona ka botlalo ka dijo le boitumelo jo bogolo.”
18  Mme le fa go ntse jalo ka go bua dilo tseno ba ne ba se ka ba kgona go le kalo go thibela boidiidi gore bo se ka jwa ba isetsa setlhabelo.
19  Mme Bajuda ba goroga ba tswa Antioka le Ikonio mme ba tlhotlheletsa boidiidi, mme ba kgobotletsa Paulo ba bo ba mo gogagogela ka kwa ntle ga motse, ba ithaya ba re o sule.
20  Le fa go ntse jalo, e rile barutwa ba mo dikanyetsa, a ema mme a tsena mo motseng. Mo letsatsing le le latelang a tloga le Barenabase a ya Derebe.
21  Mme fa a sena go bolelela motse oo dikgang tse di molemo le go dira barutwa ba le bantsi thata, ba boela kwa Lisetera le kwa Ikonio le kwa Antioka,
22  ba nonotsha meya ya barutwa, ba ba kgothaletsa gore ba nnele ruri mo tumelong ba re: “Re tshwanetse go tsena mo bogosing jwa Modimo ka dipitlagano di le dintsi.”
23  Mo godimo ga moo, ba ne ba ba tlhomela banna ba bagolwane mo phuthegong nngwe le nngwe mme, ya re ba rapela e bile ba itima dijo, ba ba naya Jehofa yo jaanong ba neng ba le badumedi mo go ene.
24  Mme ba ralala Pisidia ba bo ba tla mo Pamfilia,
25  mme, ya re ba sena go bua lefoko kwa Perega, ba fologela kwa Athalia.
26  Go tswa koo ba tloga ka mokoro ba ya Antioka, koo ba neng ba neetswe mo bopelonoming jo bo sa re tshwanelang jwa Modimo gone ka ntlha ya tiro e ba neng ba e dirile ka botlalo.
27  E rile ba sena go goroga e bile ba phuthile phuthego, ba simolola go bolela dilo di le dintsi tse Modimo a neng a di dirile ka bone, le gore o ne a buletse ditšhaba kgoro e e isang kwa tumelong.
28  Jalo ba nna nako e telelenyana le barutwa.
19  Fa ditiragalo di ntse di tsweletse, Apolose a ntse a le kwa Korintha, Paulo a ralala dikarolo tse di fa gare ga naga mme a tla mo Efeso, mme a fitlhela barutwa bangwe;
2  a ba raya a re: “A lo ne lwa amogela moya o o boitshepo fa lo ne lo nna badumedi?” Ba mo raya ba re: “Aitsane, ga re ise re ke re utlwe gore a go na le moya o o boitshepo.”
3  Mme a re: “Lo ne lwa kolobediwa mo go eng he?” Ba re: “Mo kolobetsong ya ga Johane.”
4  Paulo a re: “Johane o ne a kolobetsa ka kolobetso e le tshwantshetso ya boikwatlhao, a bolelela batho gore ba dumele mo go yo o tlang morago ga gagwe, ke gore, mo go Jesu.”
5  Fa ba utlwa seno, ba kolobediwa mo leineng la Morena Jesu.
6  Mme e rile Paulo a ba baya diatla, moya o o boitshepo wa tla mo go bone, mme ba simolola go bua ka diteme e bile ba porofeta.
7  Botlhe fela, e ne e le banna ba ka nna lesome le bobedi.
8  Ya re a tsena mo sinagogeng, a bua ka bopelokgale dikgwedi di le tharo, a neela dipuo e bile a dirisa mafoko a a tlhatswang pelo kaga bogosi jwa Modimo.
9  Mme e rile bangwe ba simolola go ikgwaralatsa mme ba sa dumele, ba bua busula ka ga Tsela fa pele ga batho ba le bantsi, a tswa mo go bone mme a lomolola barutwa mo go bone, a neela dipuo letsatsi le letsatsi mo holong ya sekolo sa ga Tirano.
10  Seno se ne sa diragala dingwaga di le pedi, mo e leng gore botlhe ba ba nnang mo kgaolong ya Asia ba ne ba utlwa lefoko la Morena, Bajuda mmogo le Bagerika.
11  Mme Modimo a nna a dira ditiro tse di maatla tse di sa tlwaelegang ka diatla tsa ga Paulo,
12  mo e leng gore le eleng matsela le dikhiba di ne di rutlwa mo mmeleng wa gagwe di isiwa kwa bathong ba ba bobolang, mme malwetse a ba tlogela, le meya e e boikepo ya tswa.
13  Mme bangwe ba Bajuda ba ba kgarakgatshegang ba ba neng ba dira tiro ya go leleka madimona le bone ba simolola go bitsa leina la Morena Jesu ba le fa go ba ba nang le meya e e boikepo, ba re: “Ke go laela ka tlhoafalo ka Jesu yo Paulo a mo rerang.”
14  Jaanong go ne go na le bana ba supa ba ga Sekefa mongwe, moperesiti yo mogolo wa Mojuda, ba dira seno.
15  Mme fa moya o o boikepo o araba wa ba raya wa re: “Ke itse Jesu e bile ke tlwaelane le Paulo; mme lona lo bomang?”
16  Foo monna yo moya o o boikepo o neng o le mo go ene a tlolela mo go bone, a ba fekeetsa ka go tlhomagana, mme a ba fenya, mo e leng gore ba ne ba tshaba ba tswa mo ntlong eo ba sa ikatega e bile ba gobetse.
17  Batho botlhe ba ne ba itse seno, Bajuda mmogo le Bagerika ba ba neng ba nna mo Efeso; mme poifo ya ba wela botlhe, le leina la Morena Jesu la tswelela go godisiwa.
18  Mme ba le bantsi ba bao jaanong e neng e le badumedi ba ne ba na le go tla mme ba ipobole ba bo ba bega ka phuthologo ditlwaelo tsa bone.
19  Eleruri, ba le bantsi thata ba bao ba neng ba dira ditiro tsa maselamose ba ne ba phutha dibuka tsa bone ba bo ba di ja ka molelo fa pele ga mongwe le mongwe. Mme ba bala ditlhwatlhwa tsa tsone tsotlhe mme ba fitlhela di ja dipapetlana tsa selefera di le dikete di le masome a matlhano.
20  Ka gone lefoko la ga Jehofa la nna la gola ka tsela e e nonofileng e bile le fenya.
21  Jaanong e rile dilo tseno di weditswe, Paulo a ikaelela mo moyeng wa gagwe gore, fa a sena go ralala Makedonia le Akaia, o tla tsaya loeto a ya Jerusalema, a re: “Fa ke sena go fitlha koo gape ke tshwanetse go bona Roma.”
22  Jalo a romela kwa Makedonia ba le babedi ba bao ba neng ba mo direla, Timotheo le Eraseto, mme ene ka boene a diega nakonyana mo kgaolong ya Asia.
23  Ka yone nako eo go ne ga tsoga pheretlhego e kgolo kaga Tsela.
24  Gonne monna mongwe yo o neng a bidiwa Dimeterio, mothudi wa selefera, o ne a naya badiri ba ba ditswerere poelo e kgolo ka go dira ditempelana tsa selefera tsa ga Aretemise;
25  a ba phutha le ba ba neng ba dira mo dilong tse di ntseng jalo mme a re: “Banna, lo itse sentle gore re a tlhogonolofala mo kgwebong eno.
26  Gape, lo a bona e bile lo utlwa kafa Paulo yono, e seng mo Efeso fela, mme mo e ka nnang mo kgaolong yotlhe ya Asia, a tlhotlheleditseng boidiidi jo bogolo go dumela a ba a dira gore ba nne le kgopolo e sele, a re medimo e e dirilweng ka diatla ga se yone.
27  Mo godimo ga moo, go na le kotsi e seng fela ya gore tiro eno ya rona e tla nyatsega mme gape le ya gore tempele ya modimo o mogolo wa mosadi Aretemise e tla tsewa e se sepe mme le tlotlomalo ya gagwe e kgaolo yotlhe ya Asia le lefatshe le le nang le banni le e obamelang e tloga e dirwa lefela.”
28  Ya re banna bano ba utlwa seno e bile ba tlala bogale, ba simolola go goa, ba re: “Go mogolo Aretemise wa Baefeso!”
29  Jalo motse wa tlala tlhakatlhakano, mme ba thelesegela gongwe mo bobogelong, ba tsaya Gaio le Arisetareko ka dikgoka, Bamakedonia, ba ba tsamayang mmogo le Paulo.
30  Mme Paulo o ne a batla go tsena mo teng a ya kwa bathong, mme barutwa ba ne ba sa mo letle.
31  Le eleng bangwe ba balaodi ba meletlo le metshameko, ba ba neng ba le botsalano mo go ene, ba ne ba roma kwa go ene mme ba mo kopa gore a se ka a ipaya mo kotsing mo bobogelong.
32  Boammaaruri ke gore, bangwe ba ne ba goa selo se sengwe mme ba bangwe se sele; gonne kopano eno e ne e le mo pheretlhegong, e bile bontsi jwa bone ba ne ba sa itse lebaka la go bo ba ne ba phuthegile.
33  Jalo botlhe ba ntsha Alekesandere mo boidiiding, Bajuda ba mo kgoromeletsa kwa pele; mme Alekesandere a gwetlha ka seatla a batla go iphemela mo bathong.
34  E rile ba lemoga gore o ne a le Mojuda, ga tsoga mokgosi o le mongwe mo go bone botlhe jaaka ba ne ba goa mo e ka nnang diura di le pedi ba re: “Go mogolo Aretemise wa Baefeso!”
35  La bofelo, e rile mokwaledi wa motse a sena go didimatsa boidiidi, a re: “Banna ba Efeso, tota ke mang mo bathong yo o sa itseng gore motse wa Baefeso ke motlhokomedi wa tempele wa ga Aretemise yo mogolo le wa setshwantsho se se neng sa wa kwa legodimong?
36  Jalo e re ka dilo tseno e le tse go sa ka keng ga ganetsanngwa ka tsone, go matshwanedi gore lo sisibale le gore lo se ka lwa dira ka mafega.
37  Gonne lo tlisitse banna bano ba e seng dinokwane tsa tempele fano le gone e se batlhapatsi ba modimo wa rona wa sesadi.
38  Jalo fa e le gore Dimeterio le badiri ba ba ditswerere ba ba nang le ene ruri ba na le kgang kgatlhanong le mongwe, go na le malatsi a tsheko e bile go na le balaodi ba kgaolo ya puso; a ba tlise ditatofatso mongwe ka yo mongwe.
39  Mme, fa lo batla le fa e le eng kwantle ga seno, se tshwanetse go direlwa tshwetso mo kopanong ya gale le gale.
40  Gonne tota re mo kotsing ya go latofadiwa ka go tsuologela taolo ka ga tiragalo ya gompieno, ka go se na lebaka le le lengwe fela le le tla re letlang go ntsha lebaka la go bo go na le segopa se se sa laolesegeng seno.”
41  Mme e rile a sena go bua dilo tseno, a phatlalatsa kopano eno.
24  Malatsi a le matlhano moragonyana moperesiti yo mogolo Ananiase a tla le banna bangwe ba bagolwane le sebui sa phatlalatsa, Teretulo mongwe, mme ba naya molaodi tatofatso ka Paulo.
2  E rile a bidiwa, Teretulo a simolola go mo latofatsa, a re: “E re ka re ipelela kagiso e kgolo ka wena e bile diphetogo di diragala mo setšhabeng seno ka ntlha ya go akanyetsa pele ga gago,
3  ka dinako tsotlhe mme gape le mo mafelong otlhe, re di amogela ka go leboga mo gogolo thata, Motlotlegi Felise.
4  Mme gore ke tle ke se ka ka go kgoreletsa go ya pele, ke go rapela gore o re utlwe ka bokhutshwane ka bopelonomi jwa gago.
5  Gonne re fitlhetse monna yono e le motho yo o letshwenyo e bile a tlhotlheletsa go tsuologela taolo ga Bajuda botlhe mo lefatsheng le le nang le banni e bile e le yo o di gogang kwa pele mo lekokong la Banasaretha,
6  yo gape a neng a leka go itshepolola tempele e bile e le yo re neng ra mo tshwara.
7  ——
8  Wena ka bowena o ka batlisisa ka go mmotsolotsa kaga dilo tseno tsotlhe tse re mo latofatsang ka tsone.”
9  Foo Bajuda le bone ba kopanela mo tlhaselong eno, ba gatelela gore dilo tseno di ne di ntse jalo.
10  Mme Paulo, e rile molaodi a mo gwetlha ka tlhogo gore a bue, a araba a re: “Ka ke itse sentle gore setšhaba seno se ntse se go dirile moatlhodi dingwaga di le dintsi, ga ke okaoke go bua dilo tse di leng kaga me ke iphemela,
11  ka o le mo boemong jwa go batlisisa gore ga e ise e nne malatsi a a fetang a le lesome le bobedi fa e sale ke tlhatlogela kwa Jerusalema go ya go obama;
12  mme ba ne ba se ka ba mphitlhela mo tempeleng ke ngangisana le ope le fa e le go baka segopa sa batho gore se kubuge mmogo, mo disinagogeng kgotsa mo motseng otlhe.
13  Le gone ga ba ka ke ba go ntshetsa bosupi jwa dilo tse ba ntatofatsang ka tsone gone jaanong jaana.
14  Mme ruri ke ipolela seno mo go wena, gore, go ya ka tsela e ba e bitsang ‘lekoko,’ ka mokgwa ono ke direla Modimo wa borremogologolwane tirelo e e boitshepo, ka ke dumela dilo tsotlhe tse di tlhalosiwang mo Molaong le tse di kwadilweng mo Baporofeting;
15  mme ke na le tsholofelo mo Modimong, tsholofelo e banna bano ka bobone le bone ba nang le yone, gore go tlile go nna le tsogo ya ba ba siameng mmogo le ba ba sa siamang.
16  Eleruri, ka ga seno, ke ikatisa ke sa kgaotse gore ke nne kelotlhoko gore ke se ka ka direla Modimo le batho tlolomolao epe.
17  Jalo morago ga dingwaga di le dintsi thata ke ne ka goroga go tlisa dimpho tsa kutlwelobotlhoko mo setšhabeng sa me, le ditshupelo.
18  Fa ke ne ke ntse ke le mo dilong tseno ba ne ba mphitlhela ke intlafaditse kafa mokgweng mo tempeleng, mme go se na boidiidi kgotsa khuduego. Mme go ne go na le Bajuda bangwe ba ba tswang kwa kgaolong ya Asia,
19  ba ba neng ba tshwanetse go nna gone fa pele ga gago le go ntatofatsa fa ba ka nna le sengwe se ba ka ntatofatsang ka sone.
20  Kgotsa, a banna ba ba fano ba ipuelele gore ke phoso efe e ba neng ba e bona fa ke ne ke eme fa pele ga Sanehederine,
21  fa e se ka ga mafoko a le mangwe ano a ke neng ka a goa fa ke ne ke eme mo gare ga bone ke re, ‘Gompieno ke atlholwa fa pele ga lona ka ntlha ya tsogo ya baswi!’”
22  Le fa go ntse jalo, Felise, ka a itse sentle tota dikgang tse di leng kaga Tsela eno, a simolola go busetsa banna bano morago mme a re: “Motlhang Lisiase molaodi wa sesole a tlang, ke tla dira tshwetso mo dikgannyeng tseno tse di lo amang.”
23  Mme a laela motlhankedi wa masole gore monna yono a disiwe le gore a repisediwe kgolego go le gonnye, le gore ga a iletse ope wa batho ba gagwe go mo tlhokomela.
24  Morago ga malatsinyana Felise a goroga le Durusila mosadi wa gagwe, yo e neng e le mosadi wa Mojuda, mme a roma gore go ye go bidiwa Paulo mme a mo reetsa kaga tumelo mo go Keresete Jesu.
25  Mme fa a ne a bua kaga tshiamo le boikgapo le katlholo e e tla tlang, Felise a tshoga mme a araba a re: “Tsamaya jaanong, mme fa ke bona nako e e ntshiametseng ke tla roma gore o bidiwe gape.”
26  Le fa go ntse jalo, mo godimo ga moo, o ne a solofetse gore Paulo a mo neye madi. Ka ntlha ya gone moo o ne a roma le eleng gantsinyana gore a bidiwe mme a tlotle le ene.
27  Mme, e rile dingwaga di le pedi di sena go feta, Felise a tlhatlhangwa ke Porekio Feseto; mme ka gonne Felise a ne a eletsa go bona kamogelo ya Bajuda, a tlogela Paulo a golegilwe.
5  Le fa go ntse jalo, monna mongwe, yo leina la gagwe e neng e le Ananiase, mmogo le Safira mosadi wa gagwe, ba rekisa thuo nngwe
2  ba bo ba sadisa madi mangwe a yone ka sephiri, mosadi wa gagwe le ene a itse ka gone, mme a tlisa bontlhanngwe fela jwa one a bo a a baya fa dinaong tsa baaposetoloi.
3  Mme Petere a re: “Ananiase, ke ka ntlha yang Satane a go dirile pelokgale gore o tsietse moya o o boitshepo le gore o sadise madi mangwe a tshimo ka sephiri?
4  Fa o ne o ntse o na le yone a e ne e se ya gago, mme fa e sena go rekisiwa a e ne ya se ka ya tswelela e le mo taolong ya gago? Ke ka ntlha yang fa o ne wa ikaelela mo pelong ya gago go dira tiro e e ntseng jaana? O tsieditse Modimo, e seng batho.”
5  E rile Ananiase a utlwa mafoko ano a wela fa fatshe mme a swa. Mme poifo e kgolo ya tlela botlhe ba ba utlwang ka gone.
6  Mme makawana a nanoga, a mo phutha ka matsela, a mo kukela kwa ntle mme a mo fitlha.
7  Jaanong morago ga sebaka sa diura di ka nna tharo mosadi wa gagwe a tsena, a sa itse se se neng se diragetse.
8  Petere a mo raya a re: “Mpolelela, a lona ba babedi lo ne lwa rekisa tshimo ka bokana?” A re: “Ee, ka bokalo.”
9  Jalo Petere a mo raya a re: “Ke ka ntlha yang fa lona ba babedi lo ne lwa dumalana go leka moya wa ga Jehofa? Bona! Dinao tsa ba ba fitlhileng monna wa gago di fa kgorong, mme ba tla go kukela kwa ntle.”
10  Ka ponyo ya leitlho a wela fa fatshe fa dinaong tsa ga Petere mme a swa. E rile makau a tsena a mo fitlhela a sule, a mo kukela kwa ntle mme a mo fitlha go bapa le monna wa gagwe.
11  Ka gone poifo e kgolo ya tlela phuthego yotlhe le botlhe ba ba utlwang kaga dilo tseno.
12  Mo godimo ga moo, ditshupo di le dintsi le dikgakgamatso tsa tswelela di dirwa ka diatla tsa baaposetoloi mo gare ga batho; mme botlhe ba ne ba le mo leobong la ga Solomone ba le seoposengwe.
13  Ke boammaaruri gore, ga go le a le mongwe wa ba bangwe yo o neng a na le bopelokgale jwa go ikopanya le bone; le fa go ntse jalo, batho ba ne ba ba baka.
14  Mo godimo ga moo, badumedi mo Moreneng ba ne ba nna ba okediwa, bontsintsi jwa banna le jwa basadi;
15  mo ba neng ba ntshetsa babobodi kwa ditseleng tse di atlhameng mme ba ba latsa foo mo malawaneng le mo marapamelong, gore e re fa Petere a feta, bogolo moriti wa gagwe o wele mo go mongwe wa bone.
16  Gape, ba le bantsi ba ba tswang mo metseng e e mo tikologong ya Jerusalema ba nna ba phuthega, ba sikere batho ba ba bobolang le ba ba tshwenngwang ke meya e e seng phepa, mme ba alafiwa botlhe fela.
17  Mme moperesiti yo mogolo le botlhe ba ba nang le ene, e leng lekoko la Basadukae le le neng le le gone ka nako eo, ba ema mme ba tlala lefufa,
18  ba tshwara baaposetoloi mme ba ba tsenya mo lefelong la botlhe la kgolegelo.
19  Mme mo bosigong moengele wa ga Jehofa a bula dikgoro tsa kgolegelo, a ba ntsha mme a re:
20  “Tsamayang, mme, e re lo sena go ema mo tempeleng, lo nne lo bue le batho ka mafoko otlhe kaga botshelo jono.”
21  Fa ba sena go utlwa seno, ba tsena mo tempeleng fa letsatsi le tlhaba mme ba simolola go ruta. Jaanong e rile moperesiti yo mogolo le ba ba nang le ene ba goroga, ba phutha Sanehederine le setlhopha sotlhe sa banna ba bagolwane ba bomorwa Iseraele, mme ba roma kwa kgolegelong gore ba tlisiwe.
22  Mme e rile badiredi ba fitlha koo ba se ka ba ba fitlhela mo kgolegelong. Jalo ba boa mme ba ntsha pego,
23  ba re: “Re fitlhetse kgolegelo e lotletswe e kiniteletswe mo go feletseng le badisa ba eme fa dikgorong, mme ya re re bula ra fitlhela go se na ope mo teng.”
24  Ebu, e rile molaodi wa tempele mmogo le baperesiti ba bagolo ba utlwa mafoko ano, ba tseana ka ntlha ya dikgang tseno ka ga gore seno se tla felela ka eng.
25  Mme monna mongwe a goroga mme a ba begela a re: “Bonang! Banna ba lo neng lwa ba tsenya mo kgolegelong ba mo tempeleng, ba eme e bile ba ruta batho.”
26  Go tswa foo molaodi a tswa le badiredi ba gagwe mme ba ba tlisa, mme e seng ka dikgoka, e re ka ba ne ba boifa go kgobotlediwa ke batho.
27  Jalo ba ba tlisa mme ba ba emisa mo holong ya Sanehederine. Mme moperesiti yo mogolo a ba botsolotsa
28  morago ga moo a re: “Re ne ra lo laela thata gore lo se ka lwa nnela go ruta ka leina leno, mme le fa go ntse jalo, bonang! lo tladitse Jerusalema ka thuto ya lona, e bile lo ikemiseditse go tlisa madi a monna yono mo go rona.”
29  Fa Petere le baaposetoloi ba bangwe ba araba ba re: “Re tshwanetse go utlwa Modimo e le mmusi bogolo go batho.
30  Modimo wa borraaronamogologolwane o ne a tsosa Jesu, yo lo neng lwa mmolaya, lo mo pega mo koteng.
31  Modimo o ne a mo godisetsa kwa seatleng sa gagwe sa moja e le Moemedi yo Mogolo le Mmoloki, gore a neye Iseraele boikwatlhao le boitshwarelo jwa maleo.
32  Mme re basupi ba dikgang tseno, le moya o o boitshepo o supa jalo, o Modimo a o neileng ba ba mo utlwang jaaka mmusi.”
33  E rile ba utlwa seno, ba utlwa ba tlhabega fela thata mme ba batla go mmolaya.
34  Mme monna mongwe a ema mo Sanehederineng eno, e bong Mofarasai yo o bidiwang Gamaliele, yo o rutang Molao yo o tseelwang kwa godimo ke batho botlhe, mme a ntsha taelo ya gore banna bano ba ntshediwe kwa ntle ka lobakanyana.
35  Mme a ba raya a re: “Banna ba Iseraele, itlhokomeleng ka ga se lo ikaelelang go se dira mabapi le banna bano.
36  Ka sekai, pele ga malatsi ano go ne ga tsoga Theudase, a re ene ka boene o ne a le motho mongwe, mme banna ba le bantsi, ba ba makgolo a ka nna manè, ba ne ba inaakanya le lekoko la gagwe. Mme o ne a bolawa, le botlhe ba ba neng ba mo utlwa ba ne ba phatlaladiwa mme ba nna lefela.
37  Morago ga gagwe go ne ga tsoga Judase wa Mogalalea mo malatsing a go kwadisiwa, mme a goga batho kafa morago ga gagwe. Mme le fa go ntse jalo monna yoo o ne a nyelela, le botlhe ba ba neng ba mo utlwa ba ne ba gasamisediwa kgakala.
38  Mme jalo, mo maemong a jaanong, ke lo raya ke re, Lo se ka lwa tshwenyana le banna bano, mme ba leseng; (ka gonne, fa leano leno kgotsa tiro eno e tswa mo bathong, e tla senngwa;
39  mme fa e tswa mo Modimong, ga lo na lo kgona go ba fenya;) go seng jalo, gongwe lo tla fitlhelwa lo le ba ba tlhabantshanang le Modimo.”
40  Foo ba mo tsaya tsia, mme ba bitsa baaposetoloi, ba ba kgwathisa, ba bo ba ba laela gore ba tlogele go bua ka leina la ga Jesu, mme ba ba lesa ba tsamaya.
41  Jalo, bano ba tswa fa pele ga Sanehederine ba tsamaya, ba ipela ka gonne ba ne ba kailwe ba tshwanela go tlontlololelwa leina la gagwe.
42  Mme letsatsi lengwe le lengwe mo tempeleng le ka ntlo le ntlo ba tswelela ba sa kgaotse ba ruta e bile ba bolela dikgang tse di molemo kaga Keresete, e bong Jesu.
15  Mme banna bangwe ba tla ba tswa Judea mme ba simolola go ruta bakaulengwe ba re: “Fa lo sa rupe kafa mokgweng wa ga Moshe, ga lo ka ke lwa bolokwa.”
2  Mme e rile Paulo le Barenabase ba sena go ngangisana thata le bone le go ganetsana le bone, ba rulaganyetsa gore Paulo le Barenabase le bangwe ba bone ba tlhatlogele kwa baaposetoloing le banna ba bagolwane kwa Jerusalema ka ga kganetsano eno.
3  Jalo, fa banna bano ba sena go buledisiwa sekgalanyana ke phuthego, ba tswelela ka tsela ya bone ba ralala Fonikia mmogo le Samarea, ba bolela dintlha tsotlhe ka go sokologa ga batho ba ditšhaba, mme ba ne ba dira gore go nne le boipelo jo bogolo mo bakaulengweng botlhe.
4  Fa ba fitlha kwa Jerusalema ba amogelwa ka bopelonomi ke phuthego le baaposetoloi le banna ba bagolwane, mme ba bolela dilo di le dintsi tse Modimo a neng a di dirile ka bone.
5  Le fa go ntse jalo, bangwe ba lekoko la Bafarasai le le neng le dumetse ba ema mo ditulong tsa bone mme ba re: “Go a tlhokega go ba rupisa le go ba laya gore ba boloke molao wa ga Moshe.”
6  Mme baaposetoloi le banna ba bagolwane ba phuthega mmogo go tla go sekaseka kgang eno.
7  Jaanong e rile go sena go nna le kganetsano e kgolo, Petere a ema mme a ba raya a re: “Banna, bakaulengwe, lo itse sentle gore go tswa malatsing a kwa tshimologong Modimo o ne a tlhopha mo gare ga lona gore batho ba ditšhaba ba utlwe lefoko la dikgang tse di molemo ka molomo wa me ba bo ba dumele;
8  mme Modimo, yo o itseng pelo, o ne a naya bosupi ka go ba naya moya o o boitshepo, fela jaaka a ne a dira le mo go rona.
9  Mme o ne a se ka a dira pharologanyo ka gope mo gare ga rona le bone, o ne a itshekisa dipelo tsa bone ka tumelo.
10  Jalo, jaanong, ke ka ntlha yang fa lo leka Modimo ka go pega jokwe mo melaleng ya barutwa e le fa e le borraaronamogologolwane kgotsa rona re neng re sa kgone go e sikara?
11  Go farologana le seo, re tshepa gore re tla bolokwa ka bopelonomi jo bo sa re tshwanelang jwa Morena Jesu ka yone tsela eo e batho bao le bone ba neng ba bolokwa ka jone.”
12  Foo batho ba le bantsi ba didimala, mme ba simolola go reetsa Barenabase le Paulo ba bolela ditshupo di le dintsi le dikgakgamatso tse Modimo a neng a di dira ka bone mo gare ga ditšhaba.
13  Ya re ba sena go bua, Jakobe a araba, a re: “Banna, bakaulengwe, nkutlwang.
14  Semeone o boletse ka botlalo kafa Modimo a neng a lebisa tlhokomelo ya gagwe ka gone lekgetlo la ntlha kwa ditšhabeng gore a ntshe batho ba leina la gagwe mo go tsone.
15  Mme mafoko a Baporofeti a dumalana le seno, fela jaaka go kwadilwe go twe,
16  ‘Morago ga dilo tseno ke tla boa ke ba ke aga sesha loobo lwa ga Dafide lo lo wetseng fa fatshe; e bile ke tla aga sesha marope a lone ke ba ke lo emisa gape,
17  gore batho ba ba salang ba batle Jehofa ka tlhoafalo, mmogo le batho ba ditšhaba tsotlhe, batho ba ba bidiwang ka leina la me, go rialo Jehofa, yo o dirang dilo tseno,
18  yo o itsiweng go tswa bogologolong.’
19  Ka gone tshwetso ya me ga se go tshwenya ba ba tswang mo ditšhabeng ba ba retologelang mo Modimong,
20  mme ke go ba kwalela gore ba ithibe mo dilong tse di kgotletsweng ke medingwana le mo kgokafalong le mo go se se kgamilweng le mo mading.
21  Gonne go tswa dinakong tsa bogologolo tala mo metseng ka go tlhatlologana Moshe o nnile le ba ba mo rerang, ka gonne o balelwa kwa godimo mo disinagogeng ka sabata mongwe le mongwe.”
22  Go tswa foo baaposetoloi le banna ba bagolwane mmogo le phuthego yotlhe ba bona go le molemo go roma banna ba ba tlhophilweng mo go bone go ya Antioka mmogo le Paulo le Barenabase, e bong, Judase yo o neng a bidiwa Baresabase le Silase, banna ba ba eteletseng pele mo gare ga bakaulengwe;
23  mme ba ne ba kwala jaana ka seatla sa bone: “Baaposetoloi le banna ba bagolwane, bakaulengwe, re kwalela bakaulengwe ba ba kwa Antioka le Siria le Kilikia ba ba tswang mo ditšhabeng: Madume!
24  E re ka re utlwile gore bangwe ba ba tswang mo gare ga rona ba lo baketse letshwenyo ka dipuo, ba leka go phetsola meya ya lona, le mororo re ne ra se ka ra ba naya ditao dipe,
25  re tlile mo tumalanong ka bongwefela jwa pelo e bile re bone go le molemo go tlhopha banna go ba roma kwa go lona mmogo le baratiwa ba rona, e bong Barenabase le Paulo,
26  banna ba ba ntshitseng meya ya bone ka ntlha ya leina la Morena wa rona Jesu Keresete.
27  Jalo re romela Judase le Silase, gore le bone ba bege tsone dilo tseno ka lefoko.
28  Gonne moya o o boitshepo le rona ka borona re bone go le molemo go se lo okeletse mokgweleo o mongwe, fa e se dilo tseno tse di tlhokegang,
29  go nna lo ithiba mo dilong tse di isediwang medingwana ditlhabelo le mo mading le mo dilong tse di kgamilweng le mo kgokafalong. Fa lo ithiba mo dilong tseno ka kelotlhoko, lo tla tlhogonolofala. Nnang le botsogo jo bontle!”
30  Jalo, e rile banna bano ba lesiwa gore ba tsamaye, ba fologela kwa Antioka, mme ba phutha batho ba le bantsi ba bo ba ba naya lekwalo.
31  Fa ba sena go le bala, ba ipela ka ntlha ya kgothatso eno.
32  Mme Judase le Silase, e re ka le bone ka bobone e ne e le baporofeti, ba kgothatsa bakaulengwe ka dipuo di le dintsi ba bo ba ba nonotsha.
33  Jalo, e rile ba sena go nna nakonyana, bakaulengwe ba ba lesa ba tsamaya ka kagiso ba ya kwa go ba ba neng ba ba romile.
34  ——
35  Le fa go ntse jalo, Paulo le Barenabase ba tswelela ba nna nakonyana mo Antioka ba ruta e bile ba bolela dikgang tse di molemo tsa lefoko la ga Jehofa, ba na le ba bangwe gape ba bantsi.
36  Jaanong morago ga malatsinyana Paulo a raya Barenabase a re: “Mo godimo ga dilo tsotlhe, a re boe mme re etele bakaulengwe mo go mongwe le mongwe wa metse e re itsisitseng lefoko la ga Jehofa phatlalatsa mo go yone go bona gore ba ntse ba tsoga jang.”
37  Mme Barenabase, o ne a ikemiseditse go tsaya le Johane, yo o neng a bidiwa Mareko, gore a tsamaye le ene.
38  Mme Paulo o ne a sa bone go tshwanela gore ba mo tseye gore a tsamaye le bone, ka a ne a ba tlogetse kwa Pamfilia mme a se ka a tsamaya le bone go ya tirong.
39  Foo ga tsoga kgalefelano e e botlhoko, mo e leng gore ba ne ba kgaogana; mme Barenabase a tsamaya le Mareko ka mokoro ba ya Kupero.
40  Paulo a tlhopha Silase mme a tswa a tsamaya bakaulengwe ba sena go mo neela mo bopelonoming jo bo sa re tshwanelang jwa ga Jehofa.
41  Mme a ralala Siria le Kilikia, a nonotsha diphuthego.
20  Jaanong fa pheretlhego e sena go kokobela, Paulo a roma gore barutwa ba bidiwe, mme e rile a sena go ba kgothatsa le go ba sadisa sentle, a tswelela go tsaya loeto a ya kwa Makedonia.
2  Fa a sena go ya mo dikarolong tseo e bile a kgothatsa ba ba koo ka mafoko a le mantsi, a tla mo Gerika.
3  E rile a ntse dikgwedi di le tharo koo, ka gonne Bajuda ba ne ba mo logela leano ka a ne a tloga a bolola ka mokoro a ya Siria, a dira tshwetso ya gore a boe a fete ka Makedonia.
4  Ba ba neng ba mo patile e ne e le Sopatere morwa Piro wa Berea, Arisetareko le Sekundo wa Bathesalonika, le Gaio wa Derebe, le Timotheo, mme go tswa kgaolong ya Asia e ne e le Tikiko le Terofimo.
5  Bano ba ne ba tsamaela kwa pele mme ba re letela kwa Teroase;
6  mme rona re ne ra tloga ka mokoro mo Filipi morago ga malatsi a dikuku tse di sa bedisiwang, mme ra tla kwa go bone kwa Teroase mo malatsing a le matlhano; mme ra nna malatsi a supa koo.
7  Mo letsatsing la ntlha la beke, fa re ne re phuthegile mmogo go tla go ja dijo, Paulo a simolola go bua le bone, ka a ne a tlile go tsamaya letsatsi le le latelang; mme a lelefatsa puo ya gagwe go fitlha bosigogare.
8  Jalo go ne go na le dipone di le dintsi thata mo ntlwaneng e e kwa godimo koo re neng re phuthegetse gone.
9  Ya re lekau lengwe le le neng le bidiwa Yutiko le ntse fa fensetereng, la tshwarwa ke boroko jo bogolo fa Paulo ene a ntse a bua, mme, ka le gatelelwa ke boroko, la wela kwa tlase go tswa letlhatlaganyaneng la boraro mme la selwa le sule.
10  Mme Paulo a ya kwa boalong jo bo kwa tlase, a itatlhela mo go ene a mo tlamparela mme a re: “Tlogelang go tsosa modumo, gonne moya wa gagwe o mo go ene.”
11  Jaanong a ya kwa boalong jo bo kwa godimo a tsaya dijo a ja, mme fa a sena go tlotla lobaka lo loleele thata, go fitlha letsatsi le tlhaba, kgabagare a tsamaya.
12  Jalo ba tsaya mosimane ba tsamaya ka ene a tshela mme ba gomotsega fela thata.
13  Jaanong re ne ra tsamaela pele kwa mokorong mme ra bolola ka one re ya Asoso, koo re neng re ikaeletse go pega Paulo gone, gonne, fa a sena go naya ditao ka seno, ene ka boene o ne a ikaeletse go tsamaya ka dinao.
14  Jalo e rile a re tshwara kwa Asoso, ra mo pega mme ra ya kwa Mitilene;
15  mme, ya re re tloga koo ka mokoro mo letsatsing le le latelang, ra goroga bolebana le Kiose, mme letsatsi le le latelang ra fitlha kwa Samosa, mme mo letsatsing le le latelang ra goroga kwa Mileto.
16  Gonne Paulo o ne a dirile tshwetso ya gore a tsamaye ka mokoro go ya go feta ka Efeso, gore a se ka a nna nako epe mo kgaolong ya Asia; gonne o ne a potlaketse go goroga kwa Jerusalema ka letsatsi la moletlo wa Pentekosete fa gongwe a ne a ka kgona.
17  Le fa go ntse jalo, a roma kwa Efeso a bitsa banna ba bagolwane ba phuthego a le kwa Mileto.
18  E rile ba fitlha kwa go ene a ba raya a re: “Lo itse sentle kafa go tswa letsatsing la ntlha le ke neng ka gata mo kgaolong ya Asia ka lone ke neng ke na le lona nako yotlhe ka gone,
19  ke le motlhanka wa Morena ka mogopolo o o ikokobeditseng thata le ka dikeledi le diteko tse di neng tsa ntlela ka maano a Bajuda;
20  fa ke ne ke sa ithibe go lo bolelela sepe sa dilo tse di neng di na le poelo le fa e le go lo ruta phatlalatsa le ka ntlo le ntlo.
21  Mme ke ne ka naya bosupi ka botlalo mo Bajudeng le mo Bagerikeng kaga boikwatlhao mo Modimong le tumelo mo Moreneng wa rona Jesu.
22  Mme jaanong, bonang! ka ke pitlagane mo moyeng, ke tsaya loeto go ya Jerusalema, le mororo ke sa itse dilo tse di tla ntiragalelang teng,
23  fa e se gore go tswa motseng go ya motseng o mongwe moya o o boitshepo o nnaya bosupi kgapetsakgapetsa jaaka fa o re dikgole le dipitlagano di ntetetse.
24  Le fa go ntse jalo, ga ke tseye moya wa me e le o o botlhokwa o o rategang mo go nna, fa fela ke ka wetsa lobelo lwa me le bodiredi jo ke neng ka bo amogela jwa Morena Jesu, gore ke neye bosupi ka botlalo jwa dikgang tse di molemo tsa bopelonomi jo bo sa re tshwanelang jwa Modimo.
25  “Mme jaanong, bonang! ke a itse gore lotlhe ba ke neng ka simolola go rera bogosi mo gare ga lona ga lo kitla lo tlhola lo bona sefatlhego sa me.
26  Ka gone ke lo biletsa go tla go supa mo go lone letsatsi leno gore ke phepa mo mading a batho botlhe,
27  gonne ga ke a ithiba go lo bolelela boikaelelo jotlhe jwa Modimo.
28  Itlhokomeleng lo bo lo tlhokomele letsomane lotlhe, le moya o o boitshepo o lo tlhomileng balebedi mo go lone, gore lo dise phuthego ya Modimo, e a neng a e reka ka madi a Morwawe.
29  Ke a itse gore fa ke sena go tsamaya diphiri tse di gatelelang di tla tsena mo gare ga lona mme ga di na go tshwara letsomane ka bonolo,
30  e bile go tla tsoga banna mo gare ga lona mme ba tla bua dilo tse di sokameng gore ba gogele barutwa kwa go bone.
31  “Jalo nnang lo tsogile, lo bo lo gopole gore dingwaga di le tharo, bosigo le motshegare, ke ne ka se ka ka tlogela go tlhagisa mongwe le mongwe ka dikeledi.
32  Mme jaanong ke lo neela mo Modimong le mo lefokong la bopelonomi jwa gagwe jo bo sa re tshwanelang, lefoko le le ka lo agang la ba la lo naya boswa mo gare ga botlhe ba ba itshepisitsweng.
33  Ga ke a eletsa selefera ya ga ope kgotsa gouta kgotsa diaparo ka bopelotshetlha.
34  Lona ka bolona lo a itse gore diatla tseno di tlhokometse ditlhoko tsa me le tsa ba ba nang le nna.
35  Ke lo bontshitse mo dilong tsotlhe gore ka go dira ka natla jalo lo tshwanetse go thusa ba ba bokoa, le gore lo tshwanetse go gopola mafoko a Morena Jesu, fa ene ka boene a ne a re, ‘Go na le boitumelo jo bogolo mo go abeng go na le jo bo leng gone mo go amogeleng.’”
36  E rile a sena go bua dilo tseno, a khubama fa fatshe le bone botlhe mme a rapela.
37  Eleruri, go ne ga tsoga selelo se segolo thata mo gare ga bone botlhe, mme ba wela mo molaleng wa ga Paulo ba bo ba mo atla ka lorato,
38  ka gonne ba ne segolobogolo ba utlwisitswe botlhoko ke lefoko le a neng a le buile gore ba ne ba se kitla ba tlhola ba bona sefatlhego sa gagwe. Jalo ba mmuledisa go ya kwa mokorong.
1  Pego ya ntlha, wena Theofilo, ke ne ka e rulaganya kaga dilo tsotlhe tse Jesu a neng a simolola go di dira le go di ruta,
2  go fitlha ka letsatsi le a neng a tseelwa kwa godimo ka lone, fa a sena go naya baaposetoloi ba a neng a ba tlhopha taelo, ka moya o o boitshepo.
3  O ne a ipontsha le mo go bano ka ditshupo di le dintsi tse di tlhomameng gore o a tshela fa a sena go boga, ba mmona malatsi otlhe a le masome a manè e bile a bolela dilo tse di ka ga bogosi jwa Modimo.
4  Mme ya re a ntse a kopane le bone a ba naya ditaelo tseno: “Lo se ka lwa tloga mo Jerusalema, mme nnang lo letetse se Rara a se solofeditseng, se lo neng lwa utlwa ka sone mo go nna;
5  ka gonne Johane, eleruri, o ne a kolobetsa ka metsi, mme lona lo tla kolobediwa ka moya o o boitshepo malatsi a se mantsi morago ga seno.”
6  Jaanong, e rile ba kopane, ba simolola go mmotsa ba re: “Morena, a o busetsa bogosi mo Iseraele mo nakong eno?”
7  A ba raya a re: “Ga se ga lona go nna le kitso ya dinako kgotsa dipaka tse Rara a di beileng mo taolong ya gagwe;
8  lo tla amogela maatla fa moya o o boitshepo o goroga mo go lona, mme lo tla nna basupi ba me mo Jerusalema mmogo le mo Judea yotlhe le Samarea le go ya karolong e e kwa kgakalakgakala ya lefatshe.”
9  Mme ya re a sena go bua dilo tseno, ba ntse ba lebile, a tsholelediwa kwa godimo mme leru la mo tseela kwa godimo le mo tlosa mo ponong ya bone.
10  Mme ya re ba lebile kwa loaping fa a ntse a tsamaya, gape, bona! banna ba le babedi ba apere diaparo tse ditshweu ba ema go bapa le bone,
11  mme ba re: “Banna ba Galalea, ke ka ntlha yang lo eme lo lebile kwa loaping? Jesu yono yo o neng a tlhatlosediwa kwa godimo kwa loaping a tswa mo go lona o tla tla jalo ka mokgwa o o tshwanang le o lo mmoneng a ya kwa loaping ka one.”
12  Go tswa foo ba boela Jerusalema ba tswa mo thabeng e e bidiwang Thaba ya Lotlhware, e e gaufi le Jerusalema, e le bokgakala jwa loeto lwa letsatsi la sabata.
13  Jalo, e rile ba sena go tsena, ba tlhatlogela kwa ntlwaneng e e kwa godimo, koo ba neng ba nna gone, Petere mmogo le Johane le Jakobe le Anderea, Filipo le Thomase, Barotholomeo le Mathaio, Jakobe morwa Alefaeo le Simone motlhoafadi, le Judase morwa Jakobe.
14  Botlhe bano ba ne ba nnetse ruri mo thapelong ba le seoposengwe, mmogo le basadi bangwe le Marea mmaagwe Jesu le bomorwarraagwe.
15  Jaanong mo malatsing ano Petere a ema mo gare ga bakaulengwe mme a re (boidiidi jwa batho botlhe ba ne ba ka nna lekgolo le masome a mabedi):
16  “Banna, bakaulengwe, go ne go tlhokega gore lokwalo lo diragadiwe, lo moya o o boitshepo o neng wa lo bua go sa le pele ka molomo wa ga Dafide kaga Judase, yo o neng a nna mokaedi wa ba ba neng ba tshwara Jesu,
17  ka gonne o ne a baletswe mo gare ga rona e bile o ne a na le seabe mo bodireding jono.
18  (Jalo, ene monna yono, o ne a reka tshimo ka dituelo tsa tshiamololo, mme ya re a wa ka tlhogo pele, a phanyega mo teng ka modumo mme mala otlhe a gagwe a gorometsegela kwa ntle.
19  Gape go ne ga itsiwe ke banni botlhe ba Jerusalema, mo e leng gore tshimo eo e ne ya bidiwa Akeledama ka puo ya bone, ke gore, Tshimo ya Madi.)
20  Gonne go kwadilwe mo bukeng ya Dipesalema ga twe, ‘A lefelo la gagwe la bonno le kgakgabale, mme a go se nne monni ope mo go lone,’ ga ba ga kwalwa ga twe, ‘Tiro ya gagwe ya bolebedi a e tsewe ke mongwe o sele.’
21  Jalo go a tlhokega gore mo banneng ba ba neng ba kopana le rona mo nakong yotlhe e Morena Jesu a neng a tsena a ba a tswa gareng ga rona,
22  go simolola ka go kolobediwa ga gagwe ke Johane le go fitlha ka letsatsi le a neng a tlhatlosediwa kwa godimo ka lone a tswa mo go rona, mongwe wa banna bano o tshwanetse go nna mosupi mmogo le rona wa tsogo ya gagwe.”
23  Jalo ba tlhopha ba babedi, Josefa yo o bidiwang Baresabase, yo sefane sa gagwe e neng e le Juseto, le Mathiase.
24  Mme ba rapela ba re: “Wena, Jehofa, yo o itseng dipelo tsa botlhe, supa gore ke ofe wa banna ba babedi bano yo o mo tlhophileng,
25  gore a tseye sebaka sa bodiredi jono le boaposetoloi, jo Judase a neng a fapoga mo go jone a ya lefelong la gagwe.”
26  Jalo ba tshela bola ka ga bone, mme bola jwa wela Mathiase; mme a balelwa mmogo le baaposetoloi ba ba lesome le bongwe.
2  Jaanong fa letsatsi la moletlo wa Pentekosete le ntse le tsweletse ba ne ba le mmogo botlhe mo lefelong le le lengwe fela,
2  mme ka tshoganyetso ga utlwala modumo o o tswang legodimong o tshwana fela le wa phefonyana e e maatla e e tsubutlang, mme wa tlala ka ntlo yotlhe e ba neng ba ntse mo go yone.
3  Mme ba bona diteme tse e keteng tsa molelo mme tsa gasanngwa, e le nngwe ya nna mo go mongwe le mongwe wa bone,
4  botlhe ba tlala moya o o boitshepo mme ba simolola go bua ka diteme tse di farologaneng, fela jaaka moya o ne o ba naya gore ba bue.
5  Kafa go neng go ntse ka gone, go ne go na le Bajuda ba ba neng ba nna mo Jerusalema, batho ba ba nang le poifo ya bomodimo, ba ba tswang mo setšhabeng sengwe le sengwe sa tse di kafa tlase ga legodimo.
6  Jalo, e rile modumo ono o utlwala, batho ba le bantsi ba phuthega mme ba akabala, ka gonne mongwe le mongwe o ne a ba utlwa ba bua ka puo ya gagwe.
7  Eleruri, ba ne ba akabala ba bo ba gakgamala ba re: “Bonang fano, botlhe bano ba ba buang ke Bagalalea, a ga go jalo?
8  Mme le fa go ntse jalo go tla jang gore mongwe le mongwe wa rona a bo a utlwa puo ya gagwe e re neng ra tsalwa ka yone?
9  Baparathia le Bameda le Baelama, le banni ba Mesopotamia, le Judea le Kapadokia, Ponto le kgaolo ya Asia,
10  le Feregia le Pamfilia, Egepeto le dikarolo tsa Libia, e e ntlheng ya Kurene, le bajaki ba ba tswang kwa Roma, Bajuda le basokologi,
11  Bakereta le Baarabia, re ba utlwa ba bua ka diteme tsa rona kaga dilo tse dikgolo tsa Modimo.”
12  Ee, ba ne ba akabetse botlhe e bile ba tseane, ba raana ba re: “Selo seno se kayang?”
13  Le fa go ntse jalo, ba bangwe ba ba sotla mme ba simolola go re: “Ba kgotshe beine e e botshe.”
14  Mme Petere a ema ka dinao a na le ba ba lesome le bongwe mme a tlhatlosa lentswe a ba a bua jaana le bone: “Banna ba Judea le lona lotlhe banni ba Jerusalema, itseng seno lo bo lo tlhwaele mafoko a me tsebe.
15  Totatota, batho bano, ga baa tagwa, jaaka lo tsaya gore ba tagilwe, gonne ke ura ya boraro ya letsatsi.
16  Go na le moo, seno ke se se neng sa buiwa ka moporofeti Joele,
17  ‘Modimo a re: “Mme mo metlheng ya bofelo ke tla tshololela mongwe wa moya wa me mo nameng ya mofuta mongwe le mongwe, mme bomorwaalona le bomorwadialona ba tla porofeta le makau a lona a tla bona diponatshegelo le bannabagolo ba lona ba tla lora ditoro;
18  le e leng mo batlhankeng ba me le mo malateng a me ke tla tshololela mongwe wa moya wa me mo metlheng eo, mme ba tla porofeta.
19  Mme ke tla naya dikgakgamatso mo legodimong kwa godimo le ditshupo mo lefatsheng kwa tlase, madi le molelo le mouwane wa mosi;
20  letsatsi le tla fetolwa lefifi le ngwedi madi pele ga letsatsi le legolo le le le tlhomologileng thata la ga Jehofa le goroga.
21  Mme mongwe le mongwe yo o bitsang leina la ga Jehofa o tla bolokwa.”’
22  “Banna ba Iseraele, utlwang mafoko ano: Jesu Monasaretha, monna yo Modimo a neng a lo mmontsha phatlalatsa ka ditiro tse di maatla le dikgakgamatso le ditshupo tse Modimo a neng a di dira ka ene mo gare ga lona, fela jaaka lona ka bolona lo itse,
23  monna yono, jaaka yo o neng a neelwa ka boikaelelo jo go sweditsweng ka jone le go itsetse pele ga Modimo, lo ne lwa mo kokotela mo koteng ka seatla sa batho ba ba se nang molao mme lwa mmolaya.
24  Mme Modimo o ne a mo tsosa mo losong ka go bofolola ditlhabi tsa loso, ka gonne go ne go sa kgonege gore a tswelele a ngangatletswe ke lone.
25  Gonne Dafide o bua jaana mabapi le ene, ‘Jehofa o ne a le fa pele ga matlho a me ka metlha; ka gonne o kafa seatleng sa me sa moja gore ke tle ke se ka ka tshikhinngwa le ka motlha.
26  Ka lebaka leno pelo ya me e ne ya itumela le loleme lwa me lwa ipela thata. Mo godimo ga moo, le e leng nama ya me e tla aga ka tsholofelo;
27  ka gonne ga o na go tlogela moya wa me mo Hadese, le gone ga o na go letlelela motho wa gago yo o ikanyegang a bola.
28  O nkitsisitse ditsela tsa botshelo, o tla ntlatsa ka boitumelo jo bogolo ka sefatlhego sa gago.’
29  “Banna, bakaulengwe, go a letlelesega go bua le lona ka kgololesego ya go bua kaga tlhogo ya lotso Dafide, gore o ne a swa a ba a fitlhwa mme lebitla la gagwe le mo gare ga rona go fitlha mo letsatsing leno.
30  Jalo, ka gonne a ne a le moporofeti e bile a ne a itse gore Modimo o ne a mo ikanetse ka ikano gore o ne a tla nnisa yo o tswang mo leungong la lotheka lwa gagwe mo setulong sa gagwe sa bogosi,
31  o ne a bona go sa le pele a ba a bua kaga tsogo ya ga Keresete, gore o ne a sa latlhwa mo Hadese le gone nama ya gagwe e ne ya se ka ya bola.
32  Jesu yono Modimo o ne a mo tsosa mo losong, tiragalo e rotlhe re leng basupi ba yone.
33  Jalo ka gonne a ne a tlhatlosediwa kwa seatleng sa moja sa Modimo a ba a amogela moya o o boitshepo o o solofeditsweng o tswa kwa go Rara, o tsholotse seno se lo se bonang e bile lo se utlwa.
34  Tota Dafide o ne a se ka a tlhatlogela kwa magodimong, mme ene ka boene a re, ‘Jehofa o ne a raya Morena wa me a re: “Nna kafa seatleng sa me sa moja,
35  go fitlha ke baya baba ba gago gore e nne sebeo sa dinao tsa gago.”’
36  Jalo a ntlo yotlhe ya Iseraele ruri e itse gore Modimo o ne a mo dira Morena le Keresete, Jesu yono yo lo neng lwa mmapola.”
37  Jaanong e rile ba utlwa seno ba tlhabega mo pelong, mme ba raya Petere le baaposetoloi ba bangwe botlhe ba re: “Banna, bakaulengwe, re tla dirang?”
38  Petere a ba raya a re: “Ikwatlhayeng, mme a mongwe le mongwe wa lona a kolobediwe mo leineng la ga Jesu Keresete gore lo itshwarelwe maleo a lona, mme lo tla amogela mpho ya mahala ya moya o o boitshepo.
39  Gonne tsholofetso ke ya lona le ya bana ba lona le ya botlhe ba ba leng kgakala thata, botlhe fela ba Jehofa Modimo wa rona a ka ba biletsang kwa go ene.”
40  Mme a naya bosupi ka botlalo ka mafoko a mangwe a le mantsi a ba a nna a ba rotloetsa, a re: “Bolokwang mo kokomaneng eno e e kgopameng.”
41  Jalo ba ba neng ba amogela lefoko la gagwe ka pelo yotlhe ba kolobediwa, mme mo letsatsing leo go ne ga okediwa ka meya e ka nna dikete di le tharo.
42  Mme ba ne ba tswelela ba ineela mo thutong ya baaposetoloi le mo go abalaneng, mo go jeng dijo le mo dithapelong.
43  Eleruri, poifo e ne ya simolola go wela moya mongwe le mongwe, mme baaposetoloi ba simolola go dira dikgakgamatso di le dintsi le ditshupo.
44  Botlhe ba ba neng ba nna badumedi ba ne ba le mmogo mo go tlhakaneleng dilo tsotlhe,
45  mme ba simolola go rekisa dithuo tsa bone le dithoto le go abela botlhe dipoelo, go ya fela kafa motho a neng a tlhoka ka gone.
46  Mme malatsi ka go latelana ba ne ba le mo tempeleng ka metlha ba le seoposengwe, mme ba ne ba jela dijo tsa bone mo magaeng a bone e bile ba ja dijo ka go ipela mo gogolo le ka bopeloephepa jwa pelo,
47  ba baka Modimo e bile ba bona kamogelo ya batho botlhe. Mo godimo ga moo Jehofa a tswelela a ba oketsa letsatsi le letsatsi ka ba ba bolokwang.
3  Jaanong Petere le Johane ba tlhatloga ba tsena mo tempeleng go ya ureng ya thapelo, ura ya borobongwe,
2  mme ga bo go kukilwe monna mongwe yo o neng a tlhotsa fa e sa le a tswa sebopelong sa ga mmaagwe, mme letsatsi le letsatsi ba ne ba tle ba mmeye gaufi le setswalo sa tempele se se neng se bidiwa Bontle, gore a kope dimpho tsa kutlwelobotlhoko mo go ba ba tsenang mo tempeleng.
3  E rile a tshogana ka a bona Petere le Johane ba tloga ba tsena mo tempeleng a simolola go ba kopa dimpho tsa kutlwelobotlhoko.
4  Mme Petere, mmogo le Johane, ba mo leba ba re: “Re lebe.”
5  Jalo a tlhoma tlhokomelo ya gagwe mo go bone, a lebeletse go bona sengwe mo go bone.
6  Le fa go ntse jalo, Petere a re: “Selefera le gouta ga ke a di tshola, mme se ruri ke nang le sone ke se ke se go nayang: Mo leineng la ga Jesu Keresete Monasaretha, tsamaya!”
7  Foo a mo tshwara ka seatla sa moja a mo emisa. Ka ponyo ya leitlho dipato tsa dinao tsa gagwe le marapo a magwejana a gagwe tsa nitama;
8  mme, ya re a tlolela kwa godimo, a ema ka dinao a ba a simolola go tsamaya, mme a tsena le bone mo tempeleng, a tsamaya a tlolaka e bile a baka Modimo.
9  Mme batho botlhe ba mmona a tsamaya e bile a baka Modimo.
10  Mo godimo ga moo, ba simolola go mo lemoga, gore monna yono ke yo o neng a tle a nnele dimpho tsa kutlwelobotlhoko fa Kgorong ya Bontle ya tempele, mme ba akabala thata le go tlhapelwa ke boitumelo ka ntlha ya se se neng se mo diragaletse.
11  Ebu, gonne monna yono a ngaparetse Petere le Johane, batho botlhe ba itlhaganelela mmogo kwa go bone kwa go se se neng se bidiwa leobo la ga Solomone, ba tshwerwe ke kgakge.
12  E rile Petere a bona seno, a raya batho a re: “Banna ba Iseraele, ke ka ntlha yang fa lo gakgamaditswe ke seno, kgotsa ke ka ntlha yang fa lo re tlhomile matlho jaaka e kete ke ka maatla a rona kgotsa boineelo jwa bomodimo re mo dirileng gore a tsamaye?
13  Modimo wa ga Aborahame le wa ga Isake le wa ga Jakobe, Modimo wa borraaronamogologolwane, o galaleditse Motlhanka wa gagwe, e bong Jesu, yo lo neng lwa mo tshwarisa lwa ba lwa mo itatola fa pele ga sefatlhego sa ga Pilato, fa ene a ne a dirile tshwetso ya go mo golola.
14  Ee, lo ne lwa itatola moitshepi le mosiami yoo, mme lwa kopa monna, e bong mmolai, gore lo mo neelwe ka kgololesego,
15  mme lo ne lwa bolaya Moemedi yo Mogolo wa botshelo. Mme Modimo o ne a mo tsosa mo baswing, tiragalo e re leng basupi ba yone.
16  Ka gone leina la gagwe, ka tumelo ya rona mo leineng la gagwe, le nonotshitse monna yono yo lo mmonang e bile lo mo itse, mme tumelo e e leng ka ene e dirile gore monna yono a itekanele ka botlalo mo ponong ya lona lotlhe.
17  Mme jaanong, bakaulengwe, ke a itse gore lo ne lo dira ka go tlhoka kitso, fela jaaka babusi ba lona le bone ba ne ba dira.
18  Mme ka tsela eno Modimo o diragaditse dilo tse a neng a di itsise go sa le pele ka molomo wa baporofeti botlhe, gore Keresete wa gagwe o ne a tlaa boga.
19  “Jalo, ikwatlhayeng, lo bo lo sokologe gore maleo a lona a phimolwe, gore dipaka tse di lapolosang di tle di tswa mo go Jehofa
20  le gore a tle a romele Keresete yo lo mo tlhometsweng, e bong Jesu,
21  yo legodimo, eleruri, le tshwanetseng go mo tshola mo teng ga lone go fitlha mo metlheng ya go tsosolosiwa ga dilo tsotlhe tse Modimo a neng a bua ka tsone ka molomo wa baporofeti ba gagwe ba ba boitshepo ba nako ya bogologolo.
22  Tota e bile, Moshe o ne a re, ‘Jehofa Modimo o tla lo tsosetsa moporofeti yo o tshwanang le nna a tswa gareng ga bomorwarraalona. Lo mo reetse kafa dilong tsotlhe tse a di buang le lona.
23  Eleruri, moya le fa e le ofe o o sa reetseng Moporofeti yoo o tla senngwa mo go feletseng mo bathong.’
24  Le baporofeti botlhe, tota e bile, go tloga ka Samuele go ya pele le ba ba mo tlhatlhamang, fela jaaka botlhe fela ba buile, le bone ba boletse ka tlhamalalo ka malatsi ano.
25  Lo bomorwa baporofeti le ba kgolagano e Modimo a neng a golagana le borraalonamogologolwane ka yone, ka go raya Aborahame a re, ‘ Malapa otlhe a lefatshe a tla segofala mo losikeng lwa gago.’
26  Morago ga gore Modimo a tsose Motlhanka wa gagwe, o ne a mo romela kwa go lona pele gore a lo segofatse ka go faposa mongwe le mongwe mo ditirong tsa lona tse di boikepo.”
12  Mo e ka nnang ka yone nako eo Herode kgosi a semelela diatla go tshwara bangwe ba phuthego makgwakgwa.
2  O ne a bolaya Jakobe morwarraagwe Johane ka tšhaka.
3  Ya re a bona gore go ne go itumedisa Bajuda, a tswelela pele go tshwara le Petere. (Kafa go neng go ntse ka gone, ao e ne e le malatsi a dikuku tse di sa bedisiwang.)
4  Mme ya re a mo tshwara, a mo tsenya mo kgolegelong, a mo neela gore a fapaanelwe ganè ke masole a le manè gore lengwe le lengwe le mo dise, ka a ne a ikaeletse go mo ntshetsa batho morago ga tlolaganyo.
5  Ka gone Petere o ne a bewa mo kgolegelong; mme phuthego e ne e tswelela e mo rapelela mo Modimong ka tlhoafalo.
6  Jaanong fa Herode a ne a tloga a mo ntsha, mo bosigong joo Petere o ne a robetse a golegilwe ka dikeetane di le pedi a le fa gare ga masole a mabedi, mme fa pele ga setswalo badisa ba ne ba disitse kgolegelo.
7  Mme, bona! moengele wa ga Jehofa a ema fa gaufi, mme lesedi la phatsima mo phaposaneng ya kgolegelo. Ya re a itaya Petere mo letlhakoreng, a mo tsosa, a re: “Tsoga ka bonako!” Mme dikeetane tsa gagwe tsa wa mo diatleng tsa gagwe.
8  Moengele a mo raya a re: “Ikgatlhe o bo o bofe bompaatšhane ba gago.” A dira jalo. La bofelo a mo raya a re: “Apara seaparo sa gago sa kafa ntle mme o nne o ntshale morago.”
9  Mme a tswa a ba a nna a mo sala morago, o ne a sa itse gore se se neng se diragala ka moengele e ne e le sa mmatota. Tota e bile, o ne a tsaya gore o ne a bona ponatshegelo.
10  Ya re ba feta fa modiseng wa ntlha yo e leng lesole le wa bobedi ba fitlha fa setswalong sa tshipi se se tswelang mo motseng, mme sone sa ba bulegela ka bosone fela. Fa ba sena go tswa ba ya kwa pele mmila o le mongwe, mme ka yone nako eo moengele a tloga fa go ene.
11  Mme Petere, ya re a rarabologelwa, a re: “Jaanong tota ke a itse gore Jehofa o ne a rometse moengele wa gagwe mme a nkgolola mo seatleng sa ga Herode le mo go sotlhe se batho ba Bajuda ba neng ba se lebeletse.”
12  Mme fa a sena go akanya ka seno, a ya kwa ntlong ya ga Marea mmaagwe Johane wa sefane sa Mareko, koo ba le bantsi thata ba neng ba phuthegile gone e bile ba rapela.
13  E rile a kokota fa setswalong sa kgoro, lelata le le bidiwang Roda la tla go utlwa yo o kokotang,
14  mme, ya re a lemoga lentswe la ga Petere, a se ka a bula kgoro ka ntlha ya boipelo, mme a sianela mo teng a ba a bega gore Petere o ne a eme fa pele ga kgoro.
15  Ba mo raya ba re: “O a tsenwa.” Mme a nna a gatelela ka thata gore go ne go ntse jalo. Ba simolola go re: “Ke moengele wa gagwe.”
16  Mme Petere a nna koo a kokota. E rile ba bula, ba mmona mme ba akabala.
17  Mme a ba gwetlha ka seatla gore ba didimale a bo a ba bolelela dintlha tsotlhe kafa Jehofa a neng a mo ntsha mo kgolegelong ka gone, mme a re: “Begelang Jakobe le bakaulengwe dilo tseno.” Foo a tswa a tsaya loeto a ya lefelong le lengwe.
18  Ebu, e rile go nna motshegare, ga bo go na le khuduego e e seng kana ka sepe mo gare ga masole ka ga gore tota go ne go diragetse eng ka Petere.
19  Herode o ne a mmatla ka tlhoafalo mme, e rile a sa mmone, a botsolotsa badisa a ba a laela gore ba isiwe kwatlhaong; a fologa kwa Judea a ya Kaesarea mme a nna nakonyana koo.
20  Jaanong o ne a ikutlwa go tlhabana le batho ba Ture le ba Sidona. Jalo ba tlela gongwe kwa go ene mme, fa ba sena go tlhotlheletsa Belaseto, yo o neng a tlhokomela ntlwana ya borobalo ya kgosi, ba simolola go rapelela kagiso, ka gonne naga ya bone e ne e tlamelwa ka dijo tse di tswang kwa go ya kgosi.
21  Mme mo letsatsing le le tlhomilweng Herode a apara diaparo tsa segosi mme a nna mo setulong sa katlholo a ba a simolola go ba neela puo ya phatlalatsa.
22  Mme batho ba ba kopaneng ba simolola go goa ba re: “Ke lentswe la modimo, ga se la motho!”
23  Ka ponyo ya leitlho moengele wa ga Jehofa a mo itaya, ka gonne o ne a se ka a naya Modimo kgalalelo; a jewa ke diboko mme a swa.
24  Mme lefoko la ga Jehofa la tswelela go gola le go anama.
25  Mme Barenabase le Saulo, fa ba sena go dira thuso ya go namola ka botlalo kwa Jerusalema, ba boa mme ba tsaya Johane wa sefane sa Mareko, ba tsamaya le ene.
