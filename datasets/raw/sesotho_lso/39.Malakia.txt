4  “Etsoe, bonang! letsatsi lea tla le chesang joaloka sebōpi, ’me bohle ba iketelletsang pele le bohle ba etsang bokhopo ba tla ba joaloka litlhaka. Ka sebele letsatsi le tlang le tla ba timetsa,” ho boletse Jehova oa mabotho, “hoo le ke keng la ba siela leha e le motso kapa lekala.
2  Ka sebele ho lōna ba tšabang lebitso la ka letsatsi la ho loka le tla khanya, le e-na le pholiso mapheong a lona; le tla ea ’me le tile fatše joaloka manamane a nontšitsoeng.”
3  “Ka sebele le tla hatakela ba khopo, kaha ba tla ba joaloka phofo tlas’a bohato ba maoto a lōna ka letsatsi leo ka lona ke nkang bohato,” ho boletse Jehova oa mabotho.
4  “Hopolang molao oa mohlanka oa ka Moshe oo ke ileng ka mo laela oona Horebe malebana le Baiseraele bohle, esita le melao ea tsamaiso le liqeto tsa boahloli.
5  “Bonang! Ke romela moprofeta Elia ho lōna pele ho tla letsatsi le leholo le le tšosang la Jehova.
6  O tla khutlisetsa lipelo tsa bo-ntate ho bara, ’me a khutlisetse lipelo tsa bara ho bo-ntate; e le hore ke se ke ka tla ’me ka otla lefatše ka ho le nehela timetso.” (Qetello ea phetolelo ea Mangolo a Seheberu le a Searame,e tla lateloa ke ea Mangolo a Segerike a Bakreste)
1  Phatlalatso: Lentsoe la Jehova malebana le Iseraele ka Malakia:
2  “Ke le ratile,” ho boletse Jehova. Le itse: “U re ratile ka tsela efe?” “Na Esau e ne e se mor’abo Jakobo?” ho bolela Jehova. “Empa ke ratile Jakobo,
3  ke hloile Esau; qetellong ka etsa lithaba tsa hae lesupi ’me lefa la hae ka le etsetsa liphokojoe tsa lefeella.”
4  “Kahobane Baedomo ba ntse ba re, ‘Re harasantsoe, empa re tla khutla ’me re hahe libaka tse ripitliloeng,’ sena ke seo Jehova oa mabotho a se boletseng, ‘Ba tla haha; empa ke tla qhaqha. Ka sebele batho ba tla ba bitsa “naha ea bokhopo” le “batho bao Jehova a ba nyatsitseng ho isa nakong e sa lekanyetsoang.”
5  Mahlo a lōna a tla bona hoo, ’me le tla re: “E se eka Jehova a ka tlotlisoa naheng ea Iseraele.”’”
6  “‘Mora o hlompha ntate; ’me mohlanka, o hlompha mong’a hae e moholo. Kahoo haeba ke le ntate, ha le ntlhomphe ke’ng? Haeba ke le Monghali e Moholo, ha le ntšabe ke’ng?’ Ke seo Jehova oa mabotho a se boletseng ho lōna, baprista ba nyelisang lebitso la ka. “‘Le itse: “Re nyelisitse lebitso la hao ka tsela efe?”’
7  “‘Ka ho hlahisa holim ’a aletare ea ka bohobe bo silafetseng.’ “‘Le itse: “Re u hlompholotse ka tsela efe?”’ “‘Ha le re: “Tafole ea Jehova ke ntho e nyelisoang.”
8  Ha le hlahisa phoofolo e foufetseng bakeng sa ho etsa sehlabelo: “Hase ntho e mpe.” Ha le hlahisa phoofolo e holofetseng kapa e kulang: “Hase ntho e mpe.”’” “Ka kōpo, e atametseng ho ’musisi oa lōna. Na o tla khahlisoa ke lōna, kapa na o tla le amohela ka mosa?” ho boletse Jehova oa mabotho.
9  “Joale, ka kōpo, nolofatsang sefahleho sa Molimo, hore a re bontše mohau. Sena ke se entsoeng ke matsoho a lōna. Na o tla amohela leha e le ofe oa lōna ka mosa?” ho boletse Jehova oa mabotho.
10  “Ke mang hape har’a lōna ea tla koala mamati? Lōna le ke ke la khantša aletare ea ka—mahala. Ha ke le thabele,” ho boletse Jehova oa mabotho, “le nyehelo ea mpho e tsoang matsohong a lōna ha e nkhahlise.”
11  “Etsoe ho tloha bochaba-tsatsi esita le ho isa bophirima-tsatsi lebitso la ka le tla ba leholo har’a lichaba, ’me sebakeng se seng le se seng ho tla etsoa mosi oa sehlabelo, lebitso la ka le tla etsetsoa nyehelo, esita le mpho e hloekileng; hobane lebitso la ka le tla ba leholo har’a lichaba,” ho boletse Jehova oa mabotho.
12  “Empa lea ntlhompholla ha le re, ‘Tafole ea Jehova ke ntho e silafetseng, ’me litholoana tsa eona ke ntho e nyelisoang, ke hore lijo tsa eona.’
13  Le itse, ‘Bonang! Ke ho khathatsang hakaakang!’ ’me le entse hore e soenyetsoe linko,” ho boletse Jehova oa mabotho. “Le tlisitse ho hong ho nkiloeng ka mahahapa, le ho holofetseng, le ho kulang; e, le ho tlisitse e le mpho. Na nka khahlisoa ke hona letsohong la lōna?” ho boletse Jehova.
14  “Ho rohakoe ea sebetsang ka mano ha mohlapeng oa hae ho e-na le phoofolo e tona, ’me a etsa boitlamo le ho etsetsa Jehova sehlabelo ka e senyehileng. Etsoe ke ’na Morena e moholo,” ho boletse Jehova oa mabotho, “’me lebitso la ka le tla tšabeha har’a lichaba.”
2  “Joale taelo ena e ea ho lōna, baprista.
2  Haeba le sa mamele, ’me haeba le sa ho behe pelong hore le tlotlise lebitso la ka,” ho boletse Jehova oa mabotho, “ka sebele le ’na ke tla romela thohako holim ’a lōna, ’me ke tla rohaka litlhohonolofatso tsa lōna. E, ke rohakile tlhohonolofatso, hobane ha le ho behe pelong.”
3  “Bonang! Ke khalemela ka matla peō e jetsoeng ka lebaka la lōna, ’me ke tla hasanya bolokoe lifahlehong tsa lōna, bolokoe ba mekete ea lōna; ’me ka sebele e mong o tla le nka a le ise ho bona.
4  Le tla lokela ho tseba hore ke rometse taelo ena ho lōna, e le hore selekane sa ka le Levi se ka tsoela pele,” ho boletse Jehova oa mabotho.
5  “Ha e le selekane sa ka, se bile le eena, sa bophelo le sa khotso, ’me ke ’nile ka mo fa tsona, ka tšabo. O ile a tsoela pele ho ntšaba; e, a tšoha ka lebaka la lebitso la ka.
6  Molao oa ’nete o bile molomong oa hae, ’me ha ho na ho se loke ho neng ho tla fumanoa molomong oa hae. O tsamaile le ’na ka khotso le ka ho loka, ’me o khutlisitse ba bangata phosong.
7  Etsoe molomo oa moprista ke oona o lokelang ho boloka tsebo, ’me batho ba lokela ho batla molao molomong oa hae; kaha ke lenģosa la Jehova oa mabotho.
8  “Empa lōna—le khelohile tseleng. Le entse hore ba bangata ba khoptjoe molaong. Le sentse selekane sa Levi,” ho boletse Jehova oa mabotho.
9  “Ka sebele le ’na ke tla etsa hore le be ba nyelisoang le ba tlaase ho batho bohle, ho ea kamoo le neng le sa boloke litsela tsa ka, empa le ne le bontša leeme molaong.”
10  “Na kaofela ha rōna ha re na ntate a le mong? Na ha rea bōptjoa ke Molimo a le mong? Ke hobane’ng ha re sebetsana ka bolotsana, ho silafatseng selekane sa baholo-holo ba rōna?
11  Juda o sebelitse ka bolotsana, ’me ho entsoe ntho e manyala Iseraele le Jerusalema; etsoe Juda o silafalitse khalalelo ea Jehova, eo A e ratileng, ’me o ruile morali oa molimo osele joaloka monyaluoa.
12  Jehova o tla felisa e mong le e mong ea ho etsang, ea falimehileng le ea arabang, ho tsoa litenteng tsa Jakobo, le ea hlahisang nyehelo ea mpho ho Jehova oa mabotho.”
13  “Ena ke ntho ea bobeli eo le e etsang, e fellang ka ho koahela aletare ea Jehova ka meokho, ka ho lla le ka ho feheloa, e le hore ho se ke ha hlola ho reteleheloa nyehelong ea mpho kapa ho thabeloa ntho leha e le efe e tsoang matsohong a lōna.
14  Le itse, ‘Ka lebaka lefe?’ Ka lebaka lena, hore Jehova o fane ka bopaki pakeng tsa hao le mosali oa bocha ba hao, eo u sebetsaneng le eena ka bolotsana, le hoja e le molekane oa hao le mosali oa selekane sa hao.
15  Ho na le e mong ea sa kang a ho etsa, kaha moea o ne o setse ho eena. Eo o ne a batla’ng? Peō ea Molimo. Le itebele mabapi le meea ea lōna, ’me ho se ke ha e-ba le ea mong ea sebetsanang ka bolotsana le mosali oa bocha ba lōna.
16  Etsoe o hloile tlhalo,” ho boletse Jehova Molimo oa Iseraele; “le ea koahetseng seaparo sa hae ka pefo,” ho boletse Jehova oa mabotho. “Le itebele mabapi le meea ea lōna, ’me le se ke la sebetsa ka bolotsana.
17  “Le khathalitse Jehova ka mantsoe a lōna, ’me le itse, ‘Re mo khathalitse ka tsela efe?’ Ha le re, ‘E mong le e mong ea etsang hampe o molemo mahlong a Jehova, le hore o khahlisoa ke ba joalo’; kapa, ‘Molimo oa toka o hokae?’”
3  “Bonang! Ke romela lenģosa la ka, ’me le tla hleka tsela ka pel’a ka. Ka tšohanyetso ho tla tla Morena oa ’nete tempeleng ea Hae, eo le mo batlang, le lenģosa la selekane leo le le thabelang. Bonang! Ka sebele o tla tla,” ho boletse Jehova oa mabotho.
2  “Empa ke mang ea tla mamella letsatsi la ho tla ha hae, ’me ke mang ea tla ema ha a hlaha? Etsoe o tla ba joaloka mollo oa mohloekisi le joaloka lokho ea bahlatsoi.
3  O lula e le mohloekisi le mohlatsoi oa silevera ’me o tla hloekisa bara ba Levi; o tla ba tšeka joaloka khauta le joaloka silevera, ’me ka sebele ho Jehova e tla ba batho ba hlahisang nyehelo ea mpho ka ho loka.
4  Nyehelo ea mpho ea Juda le ea Jerusalema e tla ba e khahlisang ho Jehova, joaloka matsatsing a khale le joaloka lilemong tsa boholo-holo.
5  “Ke tla atamela haufi le lōna bakeng sa kahlolo, ’me ke tla ba paki e potlakang khahlanong le baloi, le khahlanong le bafebi, le khahlanong le ba hlapanyang ka bohata, le khahlanong le ba etsang bolotsana ka moputso oa ea sebeletsang moputso, ka mohlolohali le ka moshanyana ea se nang ntate, le ba lelekang mojaki, empa ba sa ka ba ntšaba,” ho boletse Jehova oa mabotho.
6  “Etsoe ke ’na Jehova; ha kea fetoha. Lōna le bara ba Jakobo; ha le e-s’o fele.
7  Ho tloha matsatsing a baholo-holo ba lōna le khelohile melao ea ka ea tsamaiso ’me ha lea e boloka. Khutlelang ho ’na, ’me ke tla khutlela ho lōna,” ho boletse Jehova oa mabotho. Le itse: “Re tla khutlela ka tsela efe?”
8  “Na motho oa lefatše a ka utsoetsa Molimo? Empa lea nkutsoetsa.” Le itse: “Re u utsoelitse ka tsela efe?” “Likarolong tsa leshome le menehelong.
9  Le nthohaka ka thohako, ’me lea nkutsoetsa—sechaba kaofela ha sona.
10  Tlisang likarolo tsohle tsa leshome ka tlung ea polokelo, hore ho be le lijo ka tlung ea ka; ka kōpo, ntekeng tabeng ena,” ho boletse Jehova oa mabotho, “hore na ebe nke ke ka le bulela likhoro tsa moroallo tsa maholimo ’me ke le tšollele tlhohonolofatso ho fihlela ho se ho se letho le hlokoang.”
11  “Ke tla le khalemella ka matla e harolang, ’me e ke ke ea le senyetsa litholoana tsa naha, leha e le hore sefate sa morara se tšimong e tla ba se sa beheng bakeng sa lōna,” ho boletse Jehova oa mabotho.
12  “Lichaba tsohle li tla lokela ho phatlalatsa hore le thabile, etsoe le tla fetoha naha ea thabo,” ho boletse Jehova oa mabotho.
13  “Mantsoe a lōna a bile matla khahlanong le ’na,” ho boletse Jehova. Le itse: “Re ile ra buisana ka eng khahlanong le uena?”
14  “Le itse, ‘Ke ha lefeela ho sebeletsa Molimo. Ho na le molemo ofe hore ebe re bolokile tlamo ho eena, le hore ebe re tsamaile re nyahame ka lebaka la Jehova oa mabotho?
15  Joale re phatlalatsa hore batho ba iketelletsang pele ba thabile. Hape, baetsi ba bokhopo ba hahiloe. Hape, ba lekile Molimo ’me ba ntse ba phonyoha.’”
16  Ka nako eo ba tšabang Jehova ba buisana, e mong le e mong le motsoalle oa hae, ’me Jehova a ’na a ela hloko le ho mamela. Buka ea khopotso ea qala ho ngoloa ka pel’a hae bakeng sa ba tšabang Jehova le bakeng sa ba nahanang ka lebitso la hae.
17  “Ka sebele e tla ba ba ka,” ho boletse Jehova oa mabotho, “ka letsatsi la ha ke hlahisa thepa e khethehileng. Ke tla ba bontša qenehelo, feela joalokaha motho a bontša qenehelo ho mora oa hae ea mo sebeletsang.
18  Ka sebele le tla boela le bone phapang pakeng tsa ea lokileng le ea khopo, pakeng tsa ea sebeletsang Molimo le ea sa kang a mo sebeletsa.”
