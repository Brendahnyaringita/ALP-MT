1  Monna e moholo, ho Gaiase, moratuoa, eo ke mo ratang kannete.
2  Moratuoa, ke rapela hore u atlehe linthong tsohle ’me u be le bophelo bo botle, feela joalokaha moea oa hao o atleha.
3  Etsoe ke ile ka thaba haholo ha barab’eso ba tla ’me ba paka ’nete eo u nang le eona, feela joalokaha u tsoela pele ho tsamaea ’neteng.
4  Ha ho letho le nthabisang ho feta lintho tsena, hore ebe ke utloa hore bana ba ka ba tsoela pele ho tsamaea ’neteng.
5  Moratuoa, u etsa mosebetsi o tšepahalang ho eng kapa eng eo u e etsetsang barab’abo rōna, le hona e le basele,
6  ba pakileng lerato la hao ka pel’a phutheho. Ka kōpo u ba tsamaise ka mokhoa o tšoanelang Molimo.
7  Etsoe ba ile ba tsoa ka lebaka la lebitso la hae ba sa nke letho le tsoang ho batho ba lichaba.
8  Ka hona, re tlamehile ho bontša batho ba joalo kamohelo ea baeti, e le hore re ka ba basebetsi-’moho ’neteng.
9  Ke ile ka ngolla phutheho ho hong, empa Diotrefe, ea ratang ho ba le sebaka sa pele har’a bona, ha a amohele letho le tsoang ho rōna ka tlhompho.
10  Ke ka lebaka leo, haeba ke tla, ke tlang ho hopola mesebetsi ea hae eo a tsoelang pele ho e etsa, a bebera ka rōna ka mantsoe a khopo. Hape, a sa khotsofale ke lintho tsena, ha a amohele barab’abo rōna ka tlhompho, le ba batlang ho ba amohela o leka ho ba sitisa ’me o ba ntša ka phuthehong.
11  Moratuoa, e-ba moetsisi oa se molemo, eseng oa se sebe. Ea etsang se molemo o simoloha ho Molimo. Ea etsang se sebe ha a e-s’o bone Molimo.
12  Demetriase o pakiloe ke bona kaofela le ke ’nete. Ha e le hantle, le rōna, rea paka, ’me ua tseba hore bopaki boo re fanang ka bona ke ’nete.
13  Ke ne ke e-na le lintho tse ngata tseo nka u ngollang tsona, empa leha ho le joalo ha ke lakatse ho tsoela pele ho u ngolla ka enke le pene.
14  Empa ke tšepa ho u bona kapele, ’me re tla bua lifahleho li talimane. E se eka u ka ba le khotso. Metsoalle e u romela litumeliso. Ntumelisetse metsoalle ka mabitso.
