1  Pauluse, lekhoba la Molimo le moapostola oa Jesu Kreste ho ea ka tumelo ea bakhethoa ba Molimo le tsebo e nepahetseng ea ’nete e lumellanang le boinehelo ba bomolimo
2  motheong oa tšepo ea bophelo bo sa feleng boo Molimo, ea ke keng a bua leshano, a ileng a bo tšepisa pele ho linako tse tšoarellang halelele,
3  athe ka linako tsa hae tse loketseng o ile a bonahatsa lentsoe la hae boboleling bo ileng ba behoa tlhokomelong ea ka, tlas’a taelo ea Mopholosi oa rōna, Molimo;
4  ho Tite, ngoana oa ’nete ho ea ka tumelo e kopanetsoeng ke bohle: E se eka ho ka ba le mosa o sa tšoanelang le khotso e tsoang ho Molimo Ntate le Kreste Jesu Mopholosi oa rōna.
5  Ke ka lebaka lena ke ileng ka u siea Kreta, e le hore u ka lokisa lintho tse neng li e-na le moo li haelloang le hore u ka beha banna ba baholo motseng o mong ka mor’a o mong, joalokaha ke ile ka u fa litaelo;
6  haeba ho e-na le monna leha e le ofe eo ho seng seo a qosoang ka sona, monna oa mosali a le mong, ea nang le bana ba lumelang ba sa qosoeng ka ho inehella litakatso tsa nama kapa ho se laolehe.
7  Etsoe molebeli o lokela hore a se ke a ba le seo a qosoang ka sona joaloka motsamaisi oa tsa Molimo, e se ke ea e-ba ea ngangellang thato ea hae, e se ke ea e-ba ea ratang ho halefa, e se ke ea e-ba ea likomang tsa botahoa, e se ke ea e-ba ea otlang, e se ke ea e-ba ea meharo ea leruo la ho se tšepahale,
8  empa e be ea amohelang baeti, ea ratang molemo, ea hlaphohetsoeng kelellong, ea lokileng, ea tšepahalang, ea itšoarang,
9  ea tšoarellang ka tieo lentsoeng le tšepahalang mabapi le tsebo ea hae ea ho ruta, e le hore a ka khona ho eletsa ka thuto e phelisang hantle hammoho le ho khalemela ba hanyetsang.
10  Etsoe ho na le banna ba bangata ba sa laoleheng, babua-bui ba se nang molemo, le bathetsi ba kelello, haholo-holo banna ba khomarelang lebollo.
11  Hoa hlokahala ho koala melomo ea bana, kaha banna bana ba tsoela pele ba senya malapa a feletseng ka ho ruta lintho tseo ba sa tšoanelang ho li ruta ka lebaka la leruo la ho se tšepahale.
12  E mong oa bona, moprofeta oa bona, o ile a re: “Bakreta kamehla ba leshano, ke libata tse kotsi, menyollo e hlokang mosebetsi.”
13  Bopaki bona ke ’nete. Ka lebaka lena u ’ne u ba khalemele ka tieo, e le hore ba ka phela hantle tumelong,
14  ba sa ele hloko litšōmo tsa Bajuda le litaelo tsa banna ba iphurallisang ’nete.
15  Lintho tsohle li hloekile ho batho ba hloekileng. Empa ho batho ba silafetseng le ba se nang tumelo ha ho letho le hloekileng, empa likelello tsa bona hammoho le matsoalo a bona a silafetse.
16  Ba bolela phatlalatsa hore ba tseba Molimo, empa ba mo latola ka mesebetsi ea bona, hobane ba manyala ’me ha ba mamele ’me ha ba amohelehe bakeng sa mosebetsi o molemo oa mofuta leha e le ofe.
2  Leha ho le joalo, uena u ’ne u bue lintho tse loketseng bakeng sa thuto e phelisang hantle.
2  Banna ba hōlileng e ke e be ba itekanetseng mekhoeng, ba nkang lintho ka botebo, ba hlaphohetsoeng likelellong, ba phelang hantle tumelong, leratong, mamellong.
3  Ka ho tšoanang basali ba hōlileng e ke e be ba nang le tlhompho ea borapeli boitšoarong, e se ke ea e-ba ba etselletsang, kapa makhoba a veine e ngata, e be mesuoe ea se molemo;
4  e le hore ba ka khutlisetsa basali ba bacha kelellong hore ba rate banna ba bona, ba rate bana ba bona,
5  e be ba hlaphohetsoeng kelellong, ba hloekileng, basebetsi malapeng, ba molemo, ba ipehang tlas’a banna ba bona, e le hore lentsoe la Molimo le se ke la nyefoloa.
6  Ka ho tšoanang u ’ne u eletse banna ba bacha hore ba hlaphoheloe kelellong,
7  u iponahatse u le mohlala oa mesebetsi e metle linthong tsohle; u bontše ho se bole thutong ea hao, ho nka lintho ka botebo,
8  puo e phelisang e ke keng ea nyatsuoa; e le hore motho ea ka lehlakoreng le hanyetsang a ka soaba, a se na letho le lebe leo a ka le buang ka rōna.
9  Makhoba a ke a ipehe tlas’a beng ba ’ona linthong tsohle, ’me a ba khahlise, a sa arabise,
10  a sa utsoe, empa a bontša botšepehi bo molemo ka botlalo, e le hore a ka khabisa thuto ea Mopholosi oa rōna, Molimo, linthong tsohle.
11  Etsoe mosa o sa tšoanelang oa Molimo o tlisang poloko ho batho ba mefuta eohle o bonahalitsoe,
12  o re rupella ho hana ho hloka bomolimo le litakatso tsa lefatše le ho phela ka ho hlaphoheloa kelellong le ho loka le boinehelo ba bomolimo har’a tsamaiso ena ea hona joale ea lintho,
13  ha re ntse re letetse tšepo e thabisang le ponahalo e khanyang ea Molimo e moholo le ea Mopholosi oa rōna, Kreste Jesu,
14  ea ileng a inehela bakeng sa rōna e le hore a ka re lopolla tlōlong ea molao ea mofuta o mong le o mong le ho itlhoekisetsa sechaba seo ka ho khethehileng e leng sa hae, se chesehelang mesebetsi e metle.
15  U ’ne u bue lintho tsena le ho eletsa le ho khalemela ka matla a feletseng a ho laela. Ho se ke ha e-ba le motho ea u nyelisang le ka mohla.
3  Tsoela pele ho ba hopotsa ho ipeha tlaase le ho mamela mebuso le balaoli joaloka babusi, ho lokela mosebetsi o mong le o mong o molemo,
2  ho se eo ba mo buang hampe, ho se rate ntoa, ho ba le kahlolo e molemo, ho bontša bonolo bohle ho batho bohle.
3  Etsoe le rōna re kile ra ba ba se nang kelello, ba sa mameleng, re khelosoa, re le makhoba a litakatso tse sa tšoaneng le menyaka e sa tšoaneng, re tsoela pele ka bobe le mohono, re nyonyeha, re hloeane.
4  Leha ho le joalo, ha Mopholosi oa rōna Molimo a bonahatsa mosa le lerato bakeng sa motho,
5  e se ka lebaka la mesebetsi ea ho loka eo re neng re e entse, empa ho ea ka mohau oa hae, o ile a re pholosa ka ho hlatsoa ho ileng ha re tlisa bophelong le ka ho re etsa ba bacha ka moea o halalelang.
6  O ile a tšollela moea ona holim ’a rōna ka ho enneng ka Jesu Kreste Mopholosi oa rōna,
7  e le hore, ka mor’a hore ho boleloe hore re lokile ka lebaka la mosa o sa tšoanelang oa hae, re ka ba majalefa ho ea ka tšepo ea bophelo bo sa feleng.
8  Polelo ena ea tšepahala, ’me malebana le lintho tsena ke lakatsa hore kamehla u bue lipolelo tse tiisoang ka matla, e le hore ba lumetseng Molimo ba ka boloka likelello tsa bona ho ntšetseng pele mesebetsi e metle. Lintho tsena li ntle ’me li molemo ho batho.
9  Empa u sesefe litsekisano tsa booatla le maloko le ho qabana le lintoa mabapi le Molao, kaha ha li ruise molemo ’me ke tsa lefeela.
10  Ha e le motho ea ntšetsang pele lequloana, u mo lahle ka mor’a keletso ea pele le ea bobeli;
11  u tsebe hore motho ea joalo o se a ntšitsoe tseleng hape o etsa sebe, ka hona oa ikahlola.
12  Ha ke romela Artemase kapa Tykikase ho uena, u etse sohle se matleng a hao hore u tle ho ’na Nikopolise, kaha ke moo ke entseng qeto ea ho hlola mariha teng.
13  Ka hloko u fe Zenase, ea rutehileng Molaong, le Apolose lintho tse hlokahalang bakeng sa leeto la bona, e le hore ba se ke ba haelloa ke letho.
14  Empa batho ba habo rōna le bona ba ke ba ithute ho tsoela pele ka mesebetsi e metle e le hore ba hlokomele litlhoko tsa bona tse batlang tlhokomelo e potlakileng, e le hore e se ke ea e-ba ba sa beheng.
15  Bohle ba nang le ’na ba u romela litumeliso. Ntumelisetse ba re ratang tumelong. E se eka mosa o sa tšoanelang o ka ba le lōna kaofela.
