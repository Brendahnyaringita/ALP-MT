1  Phatlalatso eo moprofeta Habakuke a ileng a e bona:
2  Jehova, ke tla hoeletsa halelele hakae ho kōpa thuso, ’me u sa utloe? Ke tla hoeletsa halelele hakae ho uena ho kōpa thuso pefong, ’me u sa pholose?
3  Ke hobane’ng ha u etsa hore ke bone se kotsi, ’me u ntse u talima khathatso feela? Ke hobane’ng ha tlatlapo le pefo li le ka pel’a ka, hape ke hobane’ng ha qabang e e-ba teng, ’me ke hobane’ng ha tsekisano e ntšetsoa pele?
4  Ka hona molao o felloa ke matla, ’me toka ha ho mohla e tsoang. Hobane ea khopo o teetse ea lokileng hare, ka lebaka leo toka e tsoa e khopame.
5  “Bonang, har’a lichaba, ’me le talime, ’me le shebane ka ho makala. Makalang; kaha ho na le mosebetsi oo e mong a o etsang matsatsing a lōna, oo le ke keng la o lumela le hoja o phetoa.
6  Etsoe bonang! ke hlahisa Bakalde, sechaba se sehlōhō le se bohale, se eang libakeng tsa lefatše tse bulehileng ka ho pharaletseng e le hore se rue libaka tsa bolulo tseo e seng tsa sona.
7  Sea tšabeha ’me sea tšosa. Toka ea sona le ho hlompheha ha sona li tsoa ho sona.
8  Lipere tsa sona li lebelo ho feta mangau, ’me li bohale ho feta liphiri tsa shoalane. Lipere tsa sona tsa ntoa li ’nile tsa tila fatše, ’me lipere tsa sona tsa ntoa li tsoa hōle haholo. Li fofa joaloka ntsu e potlaketseng ho ja ho hong.
9  Kaofela ha sona se tlela pefo feela. Ho bokana ha lifahleho tsa sona ho joaloka moea oa bochabela, ’me se bokella baholehuoa feela joaloka lehlabathe.
10  Se soma marena, ’me balaoli ba phahameng ke ho hong ho se tšehisang. Se tšeha esita le sebaka se seng le se seng se etselitsoeng qhobosheane, ’me se bokella lerōle le ho se hapa.
11  Ka nako eo ka sebele se tla leba pele joaloka moea ’me se tla feta ’me se be molato. Matla a sona a teng ka lebaka la molimo oa sona.”
12  Na ha ua ba teng ho tloha khale, Jehova? Molimo oa ka, Mohalaleli oa ka, ha u shoe. Jehova, u se behile bakeng sa kahlolo; ’me, Uena Lefika, u se thehile bakeng sa khalemelo.
13  Mahlo a hao a hloekile haholo hore u ka talima se sebe; ’me ha u khone ho talima khathatso. Ke hobane’ng ha u talima ba sebetsang ka bolotsana, hore u khutse ha ea khopo a metsa ea lokileng ho mo feta?
14  Ke hobane’ng ha u etsa motho oa lefatše joaloka litlhapi tsa leoatle, joaloka lihahabi tseo ho seng ea busang holim ’a tsona?
15  Tsena tsohle o li nyolotse ka selope; o li hula ka letlooa la hae le huloang, ’me o li bokella ka letlooeng la hae la ho tšoasa litlhapi. Ke ka lebaka leo a thabileng ’me a nyakaletseng.
16  Ke ka lebaka leo a nyehelang sehlabelo ho letlooa la hae le huloang ’me a etsetsang letlooa la hae la ho tšoasa litlhapi mosi oa sehlabelo; etsoe ka tsona kabelo ea hae e na le oli e ngata, ’me lijo tsa hae li phelisa hantle.
17  Na ke ka lona lebaka leo a tlang ho tšolla letlooa la hae le huloang, ’me na o lokela ho bolaea lichaba kamehla, a sa bontše qenehelo?
2  Ke tla ’ne ke eme sebakeng sa ka sa ho lebela, ’me ke tla ’ne ke eme holim ’a lerako la tšireletso; ke tla lula ke lebetse, ho bona seo a tla se bua ka ’na le seo ke tla araba ka sona ha ke khalemeloa.
2  Jehova a nkaraba ’me a re: “Ngola pono ena fatše, ’me u e betle ka ho hlakileng holim ’a mamatjana, e le hore ea e ballang holimo a ka etsa joalo ka mokhoa o phollatsi.
3  Etsoe pono ena e sa ntse e le bakeng sa nako e behiloeng, e ntse e potlakela bofelong, ’me e ke ke ea bolela leshano. Esita le haeba e ka lieha, u lule u e lebeletse; kaha ruri e tla phethahala. E ke ke ea siuoa ke nako.
4  “Bonang! Moea oa hae o hohomohile; ha oa otloloha ka hare ho eena. Empa ha e le ea lokileng, o tla ’ne a phele ka botšepehi ba hae.
5  Ka sebele, kahobane veine e sebetsa ka bolotsana, monna ea shahlileng o ikhopola ho tlōla; ’me a ke ke a finyella pakane ea hae, ea entseng hore moea oa hae o be moholo feela joaloka Sheole, le ea joaloka lefu ’me a ke ke a khotsofala. O ntse a ipokellela lichaba tsohle le ho phuthela ho eena lichaba tsohle.
6  Na tsona tsee, kaofela ha tsona, li ke ke tsa bua khahlanong le eena polelo ea maele le polelo e sa tobang, li bue lilotho ka eena? E mong o tla re, “‘Ho malimabe ea atisang seo e seng sa hae—halelele hakaakang!—le ea etsang hore molato o be boima khahlanong le eena!
7  Na ba batlang phaello ho uena ba ke ke ba ema ka tšohanyetso, le ba u sisinyang ka mabifi ba tsohe, ’me ho bona ka sebele u fetohe ho hong ho nkoang ka mahahapa?
8  Kahobane u ile ua tlatlapa lichaba tse ngata, bohle ba setseng ba lichaba ba tla u tlatlapa, ka lebaka la ho tšolloa ha mali a moloko oa batho le pefo lefatšeng, motseng le ho bohle ba lulang ho oona.
9  “‘Ho malimabe ea fumanang phaello ea bobe bakeng sa ntlo ea hae, e le hore a ka beha sehlaha sa hae moo ho phahameng, e le hore a lopolloe ho tsepareloeng ke tlokotsi!
10  U reretse ntlo ea hao ntho e hlabisang lihlong, ho timetsoa ha lichaba tse ngata; ’me moea oa hao o etsa sebe.
11  Etsoe ho tsoa lerakong lejoe le tla hoeletsa ka ho utloa bohloko, ’me ho tsoa linthong tse entsoeng ka lehong, leballo le tla le araba.
12  “‘Ho malimabe ea hahang motse ka tšollo ea mali, le eo ka ho se loke a tiisitseng motse ka mokhoa o tsepameng!
13  Bonang! Na ha ho tsoe ho Jehova oa mabotho hore batho ba sehlele mollo feela, le hore lichaba li ikhathaletse lefeela?
14  Etsoe lefatše le tla tlala ho tseba khanya ea Jehova joalokaha metsi a koahela leoatle.
15  “‘Ho malimabe ea fang metsoalle ea hae se nooang, ea se tlatselletsang ka khalefo le bohale ba hao, e le ho etsa hore ba tahoe, ka morero oa ho talima litho tsa bona tse hlabisang lihlong.
16  Ka sebele u tla khorisoa haholo ka ho hlompholoha ho e-na le thoriso. Le uena noa, ’me u nkoe u le ea sa bollang. Senoelo sa letsoho le letona la Jehova se tla fihla ho uena, ’me ho tla ba le nyeliso holim ’a thoriso ea hao;
17  hobane pefo e entsoeng ho Lebanone ke sona se tlang ho u koahela, le meharo holim ’a liphoofolo e li tšosang, ka lebaka la ho tšolloa ha mali a moloko oa batho le pefo e entsoeng lefatšeng, motseng le ho bohle ba lulang ho oona.
18  Setšoantšo se betliloeng se bile le molemo ofe, ha moetsi oa sona a se betlile, seemahale se entsoeng ka ho qhibilihisoa, le morupeli oa leshano? ha moetsi oa sebōpeho sa sona a se tšepile, ho isa tekanyong ea ho etsa melimo ea lefeela e sa khoneng ho bua?
19  “‘Ho malimabe ea reng ho sekoto sa lehong: “Tsoha!” ho lejoe le sa tsebeng ho bua: “Tsoha! Se tla fana ka thupelo”! Bonang! Se koahetsoe ka khauta le silevera, ’me ho hang ha ho phefumoloho ka hare ho sona.
20  Empa Jehova o ka tempeleng ea hae e halalelang. Khutsa ka pel’a hae, lefatše lohle!’”
3  Thapelo ea moprofeta Habakuke ka lipina tsa koli-ea-malla:
2  Jehova, ke utloile tlaleho e mabapi le uena. Jehova ke tšohile ka lebaka la mosebetsi oa hao. Bohareng ba lilemo u ke u o phelise! Bohareng ba lilemo e se eka u ka o tsebahatsa. Nakong ea pherekano, e se eka u ka hopola ho bontša mohau.
3  Molimo o tlile a tsoa Temane, Ea Halalelang a tsoa Thabeng ea Parane. Seʹlah. Ho hlompheha ha hae ho ile ha koahela maholimo; ’me lefatše la tlala thoriso ea hae.
4  Ha e le khanya ea hae, e ile ea e-ba feela joaloka leseli. O ne a e-na le mahlaseli a mabeli a tsoang letsohong la hae, ’me matla a hae a ne a ipatile moo.
5  Lefu la seoa le ne le ntse le tsamaea ka pel’a hae, le feberu e chesang e ne e tsamaea maotong a hae.
6  O ile a ema a sa sisinyehe, e le hore a ka sisinya lefatše. O ile a bona, joale a etsa hore lichaba li tlōle. Lithaba tsa ka ho sa feleng li ile tsa thuhakanngoa; maralla a hlolang ka nako e sa lekanyetsoang a inama. Metsamao ea khale ke ea hae.
7  Tlas’a se kotsi ke ile ka bona litente tsa Kushane. Masela a litente tsa naha ea Midiane a ile a qala ho tsukutleha.
8  Na ke khahlanong le linōka, Jehova, na ke khahlanong le linōka bohale ba hao bo tukang, kapa na khalefo ea hao e khahlanong le leoatle? Etsoe u ile ua qala ho palama lipere tsa hao; likoloi tsa hao e ne e le poloko.
9  Seqha sa hao se koaholloa hore se be feela. Likano tse hlapanyelitsoeng tsa meloko ke ntho e boletsoeng. Seʹlah. U ile ua qala ho arola lefatše ka linōka.
10  Lithaba li ile tsa u bona; tsa e-ba bohlokong bo boholo. Metsi a pula ea lialuma a ile a feta. Boliba ba ntša molumo oa bona. Ba phahamisetsa matsoho a bona phahameng.
11  Letsatsi—khoeli—tsa ema tsi! libakeng tsa tsona tsa bolulo tse phahameng. Metsu ea hao ea ’na ea tsoa joaloka leseli. Ho halima ha lerumo la hao ea e-ba khanya.
12  Ua qala ho pholletsa le lefatše ka nyatso. Ua qala ho pola lichaba ka bohale.
13  Hape u ile ua tsamaea bakeng sa poloko ea batho ba hao, ho pholosa motlotsuoa oa hao. Ea ka sehloohong ho tsoa ntlong ea ea khopo u ile ua mo roba likoto. Motheo o pepesitsoe, ho ea fihla holimo molaleng. Seʹlah.
14  Ka melamu ea hae u hlabile lihlooho tsa bahlabani ba hae ha ba tsamaea joaloka moea o matla oa sefefo ho nkhasanya. Nyakallo ea bona e fetisisang e ne e le joaloka ea ba ikemiselitseng ho harola ea hlorileng sebakeng se patehileng.
15  U ile ua hatakela ka lipere tsa hao ho pholletsa le leoatle, ho pholletsa le qubu ea metsi a mangata.
16  Ke ile ka utloa, ’me mpa ea ka ea qala ho lubeha; molomo oa ka oa thothomela ka lebaka la molumo oo; ho bola ha qala ho kena masapong a ka; ’me boemong ba ka ke ne ke ferekane, hore ke lokela ho letela ka khutso letsatsi la mahlomola, bakeng sa ho tla ha hae ho batho, e le hore a ka ba futuhela.
17  Le hoja sefate sa feiga se ke ke sa thunya, ’me lifate tsa morara li ke ke tsa beha litholoana; mosebetsi oa sefate sa mohloaare o ka ’na oa fella ka ho hlōleha, ’me masimo a ka ’na a se ke a hlahisa lijo; mohlape oa likhutšoane o ka ’na oa tlosoa lesakeng, ’me ho ka ’na ha se ke ha e-ba le mohlape oa liphoofolo tse khōlō ka masakeng;
18  Empa leha ho le joalo, ha e le ’na, ke tla ithabela ho Jehova; ke tla inyakallela ho Molimo oa poloko ea ka.
19  Jehova ’Musi Morena ke mafolofolo a ka; ’me o tla etsa hore maoto a ka a be joaloka a likhama tse tšehali, hape o tla etsa hore ke hate holim ’a libaka tsa ka tse phahameng. Ho motsamaisi ka liletsa tsa ka tse likhoele.
