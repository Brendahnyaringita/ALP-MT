1  Pauluse, motšoaruoa ka lebaka la Kreste Jesu, le Timothea, mor’abo rōna, ho Filemone, moratuoa oa rōna le mosebetsi-’moho,
2  le ho Apfia, morali’abo rōna, le ho Arkipase, lesole-’moho le rōna, le ho phutheho e ka tlung ea hao:
3  E se eka le ka ba le mosa o sa tšoanelang le khotso e tsoang ho Molimo Ntate le Morena Jesu Kreste.
4  Kamehla ke leboha Molimo oa ka ha ke u bolela lithapelong tsa ka,
5  ha ke ntse ke utloa ka lerato le tumelo ea hao eo u nang le eona ho Morena Jesu le ho bahalaleli bohle;
6  e le hore ho arolelana tumelo ea hao ho ka kena tšebetsong ka ho lumela ha hao ntho e ’ngoe le e ’ngoe e molemo har’a rōna kamoo e amanang le Kreste.
7  Etsoe ke ile ka fumana thabo le matšeliso a maholo ka lerato la hao, hobane lerato le mofuthu la bahalaleli le tsosolositsoe ka uena, mor’eso.
8  Ka lebaka lena, le hoja ke bua ka bolokolohi bo boholo mabapi le Kreste ho u laela hore u etse se tšoanetseng,
9  ho e-na le hoo ke u eletsa motheong oa lerato, kaha ’na Pauluse monna ea hōlileng, e, joale ke bile ke le motšoaruoa ka lebaka la Kreste Jesu;
10  ke u eletsa malebana le ngoana oa ka Onesimase, eo ke ileng ka ba ntat’ae ha ke ntse ke le litlamong tsa ka tsa chankana,
11  eo pele a neng a se na thuso ho uena empa joale a e-na le thuso ho uena le ho ’na.
12  Ke mo khutlisetsa ho uena, e, eena, ke hore, lerato la ka le mofuthu.
13  Ke ne ke tla rata ho ipolokela eena e le hore sebakeng sa hao a ka tsoela pele ho ntšebeletsa litlamong tsa chankana tseo ke li mameletseng ka lebaka la litaba tse molemo.
14  Empa ha ke batle ho etsa letho kantle ho tumello ea hao, e le hore ketso e molemo ea hao e se ke ea e-ba joalokaha eka ke ka ho qobelloa, empa e be ea boithatelo ba hao.
15  Mohlomong ka lebaka lena o ile a tloha ka hora e le ’ngoe, e le hore u ka boela ua ba le eena ka ho sa feleng,
16  e se e se lekhoba empa e le ea fetang lekhoba, e le mor’abo rōna ea ratoang, ho le joalo haholo-holo ho ’na, empa leha ho le joalo ho le joalo hakaakang ho uena kamanong ea nama hammoho le Moreneng.
17  Ka hona, haeba u nka hore ke ea nang le karolo, u mo amohele ka mosa ka tsela eo u neng u tla nkamohela ka eona.
18  Ho feta moo, haeba o ile a u etsetsa phoso leha e le efe kapa o u kolota ntho leha e le efe, u boloke sena se balelloa molatong oa ka.
19  ’Na Pauluse ke ngola ka letsoho la ka: Ke tla se lefa—ke sa re letho ho uena ka hore, ntle ho moo, u nkolota esita le uena ka bouena.
20  E, mor’eso, e se eka nka rua molemo ho uena mabapi le Morena: tsosolosa lerato la ka le mofuthu mabapi le Kreste.
21  Ke u ngolla ke tšepile hore u tla lumellana le sena, ke tseba hore u tla be u etse ho fetang lintho tseo ke li bolelang.
22  Empa hammoho le seo, hape u ntokisetse bolulo, kaha ke tšepa hore ka lithapelo tsa lōna ke tla lokolloa bakeng sa lōna.
23  Ea u romelang litumeliso ke Epafrase moholehuoa-’moho le ’na bonngoeng le Kreste Jesu,
24  le Mareka, Aristakase, Demase, Luka, basebetsi-’moho le ’na.
25  Mosa o sa tšoanelang oa Morena Jesu Kreste o be le moea oo le o bontšang.
