4  Leha ho le joalo, polelo e bululetsoeng e bolela ka tieo hore linakong tsa morao ba bang ba tla oa tumelong, ba ela hloko lipolelo tse bululetsoeng tse khelosang le lithuto tsa bademona,
2  ka boikaketsi ba batho ba buang mashano, ba tšoailoe matsoalong a bona joalokaha eka ke ka tšepe e chesang e tšoaeang;
3  ba hanela ho nyala, ba laela hore ho iloe lijo tseo Molimo a li bōpileng hore li jeoe ka liteboho ke ba nang le tumelo le ba tsebang ’nete ka mokhoa o nepahetseng.
4  Lebaka la sena ke hore pōpo e ’ngoe le e ’ngoe ea Molimo e ntle, ’me ha ho letho le lokelang ho lahloa haeba le amoheloa ka liteboho,
5  etsoe le halaletsoa ka lentsoe la Molimo le ka ho le rapella.
6  Ka ho fana ka likeletso tsena ho barab’abo rōna u tla ba mosebeletsi ea khabane oa Kreste Jesu, ea fepiloeng ka mantsoe a tumelo le a thuto e ntle eo u e latetseng haufi-ufi.
7  Empa u hane lipale tsa bohata tse silafatsang se halalelang le tseo basali-baholo ba li bolelang. Ka lehlakoreng le leng, u ikoetlise boinehelo ba bomolimo e le sepheo sa hao.
8  Etsoe koetliso ea ’mele e na le molemo o monyenyane; empa boinehelo ba bomolimo bo molemo bakeng sa lintho tsohle, kaha bo e-na le tšepiso ea bophelo ba hona joale le ea bo tlang ho tla.
9  Polelo eo ea tšepahala hape e tšoanela ho amoheloa ka botlalo.
10  Etsoe ho finyella sena re sebetsa ka thata ’me rea ikitlaetsa, hobane re behile tšepo ea rōna ho Molimo ea phelang, eo e leng Mopholosi oa batho ba mefuta eohle, haholo-holo oa ba tšepahalang.
11  U ’ne u fane ka litaelo tsena ’me u li rute.
12  Ho se ke ha e-ba le motho eo le ka mohla a khellang bocha ba hao tlaase. Ho fapana le hoo, ho ba tšepahalang u be mohlala ho bueng, boitšoarong, leratong, tumelong, tlhoekong.
13  Ha ke ntse ke tla, u tsoele pele ho ikitlaetsa ho baleng phatlalatsa, ho eletseng, ho ruteng.
14  U se ke ua hlokomoloha mpho e ho uena eo u ileng ua e fuoa ka polelo e boletsoeng esale pele le ha sehlopha sa banna ba baholo se u beha matsoho.
15  Nahanisisa ka lintho tsena; u ikakhele ka setotsoana ho tsona, e le hore tsoelo-pele ea hao e ka bonahala ho batho bohle.
16  Ikele hloko kamehla ’me u ele hloko le ho ruta ha hao. Lula linthong tsena, kaha ka ho etsa sena u tla ipholosa ’me u pholose le ba u mamelang.
6  Ba bangata bao e leng makhoba tlas’a joko ba ke ba tsoele pele ho nka beng ba bona ba tšoaneloa ke tlhompho e feletseng, e le hore le ka mohla ho se ke ha buuoa hampe ka lebitso la Molimo le thuto.
2  Ho feta moo, ba nang le benghali ba lumelang ba se ke ba ba khella tlaase, hobane ke barab’abo bona. Ho fapana le hoo, ka ho ithatela haholo e be makhoba, hobane ba amohelang molemo oa tšebeletso e molemo ea bona ke balumeli le baratuoa. U ’ne u rute lintho tsena le ho fana ka likeletso tsena.
3  Haeba motho leha e le ofe a ruta thuto e ’ngoe ’me a sa lumellane le mantsoe a phelisang hantle, a Morena oa rōna Jesu Kreste, kapa thuto e lumellanang le boinehelo ba bomolimo,
4  o ikhohomositse ka boikakaso, a sa utloisise letho, empa a kula kelellong ka lebaka la litsekisano le ho pheha khang ka mantsoe. Linthong tsena ho hlaha mohono, ho qabana, lipuo tse nyefolang, lipelaello tse khopo,
5  liphehisano tse mabifi ka mafeela tse etsoang ke batho ba bolileng kelellong le ba tlatlapuoeng ’nete, ba nahanang hore boinehelo ba bomolimo ke mokhoa oa ho rua.
6  Ka sebele, ke mokhoa oa ho rua ho hoholo, boinehelo bona ba bomolimo hammoho le ho khotsofala.
7  Etsoe ha rea tlisa letho lefatšeng, leha e le hore re ka tloha le letho.
8  Kahoo, ha re e-na le lintho tsa ho iphelisa le liaparo le tšireletso, re tla li khotsofalla.
9  Leha ho le joalo, ba ikemiselitseng ho rua ba oela molekong le lerabeng le litakatsong tse ngata tse se nang kelello le tse kotsi, tse lihelang batho timetsong le tšenyehong.
10  Etsoe lerato la chelete ke motso oa mefuta eohle ea lintho tse mpe, ’me ka ho hahamalla lerato lena ba bang ba khelositsoe tumelong ’me ba itlhabile hohle ka bohloko bo boholo.
11  Leha ho le joalo, uena, motho oa Molimo, u balehele lintho tsena. Empa u phehelle ho loka, boinehelo ba bomolimo, tumelo, lerato, mamello, maikutlo a bonolo.
12  Loana ntoa e ntle ea tumelo, u tšoare ka tieo bophelo bo sa feleng boo u ileng ua bo bitsetsoa eaba u etsa boipolelo bo botle ba phatlalatsa ka pel’a lipaki tse ngata.
13  Mahlong a Molimo, ea bolokang lintho tsohle li phela, le a Kreste Jesu, eo joaloka paki a ileng a etsa boipolelo bo botle ba phatlalatsa ka pel’a Ponse Pilato, ke u fa litaelo
14  hore u boloke taelo ena ka tsela e se nang letheba le e sa nyatseheng ho fihlela ponahalong ea Morena oa rōna Jesu Kreste.
15  Ea thabileng le eo e leng eena feela ’Musi ea Matla a Maholo o tla bontša ponahalo ena linakong tsa eona tse behiloeng, eena Morena oa ba busang e le marena le Khosi ea ba busang e le likhosi,
16  eo e leng eena feela ea nang le ho se shoe, ea lulang leseling le sa atameleheng, eo ho seng le ea mong oa batho ea mo boneng kapa ea ka mo bonang. Ho eena e be tlhompho le bonatla bo sa feleng. Amen.
17  Fana ka litaelo ho ba ruileng tsamaisong ea hona joale ea lintho hore ba se ke ba iphahamisa, le hore ba se ke ba beha tšepo ea bona maruong a sa tsitsang, empa ba e behe ho Molimo, ea re fang lintho tsohle ka ho enneng hore re li thabele;
18  hore ba sebetse se molemo, hore ba rue mesebetsing e metle, hore ba be seatla se bulehileng, ba itokisetse ho arolelana,
19  ba ipolokele ka mokhoa o sireletsehileng motheo o motle bakeng sa ka moso, e le hore ba ka tšoara ka tieo bophelo ba sebele.
20  Uena Timothea, u lebele se behiloeng tlhokomelong ea hao, u furalle lipuo tsa lefeela tse silafatsang se halalelang le likhanyetsano tsa seo ka bohata se bitsoang “tsebo.”
21  Ka lebaka la ho etsa mponeng ka tsebo e joalo ba bang ba khelohile tumelo. E se eka mosa o sa tšoanelang o ka ba le lōna.
5  U se ke ua nyatsa monna e moholo ka matla. Ho fapana le hoo, u mo kōpe ka tieo joaloka ntate, banna ba bacha joaloka barab’eno,
2  basali ba baholo joaloka bo-’mè, basali ba bacha joaloka likhaitseli tsa hao ka tlhoeko eohle.
3  Hlompha bahlolohali bao ka sebele e leng bahlolohali.
4  Empa haeba mohlolohali leha e le ofe a e-na le bana kapa litloholo, bana ba ke ba ithute pele ho tloaela ho sebelisa boinehelo ba bomolimo ho ba ntlo ea bona le ho ’na ba lefa puseletso e loketseng ho batsoali le batsoali ba batsoali ba bona, kaha hona hoa khahlisa mahlong a Molimo.
5  Joale mosali eo ka sebele e leng mohlolohali ’me a setse a le lesitsi o behile tšepo ea hae ho Molimo ’me o phehella lithapeling le lithapelong bosiu le motšehare.
6  Empa ea kenellang ho khotsofatseng nama o shoele le hoja a phela.
7  Kahoo u ’ne u fane ka litaelo tsena, e le hore e ka ba ba sa nyatseheng.
8  Ka sebele haeba leha e le mang a sa lokisetse hore ho be le lintho tse hlokahalang bakeng sa bao e leng ba hae, ’me haholo-holo bakeng sa litho tsa lelapa la hae, o latotse tumelo ’me o mobe ho feta motho ea se nang tumelo.
9  Mohlolohali a ke a kenngoe lethathamong ea seng ka tlaase ho lilemo tse mashome a tšeletseng, mosali oa monna a le mong,
10  ea pakoang ka mesebetsi e metle, haeba a ile a hōlisa bana, haeba a ile a amohela basele, haeba a ile a hlatsoa maoto a bahalaleli, haeba a ile a imolla ba matšoenyehong, haeba a ile a latela ka khothalo mosebetsi o mong le o mong o molemo.
11  Ka lehlakoreng le leng, u hane bahlolohali ba banyenyane, etsoe ha litšusumetso tsa bona tsa botšehali li kene pakeng tsa bona le Kreste, ba batla ho nyaloa,
12  ba fumana kahlolo hobane ba hlokomolohile polelo ea bona ea pele ea tumelo.
13  Ka nako e tšoanang ba boetse ba ithuta ho se tšoarehe ka letho, ba chalakela matlong; e, eseng feela ho se tšoarehe ka letho, empa hape e ba basebi le ba kena-kenanang le litaba tsa batho ba bang, ba bua ka lintho tseo ba sa tšoanelang ho bua ka tsona.
14  Ka hona ke lakatsa ha bahlolohali ba banyenyane ba nyaloa, ba tsoala bana, ba hlokomela matlo, ba sa fe mohanyetsi tlhohlelletso ea ho hlapaola.
15  Ha e le hantle, ba bang ba se ba khelositsoe hore ba latele Satane.
16  Haeba mosali leha e le ofe ea lumelang a e-na le bahlolohali, a ke a ba imolle, ’me phutheho e se ke ea imeloa. Joale e ka imolla bao ka sebele e leng bahlolohali.
17  Banna ba baholo ba okamelang ka tsela e ntle ba ke ba nkoe ba tšoaneloa ke tlhompho e habeli, haholo-holo ba sebetsang ka thata ho bueng le ho ruteng.
18  Etsoe lengolo le re: “U se ke ua tlama poho molomo ha e pola lithollo”; hape: “Mosebetsi o tšoaneloa ke moputso oa hae.”
19  U se ke ua lumela qoso khahlanong le monna e moholo, haese feela ka bopaki ba lipaki tse peli kapa tse tharo.
20  Khalemela ka pel’a bashebelli bohle batho ba tloaetseng ho etsa sebe, e le hore ba bang kaofela le bona ba ka ba le tšabo.
21  Ke u laela ka tieo ka pel’a Molimo le Kreste Jesu le mangeloi a khethiloeng hore u boloke lintho tsena kantle ho ho ahlola esale pele, u sa etse letho ho ea ka tšekamelo e leeme.
22  Le ka mohla u se ke ua beha matsoho a hao ka potlako holim ’a monna leha e le ofe; hape u se ke ua kopanela libeng tsa ba bang; ipoloke u hloekile.
23  U se ke ua hlola u noa metsi, empa u sebelise veine e nyenyane ka lebaka la mala a hao le maemo a hao a ho kula khafetsa.
24  Libe tsa batho ba bang li bonahala phatlalatsa, li lebisa ka ho toba kahlolong, empa ha e le batho ba bang libe tsa bona le tsona li bonahala hamorao.
25  Ka tsela e tšoanang le mesebetsi e metle e bonahala phatlalatsa ’me e seng joalo e ke ke ea lula e patehile.
1  Pauluse, moapostola oa Kreste Jesu tlas’a taelo ea Molimo Mopholosi oa rōna le ea Kreste Jesu, tšepo ea rōna,
2  ho Timothea, ngoana oa ’nete tumelong: E se eka ho ka ba le mosa o sa tšoanelang, mohau, khotso e tsoang ho Molimo Ntate le Kreste Jesu Morena oa rōna.
3  Feela joalokaha ke ile ka u khothaletsa ho lula Efese ha ke ne ke le mothating oa ho ea Macedonia, ke etsa joalo hona joale, e le hore u ka laela ba bang hore ba se ke ba ruta thuto e fapaneng,
4  leha e le ho ela hloko lipale tsa bohata le maloko, tseo qetello ea tsona e leng lefeela, empa tse hlahisang lipotso bakeng sa phuputso ho e-na le ho aba ntho leha e le efe e tsoang ho Molimo mabapi le tumelo.
5  Ka sebele sepheo sa taelo ena ke lerato le tsoang pelong e hloekileng le le tsoang letsoalong le letle le le tsoang tumelong e se nang boikaketsi.
6  Ka ho kheloha linthong tsena ba bang ba kheloselitsoe puong ea lefeela,
7  ba batla ho ba mesuoe ea molao, empa ba sa lemohe leha e le lintho tseo ba li buang kapa lintho tseo ka tsona ba buang lipolelo tseo ba li tiisang ka matla.
8  Joale rea tseba hore Molao o motle hafeela motho a o tšoara ka mokhoa o lumelloang ke molao
9  a tseba ’nete ena, hore molao ha o kenngoe tšebetsong bakeng sa motho ea lokileng, empa o kenngoa tšebetsong bakeng sa batho ba sa eeng ka molao le ba sa laoleheng, ba se nang bomolimo le baetsalibe, ba hlokang mosa o lerato, le ba silafetseng, ba bolaeang bo-ntate le ba bolaeang bo-’mè, babolai,
10  lihlola, banna ba robalang le banna, bakoeteli, ba leshano, bahlapanyi ba bohata, le ntho efe kapa efe e ’ngoe e hanyetsanang le thuto e phelisang hantle
11  ho ea ka litaba tse molemo tse khanyang tsa Molimo ea thabileng, tse ileng tsa behoa tlhokomelong ea ka.
12  Ke leboha Kreste Jesu Morena oa rōna, ea ileng a mpha matla, hobane o ile a nkuka ke le ea tšepahalang ka hore a nkabele bosebeletsi,
13  le hoja pele ke ne ke le monyefoli le mohlorisi le monna oa monyelisi. Leha ho le joalo, ke ile ka bontšoa mohau, hobane ke ne ke hloka tsebo ’me ke etsa ka ho hloka tumelo.
14  Empa mosa o sa tšoanelang oa Morena oa rōna o ile oa ata ka ho fetisisa hammoho le tumelo le lerato le leng mabapi le Kreste Jesu.
15  Polelo ena ea tšepahala hape e tšoanela ho amoheloa ka botlalo ea hore Kreste Jesu o ile a tla lefatšeng ho pholosa baetsalibe. Ke ’na ea ka pele-pele ho bona.
16  Leha ho le joalo, lebaka leo ka lona ke ileng ka bontšoa mohau e ne e le hore ka ’na ke le mohlala o ka pele-pele Kreste Jesu a ka bontša tiisetso eohle ea hae hore e be mohlala bakeng sa ba tlang ho beha tumelo ea bona ho eena bakeng sa bophelo bo sa feleng.
17  Joale ho Morena oa bosafeleng, ea ke keng a bola, ea sa bonahaleng, eo e leng eena feela Molimo, e be tlhompho le khanya ka ho sa feleng le kamehla. Amen.
18  Taelo ena ke e beha ho uena, ngoana, Timothea, tumellanong le lipolelo tse boletsoeng esale pele tse ileng tsa lebisa ka ho toba ho uena, e le hore ka tsona u ka tsoela pele u loana ntoa e ntle;
19  u e-na le tumelo le letsoalo le letle, leo ba bang ba le qheletseng ka thōko eaba ba senyeheloa ke tumelo joaloka sekepe se soahlamaneng.
20  Hymenea le Alexandere ke ba bona bana, ’me ke nehelane ka bona ho Satane e le hore ba ka rutoa ka taeo hore ba se ke ba nyefola.
2  Ka hona kea eletsa, pele ho tsohle, hore lithapeli, lithapelo, lithapello, ho fanoa ha liteboho, li etsoe malebana le batho ba mefuta eohle,
2  malebana le marena le bohle ba boemong bo phahameng; e le hore re ka tsoela pele re phela bophelo bo khutsitseng le bo thōtseng ka boinehelo bo feletseng ba bomolimo le ho nka lintho ka botebo bo feletseng.
3  Sena se setle ’me sea khahlisa mahlong a Mopholosi oa rōna, Molimo,
4  eo thato ea hae e leng hore batho ba mefuta eohle ba pholohe ’me ba fihle tsebong e nepahetseng ea ’nete.
5  Etsoe ho na le Molimo a le mong, le mokena-lipakeng a le mong pakeng tsa Molimo le batho, motho, Kreste Jesu,
6  ea ileng a inehela e le thekollo e lekanang bakeng sa bohle—sena se tla pakoa ka linako tsa sona.
7  Ka morero oa bopaki bona ke ile ka behoa ’moleli le moapostola—ke bolela ’nete, ha ke bue leshano—mosuoe oa lichaba tabeng ea tumelo le ’nete.
8  Ka hona ke lakatsa hore sebakeng se seng le se seng banna ba tsoele pele ho rapela, ba phahamisa matsoho a tšepahalang, kantle le khalefo le ho pheha khang.
9  Ka ho tšoanang ke lakatsa ha basali ba ikhabisa ka moaparo o hlophehileng hantle, ka boitlhompho le ho hlaphoheloa kelellong, eseng ka mekhoa ea ho loha moriri le khauta kapa liperela kapa liaparo tsa theko e boima haholo,
10  empa ka tsela e tšoanelang basali ba ipolelang hore ba fa Molimo tlhompho ea borapeli, e leng, ka mesebetsi e molemo.
11  Mosali a ke a ithute a khutsitse ka ho ipeha tlaase ho feletseng.
12  Ha ke lumelle mosali ho ruta, kapa ho sebelisa matla holim ’a monna, empa hore a khutse.
13  Etsoe Adama o ile a bōptjoa pele, ha ntan’o bōptjoa Eva.
14  Hape, Adama ha aa ka a thetsoa, empa mosali o ile a thetsoa ka ho phethahetseng ’me a ba tlōlong.
15  Leha ho le joalo, o tla sireletsoa ka ho tsoala bana, hafeela ba tsoela pele tumelong le leratong le khalaletsong hammoho le ho hlaphoheloa kelellong.
3  Polelo eo ea tšepahala. Haeba motho leha e le ofe a hahamalla boemo ba molebeli, o lakatsa mosebetsi o motle.
2  Ka hona molebeli e lokela ho ba ea sa nyatseheng, monna oa mosali a le mong, ea itekanetseng mekhoeng, ea hlaphohetsoeng kelellong, ea hlophisehileng, ea amohelang baeti, ea tšoanelehelang ho ruta,
3  eseng ea likomang tsa botahoa, eseng ea otlang, empa ea nang le kahlolo e molemo, eseng ea ratang ntoa, eseng ea ratang chelete,
4  motho ea okamelang ba ntlo ea hae ka mokhoa o motle, ea nang le bana ba ipehileng tlaase ka ho nka lintho ka botebo bohle;
5  (haeba ka sebele motho leha e le ofe a sa tsebe ho okamela ba ntlo ea hae, o tla hlokomela phutheho ea Molimo joang?)
6  eseng motho ea sa tsoa sokoloha, esere a ikhohomosa ka boikakaso eaba o oela kahlolong eo Diabolose a ahlotsoeng ka eona.
7  Ho feta moo, hape o lokela ho ba le bopaki bo botle bo tsoang ho batho ba ka ntle, e le hore a se ke a oela nyelisong le lerabeng la Diabolose.
8  Bahlanka ba sebeletsang ka ho tšoanang ba lokela ho nka lintho ka botebo, ba se ke ba ba teme-peli, ba se ke ba inehella veine e ngata, ba se ke ba ba meharo ea leruo la ho se tšepahale,
9  e be ba tšoereng sephiri se halalelang sa tumelo ka letsoalo le hloekileng.
10  Hape, ba ke ba lekoe pele mabapi le ho tšoaneleha, ba ntan’o sebeletsa e le basebeletsi, ha ho se seo ba qosoang ka sona.
11  Ka ho tšoanang basali ba lokela ho nka lintho ka botebo, e se ke ea e-ba ba etselletsang, e be ba itekanetseng mekhoeng, ba tšepahalang linthong tsohle.
12  Bahlanka ba sebeletsang e ke e be banna ba nang le mosali a le mong, ba okamelang bana le ba matlo a bona ka mokhoa o motle.
13  Etsoe banna ba sebeletsang ka mokhoa o motle ba iphumanela boemo bo botle le ho bua ka bolokolohi bo boholo tumelong mabapi le Kreste Jesu.
14  Ke u ngolla lintho tsena, le hoja ke e-na le tšepo ea ho tla ho uena haufinyane,
15  empa haeba nka lieha, e le hore u ka tseba kamoo u tšoanelang ho itšoara kateng ka tlung ea Molimo, eo e leng phutheho ea Molimo ea phelang, tšiea le setšehetso sa ’nete.
16  Ka sebele, sephiri se halalelang sa boinehelo bona ba bomolimo hoa lumeloa hore se seholo: ‘O ile a bonahatsoa nameng, ha boleloa hore o lokile moeeng, a bonahala ho mangeloi, a boleloa har’a lichaba, a lumeloa lefatšeng, a amoheloa holimo khanyeng.’
