1  Lentsoe la Jehova le ileng la hlaha ho Joele mora oa Pethuele:
2  “Utloang sena, lōna banna ba baholo, ’me le mamele, lōna baahi bohle ba naha. Na see se etsahetse matsatsing a lōna, kapa esita le matsatsing a baholo-holo ba lōna?
3  Malebana le sona fanang ka tlaleho ho bara ba lōna, le bara ba lōna ho bara ba bona, le bara ba bona ho moloko o latelang.
4  Se siiloeng ke pōpane, se jeloe ke tsie; ’me se siiloeng ke tsie, se jeloe ke tsie e hahabang e se nang mapheo; ’me se siiloeng ke tsie e hahabang e se nang mapheo se jeloe ke lephele.
5  “Tsohang, lōna matahoa, ’me le lle; le bokolle, lōna bohle ba noang veine, ka lebaka la veine e monate, kaha e tlositsoe melomong ea lōna.
6  Etsoe ho na le sechaba se nyolohetseng naheng ea ka, se matla le se se nang palo. Meno a sona ke meno a tau, ’me se na le masapo a mohlahare a tau.
7  Se behile sefate sa ka sa morara e le ntho e makalloang, le sefate sa ka sa feiga e le kutu. Ka sebele se se hlobolisitse hore se sale se sa koaheloa ke letho ’me se se lahlile. Makala a sona a soeufetse.
8  Bokollang, joalokaha moroetsana ea itlamileng ka lesela la mokotla a etsa ka lebaka la mong’a bocha ba hae.
9  “Nyehelo ea lijo-thollo le nyehelo ea seno e tlositsoe ntlong ea Jehova; baprista, basebeletsi ba Jehova, ba siame.
10  Tšimo e tlatlapuoe, mobu o siame; kaha lijo-thollo li tlatlapuoe, veine e ncha e horutsoe, oli e nyametse.
11  Lihoai li hlabiloe ke lihlong; balemi ba morara ba bokoletse, ka lebaka la koro le ka lebaka la harese; kaha lijalo tsa tšimo li senyehile.
12  Sefate sa morara se omeletse, esita le sefate sa feiga se nyametse. Ha e le sefate sa kharenate, le sefate sa palema le sefate sa apole, lifate tsohle tsa tšimo, li omeletse; kaha thabo e khaphatsehang e tlohile ho bara ba moloko oa batho ka ho hlajoa ke lihlong.
13  “Itlameng, ’me le ikotle lifuba, lōna baprista. Bokollang, lōna basebeletsi ba aletare. Kenang, le hlole bosiu le apere lesela la mokotla, lōna basebeletsi ba Molimo oa ka; etsoe ntlo ea Molimo oa lōna e tinngoe nyehelo ea lijo-thollo le nyehelo ea seno.
14  Halaletsang nako ea ho itima lijo. Bitsang seboka se hlomphehang. Bokellang banna ba baholo, baahi bohle ba naha, ntlong ea Jehova Molimo oa lōna, ’me le hoeletse ho Jehova ho kōpa thuso.
15  “Jo! letsatsi leo; hobane letsatsi la Jehova le haufi, ’me le tla tla joaloka ho tlatlapa ho tsoang ho Ea Matla ’Ohle!
16  Na lijo ha lia tlosoa ka pel’a mahlo a rōna; ho thaba le nyakallo, ntlong ea Molimo oa rōna?
17  Lifeiga tse omisitsoeng li ponne tlas’a likharafu tsa bona. Matlo a polokelo a entsoe lesupi. Meliko e qhaqhiloe, kaha lijo-thollo li felile.
18  Phoofolo e ruuoang e fehetsoe hakaakang! Mohlape oa likhomo o hlahlathetse ka ho ferekana hakaakang! Etsoe ha ho lekhulo bakeng sa oona. Hape, mehlape ea linku ke eona e jarisitsoeng molato.
19  “Ke tla ipiletsa ho uena, Jehova; kaha mollo o chesitse makhulo a lefeella, ’me lelakabe le chesitse lifate tsohle tsa tšimo.
20  Le liphoofolo tsa naha li ntse li u hloloheloa, hobane likotopo tsa metsi li omme, ’me mollo o chesitse makhulo a lefeella.”
2  “Letsang lenaka Sione, ’me le tlerole mohoo oa ntoa thabeng ea ka e halalelang. Baahi bohle ba naha ba ke ba ferekane; kaha letsatsi la Jehova lea tla, etsoe le haufi!
2  Ke letsatsi la lefifi le botšo, letsatsi la maru le botšo bo boholo, joaloka khanya ea mafube ha e aliloe holim ’a lithaba. “Ho na le batho ba bangata le ba matla; ba joaloka bona ha baa etsoa hore ba be teng ho tloha nakong e fetileng e sa lekanyetsoang, ’me ka mor’a bona ho ke ke ha e-ba le ba bang hape ho isa lilemong tsa moloko o mong ka mor’a o mong.
3  Ka pel’a bona mollo o chesitse, ’me ka mor’a bona lelakabe lea chesa. Naha ka pel’a bona e joaloka serapa sa Edene; empa ka mor’a bona ke lefeella la lesupi, ’me ha ho letho ho tsoa moo le phonyohang.
4  “Ponahalo ea bona e joaloka ponahalo ea lipere, ’me ba ntse ba matha joaloka lipere tsa ntoa.
5  Joaloka molumo oa likoloi litlhōrōng tsa lithaba ba ntse ba tlōla-tlōla, joaloka molumo oa mollo o tukang o chesang litlhaka. Ba joaloka batho ba matla, ba entseng thekō ea ntoa.
6  Ka lebaka la bona, lichaba li tla utloa bohloko bo boholo. Ha e le lifahleho tsohle, ka sebele li tla bokella ho phatsima ha ho feha matšoafo.
7  “Ba matha joaloka banna ba matla. Ba hloa lerako joaloka banna ba ntoa. E mong le e mong o ea ka tsela ea hae, ’me ha ba fetole litsela tsa bona.
8  E mong ha a sutumetse e mong. Joaloka monna ea phetseng hantle ’meleng tseleng ea hae, ba ntse ba e-ea; ’me haeba ba bang ba oa har’a metsu, ba bang ha ba khelohe tsela.
9  “Ba potlakela motseng. Ba matha lerakong. Ba hloella matlong. Ba kena ka lifensetere joaloka lesholu.
10  Ka pel’a bona naha e tsukutlehile, maholimo a reketlile. Letsatsi le khoeli li fifetse, ’me linaleli li honyelitse khanya ea tsona.
11  Ka sebele Jehova o tla fana ka lentsoe la hae ka pel’a lebotho la hae la sesole, etsoe lebotho la hae le lengata haholo. Kaha ea phethang lentsoe la hae o matla; etsoe letsatsi la Jehova le leholo ’me le tšosa haholo, ’me ke mang ea ka tiisetsang tlas’a lona?”
12  “Joale hape,” ho bolela Jehova, “khutlelang ho ’na ka lipelo tsohle tsa lōna, le ka ho itima lijo le ka ho lla le ka ho bokolla.
13  Le hahole lipelo tsa lōna, eseng liaparo tsa lōna; ’me le khutlele ho Jehova Molimo oa lōna, kaha o mosa ’me o mohau, o lieha ho halefa ’me o tletse mosa o lerato, ’me ka sebele o tla ikutloa a soabile ka lebaka la tlokotsi.
14  Ke mang ea tsebang hore na o tla khutla ’me a ikutloe a soabile ’me a siee tlhohonolofatso ka mor’a bona, nyehelo ea lijo-thollo le nyehelo ea seno bakeng sa Jehova Molimo oa lōna?
15  “Letsang lenaka Sione, Lōna banna. Halaletsang nako ea ho itima lijo. Bitsang seboka se hlomphehang.
16  Bokellang batho. Halaletsang phutheho. Phuthang banna-baholo. Bokellang bana le ba anyang matsoele. Monyali a tsoe kamoreng ea hae e ka hare, le monyaluoa leqatheng la hae.
17  “Pakeng tsa mathule le aletare baprista, basebeletsi ba Jehova, ba ke ba lle ’me ba re, ‘Jehova, utloela batho ba hao bohloko, ’me u se ke ua etsa lefa la hao nyeliso, hore lichaba li ba buse. Ke hobane’ng ha ba lokela ho re har’a lichaba: “Molimo oa bona o hokae?”’
18  Jehova o tla chesehela naha ea hae ’me o tla bontša qenehelo ho batho ba hae.
19  Jehova o tla araba ’me a re ho batho ba hae, ‘Bonang! ke le romela lijo-thollo le veine e ncha le oli, ’me ka sebele le tla e khora; nke ke ka hlola ke le etsa nyeliso har’a lichaba.
20  Ke tla suthisetsa oa leboea hōle le lōna, ’me ke tla mo qhalakanyetsa naheng e se nang metsi le e lesupi, sefahleho sa hae se lebile leoatleng le ka bochabela ’me karolo ea hae e ka morao e lebile leoatleng le ka bophirimela. Ka sebele monko o mobe o tsoang ho eena o tla nyoloha, ’me seputa se tsoang ho eena se tla ’ne se nyolohe; hobane O tla etsa ntho e khōlō ho seo A se etsang.’
21  “U se ke ua tšoha, Uena mobu. Thaba ’me u nyakalle; kaha Jehova o tla etsa ntho e khōlō ho seo A se etsang.
22  Le se ke la tšoha, lōna liphoofolo tsa naha e sabaletseng, kaha ka sebele makhulo a lefeella a tla ba matala. Etsoe sefate se tla fana ka litholoana tsa sona. Sefate sa feiga le sefate sa morara li tla fana ka mafolofolo a tsona.
23  Lōna bara ba Sione, thabang ’me le nyakalle ho Jehova Molimo oa lōna; kaha o tla tlameha ho le neha pula ea lehoetla ka tekanyo e nepahetseng, ’me o tla theolela holim ’a lōna pula ea litloebelele, pula ea lehoetla le pula ea selemo, joaloka pele.
24  Liotlo li tla tlala ka lijo-thollo tse hloekisitsoeng, ’me likhakeletsi tsa lihatelo li tla khaphatseha ka veine e ncha le oli.
25  Ke tla le buseletsa bakeng sa lilemo tseo ka tsona tsie, tsie e hahabang, e se nang mapheo, le lephele le pōpane li jeleng, lebotho la ka le leholo la sesole leo ke le rometseng har’a lōna.
26  Ka sebele le tla ja, le je ’me le khore, ’me le tla tlameha ho rorisa lebitso la Jehova Molimo oa lōna, ea le entseng ka ho hlollang hakana; ’me batho ba ka ba ke ke ba hlajoa ke lihlong ho isa nakong e sa lekanyetsoang.
27  Le tla lokela ho tseba hore ’na ke har’a Iseraele, le hore ke ’na Jehova Molimo oa lōna ’me ha ho e mong. Batho ba ka ba ke ke ba hlajoa ke lihlong ho isa nakong e sa lekanyetsoang.
28  “Ka mor’a moo ke tla tšollela moea oa ka holim ’a nama ea mofuta o mong le o mong, ’me ka sebele bara ba lōna le barali ba lōna ba tla profeta. Ha e le banna-baholo ba lōna, ba tla lora litoro. Ha e le bahlankana ba lōna, ba tla bona lipono.
29  Ke tla tšollela moea oa ka esita le holim ’a bahlanka le holim ’a makhabunyane matsatsing ao.
30  “Ke tla etsa limakatso maholimong le lefatšeng, mali le mollo le topallo ea mosi.
31  Letsatsi le tla fetoha lefifi, le khoeli e fetohe mali, pele letsatsi le leholo le le tšosang la Jehova le fihla.
32  E mong le e mong ea ipiletsang lebitsong la Jehova o tla pholoha; kaha Thabeng ea Sione le Jerusalema ho tla ba le baphonyohi, feela joalokaha Jehova a boletse, le har’a ba setseng, bao Jehova a ba bitsang.”
3  “Etsoe, bonang! matsatsing ao le nakong eo, ha ke khutlisa baholehuoa ba Juda le Jerusalema,
2  ke tla boela ke phuthe lichaba tsohle ’me ke li theolele khohlong ea Josafate; ’me ke tla kena kahlolong le tsona moo ka lebaka la batho ba ka le lefa la ka la Iseraele, eo li e hasantseng har’a lichaba; ’me li arotse naha ea ka.
3  Ka lebaka la batho ba ka li ’nile tsa lahla lotho; ’me li ne li fana ka ngoana e motona bakeng sa letekatse, ’me ngoana e motšehali li mo rekisa bakeng sa veine, e le hore li tle li noe.
4  “Hape, taba ea lōna le ’na ke efe, Lōna Tyre le Sidone le lōna libaka tsohle tsa Filistia? Na ke eona tšoaro eo le ’nehang eona e le moputso? Haeba le ntšoara ka tšoaro e joalo, kapele, ka potlako ke tla busetsa tšoaro ea lōna lihloohong tsa lōna.
5  Hobane le nkile silevera ea ka le khauta ea ka, ’me le tlisitse lintho tsa ka tse lakatsehang tse ntle litempeleng tsa lōna;
6  ’me bara ba Juda le bara ba Jerusalema le ba rekiselitse bara ba Bagerike, ka morero oa ho ba suthisetsa hōle le naha ea habo bona;
7  bonang! ke ba tsosa hore ba tsoe sebakeng seo le ba rekisitseng ho sona, ’me ke tla busetsa tšoaro ea lōna lihloohong tsa lōna.
8  Ke tla rekisa bara ba lōna le barali ba lōna matsohong a bara ba Juda, ’me ba tla ba rekisetsa banna ba Sheba, sechabeng se hōle haholo; kaha Jehova o ho boletse.
9  “Phatlalatsang sena har’a lichaba, ‘Halaletsang ntoa! Tsosang banna ba matla! Ba ke ba atamele! Ba ke ba nyolohe, banna bohle ba ntoa!
10  Teang mehoma ea lōna hore e be lisabole le likere tsa lōna tse faolang limela e be marumo. Ha e le ea fokolang, a ke a re: “Ke ’na monna ea matla.”
11  Fanang ka thuso ’me le tle, lōna lichaba tsohle ho potoloha, ’me le phuthehe.’” Jehova, theolela ba matla ba hao sebakeng seo.
12  “Lichaba li ke li tsosoe ’me li nyolohele khohlong ea Josafate; kaha ke moo ke tla lula e le hore ke ahlole lichaba tsohle tse pota-potileng.
13  “Akhelang sekele, kaha lijalo li butsoitse. Tloong, theohang, kaha sehatelo sa veine se tletse. Likhakeletsi tsa lihatelo lia khaphatseha; kaha bobe ba bona bo bongata.
14  Bongata, bongata bo khohlong ea qeto, kaha letsatsi la Jehova le haufi khohlong ea qeto.
15  Ka sebele letsatsi le khoeli li tla fifala, ’me linaleli li tla honyetsa khanya ea tsona.
16  Jehova o tla puruma a le Sione, ’me o tla ntša lentsoe la hae a le Jerusalema. Ka sebele leholimo le lefatše li tla reketla; empa Jehova e tla ba setšabelo ho batho ba hae, le qhobosheane ho bara ba Iseraele.
17  Le tla lokela ho tseba hore ke ’na Jehova Molimo oa lōna, ea lulang Sione thabeng ea ka e halalelang. Jerusalema e tla fetoha sebaka se halalelang; ha e le basele, ba ke ke ba hlola ba feta ho eona.
18  “Ka letsatsi leo lithaba li tla rotha veine e monate, le maralla a tla phalla lebese, le tsona likotopo tsa Juda kaofela li tla phalla metsi. Ntlong ea Jehova ho tla tsoa seliba, ’me se tla nosetsa phula ea molapo o phoroselang ea Lifate tsa Leoka.
19  Ha e le Egepeta, e tla fetoha lesupi; ha e le Edomo, e tla fetoha lefeella la lesupi, ka lebaka la pefo ho bara ba Juda, bao naheng ea bona ba tšolotseng mali a ba hlokang molato.
20  Empa ha e le Juda, e tla ba le baahi ho isa nakong e sa lekanyetsoang, le Jerusalema ho isa molokong o mong ka mor’a o mong.
21  Mali a bona ao ke neng ke sa a talime a hloka molato ke tla a talima e le a hlokang molato; ’me Jehova o tla be a lula Sione.”
