4  Baratuoa, le se ke la lumela polelo e ’ngoe le e ’ngoe e bululetsoeng, empa lekang lipolelo tse bululetsoeng ho bona hore na li simoloha ho Molimo, hobane baprofeta ba bangata ba bohata ba kene lefatšeng.
2  Le tseba polelo e bululetsoeng e tsoang ho Molimo ka sena: Polelo e ’ngoe le e ’ngoe e bululetsoeng e bolelang hore Jesu Kreste o tlile ka nama e simoloha ho Molimo,
3  empa polelo e ’ngoe le e ’ngoe e bululetsoeng e sa boleleng Jesu ha e simolohe ho Molimo. Ho feta moo, ena ke polelo e bululetsoeng ea mohanyetsi oa Kreste eo le utloileng hore ea tla, ’me joale e se e le lefatšeng.
4  Bana ba banyenyane, le simoloha ho Molimo, ’me le hlōtse batho bao, hobane ea leng bonngoeng le lōna o moholo ho feta ea leng bonngoeng le lefatše.
5  Ba simoloha lefatšeng; ke ka lebaka leo ba buang se tsoang lefatšeng ’me lefatše lea ba mamela.
6  Re simoloha ho Molimo. Ea tsebang Molimo oa re mamela; ea sa simoloheng ho Molimo ha a re mamele. Ona ke mokhoa oo re elelloang ka oona polelo e bululetsoeng ea ’nete le polelo e bululetsoeng ea phoso.
7  Baratuoa, a re tsoeleng pele ho ratana, hobane lerato le tsoa ho Molimo, ’me e mong le e mong ea ratang o tsoetsoe ke Molimo ’me o tseba Molimo.
8  Ea sa rateng ha a tsebe Molimo, hobane Molimo ke lerato.
9  Lerato la Molimo le ile la bonahatsoa ho rōna ka sena, hobane Molimo o ile a romela Mora oa hae ea tsoetsoeng a ’notši lefatšeng e le hore re ka fumana bophelo ka eena.
10  Lerato le ka tsela ena, eseng hore re ratile Molimo, empa hore o ile a re rata ’me a romela Mora oa hae e le sehlabelo sa poelano bakeng sa libe tsa rōna.
11  Baratuoa, haeba ona ke mokhoa oo Molimo a ileng a re rata ka oona, joale re tlamehile ho ratana.
12  Ha ho nako eo ka eona mang kapa mang a kileng a bona Molimo. Haeba re tsoela pele ho ratana, Molimo o lula ho rōna ’me lerato la hae le etsoa le phethahetseng ho rōna.
13  Re tseba ka sena hore re lutse bonngoeng le eena ’me eena o bonngoeng le rōna, hobane o re file moea oa hae.
14  Ho phaella moo, re bone ’me re paka hore Ntate o rometse Mora oa hae e le Mopholosi oa lefatše.
15  Mang kapa mang ea bolelang hore Jesu Kreste ke Mora oa Molimo, Molimo o lula bonngoeng le eena ’me eena o lula bonngoeng le Molimo.
16  Rea tseba ’me re lumetse lerato leo Molimo a nang le lona ho rōna. Molimo ke lerato, ’me ea lulang leratong o lula bonngoeng le Molimo ’me Molimo o lula bonngoeng le eena.
17  Ona ke mokhoa oo ka oona lerato le entsoeng le phethahetseng ho rōna, e le hore re ka bua ka bolokolohi ka letsatsi la kahlolo, hobane, hantle feela kamoo eo a leng kateng, ke kamoo re leng kateng lefatšeng lena.
18  Ha ho tšabo leratong, empa lerato le phethahetseng le lahlela tšabo ka ntle, hobane tšabo e baka thibelo. Ka sebele, ea laoloang ke tšabo ha aa etsoa ea phethahetseng leratong.
19  Ha e le rōna, rea rata, hobane o ile a re rata pele.
20  Haeba leha e le mang a re: “Ke rata Molimo,” leha ho le joalo a hloile mor’abo, o leshano. Etsoe ea sa rateng mor’abo, eo a mo boneng, a ke ke a rata Molimo, eo a e-s’o mo bone.
21  Re na le taelo ena e tsoang ho eena, hore ea ratang Molimo o lokela ho rata le mor’abo.
5  E mong le e mong ea lumelang hore Jesu ke Kreste o tsoetsoe ke Molimo, ’me e mong le e mong ea ratang ea ileng a etsa hore ho tsoaloe o rata ea tsoetsoeng ke eo.
2  Re tseba ka sena hore re rata bana ba Molimo, ha re rata Molimo ’me re phetha litaelo tsa hae.
3  Etsoe se boleloang ke lerato la Molimo ke sena, hore re boloke litaelo tsa hae; leha ho le joalo litaelo tsa hae ha li boima,
4  hobane ntho e ’ngoe le e ’ngoe e tsoetsoeng ke Molimo e hlōla lefatše. Ena ke tlhōlo e hlōtseng lefatše, tumelo ea rōna.
5  Ke mang ea hlōlang lefatše haese ea nang le tumelo ea hore Jesu ke Mora oa Molimo?
6  Enoa ke ea ileng a tla ka metsi le mali, Jesu Kreste; eseng ka metsi feela, empa ka metsi le ka mali. Moea oa paka, hobane moea ke ’nete.
7  Etsoe ho na le tse tharo tse pakang,
8  moea le metsi le mali, ’me tse tharo tsena lia lumellana.
9  Haeba re amohela bopaki boo batho ba fanang ka bona, bopaki boo Molimo a fanang ka bona bo boholo, hobane bona ke bopaki boo Molimo a fanang ka bona, hore o pakile malebana le Mora oa hae.
10  Motho ea behang tumelo ea hae ho Mora oa Molimo o na le bopaki bo fanoeng tabeng ea hae. Motho ea se nang tumelo ho Molimo o mo entse ea leshano, hobane ha aa beha tumelo ea hae bopaking bo fanoeng, boo Molimo e le paki a faneng ka bona malebana le Mora oa hae.
11  Bona ke bopaki bo fanoeng, hore Molimo o ile a re fa bophelo bo sa feleng, ’me bophelo bona bo ho Mora oa hae.
12  Ea nang le Mora o na le bophelo bona; ea se nang Mora oa Molimo ha a na bophelo bona.
13  Ke le ngolla lintho tsena e le hore le ka tseba hore le na le bophelo bo sa feleng, lōna ba behang tumelo ea lōna lebitsong la Mora oa Molimo.
14  Ena ke kholiseho eo re nang le eona ho eena, hore, ho sa tsotellehe hore na ke eng eo re e kōpang ho ea ka thato ea hae, oa re utloa.
15  Ho ekelletsa moo, haeba re tseba hore oa re utloa mabapi le eng kapa eng eo re e kōpang, rea tseba hore re tla ba le lintho tse kōpiloeng kaha re li kōpile ho eena.
16  Haeba leha e le mang a re heli! ’me a bona mor’abo a etsa sebe se sa tliseng lefu, o tla kōpa, ’me o tla fana ka bophelo ho eena, e, ho ba sa etseng sebe e le hore ba itlisetse lefu. Ho na le sebe se tlisang lefu. Ha ke mo bolelle hore a etse kōpo malebana le sebe seo.
17  Ho se loke hohle ke sebe; leha ho le joalo ho na le sebe se sa tliseng lefu.
18  Rea tseba hore motho e mong le e mong ea tsoetsoeng ke Molimo ha aa tloaela ho etsa sebe, empa Ea tsoetsoeng ke Molimo oa mo lebela, ’me ea khopo ha a mo tseparele.
19  Rea tseba hore re simoloha ho Molimo, empa lefatše lohle le rapaletse matleng a ea khopo.
20  Empa rea tseba hore Mora oa Molimo o tlile, ’me o re file matla a kelello e le hore re ka ba le tsebo ea oa ’nete. Re bonngoeng le oa ’nete, ka Mora oa hae Jesu Kreste. Enoa ke Molimo oa ’nete le bophelo bo sa feleng.
21  Bana ba banyenyane, le itebele litšoantšong tse rapeloang.
1  Se neng se le teng ho tloha tšimolohong, seo re se utloileng, seo re se boneng ka mahlo a rōna, seo re se shebileng ka hloko ’me matsoho a rōna a se ama, malebana le lentsoe la bophelo,
2  (e, bophelo bo ile ba bonahatsoa, ’me re bone ’me re paka le ho le tlalehela bophelo bo sa feleng bo neng bo le ho Ntate le bo ileng ba bonahatsoa ho rōna,)
3  re boetse re le tlalehela seo re se boneng le seo re se utloileng e le hore le lōna le ka ba le kabelo le rōna. Ho feta moo, kabelo ena ea rōna e ho Ntate le ho Mora oa hae Jesu Kreste.
4  Kahoo re ngola lintho tsena e le hore thabo ea rōna e ka ba ka tekanyo e tletseng.
5  Ona ke molaetsa oo re o utloileng ho eena ’me re le tsebisa oona, hore Molimo ke leseli ’me ha ho na lefifi ho hang bonngoeng le eena.
6  Haeba re re: “Re na le kabelo le eena,” leha ho le joalo re tsoela pele ho tsamaea lefifing, re bua leshano ’me ha re sebelise ’nete.
7  Leha ho le joalo, haeba re tsamaea leseling joalokaha eena a le leseling, re fela re abelana, ’me mali a Mora oa hae Jesu a re hloekisa sebeng sohle.
8  Haeba re re: “Ha re na sebe,” rea ithetsa ’me ’nete ha e eo ho rōna.
9  Haeba re bolela libe tsa rōna, oa tšepahala ’me o lokile hore a re tšoarele libe tsa rōna le ho re hloekisa ho se lokeng hohle.
10  Haeba re re: “Ha rea etsa sebe,” re mo etsa ea leshano, ’me lentsoe la hae ha le eo ho rōna.
2  Bana ba ka ba banyenyane, ke le ngolla lintho tsena hore le se ke la etsa sebe. Leha ho le joalo, haeba mang kapa mang a etsa sebe, re na le mothusi ho Ntate, e leng Jesu Kreste, ea lokileng.
2  Ke sehlabelo sa poelano bakeng sa libe tsa rōna, empa leha ho le joalo eseng bakeng sa tsa rōna feela empa le bakeng sa tsa lefatše lohle.
3  Ka sena re na le tsebo ea hore rea mo tseba, e leng, haeba re tsoela pele ho boloka litaelo tsa hae.
4  Ea reng: “Kea mo tseba,” leha ho le joalo a sa boloke litaelo tsa hae, o leshano, ’me ’nete ha e eo ho motho enoa.
5  Empa mang kapa mang ea felang a boloka lentsoe la hae, kannete ho motho enoa lerato la Molimo le entsoe le phethahetseng. Ka sena re na le tsebo ea hore re bonngoeng le eena.
6  Ea reng o lula bonngoeng le eena o tlamehile hore a tsoele pele ho tsamaea feela joalokaha eo a ile a tsamaea.
7  Baratuoa, ha ke le ngolle taelo e ncha, empa taelo ea khale eo le bileng le eona ho tloha tšimolohong. Taelo ena ea khale ke lentsoe leo le ileng la le utloa.
8  Hape, ke le ngolla taelo e ncha, taba ea ’nete ho eena le ho lōna, hobane lefifi lea feta ’me leseli la ’nete le se le ntse le khanya.
9  Ea reng o leseling leha ho le joalo a hloea mor’abo o lefifing ho fihlela hona joale.
10  Ea ratang mor’abo o lula leseling, ’me ha ho sesosa sa ho khoptjoa ho eena.
11  Empa ea hloeang mor’abo o lefifing ’me o tsamaea lefifing, ’me ha a tsebe moo a eang, hobane lefifi le foufalitse mahlo a hae.
12  Kea le ngolla, bana ba banyenyane, hobane le tšoaretsoe libe ka lebaka la lebitso la hae.
13  Kea le ngolla, bo-ntate, hobane le tseba ea leng teng ho tloha tšimolohong. Kea le ngolla, bahlankana, hobane le hlōtse ea khopo. Ke ngolla lōna, bana ba banyenyane, hobane le tseba Ntate.
14  Ke ngolla lōna, bo-ntate, hobane le tseba ea leng teng ho tloha tšimolohong. Ke ngolla lōna, bahlankana, hobane le matla ’me lentsoe la Molimo le lula ho lōna hape le hlōtse ea khopo.
15  Le se ke la rata lefatše kapa lintho tse lefatšeng. Haeba leha e le mang a rata lefatše, lerato la Ntate ha le eo ho eena;
16  hobane ntho e ’ngoe le e ’ngoe e lefatšeng—takatso ea nama le takatso ea mahlo le pontšo ea mponeng ea mokhoa oa motho oa boipheliso—ha e simolohe ho Ntate, empa e simoloha lefatšeng.
17  Ho feta moo, lefatše lea feta ’me ho joalo le ka takatso ea lona, empa ea etsang thato ea Molimo o hlola ka ho sa feleng.
18  Bana ba banyenyane, ke hora ea ho qetela, ’me, feela joalokaha le utloile hore mohanyetsi oa Kreste oa tla, esita le hona joale ho se ho e-na le bahanyetsi ba Kreste ba bangata; e leng seo re tsebang ka sona hore ke hora ea ho qetela.
19  Ba ile ba tsoa ho rōna, empa e ne e se ba mofuta oa rōna; etsoe haeba e ne e bile ba mofuta oa rōna, ba ka be ba lutse le rōna. Empa ba ile ba tsoa e le hore ho ka bonahala ka ho hlakileng hore hase bohle bao e leng ba mofuta oa rōna.
20  Ho tlotsoa ha lōna ho tsoa ho mohalaleli; kaofela ha lōna le na le tsebo.
21  Ke le ngolla, eseng hobane le sa tsebe ’nete, empa hobane le e tseba, le hobane ho se leshano le simolohang ’neteng.
22  Ke mang ea leshano haeba e se ea latolang hore Jesu ke Kreste? Enoa ke mohanyetsi oa Kreste, ea latolang Ntate le Mora.
23  E mong le e mong ea latolang Mora ka ho tšoanang ha a na Ntate. Ea bolelang hore o na le tumelo ho Mora o boetse o na le Ntate.
24  Ha e le lōna, seo le se utloileng ho tloha tšimolohong se ke se lule ho lōna. Haeba seo le se utloileng ho tloha tšimolohong se lula ho lōna, le tla boela le lule bonngoeng le Mora le bonngoeng le Ntate.
25  Ho feta moo, ena ke eona ntho e tšepisitsoeng eo a ileng a re tšepisa eona, bophelo bo sa feleng.
26  Ke le ngolla lintho tsena mabapi le ba lekang ho le khelosa.
27  Ha e le lōna, ho tlotsoa hoo le ho amohetseng ho eena ho lula ho lōna, ’me ha ho hlokahale hore leha e le mang a le rute; empa, joalokaha ho tlotsoa ho tsoang ho eena ho le ruta ka lintho tsohle, ’me e le ’nete hape e se leshano, ’me feela joalokaha ho le rutile, le lule bonngoeng le eena.
28  Kahoo joale, bana ba banyenyane, le lule bonngoeng le eena, e le hore ha a bonahatsoa re ka bua ka bolokolohi ’me re se ke ra hlabisoa lihlong ho tloha ho eena ho beng teng ha hae.
29  Haeba le tseba hore o lokile, lea tseba hore e mong le e mong ea sebelisang ho loka o tsoetsoe ke eena.
3  Bonang hore na ke lerato la mofuta ofe leo Ntate a re fileng lona, e le hore re ka bitsoa bana ba Molimo; ’me re bona. Ke ka lebaka leo lefatše le sa re tsebeng, hobane ha le mo tsebe.
2  Baratuoa, joale re bana ba Molimo, empa ho fihlela joale ha ho e-s’o bonahatsoe seo re tla ba sona. Rea tseba hore neng kapa neng ha a bonahatsoa re tla ba joaloka eena, hobane re tla mo bona feela joalokaha a le joalo.
3  E mong le e mong ea behileng tšepo ena ho eena oa itlhoekisa feela joalokaha eo a hloekile.
4  E mong le e mong ea tloaetseng ho etsa sebe o boetse o tloaetse ho etsa tlōlo molao, kahoo sebe ke tlōlo ea molao.
5  Le lōna lea tseba hore o ile a bonahatsoa hore a tlose libe tsa rōna, ’me ha ho sebe ho eena.
6  E mong le e mong ea lutseng bonngoeng le eena ha aa tloaela ho etsa sebe; ha ho le ea mong ea tloaetseng ho etsa sebe ea mo boneng kapa ea mo tsebang.
7  Bana ba banyenyane, ho se ke ha e-ba le ea le khelosang; ea tsoelang pele ho etsa ho loka o lokile, feela joalokaha eo a lokile.
8  Ea tsoelang pele ho etsa sebe o simoloha ho Diabolose, hobane Diabolose o ’nile a etsa sebe ho tloha tšimolohong. Mora oa Molimo o ile a bonahatsoa ka morero ona, e leng, ho qhaqha mesebetsi ea Diabolose.
9  E mong le e mong ea tsoetsoeng ke Molimo ha a tsoele pele ho etsa sebe, hobane peō ea Hae e ikatisang e lula ho eena, ’me a ke ke a tloaela ho etsa sebe, hobane o tsoetsoe ke Molimo.
10  Bana ba Molimo le bana ba Diabolose ba totobala ka ’nete ena: E mong le e mong ea sa tsoeleng pele ho etsa ho loka ha a simolohe ho Molimo, leha e le ea sa rateng mor’abo.
11  Kaha ona ke molaetsa oo le o utloileng ho tloha tšimolohong, hore re lokela ho ratana;
12  eseng joaloka Kaine, ea ileng a simoloha ho ea khopo ’me a bolaea mor’abo. O ile a mo bolaea ka lebaka lefe? Hobane mesebetsi ea hae e ne e le khopo, empa ea mor’abo e ne e lokile.
13  Barab’eso, le se ke la hlolloa hore ebe lefatše le le hloile.
14  Rea tseba hore re fetile lefung ho ea bophelong, hobane re rata barab’abo rōna. Ea sa rateng o lula lefung.
15  E mong le e mong ea hloileng mor’abo ke ’molai, ’me lea tseba hore ha ho ’molai eo bophelo bo sa feleng bo lutseng ho eena.
16  Ka sena re tseba lerato, hobane eo o ile a nehelana ka moea oa hae bakeng sa rōna; ’me re tlamehile ho nehelana ka meea ea rōna bakeng sa barab’abo rōna.
17  Empa mang kapa mang ea nang le mokhoa oa lefatše lena oa ho tšehetsa bophelo ’me a bona mor’abo a hloka leha ho le joalo a mo koalla monyako oa qenehelo ea hae e bonolo, lerato la Molimo le lula ka tsela efe ho eena?
18  Bana ba banyenyane, a re se keng ra rata ka lentsoe kapa ka leleme, empa re rate ka ketso le ’nete.
19  Re tla tseba ka sena hore re simoloha ’neteng, ’me re tla kholisa lipelo tsa rōna ka pel’a hae
20  mabapi le eng kapa eng eo lipelo tsa rōna li ka re tsoang ho eona, hobane Molimo o moholo ho lipelo tsa rōna ’me o tseba lintho tsohle.
21  Baratuoa, haeba lipelo tsa rōna li sa re tsoe, re bua ka bolokolohi ho Molimo;
22  eng kapa eng eo re e kōpang re e amohela ho eena, hobane re boloka litaelo tsa hae ’me re etsa lintho tse khahlisang mahlong a hae.
23  Ka sebele, ena ke taelo ea hae, hore re be le tumelo lebitsong la Mora oa hae Jesu Kreste le hore re ratane, feela joalokaha a ile a re fa taelo.
24  Ho feta moo, ea bolokang litaelo tsa hae o lula bonngoeng le eena, ’me eena o bonngoeng le eo; ’me re tseba ka sena hore o lutse bonngoeng le rōna, ka lebaka la moea oo a ileng a re fa oona.
