1  Juda, lekhoba la Jesu Kreste, empa mor’abo Jakobo, ho ba bitsitsoeng ba ratoang kamanong le Molimo Ntate le ba boloketsoeng Jesu Kreste:
2  E se eka le ka ekeletsoa mohau le khotso le lerato.
3  Baratuoa, le hoja ke ne ke etsa boiteko bo bong le bo bong ba ho le ngolla ka poloko eo re nang le eona bohle, ke ile ka fumana ho hlokahala ho le ngolla ho le eletsa hore le loane ntoa e thata bakeng sa tumelo eo hang le ka ho ke keng ha phetoa ho ileng ha nehelanoa ka eona ho bahalaleli.
4  Lebaka la ka ke hore batho ba itseng ba kene ka sekhukhu bao e leng khale ba khethetsoe kahlolo ena ke Mangolo, batho ba se nang bomolimo, ba fetolang mosa o sa tšoanelang oa Molimo oa rōna boikemelo bakeng sa boitšoaro bo hlephileng le ba se nang ’nete ho eo e leng eena feela Monghali le Morena oa rōna, Jesu Kreste.
5  Ho sa tsotellehe ho tseba ha lōna lintho tsohle hang le ka ho ke keng ha phetoa, ke lakatsa ho le hopotsa hore le hoja Jehova a ile a pholosa batho ho tsoa naheng ea Egepeta, ka mor’a moo o ile a timetsa ba sa bontšeng tumelo.
6  Mangeloi a sa kang a boloka sebaka sa ’ona sa pele empa a furalla sebaka sa ’ona sa bolulo se loketseng o a bolokile ka litlamo tsa ka ho sa feleng tlas’a lefifi le letšo-letšo bakeng sa kahlolo ea letsatsi le leholo.
7  Ka ho tšoanang Sodoma le Gomora le metse e li potolohileng, ka mor’a hore ka mokhoa o tšoanang le oa mangeloi a boletsoeng pele li etse bohlola ka mokhoa o feteletseng ’me li sale nama morao bakeng sa tšebeliso eo e seng ea tlhaho, li behiloe ka pel’a rōna e le mohlala o lemosang ka ho feta kotlong ea boahloli ea mollo o sa feleng.
8  Ka mokhoa o tšoanang, ho sa tsotellehe seo, batho bana, le bona, ha ba inehella litoro, ba silafatsa nama le ho hlokomoloha borena ’me ba nyefola ba khanyang.
9  Empa ha Mikaele lengeloi le ka sehloohong a ne a e-na le phapang le Diabolose ’me a pheha khang ka setopo sa Moshe, ha aa ka a iteta sefuba ho tlisa kahlolo khahlanong le eena ka mantsoe a nyefolang, empa a re: “E se eka Jehova a ka u khalemela ka matla.”
10  Empa leha ho le joalo batho bana ba nyefola lintho tsohle tseo ka sebele ba sa li tsebeng; empa lintho tsohle tseo ba li utloisisang ka tlhaho joaloka liphoofolo tse sa nahaneng, ba tsoela pele ho ipolisa linthong tsena.
11  Ho malimabe bona, hobane ba tsamaile ka tsela ea Kaine, ’me ba mathetse tseleng e fosahetseng ea Balame bakeng sa moputso, ’me ba timetse puong ea borabele ea Kora!
12  Ke mafika a patiloeng ka tlas’a metsi meketeng ea lōna ea lerato ha ba ntse ba keteka le lōna, ke balisa ba iphepang ntle ho tšabo; ke maru a se nang metsi a isoang koana le koana ke meea; ke lifate qetellong ea lehoetla, empa tse se nang litholoana, tse shoeleng habeli, tse fothotsoeng;
13  ke maqhubu a befileng a leoatle a fehlang lisosa tsa ’ona tsa lihlong; ke linaleli tse se nang tsela e otlolohileng, tseo botšo ba lefifi bo lutseng bo li boloketsoe ka ho sa feleng.
14  E, oa bosupa ka tlhahlamano ho tloha ho Adama, Enoke, o ile a profeta le ka bona, ha a re: “Bonang! Jehova o ile a tla ka limiriade tsa hae tse halalelang,
15  ho phethisa kahlolo khahlanong le bohle, le ho paka hore bohle ba se nang bomolimo ba molato malebana le liketso tsohle tsa bona tse se nang bomolimo tseo ba ileng ba li etsa ka tsela e se nang bomolimo, le malebana le lintho tsohle tse tšosang tseo baetsalibe ba se nang bomolimo ba ileng ba li bua khahlanong le eena.”
16  Batho bana ke bakorotli, ba belaelang ka tse ba hlahelang bophelong, ba tsoela pele ho ea ka litakatso tsa bona, ’me melomo ea bona e bua lintho tsa boikhohomoso, ha ba ntse ba khahloa ke batho ba phahameng molemong oa bona.
17  Ha e le lōna, baratuoa, le hopole lipolelo tse builoeng pele ke baapostola ba Morena oa rōna Jesu Kreste,
18  kamoo ba neng ba ee ba re ho lōna: “Nakong ea ho qetela ho tla ba le basomi, ba tsoelang pele ho ea ka litakatso tsa bona bakeng sa lintho tse se nang bomolimo.”
19  Bana ke bona ba bakang likarohano, batho ba bophoofolo, ba se nang bomoea.
20  Empa lōna, baratuoa, ka ho ikaha tumelong ea lōna e halalelang ka ho fetisisa, le ho rapela ka moea o halalelang,
21  le ipoloke leratong la Molimo, ha le ntse le letetse mohau oa Morena oa rōna Jesu Kreste ka tebello ea bophelo bo sa feleng.
22  Hape, le tsoele pele ho bontša mohau ho ba bang ba nang le lipelaelo;
23  ba pholoseng ka ho ba hloibila mollong. Empa ba bang le tsoele pele ho ba bontša mohau, le etsa joalo ka tšabo, ha le ntse le hloea le seaparo sa ka hare se silafalitsoeng ke nama.
24  Joale ho ea khonang ho le lebela hore le se ke la khoptjoa le ho le emisa le se na sekoli pontšeng ea khanya ea hae ka thabo e khōlō,
25  ho eo e leng eena feela Molimo Mopholosi oa rōna ka Jesu Kreste Morena oa rōna, e be khanya, boholo bo hlomphehang, bonatla le bolaoli bakeng sa nako eohle e fetileng e hlokang qalo le hona joale le ho kenella nakong eohle e hlokang qetello. Amen.
