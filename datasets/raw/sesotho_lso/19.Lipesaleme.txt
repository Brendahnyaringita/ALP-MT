10  Jehova, ke hobane’ng ha u ntse u emeletse hōle?Ke hobane’ng ha u lula u ipatile linakong tsa mahlomola?
2  Boikhohomosong ba hae ea khopo o beha ea hlorileng merebele;Ba tšoasoa ke likhopolo tseo ba li nahanneng.
3  Etsoe ea khopo o ithorisitse ka tabatabelo ea boithati ea moea oa hae,Le ea etsang phaello e sa lokang o itlhohonolofalitse;נ [Nun]O hlompholotse Jehova.
4  Ho ea ka boikhohomoso ba hae, ea khopo ha a batlisise;Likhopolo tsohle tsa hae ke tse reng: “Molimo ha a eo.”
5  Litsela tsa hae li lula li atleha ka nako eohle.Liqeto tsa hao tsa boahloli li mo phahametse;Ha e le bohle ba bontšang bora ho eena, oa ba soma.
6  O itse ka pelong ea hae: “Nke ke ka therekelisoa;Nke ke ka ba tlokotsing ho isa molokong o mong ka mor’a o mong.”
7  Molomo oa hae o tletse likano le thetso le khatello.Tlas’a leleme la hae ho na le khathatso le se kotsi.
8  O lula a laletse metsaneng;O tla bolaea ea hlokang molato a le libakeng tse patehileng.ע [ʽAyin]Mahlo a hae a laletse motho ea malimabe.
9  O lula a laletse sebakeng se patehileng joaloka tau selaong sa eona.O lula a laletse hore a nke ea hlorileng ka likhoka.O nka ea hlorileng ka likhoka ha a hula letlooa la hae hore le koalehe.
10  O hateletsoe, oa inama,Letšoele la ba nyahameng le lokela ho oela linaleng tsa hae tse matla.
11  O itse ka pelong ea hae: “Molimo o lebetse.O patile sefahleho sa hae.Ka sebele le ka mohla a ke ke a ho bona.”
12  Tsoha, Jehova. Molimo, u phahamise letsoho la hao.U se ke ua lebala ba hlorileng.
13  Ke hobane’ng ha ea khopo a hlompholotse Molimo?O itse ka pelong ea hae: “U ke ke ua batla boikarabello.”
14  Etsoe u bone khathatso le matšoenyeho.U ntse u talimile, hore u ba kenye ka letsohong la hao.Ea malimabe, moshanyana ea se nang ntate, o ipeha ho uena.U fetohile mothusi oa hae.
15  Roba letsoho la ea khopo le e mobe.E se eka u ka batla bokhopo ba hae ho fihlela u se u sa bo fumane.
16  Jehova ke Morena ho isa nakong e sa lekanyetsoang, esita le ka ho sa feleng.Lichaba li timetse lefatšeng la hae.
17  Jehova, ka sebele u tla utloa litakatso tsa ba bonolo.U tla lokisa lipelo tsa bona.U tla sekeha tsebe,
18  Hore u ahlole moshanyana ea se nang ntate le ea hateletsoeng,E le hore motho ea shoang oa lefatše a se ke a hlola a baka ho thothomela.
4  Ha ke hooa, u nkarabe, Molimo oa ka ea lokileng.U nketsetse sebaka se pharaletseng ha ke le mahlomoleng.Mpontše mohau ’me u utloe thapelo ea ka.
2  Lōna bara ba batho, khanya ea ka e tla rohakoa halelele hakae,Ha le ntse le rata lintho tsa lefeela,Ha le ntse le batla ho fumana leshano? Selah.
3  Kahoo tsebang hore ka sebele Jehova o tla khetholla ea tšepahalang oa hae;Jehova o tla utloa ha ke hoeletsa ho eena.
4  Halefang, empa le se ke la etsa sebe.Buelang ka lipelong, holim’a libethe tsa lōna, ’me le khutse. Selah.
5  Etsang mahlabelo a ho loka,Le tšepe Jehova.
6  Ho na le ba bangata ba reng: “Ke mang ea tla re bontša se molemo?”Jehova, phahamisetsa leseli la sefahleho sa hao ho rōna.
7  Ka sebele u tla fana ka thabo ka pelong ea kaE khōlō ho feta nakong ea ha lijo-thollo tsa bona le veine ea bona e ncha e le ngata.
8  Ke tla sekama ’me ke robale ka khotso,Etsoe, Jehova, ke uena feela ea etsang hore ke lule ke sireletsehile.
26  Nkahlole, Jehova, kaha ke tsamaile botšepehing ba ka,Ke tšepile Jehova, e le hore ke se ke ka tetema.
2  Ntlhahlobe, Jehova, ’me u nteke;Hloekisa liphio tsa ka le pelo ea ka.
3  Etsoe mosa oa hao o lerato o ka pel’a mahlo a ka,Ke tsamaile ’neteng ea hao.
4  Ha kea lula le batho ba leshano;Ha ke kene setsoalleng le ba patang seo ba leng sona.
5  Ke hloile phutheho ea baetsi ba bobe,Ha ke lule le ba khopo.
6  Ke tla hlatsoa matsoho a ka ka ho hloka molato,Ke tla pota aletare ea hao, Jehova,
7  E le ho etsa hore liteboho li utluoe haholo,Le ho bolela mesebetsi eohle ea hao e hlollang.
8  Jehova, ke ratile bolulo ba ntlo ea haoLe sebaka seo khanya ea hao e lulang ho sona.
9  U se ke ua tlosa moea oa ka hammoho le baetsalibe,Kapa bophelo ba ka hammoho le batho ba molato oa mali,
10  Bao matsohong a bona ho nang le boitšoaro bo hlephileng,Le bao matsoho a bona a matona a tletseng tjotjo.
11  Ha e le ’na, ke tla tsamaea botšepehing ba ka.Ntopolle ’me u mpontše mohau.
12  Ka sebele leoto la ka le tla ema motsitseng;Ke tla boka Jehova har’a matšoele a phuthehileng.
11  Ke tšabetse ho Jehova.Le ka iteta sebete joang la re ho moea oa ka:“Balehelang thabeng ea lōna joaloka nonyana!
2  Etsoe, bonang! ba khopo ba koba seqha,Ba lokisa metsu ea bona khoeleng ea seqha,Hore ba fule ba lipelo li lokileng lefifing.
3  Ha metheo e qhaqhoa,Mang kapa mang ea lokileng o tla etsa’ng?”
4  Jehova o tempeleng ea hae e halalelang.Jehova—terone ea hae e maholimong.Mahlo a hae aa bona, mahlo a hae a khanyang a hlahloba bara ba batho.
5  Jehova o hlahloba ea lokileng hammoho le ea khopo,Ka sebele moea oa Hae o hloile mang kapa mang ea ratang pefo.
6  O tla nesetsa ba khopo lifi, mollo le sebaboleLe moea o chesang, e le karolo ea senoelo sa bona.
7  Etsoe Jehova o lokile; o rata liketso tse lokileng.Ba lokileng ke bona ba tla bona sefahleho sa hae.
132  Jehova, malebana le DavidaU hopole ho tlotlolloa hohle ha hae;
2  Kamoo a ileng a hlapanyetsa Jehova,Kamoo a ileng a etsa boitlamo ho Ea Matla oa Jakobo:
3  “Nke ke ka kena ka tenteng ea ntlo ea ka.Nke ke ka ea setulong se kang moalo sa liphate tsa ka tse ntle,
4  Nke ke ka fa mahlo a ka boroko,Kapa ka etsa hore mahlo a ka a khanyang a otsele,
5  Ho fihlela ke fumanela Jehova sebaka,Tabernakele e khōlō bakeng sa Ea Matla oa Jakobo.”
6  Bonang! Re utloile ka eona Efratha,Re e fumane masimong a moru.
7  A re keneng ka tabernakeleng ea hae e khōlō;A re inameng setuloaneng sa hae sa maoto.
8  Tsoha, Jehova, sebakeng sa hao sa phomolo,Uena le Areka ea matla a hao.
9  Baprista ba hao ba ke ba apare ho loka,Ba tšepahalang ba hao ba ke ba hoeletse ka thabo.
10  Ka lebaka la mohlanka oa hao Davida,U se ke ua khutlisa sefahleho sa motlotsuoa oa hao.
11  Jehova o hlapanyelitse Davida,Kannete a ke ke a checha:“Ho tsoang litholoaneng tsa mpa ea haoKe tla ho beha teroneng ea hao.
12  Haeba bara ba hao ba tla boloka selekane sa kaLe likhopotso tsa ka tseo ke tla ba ruta tsona,Le bara ba bona ka ho sa felengBa tla lula holim’a terone ea hao.”
13  Etsoe Jehova o khethile Sione;O e hlolohetsoe joaloka sebaka sa hae sa bolulo:
14  “Sena ke sebaka sa ka sa phomolo ka ho sa feleng;Ke tla lula mona, etsoe ke se hlolohetsoe.
15  Ruri ke tla hlohonolofatsa lijo tsa sona.Ke tla khotsofatsa mafutsana a sona ka bohobe.
16  Ke tla apesa baprista ba sona poloko;Ruri ba tšepahalang ba sona ba tla hoeletsa ka thabo.
17  Ke tla etsa hore lenaka la Davida le hōle moo.Ke hlophisitse lebone bakeng sa motlotsuoa oa ka.
18  Lira tsa hae ke tla li apesa lihlong;Empa mofapa-hlooho oa hae o tla khanya holim’a hae.”
49  Utloang sena, lōna lichaba tsohle.Mamelang, lōna baahi bohle ba tsamaiso ea lintho,
2  Lōna bara ba moloko oa batho hammoho le lōna bara ba batho,Uena ea ruileng hammoho le uena ea futsanehileng.
3  Molomo oa ka o tla bua lintho tsa bohlale,Pelo ea ka e tla thuisa ka lintho tsa kutloisiso.
4  Ke tla sekehela puo ea maele tsebe;Ke tla hlalosa selotho sa ka harepeng.
5  Ke hobane’ng ha ke lokela ho tšoha matsatsing a bobe,Ha liphoso tsa ba nkang sebaka sa ka li mpota-potile?
6  Ba tšepileng seo ba iphelisang ka sona,Le ba ntseng ba ithorisa ka maruo a bona a mangata,
7  Ha ho le ea mong oa bona eo ka mokhoa leha e le ofe a ka lopollang esita le mor’abo,Kapa a fa Molimo thekollo bakeng sa hae;
8  (Tefo ea topollo ea moea oa bona ke ea bohlokoa haholoHoo e leng sieo ho isa nakong e sa lekanyetsoang)
9  E le hore a ka ’na a phela ka ho sa feleng ’me a se ke a bona sekoti.
10  Etsoe oa bona hore esita le ba bohlale baa shoa,Ea hlokang kelello le ea sa nahaneng ba timela hammoho,Ba tla siela ba bang seo ba iphelisang ka sona.
11  Takatso ea bona e ka hare ke hore matlo a bona a be teng ho isa nakong e sa lekanyetsoang,Litabernakele tsa bona li be teng ho isa molokong o mong ka mor’a o mong.Ba reheletse masimo a bona ka mabitso a bona.
12  Leha ho le joalo motho oa lefatše, le hoja a hlompheha, a ke ke a lula a le teng;Ka sebele a ka bapisoa le liphoofolo tse timelitsoeng.
13  Ena ke tsela ea ba hlokang kelello,Le ea ba ba setseng morao ba khahlisoang ke lipuo tsa bona. Selah.
14  Joaloka linku ba behetsoe ho ea Sheole;Lefu le tla ba lisa;Hoseng ba lokileng ba tla ba laola,Libōpeho tsa bona li loketse ho senyeha;Sheole ke ea e mong le e mong ho e-na le sebaka sa bolulo se phahameng.
15  Leha ho le joalo, Molimo o tla lopolla moea oa ka letsohong la Sheole,Etsoe o tla nkamohela. Selah.
16  U se ke ua tšoha kahobane monna e mong a fumana maruo,Kahobane khanya ea ntlo ea hae e eketseha,
17  Etsoe lefung la hae ho hang a ke ke a nka letho;Khanya ea hae e ke ke ea theoha le eena.
18  Kaha ha a sa ntse a phela o ile a ’na a hlohonolofatsa moea oa hae;(Batho ba tla u roka kahobane ua ipabola)
19  Moea oa hae qetellong o fihla feela molokong oa baholo-holo ba hae.Ha ba sa tla hlola ba bona leseli.
20  Motho oa lefatše ea sa utloisiseng, le hoja a hlompheha,Ka sebele a ka bapisoa le liphoofolo tse timelitsoeng.
125  Ba tšepang JehovaBa joaloka Thaba ea Sione, e ke keng ea sisinngoa, empa e lulang ho isa nakong e sa lekanyetsoang.
2  Jerusalema—joalokaha lithaba li e pota-potile ka hohle,Ka ho tšoanang Jehova o pota-potile batho ba hae ka hohleHo tloha joale ho ea pele le ho isa nakong e sa lekanyetsoang.
3  Etsoe lere la borena la bokhopo le ke ke la lula holim’a karolo e abetsoeng ba lokileng,E le hore ba lokileng ba se ke ba otlollela matsoho holim’a phoso leha e le efe.
4  Etsa se molemo, Jehova, ho ba molemo,Esita le ho ba lipelo li lokileng.
5  Ha e le ba khelohelang litseleng tsa bona tse khopameng,Jehova o tla etsa hore ba tsamaee le ba tloaetseng ho etsa se kotsi.Ho tla ba le khotso Iseraele.
112  Rorisang Jah!א [ʼAleph]Ho thaba motho ea tšabang Jehova,ב [Behth]Ea khahloang haholo ke litaelo tsa hae.
2  Bana ba hae ba tla ba matla lefatšeng.ד [Daleth]Ha e le moloko oa ba lokileng, o tla hlohonolofatsoa.
3  Lintho tsa bohlokoa le maruo a ka tlung ea hae;ו [Waw]Ho loka ha hae ho eme ka ho sa feleng.
4  O khantšitse lefifing joaloka leseli ho ba lokileng.ח [Chehth]O mosa ’me o mohau ’me o lokile.
5  Motho ea mosa le ea alimanang o molemo.י [Yohdh]O tšehetsa litaba tsa hae ka toka.
6  Etsoe ha ho nako eo ka eona a tla therekelisoa.ל [Lamedh]Ea lokileng o tla hopoloa ho isa nakong e sa lekanyetsoang.
7  A ke ke a tšoha esita le litaba tse mpe.נ [Nun]Pelo ea hae e tiile, e entsoe hore e itšetlehe ka Jehova.
8  Pelo ea hae ha e sisinyehe; a ke ke a tšoha,ע [ʽAyin]Ho fihlela a talima bahanyetsi ba hae.
9  O abile ka ho pharaletseng; o file mafutsana.צ [Tsadheh]Ho loka ha hae ho eme ka ho sa feleng.ק [Qohph]Lenaka la hae le tla phahamisoa ka khanya.
10  Ea khopo o tla bona ’me ka sebele a khathatsehe.ש [Shin]O tla tsikitlanya meno ’me a fokole.ת [Taw]Takatso ea ba khopo e tla fela.
94  Molimo oa liketso tsa phetetso, Jehova,Molimo oa liketso tsa phetetso, u khanye!
2  Ema, Moahloli oa lefatše.Khutlisetsa tefetso holim’a ba ikhohomosang.
3  Ba khopo ba tla thaba halelele hakae, Jehova,Ba khopo ba tla thaba halelele hakae?
4  Ba ntse ba bua ba sa khaotse, ba ntse ba bua ba sa ithibe;Bohle ba tloaetseng ho etsa se kotsi ba ntse ba ithorisa.
5  Jehova, ba ntse ba hatella batho ba hao,Ba ntse ba hlorisa lefa la hao.
6  Ba bolaea mohlolohali le mojaki,Ba bolaea bashanyana ba se nang bo-ntate.
7  Ba ntse ba re: “Jah ha a bone;Molimo oa Jakobo ha a ho utloisise.”
8  Utloisisang, lōna ba sa nahaneng har’a batho;Ha e le lōna ba se nang kelello, le tla ba le temohisiso neng?
9  Ea hlomang tsebe, na a ke ke a utloa?Kapa Ea etsang leihlo, na a ke ke a talima?
10  Ea khalemelang lichaba, na a ke ke a khalemela,Eena Ea rutang batho tsebo?
11  Jehova o tseba menahano ea batho, hore e joaloka pululo.
12  Jah, ho thaba monna ea shahlileng eo u mo khalemelang,Le eo u mo rutang ho tsoa molaong oa hao,
13  E le ho mo fa khutso matsatsing a tlokotsi,Ho fihlela ea khopo a epeloa sekoti.
14  Etsoe Jehova a ke ke a furalla batho ba hae,Kapa a tlohela lefa la hae.
15  Etsoe qeto ea boahloli e tla khutlela ho lokeng,Bohle ba lipelo li lokileng ba tla e latela.
16  Ke mang ea tla nkemela khahlanong le baetsi ba bobe?Ke mang ea tla nkemela khahlanong le ba tloaetseng ho etsa se kotsi?
17  Hoja Jehova a se ke a nthusa,Ka mor’a nakoana moea oa ka o ka be o lutse ka khutso.
18  Ha ke re: “Ka sebele leoto la ka le tla therekela,”Jehova, mosa oa hao o lerato o ile oa ’na oa ntšehetsa.
19  Ha menahano ea ka e hlokisang botsitso e ngatafala ka hare ho ’na,Matšeliso a hao a ile a qala ho hlabolla moea oa ka.
20  Na terone e bakang litsietsi e tla kena selekaneng le uenaHa e ntse e rera khathatso ka molao-taelo?
21  Ba hlasela ka matla moea oa ea lokilengBa phatlalatsa hore esita le mali a ea hlokang molato a khopo.
22  Empa Jehova e tla ba sebaka se phahameng sa tšireletso ho ’na,Molimo oa ka e be lefika la setšabelo sa ka.
23  O tla khutlisetsa bobe ba bona holim’a bonaO tla ba khutsisa ka tlokotsi ea bona.Jehova Molimo oa rōna o tla ba khutsisa.
147  Rorisang Jah,Etsoe ke ntho e ntle ho binela Molimo oa rōna lipina tsa thoriso;Etsoe ke ho khahlisang—thoriso e loketse.
2  Jehova o haha Jerusalema;O phutha ba qhalakantsoeng ba Iseraele.
3  O folisa ba robehileng lipelo,O tlamisa maqeba a bona a bohloko.
4  O bala palo ea linaleli;Kaofela ha tsona o li bitsa ka mabitso a tsona.
5  Morena oa rōna o moholo ’me o na le matla a maholo;Kutloisiso ea hae e ke ke ea lokolisoa.
6  Jehova o imolla ba bonolo;O kokobeletsa ba khopo lefatšeng.
7  Arabelang Jehova ka liteboho;Binelang Molimo oa rōna lipina tsa thoriso ka harepa,
8  Eena Ea koahelang maholimo ka maru,Ea lokisang pula bakeng sa lefatše,Ea etsang hore lithaba li hlahise joang bo botala.
9  O fa liphoofolo lijo tsa tsona,Le makhoaba a manyenyane a ntseng a lla.
10  Ha a khahloe ke matla a pere,Leha e le hore o khahlisoa ke maoto a motho.
11  Jehova o khahlisoa ke ba mo tšabang,Ba letelang mosa oa hae o lerato.
12  Babatsa Jehova, Uena Jerusalema.Rorisa Molimo oa hao, Uena Sione.
13  Etsoe o entse hore mekoallo ea liheke tsa hao e be matla;O hlohonolofalitse bara ba hao ka hare ho uena.
14  O beha khotso naheng ea hao;O ntse a u khotsofatsa ka mafura a koro.
15  O romela polelo ea hae lefatšeng;Lentsoe la hae le matha ka lebelo.
16  O fana ka lehloa joaloka boea;O hasanya serame feela joaloka molora.
17  O lahla leqhoa la hae joaloka lingoathoana.Ke mang ea ka emang ka pel’a serame sa hae?
18  O romela lentsoe la hae ’me oa li qhibilihisa.O etsa hore moea oa hae o foke;Metsi aa rotha.
19  O bolella Jakobo lentsoe la hae,O bolella Baiseraele melao ea hae ea tsamaiso le liqeto tsa hae tsa boahloli.
20  Ha aa etsa sechaba leha e le sefe se seng ka tsela eo;Ha e le liqeto tsa hae tsa boahloli, ha baa li tseba.Rorisang Jah!
64  Molimo, utloa lentsoe la ka ha ke tšoenyehile.E se eka u ka sireletsa bophelo ba ka ho sera se tšabehang.
2  E se eka u ka mpatela lekunutu la baetsi ba bobe,Ua mpatela morusu oa ba tloaetseng ho etsa se kotsi,
3  Ba leolitseng maleme a bona feela joaloka sabole,Ba korotseng ka motsu oa bona, puo e sehlōhō,
4  Hore ba fule ea sa tšoauoeng phoso ba le libakeng tse patehileng.Ka tšohanyetso baa mo fula ’me ha ba tšabe.
5  Ba tiea puong e mpe;Ba bua ka ho pata lifi.Ba itse: “Ke mang ea li bonang?”
6  Ba ntse ba phenya lintho tse sa lokang;Ba patile morero oa bolotsana o bohlale o hlahlobisisitsoeng,Setho se ka hare sa e mong le e mong, pelo ea hae, se tebile.
7  Empa Molimo o tla ba fula ka motsu ka tšohanyetso.Ba tsoile maqeba,
8  Ba etsa hore motho a khoptjoe.Empa maleme a bona a khahlanong le bona.Bohle ba ba talimang ba tla sisinya lihlooho,
9  Batho bohle ba lefatše ba tla tšoha;Ba tla bolela mosebetsi oa Molimo,Ka sebele ba tla ba le temohisiso mosebetsing oa hae.
10  Ea lokileng o tla ithabela ho Jehova ’me o tla tšabela ho eena;Bohle ba lipelo li lokileng ba tla ithorisa.
81  Hoeletsang ka thabo ho Molimo matla a rōna;Hooang ka tlhōlo ho Molimo oa Jakobo.
2  Phokolang pina ea thoriso ’me le nke moropa o monyenyane,Harepa e khahlisang hammoho le seletsa se likhoele.
3  Ha khoeli e thoasitse, le letse lenaka;Ha khoeli e tolokile, bakeng sa letsatsi la mokete oa rōna.
4  Etsoe ke molao oa tsamaiso bakeng sa Iseraele,Ke qeto ea boahloli ea Molimo oa Jakobo.
5  O ile a e laela Josefa e le khopotso,Ha a tsamaea naheng ea Egepeta.Ka ’na ka utloa puo eo ke neng ke sa e tsebe.
6  “Ke ile ka suthisa lehetla la hae moroalong;Matsoho a hae a ile a lokoloha basketeng.
7  U ile ua hooa u le mahlomoleng, ’me ka u pholosa;Ka qala ho u araba sebakeng se patehileng sa sealuma.Ka u hlahloba metsing a Meriba. Selah.
8  Utloang, Lōna batho ba ka, ’me ke tla paka khahlanong le lōna,Uena Iseraele, haeba u tla ’mamela.
9  Ho ke ke ha e-ba le molimo osele har’a lōna;Le ke ke la inamela molimo osele.
10  ’Na, Jehova, ke Molimo oa lōna,Ea le ntšang naheng ea Egepeta.Ahlamisang melomo, ’me ke tla e tlatsa.
11  Empa batho ba ka ha baa mamela lentsoe la ka;Baiseraele ha baa ka ba mpontša boikemisetso leha e le bofe.
12  Kahoo ke ile ka ba tlohela hore ba tsamaee ka manganga a lipelo tsa bona;Ba ile ba qala ho tsamaea ka merero ea bona.
13  Hoja batho ba ka ba ne ba ’mamela,Hoja Baiseraele ba ne ba ka tsamaea litseleng tsa ka!
14  Ke ne ke tla kokobetsa lira tsa bona habonolo,Ke ne ke tla lebisa letsoho la ka khahlanong le bahanyetsi ba bona.
15  Ha e le ba hloileng Jehova haholo, ba tla tla ho eena ba ikokobelitse,Nako ea bona e tla ba teng ho isa nakong e sa lekanyetsoang.
16  O tla ’ne a ba fepe mafura a koro,Ke tla le khotsofatsa ka mahe a linotši a tsoang lefikeng.”
78  Lōna batho ba ka, le mamele molao oa ka;Sekehelang  lipolelo tsa molomo oa ka tsebe.
2  Ke tla ahlamisa molomo oa ka ka polelo ea maele;Ke tla etsa hore lilotho tsa khale li phalle,
3  Tseo re li utloileng le ho li tseba,Le tseo bo-ntat’a rōna ba re phetetseng tsona;
4  Tseo re sa li pateleng bara ba bona,Tseo re li phetelang le moloko o tlang ho tla,Lithoriso tsa Jehova le matla a haeLe lintho tsa hae tse hlollang tseo a li entseng.
5  A hlahisa khopotso Jakobo,A beha molao Iseraele,Lintho tseo a ileng a li laela baholo-holo ba rōna,Hore ba li tsebise bara ba bona;
6  E le hore moloko o tlang ho tla, bara ba neng ba tla tsoaloa, ba ka li tseba,E le hore ba ka ema ’me ba li phetela bara ba bona,
7  Le hore ba ka beha kholiseho ea bona ho MolimoBa se ke ba lebala liketso tsa Molimo empa ba boloke litaelo tsa hae.
8  Ha baa lokela ho ba joaloka baholo-holo ba bona,Moloko o manganga le o tletseng borabele,Moloko o neng o sa lokisa lipelo tsa oonaOo moea oa oona o neng o sa tšepahale ho Molimo.
9  Bara ba Efraime, le hoja e le ba hlometseng ba fulang ka seqha,Ba ile ba ikhula letsatsing la ntoa.
10  Ha baa ka ba boloka selekane sa Molimo,Ba ile ba hana ho tsamaea molaong oa hae.
11  Hape ba ile ba qala ho lebala mesebetsi ea haeLe mesebetsi ea hae e hlollang eo a ileng a etsa hore ba e bone.
12  O ne a entse lintho tse hlollang ka pel’a baholo-holo ba bonaNaheng ea Egepeta, naheng ea Zooane.
13  A arola leoatle, e le hore a ka ba fetisa,A etsa hore metsi a eme joaloka letamo.
14  A tsoela pele ho ba tsamaisa ka leru motšehareBosiu bohle a ba tsamaisa ka khanya ea mollo.
15  A petsola mafika lefeelleng,E le hore a ka etsa hore ba noe ho hongata feela joaloka maliba.
16  A qala ho hlahisa melapo lefikengA etsa hore metsi a theohe feela joaloka linōka.
17  Ba ’na ba mo siteloa ka ho eketsehilengKa ho fetohela Ea Phahameng ka ho Fetisisa sebakeng se se nang metsi;
18  Ba leka Molimo ka lipelong tsa bonaKa ho kōpela meea ea bona se jeoang.
19  Kahoo ba qala ho bua Molimo hampe.Ba re: “Na Molimo o khona ho teka tafole lefeelleng?”
20  Bonang! O ile a otla lefikaE le hore metsi a ka phalla le melapo e phoroselang ea phalla.“Na o boetse o khona ho fana ka bohobe,Kapa na a ka lokisetsa lintho tsa ho iphelisa bakeng sa batho ba hae?”
21  Ke ka lebaka leo Jehova a ileng a utloa ’me a qala ho halefa;Mollo oa hotetsoa khahlanong le Jakobo,Bohale le bona ba nyoloha khahlanong le Iseraele.
22  Etsoe ha baa ka ba beha tumelo ho Molimo,Ha baa ka ba tšepa poloko ea hae.
23  A laela maholimo a koahetsoeng ke maru holimo,A bula mamati a leholimo.
24  A ’na a ba nesetsa manna hore ba je,A ba fa lijo-thollo tsa leholimo.
25  Batho ba ja bohobe ba batho ba matla;A ba romela mefaho ho fihlela ba khotsofetse.
26  A qala ho etsa hore moea oa bochabela o foke ka matla maholimongLe ho etsa hore moea oa boroa o foke ka matla a hae.
27  A ba nesetsa lintho tsa ho iphelisa feela joaloka lerōle,Le libōpuoa tse fofang tse nang le mapheo feela joaloka lehlabathe la maoatle.
28  A ’na a li lihela ka har’a liahelo tsa hae,Ho pota-pota litabernakele tsa hae ka hohle.
29  Ba ja ’me ba ikhotsofatsa haholo,A ba tlisetsa seo ba se lakatsang.
30  Ba ne ba sa suthela thōko le takatso ea bona,Ha lijo li sa ntse li le ka mahanong a bona,
31  Ha khalefo ea Molimo e theohela holim’a bona.A qala ho bolaea har’a linatla tsa bona;A liha bahlankana ba Iseraele.
32  Ho sa tsotellehe sena sohle ba etsa sebe ka ho eketsehilengBa se ke ba beha tumelo mesebetsing ea hae e hlollang.
33  Kahoo a felisa matsatsi a bona joalokaha eka ke pululo feela,A felisa lilemo tsa bona ka khathatso.
34  Nako le nako ha a ne a ba bolaea, le bona ba ne ba botsa ka eena,Ebe baa khutla ’me ba batla Molimo.
35  Ba qala ho hopola hore Molimo ke Lefika la bona,Le hore Molimo ea Phahameng ka ho Fetisisa ke Mopheteletsi oa bona.
36  Ba leka ho mo thetsa ka melomo ea bona;Ba leka ho mo bolella leshano ka maleme a bona.
37  Lipelo tsa bona li ne li sa tiea ho eena;Ha baa ka ba tšepahala selekaneng sa hae.
38  Empa o ne a le mohau; o ne a koahela phoso ’me a sa tlise pheliso.A khutlisa bohale ba hae ka makhetlo a mangata,O ne a sa tsose khalefo eohle ea hae.
39  A ’na a hopola hore ke nama,Hore moea oa tsoa ’me ha o khutle.
40  Ba ne ba mo fetohela hangata hakaakang lefeelleng,Ba mo utloisa bohloko lehoatateng!
41  Ka makhetlo-khetlo ba ne ba leka Molimo,Ba utloisa Mohalaleli oa Iseraele bohloko.
42  Ha baa ka ba hopola letsoho la hae,Letsatsi leo a ileng a ba lopolla ka lona ho mohanyetsi,
43  Kamoo a ileng a beha lipontšo tsa hae EgepetaLe mehlolo ea hae naheng ea Zooane;
44  Le kamoo a ileng a qala ho fetola melatsoana ea bona ea Nile mali,Hoo ba neng ba ke ke ba noa melapong ea bona.
45  A ba romela liboba, e le hore li ka ba ja;Le lihoho, e le hore li ka ba felisa.
46  A qala ho fa maphele lihlahisoa tsa bona,Seo ba se sehletseng ka thata a se fa litsie.
47  A qala ho bolaea lifate tsa bona tsa morara ka sefakoLe lifate tsa bona tsa sikamora ka majoe a sefako.
48  A nehella lipelesa tsa bona sefakoLiphoofolo tsa bona tse ruiloeng a li nehella feberu e chesang.
49  A qala ho ba romela bohale ba hae bo tukang,Khalefo le nyatso le mahlomola,Moifo oa mangeloi a tlisang tlokotsi.
50  A lokisa tsela bakeng sa bohale ba hae.Ha aa ka a thibela meea ea bona hore e se ke ea shoa;A nehelana ka bophelo ba bona lefung la seoa.
51  Qetellong a bolaea matsibolo ’ohle Egepeta,Tšimoloho ea matla a bona a ho ikatisa litenteng tsa Kama.
52  Ka mor’a moo a etsa hore batho ba hae ba tlohe feela joaloka mohlape,A ba tsamaisa joaloka mohlape lefeelleng.
53  A ’na a ba tsamaisa ba sireletsehile, ’me ba ne ba sa tšohe;Leoatle la koahela lira tsa bona.
54  A ba tlisa sebakeng sa hae se halalelang,Sebaka sena se lithaba seo letsoho la hae le letona le se fumaneng.
55  Ka lebaka la bona a leleka lichaba butle-butle,A qala ho ba arolela lefa ka khoele ea ho lekanya,Hoo a ileng a etsa hore meloko ea Iseraele e lule malapeng a eona.
56  Ba qala ho leka le ho fetohela Molimo ea Phahameng ka ho Fetisisa,Ha baa ka ba boloka likhopotso tsa hae.
57  Hape ba ’na ba kheloha ’me ba etsa ka bolotsana joaloka baholo-holo ba bona;Ba reteleha joaloka seqha se sa tieang.
58  Ba ’na ba mo siteloa ka libaka tsa bona tse phahameng,Ba ’na ba mo susumelletsa poulelong ka litšoantšo tsa bona tse betliloeng.
59  Molimo a utloa ’me a halefa,Kahoo a eisa Baiseraele haholo.
60  Qetellong a furalla tabernakele ea Shilo,Tente eo a neng a lula ho eona har’a batho ba lefatše.
61  A nehelana ka matla a hae kholehongA nehelana ka botle ba hae letsohong la mohanyetsi.
62  A ’na a nehella batho ba hae sabole,A halefela lefa la hae.
63  Bahlankana ba hae ba chesitsoe ke mollo,Baroetsana ba hae ha baa ka ba rorisoa.
64  Ha e le baprista ba hae, ba oa ka sabole,Bahlolohali ba bona ha baa ka ba lla.
65  Joale Jehova a qala ho tsoha joalokaha eka o tsoha borokong,Joaloka ea matla ea hlaphoheloang veineng.
66  A qala ho otla bahanyetsi ba hae a hlaha ka morao;A ba fa nyeliso e hlolang ka nako e sa lekanyetsoang.
67  A lahla tente ea Josefa;Ha aa ka a khetha moloko oa Efraime.
68  Empa a khetha moloko oa Juda,Thaba ea Sione, eo a e ratileng.
69  A qala ho haha sehalalelo sa hae feela joaloka libaka tse phahameng,Joaloka lefatše leo a le thehileng ho isa nakong e sa lekanyetsoang.
70  Kahoo a khetha mohlanka oa hae DavidaA mo nka masakeng a mohlape.
71  Ho tloha ho lateleng lithole tse anyesangA mo tlisa hore e be molisa oa batho ba hae JakoboLe oa lefa la hae Iseraele.
72  A qala ho ba lisa ho ea ka botšepehi ba pelo ea hae,A qala ho ba tsamaisa ka tsebo ea matsoho a hae.
8  Jehova Morena oa rōna, lebitso la hao le hlompheha hakaakang lefatšeng lohle,Uena eo ho hlompheha ha hao ho phetoang ka holim’a maholimo!
2  Ho tsoa melomong ea bana le ba anyang u thehile matla,Ka lebaka la ba bontšang bora ho uena,E le ho etsa hore sera le ea iphetetsang ba khaotse.
3  Ha ke bona maholimo a hao, mesebetsi ea menoana ea hao,Khoeli le linaleli tseo u li lokisitseng,
4  Motho ea shoang ke’ng hore u ’ne u mo hopole,Le mora oa motho oa lefatše ke’ng hore u mo hlokomele?
5  U ile ua boela ua mo etsa ea ka tlaasana ho ba kang melimo,Joale ua mo roesa moqhaka oa khanya le bokhabane.
6  U etsa hore a laole mesebetsi ea matsoho a hao;U behile ntho e ’ngoe le e ’ngoe ka tlas’a maoto a hae:
7  Likhutšoane le lipholo, kaofela ha tsona,Le liphoofolo tsa naha e sabaletseng,
8  Linonyana tsa leholimo le litlhapi tsa leoatle,Ntho leha e le efe e fetang litseleng tsa maoatle.
9  Jehova Morena oa rōna, lebitso la hao le hlompheha hakaakang lefatšeng lohle!
72  Molimo, u fe morena liqeto tsa hao tsa boahloli,U fe mora oa morena ho loka ha hao.
2  E se eka a ka buella nyeoe ea batho ba hao ka ho lokaLe ea batho ba hao ba hlorileng ka qeto ea boahloli.
3  Lithaba li ke li ise khotso ho batho,Le maralla, ka ho loka.
4  A ke a ahlole ba hlorileng ba sechaba,A pholose bara ba mofutsana,A silakanye molotsana.
5  Ba tla u tšaba hafeela ho ntse ho e-na le letsatsi,Le ka pel’a khoeli ho isa molokong o mong ka mor’a o mong.
6  O tla theohela holim’a joang bo kutiloeng joaloka pula,Joaloka lipula tsa melupe tse kolobisang lefatše.
7  Matsatsing a hae ea lokileng o tla atleha,Khotso e tla ba ngata ho fihlela khoeli e se e le sieo.
8  O tla ba le bafo ho tloha leoatleng le leng ho ea ho le lengLe ho tloha Nōkeng ho ea lipheletsong tsa lefatše.
9  Baahi ba libaka tse se nang metsi ba tla inama ka pel’a hae,Lira tsa hae li tla nyeka lerōle.
10  Marena a Tarshishe le a lihlekehleke—A tla ntša sethabathaba.Marena a Sheba le a Seba—A tla hlahisa mpho.
11  Marena ’ohle a tla itihela fatše ka lifahleho ho eena;Lichaba tsohle li tla mo sebeletsa.
12  Etsoe o tla lopolla ea futsanehileng ea hoeletsang ho kōpa thuso,Le ea hlorileng le mang kapa mang ea se nang mothusi.
13  O tla utloela ea tlaase bohloko le ea futsanehileng,O tla pholosa meea ea ba futsanehileng.
14  O tla lopolla meea ea bona khatellong le pefong,Mali a bona e tla ba a bohlokoa mahlong a hae.
15  A ke a phele, ’me a fuoe khauta e ’ngoe ea Sheba.A etsetsoe thapelo kamehla;A bokoe letsatsi lohle.
16  Ho tla ba le lijo-thollo tse ngata lefatšeng;Ho tla ba le nala holim’a litlhōrō tsa lithaba.Litholoana tsa hae li tla ba joaloka Lebanone,Ba tsoang motseng ba tla thunya joaloka limela tsa naha.
17  Lebitso la hae le ke le be teng ho isa nakong e sa lekanyetsoang;Lebitso la hae le be leholo ka pel’a letsatsi,Ba ke ba itlhohonolofatse ka eena;Lichaba tsohle li ke li phatlalatse hore o thabile.
18  Ho bokoe Jehova Molimo, Molimo oa Iseraele,Ea etsang mesebetsi e hlollang a le mong.
19  Ho bokoe lebitso la hae le khanyang ho isa nakong e sa lekanyetsoang,Khanya ea hae e tlale lefatšeng lohle.Amen le Amen.
20  Lithapelo tsa Davida, mora oa Jese, li fihlile sephethong.
69  Mpholose, Molimo, kaha metsi a fihlile moeeng.
2  Ke tetebetse seretseng se tebileng, moo ho se nang sebaka sa ho ema.Ke kene metsing a tebileng,Molapo o phallang o nkhohotse.
3  Ke khathalitsoe ke ho hoeletsa;’Metso oa ka o omeletse.Mahlo a ka a feletsoe ke matla ha ke ntse ke letetse Molimo oa ka.
4  Ba ntlhoileng ntle ho lebaka ba bangata esita le ho feta moriri oa hlooho ea ka.Ba nkhutsisang, e le lira tsa ka ntle ho lebaka, ba bangata.Joale ke ile ka khutlisa seo ke neng ke sa ka ka se nka ka tlatlapo.
5  Molimo, u tseba booatla ba ka,Molato oa ka ha oa pateha ho uena.
6  E se eka ba u tšepileng ba ke ke ba hlajoa ke lihlong ka lebaka la ka,’Musi Morena, Jehova oa mabotho.E se eka ba u batlang ba ke ke ba kokobetsoa ka lebaka la ka,Molimo oa Iseraele.
7  Etsoe ke jere nyeliso ka lebaka la hao,Tlotlollo e koahetse sefahleho sa ka.
8  Ke fetohile ea khaohaneng le barab’eso,Le osele ho bara ba ’Mè.
9  Etsoe cheseho ea ntlo ea hao e ntjele,Linyeliso tsa ba u nyelisang li nkoetse holimo.
10  Ke ile ka lla ka ho itima lijo ha moea oa ka,Empa e bile bakeng sa linyeliso ho ’na.
11  Ha ke entse lesela la mokotla liaparo tsa ka,Joale ke ile ka fetoha polelo ea maele ho bona.
12  Ba lulang hekeng ba ile ba qala ho nahanisisa ka ’na,Ke ne ke le sehlooho sa lipina tsa ba noang joala bo tahang.
13  Empa ha e le ’na, thapelo ea ka e ne e lebisitsoe ho uena, Jehova,Ka nako e amohelehang, Molimo.Ka mosa oa hao o lerato o mongata u nkarabe ka ’nete ea poloko ea hao.
14  Ntopolle seretseng, e le hore ke se ke ka tetebela.E se eka nka lopolloa ho ba ntlhoileng le metsing a tebileng.
15  E se eka molapo o phallang oa metsi o ke ke oa nkhohola,Leha e le hore boliba bo ’metse,Kapa seliba se koale molomo oa sona holim’a ka.
16  Nkarabe, Jehova, etsoe mosa oa hao o lerato o molemo.Retelehela ho ’na ho ea ka bongata ba mehauhelo ea hao,
17  U se ke ua patela mohlanka oa hao sefahleho sa hao.Kahobane ke mahlomoleng, u nkarabe kapele.
18  U atamele moea oa ka, u o pholose;U ntopolle ka lebaka la lira tsa ka.
19  U tseba nyeliso ea ka le lihlong tsa ka le ho tlotloloha ha ka.Bohle ba bontšang bora ho ’na ba ka pel’a hao.
20  Nyeliso e robile pelo ea ka, ’me leqeba ke le sa phekoleheng.Ke ile ka ’na ka lebella hore e mong a bontše kutloelo-bohloko, empa ho ne ho se le ea mong;Le batšelisi, empa ha kea ka ka ba fumana.
21  Empa ba ile ba mpha semela se chefo bakeng sa lijo,Ba leka ho ’noesa asene ha ke nyoriloe.
22  Tafole ea bona e ke e be sefi ka pel’a bona,Boiketlo ba bona e be leraba.
23  Mahlo a bona a ke a fifale e le hore a se ke a bona;U tetemise matheka a bona kamehla.
24  Tšollela nyatso ea hao holim’a bona,E se eka bohale ba hao bo tukang bo ka ba fihlela.
25  Liahelo tsa bona tse pota-potiloeng ke lerako li ke li fetohe lesupi;E se eka ho ke ke ha e-ba le ea lulang litenteng tsa bona.
26  Etsoe ba lelekisitse eo u mo otlileng,Ba ntse ba pheta bohloko ba bao u ba hlabileng.
27  U buseletse liphoso tsa bona ka phoso,E se eka ba ke ke ba kena ho lokeng ha hao.
28  Ba ke ba hlakoloe bukeng ea ba phelang,E se eka ba ke ke ba ngoloa le ba lokileng.
29  Empa ke hlorile ’me kea opeloa.Molimo, e se eka poloko ea hao e ka ntšireletsa.
30  Ke tla rorisa lebitso la Molimo ka pina,Ke tla mo tlotlisa ka liteboho.
31  Sena e tla boela e be se khahlisang ho Jehova ho feta poho,Ho feta pohoana e linaka, e nang le khōla e arohaneng.
32  Ka sebele ba bonolo ba tla ho bona; ba tla thaba.Lōna ba batlang Molimo, lipelo tsa lōna le tsona li tsoele pele li phela.
33  Etsoe Jehova o mamela mafutsana,A ke ke a nyelisa batšoaruoa ba hae.
34  Leholimo le lefatše li mo rorise,Maoatle le ntho e ’ngoe le e ’ngoe e tsamaeang ka ho ’ona.
35  Etsoe Molimo o tla pholosa SioneO tla haha metse ea Juda;Ka sebele ba tla lula moo ’me ba e rue.
36  Bana ba bahlanka ba hae ba tla e rua,Ba ratang lebitso la hae ke bona ba tla lula ho eona.
30  Ke tla u phahamisa, Jehova, kaha u nkhutseHa ua lumella lira tsa ka hore li thabe ka lebaka la ka.
2  Jehova Molimo oa ka, ke ile ka hoeletsa ho uena ho kōpa thuso, ’me ua mpholisa.
3  Jehova, u nyolotse moea oa ka Sheole;U mpolokile ke phela, hore ke se ke ka theohela ka sekoting.
4  Binelang Jehova lipina tsa thoriso, Lōna ba tšepahalang ba hae,Lebohang sehopotso sa hae se halalelang;
5  Hobane ho ba tlas’a bohale ba hae ke ha motsotsoana,Ho ba tlas’a kamohelo ea hae ke ha bophelo bohle.Ka shoalane ho lla ho ka ’na ha e-ba teng, empa hoseng ho ba le mohoo oa thabo.
6  Ha e le ’na, ke itse boiketlong ba ka:“Le ka mohla nke ke ka therekelisoa.”
7  Jehova, ka kamohelo ea hao u entse hore thaba ea ka e eme ka matla.U ile ua pata sefahleho sa hao; ka ferekana.
8  Jehova, ke ile ka ’na ka hoeletsa ho uena;Ka ’na ka etsa kōpo e tiileng ho Jehova bakeng sa mohau.
9  Ho na le molemo ofe maling a ka ha ke theohela sekoting?Na lerōle le tla u roka? Na le tla bolela ’nete ea hao?
10  Utloa, Jehova, ’me u mpontše mohau.Jehova, u be mothusi oa ka.
11  U fetotse ho siama ha ka hore e be motjeko bakeng sa ka;U lokolotse lesela la ka la mokotla, ’me u mpoloka ke tlamiloe ka ho thaba,
12  E le hore khanya ea ka e ka u binela lipina tsa thoriso ’me e se ke ea khutsa.Jehova Molimo oa ka, ke tla u roka ho isa nakong e sa lekanyetsoang.
16  Mpoloke, Molimo, etsoe ke tšabetse ho uena.
2  Ke itse ho Jehova: “U Jehova; molemo oa ka, ha o etsetsoe uena,
3  Empa o etsetsoa bahalaleli ba lefatšeng.Bona, esita le ba hlomphehang, ke bao thabo eohle ea ka e leng ho bona.”
4  Bohloko bo ba boholo ho bao, ha ho e-na le e mong, ba potlakelang ka mor’a hae.Nke ke ka tšolla linyehelo tsa bona tse nooang tsa mali,Nke ke ka beha mabitso a bona molomong oa ka.
5  Jehova ke karolo ea kabelo eo ke e filoeng le ea senoelo sa ka.U tšoara lotho ea ka ka tieo.
6  Likhoele tse lekanyang li oetse libakeng tse khahlehang bakeng sa ka.Ka sebele, leruo la ka e bile le khahlisang ho ’na.
7  Ke tla boka Jehova, ea mphileng keletso.Ka sebele, liphio tsa ka li nkhalemetse bosiu.
8  Ke behile Jehova ka pel’a ka kamehla.Kahobane o letsohong la ka le letona, nke ke ka therekelisoa.
9  Ka hona pelo ea ka ea thaba, le khanya ea ka e sekametse ho thabeng.Hape, nama ea ka e tla lula e sireletsehile.
10  Etsoe u ke ke ua tlohela moea oa ka Sheole.U ke ke ua lumella ea tšepahalang oa hao hore a bone sekoti.
11  U tla etsa hore ke tsebe tsela ea bophelo.Ho thaba ka khotsofalo ho sefahlehong sa hao;Ho na le thabo letsohong la hao le letona ka ho sa feleng.
96  Binelang Jehova pina e ncha.Binelang Jehova, lōna batho bohle ba lefatše.
2  Binelang Jehova, le boke lebitso la hae.Letsatsi le letsatsi le bolele litaba tse molemo tsa poloko ea hae.
3  Bolelang khanya ea hae har’a lichaba,Le bolele mesebetsi ea hae e hlollang har’a batho bohle.
4  Etsoe Jehova o moholo ’me o lokela ho rorisoa haholo.O tšabeha ho feta melimo e meng kaofela.
5  Etsoe melimo eohle ea lichaba ke melimo ea lefeela;Empa ha e le Jehova, o entse maholimo.
6  Ho hlompheha le bokhabane li ka pel’a hae;Matla le botle li sehalalelong sa hae.
7  Isang ho Jehova, Lōna malapa a lichaba,Isang khanya le matla ho Jehova.
8  Isang ho Jehova khanya ea lebitso la hae;Nkang mpho ’me le kene mabaleng a hae.
9  Inamelang Jehova ka mokhabo o halalelang;Utloang bohloko bo boholo ka lebaka la hae, lōna batho bohle ba lefatše.
10  E-reng har’a lichaba: “Jehova ke morena.Le naha e behang e tiisoa ka thata hoo e ke keng ea sisinngoa.O tla buella nyeoe ea lichaba ka ho loka.”
11  Maholimo a ke a thabe, le lefatše le nyakalle.Leoatle le ke le lume le se tletseng ho lona.
12  Naha e sabaletseng e ke e thabe le sohle se ho eona.Ka nako e tšoanang lifate tsohle tsa moru li ke li tlerohe ka thabo
13  Ka pel’a Jehova. Etsoe o tlile;Etsoe o tlil’o ahlola lefatše.O tla ahlola ka ho loka naha e behangA ahlole lichaba ka botšepehi ba hae.
35  Jehova, u tsamaise nyeoe ea ka khahlanong le bahanyetsi ba ka;U loantše ba ntoantšang.
2  Tšoara thebe e nyenyane le thebe e khōlō,U eme hore u nthuse,
3  U tsomule lerumo le selepe se rathang ka nģa tse peli ho khahlanyetsa ba ntelekisang.E-re ho moea oa ka: “Ke ’na poloko ea hao.”
4  E se eka ba tsomang moea oa ka ba ka hlajoa ke lihlong ’me ba kokobetsoe.E se eka ba ntherelang tlokotsi ba ka khutlisoa ’me ba soaba.
5  E se eka ba ka ba joaloka ’mōkō o fefoloang ke moea,Lengeloi la Jehova le ba sututse.
6  Tsela ea bona e ke e fetohe lefifi le libaka tse thellang,Lengeloi la Jehova le ke le ba lelekise.
7  Etsoe ntle ho lebaka ba mpatetse sekoti sa bona se koahetsoeng ka letlooa;Ba se cheketse moea oa ka ntle ho lebaka.
8  Tšenyeho e ke e mo oele holimo a sa tsebe,Letlooa la hae leo a le patileng le ke le mo tšoase;A oele ka ho sona ’me a timele.
9  Empa moea oa ka o ke o thabe ka lebaka la Jehova;O ke o thabe ka lebaka la poloko ea hae.
10  Masapo ’ohle a ka a ke a re:“Jehova, ke mang ea joaloka uena,Ea lopollang ea hlorileng ho ea matla ho mo feta,Le ea lopollang ea hlorileng le ea futsanehileng ho ea mo tlatlapang?”
11  Lipaki tse mabifi lia ema;Li mpotsa seo ke sa kang ka se tseba.
12  Li mputsa ka bobe bakeng sa botle,Tahlehelo moeeng oa ka.
13  Ha e le ’na, ha li kula, liaparo tsa ka e ne e le lesela la mokotla,Ke ile ka hlorisa moea oa ka ka ho itima lijo,Thapelo ea ka e ne e khutlela sefubeng sa ka.
14  Joalokaha eka ke bakeng sa motsoalle, joalokaha eka ke bakeng sa mor’eso,Ke ile ka tsamaea joaloka ea siamelang ’m’ae.Ke ile ka inama ke hlomohile.
15  Empa li ile tsa thaba ’me tsa bokana ka lebaka la ho hlotsa ha ka;Tsa bokana khahlanong le ’na,Tsa nkotla le hoja ke ne ke sa tsebe;Li ile tsa ntsekolla likoto ’me tsa se ke tsa khutsa.
16  Har’a basomi ba bakoenehi bakeng sa bohobeBa ne ba ntsikitlanyetsa meno.
17  Jehova, u tla ’ne u ho bone halelele hakae?Khutlisa moea oa ka thipitlong ea bona,Oo e leng oona feela oa ka litaoaneng tse moetse.
18  Ke tla u roka phuthehong e khōlō;Ke tla u rorisa har’a batho ba bangata.
19  E se eka bao e leng lira tsa ka ntle ho lebaka ba ke ke ba thaba ka lebaka la ka;Ha e le ba ntlhoileng ntle ho lebaka, ba se ke ba roba leihlo.
20  Etsoe ha ba bue khotso;Empa ba ntse ba rera lintho tsa thetsoKhahlanong le ba khutsitseng ba lefatše.
21  Ba nkahlamisetsa melomo.Ba itse: “Eke! Eke! mahlo a rōna a ho bone.”
22  Jehova, u bone. U se ke ua khutsa.Jehova, u se ke ua lulella hōle le ’na.
23  Tsoha ’me u falimehele kahlolo ea ka,Molimo oa ka, Jehova, u falimehele nyeoe ea ka.
24  Nkahlole ho ea ka ho loka ha hao, Jehova Molimo oa ka,E se eka ba ke ke ba thaba ka lebaka la ka.
25  E se eka ba ke ke ba re ka lipelong tsa bona: “Eke! meea ea rōna!”E se eka ba ke ke ba re: “Re mo metsitse.”
26  Ba thabelang tlokotsi ea kaBa ke ba hlajoe ke lihlong ’me ba soabe hammoho.Ba ikhohomosetsang ’na ba ke ba apare lihlong le ho kokobetsoa.
27  Ba thabelang ho loka ha ka ba hoeletse ka thabo ’me ba nyakalle,Ba re kamehla:“Jehova a ke a tlotlisoe, ea thabelang khotso ea mohlanka oa hae.”
28  Leleme la ka le bolele ho loka ha hao ka lentsoe le tlaase,Le bolele thoriso ea hao letsatsi lohle.
18  Ke tla ba le boikutlo bo mofuthu bakeng sa hao, Jehova matla a ka.
2  Jehova ke lefika la ka le qhobosheane ea ka le Mopholosi oa ka.Molimo oa ka ke lefika la ka. Ke tla tšabela ho eena,Ke thebe ea ka le lenaka la ka la poloko, sebaka sa ka se phahameng sa tšireletso.
3  Ke tla ipiletsa ho Ea lokelang ho rorisoa, Jehova,Ke tla pholosoa lireng tsa ka.
4  Liropo tsa lefu li ile tsa mpota-pota;Meroallo e phoroselang ea batho ba se nang molemo le eona ea ’na ea ntšosa.
5  Liropo tsa Sheole li ile tsa mpota-pota;Maraba a lefu a ntoba.
6  Mahlomoleng a ka ka ’na ka ipiletsa ho Jehova,Ka ’na ka hoeletsa ho kōpa thuso ho Molimo oa ka.A utloa lentsoe la ka a le tempeleng ea hae,Joale mohoo oa ka o kōpang thuso ka pel’a hae oa fihla litsebeng tsa hae.
7  Lefatše la qala ho sisinyeha ’me la reketla,Metheo ea lithaba ea tsukutleha,Ea ’na ea hlokoleha kahobane o ne a halefisitsoe.
8  Mosi oa tsoa linkong tsa hae, ’me mollo o tsoang molomong oa hae oa ’na oa chesa;Mashala a ne a tuka ho tsoa ho eena.
9  A koba maholimo ’me a theoha.Botšo bo boholo bo ne bo le ka tlas’a maoto a hae.
10  A tla a kaletse kerubime ’me a tla a fofa,A tla a potlakile a le holim’a mapheo a moea.
11  Joale a etsa lefifi sebaka seo a ipatang ho sona,Le mo pota-potile ka hohle joaloka lephephe la hae,Metsi a lefifi, maru a teteaneng.
12  Khanyeng e ka pel’a hae ho ne ho e-na le maru a hae a fetang,Sefako le mashala a tukang a mollo.
13  Jehova a qala ho luma a le maholimong,Ea Phahameng ka ho Fetisisa a qala ho ntša lentsoe la hae,Sefako le mashala a tukang a mollo.
14  A ’na a romela metsu ea hae, e le hore a ka ba hasanya;A ntša mahalima, e le hore a ka ba ferekanya.
15  Likotopo tsa metsi tsa bonahala,Le metheo ea naha e behang ea apohaKa lebaka la khalemelo ea hao e matla, Jehova, ka lebaka la pululo ea phefumoloho ea linko tsa hao.
16  O ne a romeletsa a le holimo, o ne a nkuka,O ne a nkhula metsing a mangata.
17  O ne a ntopolla ho sera sa ka se matla,Le ho ba ntlhoileng; hobane ba ne ba le matla ho mpheta.
18  Ba ’na ba ntoantša letsatsing la koluoa ea ka,Empa Jehova a ba joaloka setšehetso sa ka.
19  A ntlisa ka ntle sebakeng se seholo;O ne a mpholosa, hobane o ne a khahliloe ke ’na.
20  Jehova o mputsa ho ea ka ho loka ha ka;O mpuseletsa ho ea ka ho hloeka ha matsoho a ka.
21  Etsoe ke bolokile litsela tsa Jehova,Ha kea tloha ho Molimo oa ka ka bokhopo.
22  Etsoe liqeto tsohle tsa hae tsa boahloli li ka pel’a ka,Nke ke ka tlosa litaelo tsa hae tse hlomamisitsoeng ho ’na.
23  Ke tla ba ea se nang molato ho eena,Ke tla phema ho etsa phoso.
24  Jehova a ke a mpuseletse ho ea ka ho loka ha ka,Ho ea ka ho hloeka ha matsoho a ka ka pel’a mahlo a hae.
25  Ho ea tšepahalang u tla etsa ka botšepehi;Ho ea se nang molato, ea shahlileng, u tla sebetsa ka mokhoa o se nang molato;
26  Ho ea ipolokang a hloekile u tla iponahatsa u hloekile;Ho ea khopameng u tla iponahatsa u le mano;
27  Hobane u tla pholosa batho ba hlorileng;Empa u tla kokobetsa mahlo a ikhohomosang.
28  Etsoe u tla khantša lebone la ka, Jehova;Molimo oa ka o tla khantša lefifi la ka.
29  Etsoe ka uena nka matha khahlanong le sehlopha sa bafutuhi;Ka Molimo oa ka nka hloa lerako.
30  Ha e le Molimo oa ’nete, tsela ea hae e phethahetse;Polelo ea Jehova e hloekile.Ke thebe ho bohle ba tšabelang ho eena.
31  Etsoe Molimo ke mang ntle ho Jehova?Lefika ke mang haese Molimo oa rōna?
32  Molimo oa ’nete ke Eena ea ntlamang haufi-ufi ka mafolofolo,O tla etsa hore tsela ea ka e be e phethahetseng,
33  A etse hore maoto a ka a be joaloka a likhama tse tšehali,O mpoloka ke eme libakeng tse mphahametseng.
34  O ruta matsoho a ka ntoa,Matsoho a ka a hateletse seqha sa koporo.
35  U tla mpha thebe ea hao ea poloko,Letsoho la hao le letona le tla ntšehetsa,Boikokobetso ba hao bo tla etsa hore ke be moholo.
36  U tla fana ka sebaka se lekaneng bakeng sa mehato ea ka ka tlas’a ka,Ka sebele maqaqailana a ka a ke ke a tetema.
37  Ke tla lelekisa lira tsa ka ’me ke li fihlele;Nke ke ka khutla ho fihlela li felisitsoe.
38  Ke tla li roba likoto hoo li ke keng tsa khona ho tsoha;Li tla oela tlas’a maoto a ka.
39  U tla ntlama ka mafolofolo bakeng sa ntoa;U tla etsa hore ba ntsohelang matla ba oele ka tlas’a ka.
40  Ha e le lira tsa ka, ka sebele u tla mpha likotlo tsa tsona;Ha e le ba ntlhoileng haholo, ke tla ba khutsisa.
41  Ba hoeletsa ho kōpa thuso, empa ha ho na mopholosi,Ba hoeletsa ho Jehova, empa ha a ba arabe.
42  Ke tla ba tula hore ba thumisehe joaloka lerōle le fefoloang ke moea;Ke tla ba tšolla joaloka seretse sa literateng.
43  U tla mpholosa ho batho ba tšoaeang liphoso.U tla mpeha hore ke be hlooho ea lichaba.Batho bao ke sa kang ka ba tseba—ba tla ntšebeletsa.
44  Ba tla ’mamela ka lebaka la monyenyetsi feela;Basele ba tla tla ba ikokobeletse ’na.
45  Basele ba tla nyamela,Ba tla tsoa ba thothomela marakong a bona a tšireletso.
46  Jehova oa phela, ho bokoe Lefika la ka,Ho ke ho phahamisoe Molimo oa poloko ea ka.
47  Molimo oa ’nete ke Mofani oa liketso tsa phetetso ho ’na;O kokobetsa lichaba ka tlas’a ka.
48  O mpholosa ho lira tsa ka tse halefileng;U tla mphahamisetsa ka holim’a ba ntsohelang matla,U tla ntopolla ho motho ea mabifi.
49  Ke ka lebaka leo ke tla u roka har’a lichaba, Jehova,Ke tla binela lebitso la hao lipina tsa thoriso.
50  O etsetsa morena oa hae liketso tse khōlō tsa polokoO bontša mosa oa hae o lerato ho motlotsuoa oa hae,Ho Davida le ho peō ea hae ho isa nakong e sa lekanyetsoang.
115  Ha ho letho leo e leng la rōna, Jehova, ha ho letho leo e leng la rōna,Empa u tlotlise lebitso la haoHo ea ka mosa oa hao o lerato, ho ea ka ’nete ea hao.
2  Ke hobane’ng ha lichaba li lokela ho re:“Joale, Molimo oa bona o hokae?”
3  Empa Molimo oa rōna o maholimong;O entse ntho e ’ngoe le e ’ngoe eo a ileng a thabela ho e etsa.
4  Litšoantšo tsa bona tse rapeloang ke silevera le khauta,Mosebetsi oa matsoho a motho oa lefatše.
5  Li na le melomo, empa ha li bue;Li na le mahlo, empa ha li bone;
6  Li na le litsebe, empa ha li utloe.Li na le linko, empa ha li fofonele.
7  Li na le matsoho, empa ha li ame.Li na le maoto, empa ha li tsamaee;Ha li ntše molumo ka ’metso ea tsona.
8  Ba li etsang ba tla ba feela joaloka tsona,Bohle ba li tšepileng.
9  Lōna Baiseraele, le tšepe Jehova;Ke thuso ea bona le thebe ea bona.
10  Lōna ba ntlo ea Arone, le tšepe Jehova;Ke thuso ea bona le thebe ea bona.
11  Lōna ba tšabang Jehova, le tšepe Jehova;Ke thuso ea bona le thebe ea bona.
12  Jehova o re hopotse; o tla hlohonolofatsa,O tla hlohonolofatsa ntlo ea Iseraele,O tla hlohonolofatsa ntlo ea Arone.
13  O tla hlohonolofatsa ba tšabang Jehova,Ba banyenyane hammoho le ba baholo.
14  Jehova o tla le ekeletsa,Lōna le bara ba lōna.
15  Ke lōna ba hlohonolofalitsoeng ke Jehova,Moetsi oa leholimo le lefatše.
16  Ha e le maholimo, ke maholimo a Jehova,Empa lefatše o le file bara ba batho.
17  Ba shoeleng ba ke ke ba rorisa Jah,Leha e le bafe ba theohelang moo ho khutsitseng.
18  Empa re tla boka JahHo tloha joale ho ea pele le ho isa nakong e sa lekanyetsoang.Rorisang Jah!
17  U utloe se lokileng, Jehova; u ele hloko mohoo oa ka oa kōpo e tiileng;U mamele thapelo ea ka e sa etsoang ka molomo oa thetso.
2  E se eka kahlolo ea ka e ka tsoa ka pel’a hao;E se eka mahlo a hao a ka bona ho loka.
3  U lekotse pelo ea ka, u entse tlhahlobo bosiu,U ntlhoekisitse; u tla fumana hore ha kea rera letho.Molomo oa ka u ke ke ua etsa tlōlo.
4  Ha e le mesebetsi ea batho,Ka lentsoe la molomo oa hao ke itebetse khahlanong le litsela tsa lesholu.
5  Mehato ea ka e ke e hate litseleng tsa hao,Tseo ho tsona ka sebele mehato ea ka e ke keng ea therekelisoa.
6  Ke ipiletsa ho uena, hobane u tla nkaraba, Molimo.Ntšekehele tsebe. Utloa polelo ea ka.
7  Etsa hore liketso tsa hao tsa mosa o lerato e be tse hlollang, Uena Mopholosi oa ba batlang setšabeloHo tloha ho ba fetohelang letsoho la hao le letona.
8  Mpoloke joaloka thaka ea leihlo,E se eka u ka mpata moriting oa mapheo a hao,
9  Ka lebaka la ba khopo ba ntlatlapileng.Lira tsa moea oa ka li ntse li nteela hare.
10  Li ikoahetse ka mafura a tsona;Ka melomo ea tsona li buile ka boikhohomoso;
11  Mabapi le mehato ea rōna, joale li re lika-likelitse;Li tsepamisa mahlo a tsona hore li re lihele fatše.
12  Sebōpeho sa hae ke sa tau e labalabelang ho rusollaLe sa taoana e lutseng libakeng tse patehileng.
13  Tsoha, Jehova; u mo tobe sefahlehong;Mo inamise; u pholose moea oa ka ho ea khopo ka sabole ea hao,
14  U mpholose ho batho, ka letsoho la hao, Jehova,Ho batho ba tsamaiso ena ea lintho, bao kabelo ea bona e leng bophelong bona,Le bao limpa tsa bona u li tlatsang ka letlotlo la hao le patiloeng,Ba khotsofetseng ka baraLe ba bolokelang bana ba bona seo ba se sieang.
15  Ha e le ’na, ke tla bona sefahleho sa hao ka ho loka;Ke tla khotsofala ha ke tsoha ho bona sebōpeho sa hao.
106  Rorisang Jah!Lebohang Jehova, kaha o molemo;Etsoe mosa oa hae o lerato o teng ho isa nakong e sa lekanyetsoang.
2  Ke mang ea ka bolelang liketso tse matla tsa Jehova,Kapa ea ka etsang hore thoriso eohle ea hae e utluoe?
3  Ho thaba ba bolokang toka,Ba etsang ho loka ka nako eohle.
4  Nkhopole, Jehova, ka kamohelo ho batho ba hao.Ntlhokomele ka poloko ea hao,
5  E le hore nka bona molemo oa bakhethoa ba hao,E le hore nka thaba ka thabo ea sechaba sa hao,E le hore nka ithorisa ka lefa la hao.
6  Re entse sebe feela joaloka baholo-holo ba rōna;Re entse se fosahetseng; re entse bokhopo.
7  Ha e le baholo-holo ba rōna Egepeta,Ha baa ka ba bontša temohisiso leha e le efe mesebetsing ea hao e hlollang.Ha baa ka ba hopola bongata ba mosa oa hao o lerato o moholo,Empa ba rabela leoatleng, haufi le Leoatle le Lefubelu.
8  A ba pholosa ka lebaka la lebitso la hae,E le hore a tsebahatse matla a hae.
9  Ka lebaka leo a khalemela Leoatle le Lefubelu ka matla, ’me butle-butle la psha;A qala ho ba tsamaisa ho pholletsa le boliba joalokaha eka ke ho pholletsa le lefeella;
10  Kahoo a ba pholosa letsohong la ea ba hloilengA ba pholosa letsohong la sera.
11  Metsi a tla ’me a koahela bahanyetsi ba bona;Ha ho le ea mong oa bona ea ileng a sala.
12  Joale ba e-ba le tumelo lentsoeng la hae;Ba qala ho bina thoriso ea hae.
13  Ba lebala mesebetsi ea hae kapele;Ha baa ka ba letela keletso ea hae.
14  Empa ba bontša takatso ea bona ea boithati lefeellengBa qala ho leka Molimo lehoatateng.
15  A ba fa seo ba se kōpangLe ho romela lefu le senyang meeeng ea bona.
16  Ba qala ho honohela Moshe liahelong,Esita le Arone mohalaleli oa Jehova.
17  Joale lefatše la buleha ’me la metsa Dathane,La koahela phutheho ea Abirame.
18  Mollo oa tuka har’a phutheho ea bona;Lelakabe la timetsa ba khopo.
19  Ho feta moo, ba etsa namane HorebeBa inamela setšoantšo se entsoeng ka ho qhibilihisoa,
20  Hoo ba ileng ba nkela khanya ea ka sebakaKa setšoantšo sa poho, e jang limela.
21  Ba lebala Molimo Mopholosi oa bona,Moetsi oa lintho tse khōlō Egepeta,
22  Mesebetsi e hlollang naheng ea Kama,Lintho tse tšabehang Leoatleng le Lefubelu.
23  O ne a le lekhatheng la ho re ba felisoe,Hoja e ne e se ka Moshe mokhethoa oa hae,Ea ileng a ema sekheong se ka pel’a hae,Hore a khutlise khalefo ea hae hore a se ke a ba felisa.
24  Ba eisa naha e lakatsehang;Ba ne ba se na tumelo lentsoeng la hae.
25  Ba ’na ba honotha ka litenteng tsa bona;Ha baa ka ba mamela lentsoe la Jehova.
26  Kahoo a phahamisa letsoho la hae ka kano malebana le bona,Hore o ne a tla ba liha lefeelleng,
27  Le hore o ne a tla liha bana ba bona har’a lichaba,Le hore o ne a tla ba hasanya har’a linaha.
28  Ba qala ho ikamahanya le Baale oa PeoreLe ho ja mahlabelo a ba shoeleng.
29  Kaha ba ne ba baka khopiso ka mesebetsi ea bona,Joale lefu la seoa la e-ba teng har’a bona.
30  Ha Finease a ema ’me a kenella,Joale lefu la seoa la emisoa.
31  A ho balloa e le ho lokaMolokong o mong ka mor’a o mong ho isa nakong e sa lekanyetsoang.
32  Ho ekelletsa moo, ba baka khalefo metsing a Meriba,Hoo lintho li ileng tsa tsamaela Moshe hampe ka lebaka la bona.
33  Etsoe ba ile ba utloisa moea oa hae bohlokoA qala ho bua ka lepotlapotla ka molomo oa hae.
34  Ha baa ka ba felisa lichaba,Joalokaha Jehova a ne a ba boleletse.
35  Ba qala ho itsoakanya le lichabaBa ithuta mesebetsi ea tsona.
36  Ba ’na ba sebeletsa litšoantšo tsa tsona tse rapeloang,Tsa fetoha leraba ho bona.
37  Ba ne ba hlabela bademona bara ba bonaLe barali ba bona.
38  Kahoo ba ’na ba tšolla mali a hlokang molato,Mali a bara ba bona le barali ba bona,Bao ba ileng ba ba hlabela litšoantšo tse rapeloang tsa Kanana;Naha ea silafala ke tšollo ea mali.
39  Ba fetoha ba sa hloekang ke mesebetsi ea bonaBa ’na ba e-ba le likamano tse litšila ka mesebetsi ea bona.
40  Bohale ba Jehova ba qala ho tukela batho ba hae,A hloea lefa la hae.
41  Khafetsa a nehelana ka bona matsohong a lichaba,E le hore ba ba hloileng ba ka ba busa,
42  Le hore lira tsa bona li ka ba hatella,Le hore ba ka kokobetsoa tlas’a matsoho a tsona.
43  Ka makhetlo a mangata o ne a ba lopolla,Empa bona ba ne ba rabela tseleng ea bona ea ho se mamele,Ba ne ba theoleloa tlaase ka lebaka la liphoso tsa bona.
44  O ne a bona mahlomola a bonaHa a utloa mohoo oa bona oa kōpo e tiileng.
45  O ne a hopola selekane sa hae malebana le bona,O ne a ikutloa a soabile ho ea ka bongata ba mosa oa hae o lerato o moholo.
46  O ne a ba lumella hore ba hauheloeKa pel’a bohle ba ba tšoereng e le baholehuoa.
47  Re pholose, Jehova Molimo oa rōna,U re phuthe lichabengHore re lebohe lebitso la hao le halalelang,Hore re bue ka thabo e khaphatsehang ka thoriso ea hao.
48  Ho bokoe Jehova Molimo oa IseraeleHo tloha nakong e sa lekanyetsoang esita le ho isa nakong e sa lekanyetsoang;Batho bohle ba tla re Amen.Rorisang Jah!
50  Ea Nang le Bomolimo, Molimo, Jehova, o buile,O bitsa lefatše,Ho tloha ha letsatsi le chaba ho fihlela ha le likela.
2  A le Sione, e phethahetseng ka botle, Molimo o bonahalitse khanya.
3  Molimo oa rōna o tla tla ’me ho ke ke ha khoneha hore a khutse.Ka pel’a hae mollo oa timetsa,Ho mo pota-pota ka hohle ho bile le boemo ba leholimo ba sefefo se fetisisang.
4  O bitsa maholimo a holimo le lefatšeE le hore a ka phethahatsa kahlolo ho batho ba hae:
5  “Bokellang ho ’na ba tšepahalang ba ka,Ba hlabang selekane sa ka ka sehlabelo.”
6  Maholimo a bolela ho loka ha hae,Etsoe Molimo ke Moahloli. Selah.
7  “Le mamele, Lōna sechaba sa ka, ’me ke tla bua,Lōna Baiseraele, ’me ke tla paka khahlanong le lōna.Ke ’na Molimo, Molimo oa lōna.
8  Ha ke le khalemelle mahlabelo a lōna,Kapa linyehelo tsa lōna tse feletseng tsa secheso tse ka pel’a ka kamehla.
9  Nke ke ka nka poho ntlong ea lōna,Le liphooko masakeng a lōna.
10  Etsoe phoofolo e ’ngoe le e ’ngoe e hlaha ea moru ke ea ka,Liphoofolo tse holim’a lithaba tse sekete.
11  Ke tseba hantle sebōpuoa se seng le se seng se nang le mapheo sa lithaba,Le mehlape ea liphoofolo tsa naha e sabaletseng e na le ’na.
12  Haeba ke ne ke lapile, ke ne nke ke ka le bolella;Etsoe naha e behang le botlalo ba eona ke tsa ka.
13  Na ke tla ja nama ea lipoho tse matla,Na ke tla noa mali a liphooko?
14  Fanang ka liteboho e le sehlabelo sa lōna ho Molimo,Le phethe boitlamo ba lōna ho Ea Phahameng ka ho Fetisisa;
15  Le mpitse letsatsing la mahlomola.Ke tla le pholosa, ’me le tla ntlotlisa.”
16  Empa Molimo o tla lokela ho re ho ea khopo:“U na le tokelo efe ea ho lokolisa melao ea ka ea tsamaiso,Le hore u ka beha selekane sa ka molomong oa hao?
17  Le hona, uena—u hloile taeo,U ntse u lahlela mantsoe a ka ka mor’a hao.
18  Neng kapa neng ha u bona lesholu, u ne u bile u khahloa ke lona;U ne u arolelana le bafebi.
19  Molomo oa hao u o lokolletse se sebe,Leleme la hao u le boloka le khomaretse thetso.
20  Ua lula ’me u bua khahlanong le mor’eno,U hlahatsa molato khahlanong le mora oa ’m’ao.
21  U entse lintho tsena, ’me ka ’na ka khutsa.U ile ua nahana hore ka sebele ke tla ba joaloka uena.Ke tlil’o u khalemela, ’me ke tla lokisa lintho ka pel’a mahlo a hao.
22  Ka kōpo, utloisisang sena, lōna ba lebalang Molimo,E le hore ke se ke ka le rusolla ho se molopolli leha e le ofe.
23  Ea fanang ka liteboho e le sehlabelo sa hae ke eena ea ntlotlisang;Ha e le ea ipolokang tseleng e behiloeng,Ke tla etsa hore a bone poloko ea Molimo.”
129  Joale Baiseraele ba ke ba re,“Ba bontšitse bora ho ’na halelele ka ho lekaneng ho tloha bocheng ba ka,
2  Ba bontšitse bora ho ’na halelele ka ho lekaneng ho tloha bocheng ba ka;Empa leha ho le joalo ha baa ntlhōla.
3  Balemi ba lemme mokokotlong oa ka;Ba lelefalitse litsela tsa bona tsa mehoma.”
4  Jehova o lokile.O khaotse liropo tsa ba khopo.
5  Ba tla hlajoa ke lihlong ’me ba ikhutlise,Bohle ba hloileng Sione.
6  Ba tla ba joaloka joang bo botala ba marulelo,Bo omeletseng pele bo fotholoa,
7  Boo mokotuli a sa bo tlatsang letsoho la hae,Kapa leha e le mang ea bokellang mangata a sa bo tlatsang sefuba sa hae.
8  Leha e le hore ba fetang ba itse:“Tlhohonolofatso ea Jehova e be holim’a lōna.Re le hlohonolofalitse ka lebitso la Jehova.”
109  Molimo oa thoriso ea ka, u se ke ua khutsa.
2  Etsoe molomo oa ea khopo le molomo oa thetso o nkahlametse.Ba buile ka ’na ka leleme la leshano;
3  Ba mpota-potile ka mantsoe a lehloeo,Ba ntse ba ntoantša ntle ho lebaka.
4  Ba ntse ba nkhanyetsa ka lebaka la lerato la ka;Empa kea rapela.
5  Ba ’neha bobe bakeng sa molemoLe lehloeo bakeng sa lerato la ka.
6  Beha ea khopo hore a mo okamele,E se eka mohanyetsi a ka lula a eme ka letsohong la hae le letona.
7  Ha a ahloloa, a ke a tlohe joaloka ea khopo;Thapelo ea hae e ke e be sebe.
8  Matsatsi a hae e ke e be a seng makae;Boemo ba hae ba bolebeli bo ke bo nkoe ke e mong.
9  Bara ba hae e ke e be bashanyana ba se nang bo-ntateMosali oa hae e be mohlolohali.
10  Ka sebele bara ba hae ba ke ba lelere;Ba tla kōpa,Ba tla batla lijo masuping a bona.
11  Ea alimanang ’me a batla tsoala a ke a chehe lifi bakeng sa sohle seo a nang le sona,Basele ba ke ba tlatlape sehlahisoa sa hae se fumanoeng ka ho sehla.
12  E se eka ho ke ke ha e-ba le ea mo bontšang mosa o lerato,E se eka ho ke ke ha e-ba le ea bontšang mohau ho bashanyana ba hae ba se nang bo-ntate.
13  Litloholo tsa hae li ke li felisoe.Molokong o latelang mabitso a tsona a ke a hlakoloe.
14  Liphoso tsa baholo-holo ba hae li ke li hopoloe ke Jehova,Sebe sa ’m’ae—e se eka se ke ke sa hlakoloa.
15  Li ke li be ka pel’a Jehova kamehla;E se eka a ka felisa ho hopoloa ha tsona lefatšeng;
16  Ka lebaka la hore ha aa ka a hopola ho bontša mosa o lerato,Empa a ’na a lelekisa motho ea hlorileng le ea futsanehilengLe ea nyahameng pelong, hore a mo bolaee.
17  A ’na a rata bomalimabe, hoo bo ileng ba mo oela holimo;Ha aa ka a khahloa ke tlhohonolofatso,Hoo e ileng ea e-ba hōle le eena;
18  A apara bomalimabe e le seaparo sa hae.Kahoo ba tla ho eena joaloka metsiLe joaloka oli masapong a hae.
19  E se eka ho eena bo ka ba joaloka seaparo seo a ikapesang sonaLe joaloka senyepa seo a lulang a itlamile ka sona kamehla.
20  Ona ke moputso oa ea nkhanyetsang o tsoang ho JehovaLe oa ba buang hampe ka moea oa ka.
21  Empa ke uena Jehova ’Musi Morena.Sebetsana le ’na ka lebaka la lebitso la hao.Kahobane mosa oa hao o lerato o molemo, u ntopolle.
22  Etsoe ke hlorile ’me ke futsanehile,Pelo ea ka e hlabiloe ka hare ho ’na.
23  Joaloka moriti ha o sekama, ke tlameha ho tsamaea;Ke hlohloriloe joaloka tsie.
24  Mangole a ka aa tšerema ke ho itima lijo,Nama ea ka e otile, ha e na oli leha e le efe.
25  Ke fetohile ntho e nyelisehang ho bona.Baa mpona—ba qala ho sisinya lihlooho.
26  Nthuse, Jehova Molimo oa ka;Mpholose ho ea ka mosa oa hao o lerato.
27  E se eka ba ka tseba hore lena ke letsoho la hao;Hore ke uena, Jehova, ea ho entseng.
28  Ba ke ba phatlalatse bomalimabe,Empa e se eka uena u ka phatlalatsa tlhohonolofatso.Ba phahame, empa ba ke ba hlajoe ke lihlong,Mohlanka oa hao a ke a thabe.
29  Ba nkhanyetsang ba ke ba apare ho tlotlolloa,Ba ikapese lihlong tsa bona feela joalokaha eka ke seaparo se se nang matsoho.
30  Ke tla roka Jehova haholo ka molomo oa ka,Ke tla mo rorisa har’a batho ba bangata.
31  Etsoe o tla ema ka letsohong le letona la mofutsana,Hore a mo pholose ho ba ahlolang moea oa hae.
143  Jehova, utloa thapelo ea ka;U mamele kōpo ea ka e tiileng.Botšepehing ba hao u nkarabe ka ho loka ha hao.
2  U se ke ua kena kahlolong le mohlanka oa hao;Etsoe ha ho ea phelang eo e ka bang ea lokileng ka pel’a hao.
3  Etsoe sera se lelekisitse moea oa ka;Se sithabelitse bophelo ba ka lefatšeng.Se entse hore ke lule libakeng tse lefifi joaloka ba shoeleng ho isa nakong e sa lekanyetsoang.
4  Moea oa ka oa tepella ka hare ho ’na;Pelo ea ka e iponahatsa e feletsoe ke matla ka hare ho ’na.
5  Ke hopotse matsatsi a khale;Ke thuisitse ka mosebetsi oohle oa hao;Ka ho rata ke ’nile ka nahanisisa ka mosebetsi oa matsoho a hao.
6  Ke otlolletse matsoho a ka ho uena;Moea oa ka o joaloka naha e phophothehileng ho uena. Selah.
7  Potlaka, u nkarabe, Jehova.Moea oa ka o felile.U se ke ua mpatela sefahleho sa hao,Ho seng joalo ke tla tšoana le ba theohelang ka sekoting.
8  Etsa hore ke utloe mosa oa hao o lerato hoseng,Etsoe ke u tšepile.Ntsebise tsela eo ke lokelang ho tsamaea ka eona,Etsoe ke phahamiselitse moea oa ka ho uena.
9  Ntopolle ho lira tsa ka, Jehova.Ke tšabetse ho uena.
10  Nthute ho etsa thato ea hao,Etsoe u Molimo oa ka.Moea oa hao o molemo;E se eka o ka ntsamaisa naheng ea ho loka.
11  Ka lebaka la lebitso la hao, Jehova, e se eka u ka mpoloka ke phela.E se eka u ka ntša moea oa ka mahlomoleng ka ho loka ha hao.
12  E se eka moseng oa hao o lerato u ka khutsisa lira tsa ka;U timetse bohle ba bontšang bora ho moea oa ka,Etsoe ’na ke mohlanka oa hao.
117  Rorisang Jehova, lōna lichaba tsohle;Mo babatseng, lōna meloko eohle.
2  Etsoe mosa oa hae o lerato o bile moholo ho rōna;’Nete ea Jehova e teng ho isa nakong e sa lekanyetsoang.Rorisang Jah!
110  Polelo ea Jehova ho Morena oa ka ke hore:“Lula ka letsohong la ka le letonaHo fihlela ke beha lira tsa hao joaloka setuloana sa maoto a hao.”
2  Jehova o tla romela molamu oa matla a hao ho tsoa Sione, a re:“Qala ho busa har’a lira tsa hao.”
3  Batho ba hao ba tla itlhahisa ka ho rata letsatsing la lebotho la hao la sesole.Bokhabaneng ba khalalelo, ho tsoa pōpelong ea mafube,U na le sehlopha sa bahlankana ba joaloka marotholi a phoka.
4  Jehova o hlapantse (a ke ke a ikutloa a soabile):“U moprista ho isa nakong e sa lekanyetsoangHo ea ka mokhoa oa Melkizedeke!”
5  Jehova ka letsohong la hao le letonaKa sebele o tla roba marena likoto letsatsing la bohale ba hae.
6  O tla phethahatsa kahlolo har’a lichaba;O tla etsa hore ho tlale litopo.Ka sebele ea ka sehloohong holim’a naha e nang le baahi ba bangata o tla mo roba likoto.
7  O tla noa phuleng ea molapo o phoroselang e tseleng.Ke ka lebaka leo a tla phahamisetsa hlooho ea hae holimo.
122  Ka thaba ha ba re ho ’na:“A re eeng ntlong ea Jehova.”
2  Maoto a rōna a ne a emeKa har’a liheke tsa hao, Jerusalema.
3  Jerusalema e hahiloe joaloka motseO kopantsoeng hammoho bonngoeng,
4  Oo meloko e nyolohetseng ho oona,Meloko ea Jah,E le khopotso ho IseraeleHore e lebohe lebitso la Jehova.
5  Etsoe literone tsa kahlolo li ’nile tsa lula teng,Literone tsa ntlo ea Davida.
6  Kōpang khotso ea Jerusalema.Uena motse, ba u ratang ba ke ke ba ba matšoenyehong.
7  E se eka khotso e ka tsoela pele ka har’a ’mōtōmōtō oa hao,Ho se be matšoenyehong ho tsoele pele ka har’a litora tsa hao tsa bolulo.
8  Joale ke tla bua molemong oa barab’eso le metsoalle ea ka:“E se eka ho ka ba le khotso ka hare ho uena.”
9  Molemong oa ntlo ea Jehova Molimo oa rōnaKe tla ’ne ke u batlele se molemo.
9  Ke tla u roka, Jehova, ka pelo ea ka eohle;Ke tla bolela mesebetsi eohle ea hao e hlollang.
2  Ke tla thaba ’me ke nyakalle ka lebaka la hao,Ke tla binela lebitso la hao lipina tsa thoriso, Uena Ea Phahameng ka ho Fetisisa.
3  Ha lira tsa ka li khutla,Li tla khoptjoa ’me li timele ka pel’a hao.
4  Etsoe u phethisitse kahlolo ea ka le nyeoe ea ka;U lutse teroneng ’me u ahlola ka ho loka.
5  U khalemetse lichaba ka matla, u timelitse ea khopo.U hlakotse mabitso a bona ho isa nakong e sa lekanyetsoang, esita le ka ho sa feleng.
6  Uena sera, masupi a hao a felile ka ho sa feleng,Le metse eo u e fothotseng.Ka sebele ho boleloa ha tsona ho tla timela.
7  Ha e le Jehova, o tla lula ho isa nakong e sa lekanyetsoang,A tiise terone ea hae ka thata bakeng sa kahlolo.
8  O tla ahlola ka ho loka naha e behang;Ka mokhoa oa boahloli o tla qosa lihlopha tsa lichaba ka ho loka.
9  Jehova e tla ba sebaka se phahameng sa tšireletso bakeng sa mang kapa mang ea hateletsoeng,E be sebaka se phahameng sa tšireletso linakong tsa mahlomola.
10  Ba tsebang lebitso la hao ba tla u tšepa,Etsoe ka sebele u ke ke ua tlohela ba u batlang, Jehova.
11  Binelang Jehova, ea lulang Sione, lipina tsa thoriso;Bolelang liketso tsa hae har’a lichaba.
12  Etsoe, ha a batla tšollo ea mali, ka sebele o tla ba hopola;Ka sebele a ke ke a lebala mohoo oa ba hlorileng.
13  Mpontše mohau, Jehova; bona ho hlora ha ka ka lebaka la ba ntlhoileng,Uena ea mphahamisang lihekeng tsa lefu,
14  E le hore nka bolela liketso tsohle tsa hao tse lokeloang ke thorisoLihekeng tsa morali oa Sione,E le hore nka ithabela polokong ea hao.
15  Lichaba li oetse ka sekoting seo li se chekileng;Maoto a tsona a tšoasitsoe letlooeng leo li le patileng.
16  Jehova o tsejoa ka kahlolo eo a e phethisitseng.Ea khopo o tšoasitsoe ke mosebetsi oa matsoho a hae.Higaione. Selah.
17  Batho ba khopo ba tla khutlela Sheole,Esita le lichaba tsohle tse lebalang Molimo.
18  Etsoe hase kamehla mofutsana a tla lebaloa,Leha e le hore tšepo ea ba bonolo e tla timela le ka mohla.
19  Tsoha, Jehova! Motho ea shoang a se ke a phahama ka matla.Lichaba li ke li ahloloe ka pel’a sefahleho sa hao.
20  U li kenye tšabo, Jehova,E le hore lichaba li ka tseba hore ke batho ba shoang feela. Selah.
28  Ke ntse ke hoeletsa ho uena, Jehova.Uena Lefika la ka, u se ke ua nthibela litsebe,E le hore u se ke ua khutsa malebana le ’naKe se ke ka ba joaloka ba theohelang sekoting.
2  Utloa lentsoe la likōpo tsa ka tse tiileng ha ke hoeletsa ho kōpa thuso ho uena,Ha ke phahamisetsa matsoho a ka kamoreng e ka hare-hare ea sebaka sa hao se halalelang.
3  U se ke ua nkhoholella hammoho le batho ba khopo le ba tloaetseng ho etsa se kotsi,Ba buang khotso le metsoalle ea bona empa ka lipelong tsa bona e le se sebe.
4  Ba fe ho ea ka liketso tsa bonaLe ho ea ka bobe ba liketso tsa bona.U ba fe ho ea ka mosebetsi oa matsoho a bona.U ba buseletse liketso tsa bona.
5  Etsoe ha ba ele mesebetsi ea Jehova hloko,Kapa mosebetsi oa matsoho a hae.O tla ba qhaqha ’me a se ke a ba haha.
6  Ho bokoe Jehova, kaha o utloile lentsoe la likōpo tsa ka tse tiileng.
7  Jehova ke matla a ka le thebe ea ka.Pelo ea ka e mo tšepile,Ke thusitsoe, hoo pelo ea ka e thabileng,’Me ke tla mo roka ka pina ea ka.
8  Jehova ke matla ho batho ba hae,Ke qhobosheane ea poloko e khōlō ea motlotsuoa oa hae.
9  U pholose batho ba hao, ’me u hlohonolofatse lefa la hao;U ba lise ’me u ba jare ho isa nakong e sa lekanyetsoang.
27  Jehova ke leseli la ka le poloko ea ka.Ke tla tšaba mang?Jehova ke qhobosheane ea bophelo ba ka.Ke tla tšoha mang?
2  Ha baetsi ba bobe ba atamela khahlanong le ’na hore ba je nama ea ka,E le bahanyetsi ba ka le lira tsa ka,Ba ile ba khoptjoa ’me ba oa.
3  Le hoja batho ba liahelong ba ka hloma tente khahlanong le ’na,Pelo ea ka e ke ke ea tšaba.Le hoja ntoa e ka tsoha khahlanong le ’na,Le nakong eo ke tla ba le tšepo.
4  Ke kōpile ntho e le ’ngoe ho Jehova—Ke seo ke tla se batla,Hore ke lule ka tlung ea Jehova ka matsatsi ’ohle a bophelo ba ka,Ho bona thabo ea JehovaLe ho talima tempele ea hae ka kananelo.
5  Etsoe o tla mpata sebakeng sa hae se sireletsehileng letsatsing la tlokotsi;O tla mpata sebakeng se ka sephiring sa tente ea hae;O tla mpeha holimo lefikeng.
6  Joale hlooho ea ka e tla phahamela ka holim’a lira tsa ka tse mpota-potileng ka hohle;Ke tla hlaba mahlabelo a mohoo oa thabo tenteng ea hae;Ke tla bina ’me ke tsanyaolele Jehova lipina tsa thoriso.
7  Utloa, Jehova, ha ke hooa ka lentsoe la ka,U mpontše mohau ’me u nkarabe.
8  Pelo ea ka e itse ka uena: “Batlang ho fumana sefahleho sa ka.”Sefahleho sa hao, Jehova, ke tla batla ho se fumana.
9  U se ke ua mpatela sefahleho sa hao.U se ke ua leleka mohlanka oa hao ka bohale.U tla ba thuso ea ka.U se ke ua mphuralla ’me u se ke ua ntlohela, Molimo oa ka oa poloko.
10  Haeba Ntate le ’Mè ba ne ba ka ntlohela,Jehova o ne a tla nthola.
11  Nthupele, Jehova, ka tsela ea hao,U ntsamaise tseleng ea ho loka ka lebaka la lira tsa ka.
12  U se ke ua nehelana ka ’na moeeng oa bahanyetsi ba ka;Etsoe lipaki tsa bohata li ntsohetse matla,Le ea fehlang pefo.
13  Haeba ke ne ke sa ka ka ba le tumelo ha ke bona molemo oa Jehova naheng ea ba phelang—!
14  Tšepa Jehova; e-ba sebete ’me pelo ea hao e be matla.E, u tšepe Jehova.
63  Molimo, u Molimo oa ka, ke lula ke u batla.Moea oa ka o u nyoretsoe.Nama ea ka e tepelelitsoe ke ho u hloloheloaNaheng e omeletseng le e phophothehileng, moo ho se nang metsi.
2  Ke u bone ka tsela ena sebakeng se halalelang,Ha ke bona matla a hao le khanya ea hao.
3  Kahobane mosa oa hao o lerato o molemo ho feta bophelo,Molomo oa ka o tla u babatsa.
4  Ka hona ke tla u boka ha ke sa ntse ke phela;Ke tla phahamisa liatla tsa ka ka lebitso la hao.
5  Moea oa ka o khotsofetse, joalokaha eka o khotsofalitsoe ke karolo e ntlehali, esita le ke monono,Molomo oa ka o fana ka thoriso ka molomo oa mehoo ea thabo.
6  Ha ke u hopotse liphateng tsa ka,Ke thuisa ka uena nakong ea litebelo tsa bosiu.
7  Etsoe u ile ua nthusa,Ke hoeletsa ka thabo moriting oa mapheo a hao.
8  Moea oa ka o u latetse haufi-ufi;Letsoho la hao le letona le lutse le ntšoere ka tieo.
9  Ha e le ba ntseng ba batla moea oa ka hore o timele,Ba tla kena likarolong tse tlaase-tlaase tsa lefatše.
10  Ho tla nehelanoa ka bona matleng a sabole;Ba tla fetoha kabelo ea liphokojoe.
11  Morena o tla ithabela ho Molimo.E mong le e mong ea hlapanyang ka eena o tla ithorisa,Etsoe melomo ea ba buang leshano e tla koaloa.
7  Jehova Molimo oa ka, ke tšabetse ho uena.Mpholose ho bohle ba ntlhorisang ’me u ntopolle,
2  E le hore ho se ke ha e-ba le ea rusollang moea oa ka likoto joalokaha tau e etsa,Ea ntlhoibilang ha ho se molopolli.
3  Jehova Molimo oa ka, haeba ke entse sena,Haeba ho e-na le ho hloka toka leha e le hofe matsohong a ka,
4  Haeba ke buselelitse se sebe ho ea mputsang,Kapa haeba ke tlatlapile mang kapa mang ea bontšang bora ho ’na ntle ho katleho,
5  Sera se ke se lelekise moea oa kaSe ke se fihlele bophelo ba ka ’me se bo hatakele fatšeSe etse hore khanya ea ka e lule lerōleng. Selah.
6  Tsoha, Jehova, bohaleng ba hao;Phahama ha ba bontšang bora ho ’na ba tlakoloha ka khalefo,U tsohe bakeng sa ka, kaha u fane ka taelo bakeng sa kahlolo.
7  Phutheho ea lichaba e ke e u teele hare,U khutlele sebakeng se phahameng khahlanong le eona.
8  Jehova o tla liha kahlolo holim’a lichaba.Jehova, nkahlole ho ea ka ho loka ha kaLe ho ea ka botšepehi ba ka bo ka ho ’na.
9  Ka kōpo, e se eka bobe ba ba khopo bo ka fela,E se eka u ka tiisa ea lokileng;Molimo e le ea lokileng o leka pelo le liphio.
10  Thebe ea ka e ho Molimo, Mopholosi oa ba lipelo li lokileng.
11  Molimo ke Moahloli ea lokileng,Molimo o nyatsa letsatsi le leng le le leng.
12  Haeba mang kapa mang a sa khutle, sabole ea Hae o tla e leotsa,Ka sebele o tla koba seqha sa hae, ’me o tla se lokisetsa ho fula.
13  O tla itokisetsa likofuto tsa lefu;Metsu ea hae o tla e etsa e tukang.
14  Bonang! Ho na le ea emereng se kotsi,O emotse khathatso ’me o tlameha ho tsoala leshano.
15  O epile sekoti, ’me a tsoela pele ho se cheka;Empa o tla oela ka sekoting seo a ileng a se etsa.
16  Khathatso ea hae e tla khutlela hloohong ea hae,Pefo ea hae e tla theohela holim’a hlooho ea hae.
17  Ke tla roka Jehova ho ea ka ho loka ha hae,Ke tla binela lebitso la Jehova ea Phahameng ka ho Fetisisa lipina tsa thoriso.
55  U mamele thapelo ea ka, Molimo;U se ke ua ipatela kōpo ea ka ea mohau.
2  U nkele hloko ’me u nkarabe.Ke khannoa ka ho hloka phomolo ke ho tšoenyeha ha ka,Ke bontša ho khathatseha feela,
3  Ka lebaka la lentsoe la sera, ka lebaka la khatello ea ea khopo.Etsoe ba ntse ba akhela se kotsi holim’a ka,Ka bohale ba nkoetlela lehloeo.
4  Pelo ea ka e utloa bohloko bo boholo ka hare ho ’na,Tšabo ea lefu e nkoetse holimo.
5  Tšabo, e, ho thothomela ho kena ka ho ’na,Ho tlakasela hoa nkoahela.
6  Ke ntse ke re: “Hoja ke ne ke e-na le mapheo joaloka leeba!Ke ne ke tla fofa ’me ke lule moo.
7  Bonang! Ke ne ke tla balehela hōle;Ke ne ke tla lula lefeelleng.—Selah—
8  Ke ne ke tla potlakela sebakeng sa ka sa ho pholohaMoeeng o fokang ka sekhahla, sefefong se matla.”
9  Jehova, ferekanya puo ea bona u e arole,Etsoe motseng ke bone pefo le ho pheha khang.
10  Bosiu le motšehare ba o pota holim’a marako a oona;Se kotsi le khathatso li ka har’a oona.
11  Litsietsi li ka har’a oona;Khatello le thetso ha lia tloha lepatlelong la oona.
12  Etsoe hase sera se ’nyelisitseng;Ho seng joalo ke ne ke tla ho mamella.Hase ea ntlhoileng haholo ea ikhohomosetsang ’na;Ho seng joalo ke ne ke tla ipatela eena.
13  Empa ke uena, motho ea shoang ea neng a le joaloka ea lekanang le ’na,Eo ke mo tloaetseng le motsoalle oa ka,
14  Kahobane re ne re thabela kamano e haufi-ufi e thabisang hammoho;Re ne re tsamaea le letšoele ho kena ka tlung ea Molimo.
15  Tšenyeho e be holim’a bona!Ba ke ba theohele Sheole ba phela;Etsoe nakong ea ho lula ha bona ka bojaki lintho tse mpe li ’nile tsa e-ba ka hare ho bona.
16  Ha e le ’na, ke tla hoeletsa ho Molimo;Jehova o tla mpholosa.
17  Mantsiboea le hoseng le motšehare ke bontša ho tšoenyeha feela le ho lla,O utloa lentsoe la ka.
18  Ka sebele o tla lopolla le ho beha moea oa ka khotsong ntoeng e khahlanong le ’na,Kaha ba mphutuhetse ka matšoele.
19  Molimo o tla utloa ’me a ba arabe,Eena ea lutseng teroneng joaloka nakong e fetileng—Selah—Bao ho bona ho se nang liphetohoLe ba sa kang ba tšaba Molimo.
20  O otlolotse matsoho a hae khahlanong le ba lutseng ka khotso le eena;O silafalitse selekane sa hae.
21  Mantsoe a molomo oa hae a boreleli ho feta sereleli,Empa pelo ea hae e sekametse ntoeng.Mantsoe a hae a bonolo ho feta oli,Empa ke lisabole tse tsomutsoeng.
22  Lahlela moroalo oa hao ho Jehova,O tla u tšehetsa.Le ka mohla a ke ke a lumella ea lokileng hore a therekele.
23  Empa uena, Molimo, u tla ba theolela sekoting se tlaase-tlaase.Ha e le batho ba nang le molato oa mali le ba thetsang, ba ke ke ba phela halofo ea matsatsi a bona.Empa ha e le ’na, ke tla u tšepa.
51  Mpontše mohau, Molimo, ho ea ka mosa oa hao o lerato.Hlakola litlōlo tsa ka ho ea ka bongata ba mehauhelo ea hao.
2  Ntlhatsoe ka ho phethahetseng phosong ea ka,U ntlhoekise esita le sebeng sa ka.
3  Etsoe ke tseba litlōlo tsa ka,Sebe sa ka se ka pel’a ka kamehla.
4  Ke sitetsoe uena, uena u le mong,Ke entse se sebe mahlong a hao,E le hore u ka ba ea lokileng ha u bua,Hore u se ke ua ba le molato ha u ahlola.
5  Bona! Ke ile ka tsoalloa phosong ka bohloko ba pelehi,’Mè a nkemolela sebeng.
6  Bona! U khahliloe ke ’nete lithong tse ka hare;Bothong bo ka sephiring e se eka u ka etsa hore ke tsebe bohlale bo fetisisang.
7  E se eka u ka ntlhoekisa sebeng ka hysopa, e le hore nka hloeka;E se eka u ka ntlhatsoa, e le hore nka soeufala esita le ho feta lehloa.
8  E se eka u ka etsa hore ke utloe thabo e khaphatsehang le nyakallo,E le hore masapo ao u a silakantseng a ka thaba.
9  Patela libe tsa ka sefahleho sa hao,U hlakole esita le liphoso tsohle tsa ka.
10  Molimo, bōpa ka ho ’na pelo e hloekileng,U kenye ka hare ho ’na moea o mocha, o tiileng.
11  U se ke ua ntahlela hōle le sefahleho sa hao;U se ke ua tlosa moea oa hao o halalelang ho ’na.
12  U busetse ho ’na thabo e khaphatsehang ea poloko ea hao,E se eka u ka ntšehetsa esita le ka moea o ratang.
13  Ke tla ruta batlōli litsela tsa hao,E le hore baetsalibe ba ka khutlela ho uena.
14  Ntopolle molatong oa mali, Molimo, Molimo oa poloko ea ka,E le hore leleme la ka le ka bolela ka thabo ho loka ha hao.
15  Jehova, e se eka u ka bula molomo oa ka,E le hore molomo oa ka o ka bolela thoriso ea hao.
16  Etsoe ha u khahloe ke sehlabelo—ho seng joalo ke ne ke tla nehelana ka sona;Ha u khahlisoe ke nyehelo e feletseng ea secheso.
17  Mahlabelo a eang ho Molimo ke moea o robehileng;Molimo, u ke ke ua nyelisa pelo e robehileng le e sithabetseng.
18  Kamohelong ea hao u sebetsane hantle le Sione;E se eka u ka haha marako a Jerusalema.
19  Tabeng eo u tla thabisoa ke mahlabelo a ho loka,Ke sehlabelo sa secheso le nyehelo e feletseng;Tabeng eo lipoho li tla nyeheloa hona aletareng ea hao.
34  Ke tla boka Jehova ka linako tsohle;Thoriso ea hae e tla ba molomong oa ka kamehla.
2  Moea oa ka o tla ithorisa ka Jehova;Ba bonolo ba tla utloa ’me ba tla thaba.
3  Tlotlisang Jehova hammoho le ’na,A re phahamiseng lebitso la hae hammoho.
4  Ke ile ka botsa Jehova, eaba oa nkaraba,A ntopolla linthong tsohle tseo ke li tšabang.
5  Ba ile ba mo talima ’me ba tlala thabo,Lifahleho tsa bona li ne li ke ke tsa hlajoa ke lihlong.
6  Enoa ea hlorileng o ile a hooa, ’me Jehova a utloa.A mo pholosa mahlomoleng ’ohle a hae.
7  Lengeloi la Jehova le hlomme liahelo ho pota-pota ba mo tšabang,Lea ba pholosa.
8  Latsoang ’me le bone hore Jehova o molemo;Ho thaba monna ea shahlileng ea tšabelang ho eena.
9  Tšabang Jehova, lōna bahalaleli ba hae,Etsoe ba mo tšabang ha ba haelloe ke letho.
10  Litaoana tse moetse li fumane ho honyenyane ’me li lapile;Empa ha e le ba batlang Jehova, ba ke ke ba haelloa ke letho le molemo.
11  Tloong, lōna bara, le ’mamele;Ke tla le ruta ho tšaba Jehova.
12  Ke mang ea thabelang bophelo,Ea ratang matsatsi a lekaneng hore a bone se molemo?
13  Sireletsang maleme a lōna ho se sebe,Le melomo ea lōna le e sireletse ho bueng thetso.
14  Furallang se sebe, ’me le etse se molemo;Batlang ho fumana khotso, ’me le e phehelle.
15  Mahlo a Jehova a talimile ba lokileng,O sekehela mohoo oa bona o kōpang thuso tsebe.
16  Sefahleho sa Jehova se khahlanong le ba etsang se sebe,Ho felisa ho boleloa ha bona lefatšeng.
17  Ba ile ba hoeletsa, ’me Jehova a utloa,A ba lopolla mahlomoleng ’ohle a bona.
18  Jehova o haufi le ba lipelo li robehileng;O pholosa ba sithabetseng moeeng.
19  Litlokotsi tsa ea lokileng li ngata,Empa Jehova o mo lopolla ho tsona kaofela.
20  O lebela masapo ’ohle a hae;Ha ho le le leng la ’ona le robehileng.
21  Tlokotsi e tla bolaea ea khopo;Ba hloileng ea lokileng ba tla nkoa ba le molato.
22  Jehova o lopolla meea ea bahlanka ba hae;Ha ho le ea mong oa ba tšabelang ho eena ea tla nkoa a le molato.
89  Ke tla bina ka lipontšo tsa Jehova tsa mosa o lerato esita le ho isa nakong e sa lekanyetsoang.Ke tla tsebahatsa botšepehi ba hao ka molomo oa ka ho isa molokong o mong ka mor’a o mong.
2  Etsoe ke itse: “Mosa o lerato o tla lula o hahiloe esita le ho isa nakong e sa lekanyetsoang;Ha e le maholimo, u boloka botšepehi ba hao bo tiile ka thata ho ’ona.”
3  “Ke hlabile selekane le mokhethoa oa ka;Ke hlapanyelitse mohlanka oa ka Davida,
4  ‘Ke tla tiisa peō ea hao ka thata ho isa nakong e sa lekanyetsoang,Ke tla haha terone ea hao ho isa molokong o mong ka mor’a o mong.’” Selah.
5  Maholimo a tla roka ketso ea hao e hlollang, Jehova,E, a roke botšepehi ba hao phuthehong ea bahalaleli.
6  Etsoe ke mang maholimong ea ka bapisoang le Jehova?Ke mang ea ka tšoanang le Jehova har’a bara ba Molimo?
7  Molimo o lokela ho tšajoa har’a sehlopha sa metsoalle e haufi-ufi sa bahalaleli;O moholo ’me oa tšabeha holim’a bohle ba mo potolohileng.
8  Jehova Molimo oa mabotho,Ke mang ea matla joaloka uena, Jah?Botšepehi ba hao bo u pota-potile ka hohle.
9  U busa holim’a leoatle le phahamang;Ha le phahamisa maqhubu a lona ua a khutsisa.
10  U silakantse Rahaba, joaloka ea bolailoeng.U hasantse lira tsa hao ka letsoho la matla a hao.
11  Leholimo ke la hao, lefatše le lona ke la hao;Naha e behang le se tletseng ho eona—u li thehile.
12  Leboea le boroa—u ile ua li bōpa;Tabore le Hermone—li hoeletsa ka thabo ka lebitso la hao.
13  Letsoho le nang le bonatla ke la hao,Letsoho la hao le matla,Letsoho la hao le letona le phahame.
14  Ho loka le kahlolo ke sebaka se tiisitsoeng sa terone ea hao;Mosa o lerato le ’nete li tla ka pel’a sefahleho sa hao.
15  Ho thaba batho ba tsebang mohoo oa thabo.Jehova, ba ntse ba tsamaea leseling la sefahleho sa hao.
16  Ba ithabela lebitsong la hao letsatsi lohleBa phahamisoa ho lokeng ha hao.
17  Etsoe ke uena botle ba matla a bona;Ka kamohelo ea hao lenaka la rōna le phahame.
18  Etsoe thebe ea rōna ke ea Jehova,Morena oa rōna ke oa Mohalaleli oa Iseraele.
19  Nakong eo u ile ua bua ponong le ba tšepahalang ba hao,Ua re:“Ke fane ka thuso ho ea matla;Ke phahamisitse mokhethoa har’a batho.
20  Ke fumane mohlanka oa ka Davida;Ke mo tlotsitse ka oli ea ka e halalelang,
21  Eo ho eena letsoho la ka le tlang ho tiea,Eo hape letsoho la ka le tlang ho mo matlafatsa.
22  Ha ho sera se tla mo hanyapetsa,Kapa mora ofe kapa ofe oa ho se loke ea tla mo hlorisa.
23  Ke ile ka silakanya bahanyetsi ba hae ka pel’a hae,Ba mo hloileng haholo ka ’na ka ba fa likotlo.
24  Botšepehi ba ka le mosa oa ka o lerato li ho eena,Lenaka la hae le phahame ka lebitso la ka.
25  Ke behile letsoho la hae leoatlengLetsoho la hae le letona ka le beha linōkeng.
26  Oa nkhoeletsa, ‘U Ntate,Molimo oa ka le Lefika la poloko ea ka.’
27  Hape, ke tla mo beha e le letsibolo,Ea phahameng ka ho fetisisa oa marena a lefatše.
28  Ke tla mo bolokela mosa oa ka o lerato ho isa nakong e sa lekanyetsoang,Selekane sa ka se tla tšepahala ho eena.
29  Ka sebele ke tla hloma peō ea hae ka ho sa felengLe terone ea hae joaloka matsatsi a leholimo.
30  Haeba bara ba hae ba tlohela molao oa kaBa sa tsamaee liqetong tsa ka tsa boahloli,
31  Haeba ba hlompholla litaelo tsa ka tse hlomamisitsoengBa sa boloke litaelo tsa ka,
32  Ke tla boela ke lebise tlhokomelo tlōlong ea bona ka thupaLe liphosong tsa bona ka lichapo.
33  Empa nke ke ka felisa mosa oa ka o lerato ho eena,Kapa ka ba ea se nang ’nete mabapi le botšepehi ba ka.
34  Nke ke ka hlompholla selekane sa ka,Nke ke ka fetola polelo e tsoang molomong oa ka.
35  Hang ha ke hlapantse khalalelong ea ka,Nke ke ka bolella Davida mashano.
36  Peō ea hae e tla ba teng ho isa nakong e sa lekanyetsoang,Le terone ea hae joaloka letsatsi ka pel’a ka.
37  E tla tiisoa ka thata joaloka khoeli ho isa nakong e sa lekanyetsoang,Le joaloka paki e tšepahalang maholimong.” Selah.
38  Empa uena—u lahlile ’me u ntse u eisa;U halefetse motlotsuoa oa hao.
39  U nyelisitse selekane sa mohlanka oa hao;U silafalelitse mofapa-hlooho oa hae fatše.
40  U helelitse masaka ’ohle a hae a majoe;U sentse liqhobosheane tsa hae.
41  Bohle ba fetang ka tsela ba inketse thepa ea hae ka mahahapa;O fetohile nyeliso ho baahelani ba hae.
42  U phahamisitse matsoho a matona a bahanyetsi ba hae;U thabisitse lira tsohle tsa hae.
43  Ho feta moo, u boetse u tšoara sabole ea hae joaloka sera,U entse hore a se ke a atamela ntoeng.
44  U felisitse khanya ea hae,Terone ea hae u e lahletse fatše.
45  U khutsufalitse matsatsi a bocha ba hae;U mo apesitse lihlong. Selah.
46  Jehova, u tla lula u ipatile halelele hakae? Ka ho sa feleng?Na khalefo ea hao e tla ’ne e tuke joaloka mollo?
47  Hopola hore na ke na le nako e kae ea bophelo.Na ke ha lefeela u bōpileng bara bohle ba batho?
48  Ke monna ofe ea shahlileng ea phelang ea ke keng a bona lefu?Na a ka pholosa moea oa hae letsohong la Sheole? Selah.
49  Jehova, liketso tsa hao tsa mosa o lerato tsa pele li hokae,Tseo u ileng ua hlapanyetsa Davida ka tsona botšepehing ba hao?
50  Jehova, hopola nyeliso e holim’a bahlanka ba hao,Ho jara ha ka sefubeng nyeliso ea lichaba tsohle tse ngata,
51  Jehova, lira tsa hao li nyelisitse hakaakang,Li nyelisitse mehato ea maoto ea motlotsuoa oa hao.
52  Ho bokoe Jehova ho isa nakong e sa lekanyetsoang. Amen le Amen.
136  Lebohang Jehova, etsoe o molemo:Etsoe mosa oa hae o lerato o teng ho isa nakong e sa lekanyetsoang;
2  Lebohang Molimo oa melimo:Etsoe mosa oa hae o lerato o teng ho isa nakong e sa lekanyetsoang;
3  Lebohang Morena oa marena:Etsoe mosa oa hae o lerato o teng ho isa nakong e sa lekanyetsoang;
4  Ea Etsang lintho tse hlollang, tse khōlō a le mong:Etsoe mosa oa hae o lerato o teng ho isa nakong e sa lekanyetsoang;
5  Ea etsang maholimo ka kutloisiso:Etsoe mosa oa hae o lerato o teng ho isa nakong e sa lekanyetsoang;
6  Ea alang lefatše holim’a metsi:Etsoe mosa oa hae o lerato o teng ho isa nakong e sa lekanyetsoang;
7  Ea etsang maseli a maholo:Etsoe mosa oa hae o lerato o teng ho isa nakong e sa lekanyetsoang;
8  Esita le letsatsi hore le laole motšehare:Etsoe mosa oa hae o lerato o teng ho isa nakong e sa lekanyetsoang;
9  Khoeli le linaleli bakeng sa ho laola bosiu li kopane:Etsoe mosa oa hae o lerato o teng ho isa nakong e sa lekanyetsoang;
10  Ea bolaeang matsibolo a Egepeta:Etsoe mosa oa hae o lerato o teng ho isa nakong e sa lekanyetsoang;
11  Le Ea ntšang Baiseraele ka har’a bona:Etsoe mosa oa hae o lerato o teng ho isa nakong e sa lekanyetsoang;
12  Ka letsoho le matla le ka letsoho le otlolohileng:Etsoe mosa oa hae o lerato o teng ho isa nakong e sa lekanyetsoang;
13  Ea arohanyang Leoatle le Lefubelu likoto:Etsoe mosa oa hae o lerato o teng ho isa nakong e sa lekanyetsoang;
14  Le ea ileng a fetisa Baiseraele bohareng ba lona:Etsoe mosa oa hae o lerato o teng ho isa nakong e sa lekanyetsoang;
15  Le ea ileng a lihela Faro le lebotho la hae la sesole ka Leoatleng le Lefubelu:Etsoe mosa oa hae o lerato o teng ho isa nakong e sa lekanyetsoang;
16  Ea tsamaisang batho ba hae ho pholletsa le lefeella:Etsoe mosa oa hae o lerato o teng ho isa nakong e sa lekanyetsoang;
17  Ea bolaeang marena a maholo:Etsoe mosa oa hae o lerato o teng ho isa nakong e sa lekanyetsoang;
18  Le ea ileng a bolaea marena a hlomphehang:Etsoe mosa oa hae o lerato o teng ho isa nakong e sa lekanyetsoang;
19  Esita le Sihone morena oa Baamore:Etsoe mosa oa hae o lerato o teng ho isa nakong e sa lekanyetsoang;
20  Le Oge morena oa Bashane:Etsoe mosa oa hae o lerato o teng ho isa nakong e sa lekanyetsoang;
21  Le ea ileng a fana ka naha ea bona e le lefa:Etsoe mosa oa hae o lerato o teng ho isa nakong e sa lekanyetsoang;
22  Lefa ho mohlanka oa hae Iseraele:Etsoe mosa oa hae o lerato o teng ho isa nakong e sa lekanyetsoang;
23  Ea ileng a re hopola boemong ba rōna bo tlaase:Etsoe mosa oa hae o lerato o teng ho isa nakong e sa lekanyetsoang;
24  Le eo khafetsa a ileng a re tlosa ho bahanyetsi ba rōna:Etsoe mosa oa hae o lerato o teng ho isa nakong e sa lekanyetsoang;
25  Ea fang nama eohle lijo:Etsoe mosa oa hae o lerato o teng ho isa nakong e sa lekanyetsoang;
26  Lebohang Molimo oa maholimo:Etsoe mosa oa hae o lerato o teng ho isa nakong e sa lekanyetsoang.
62  Ka sebele moea oa ka o letetse Molimo ka khutso.Poloko ea ka e tsoa ho eena.
2  Ka sebele ke eena lefika la ka le poloko ea ka, sebaka sa ka se phahameng sa tšireletso;Nke ke ka therekelisoa haholo.
3  Le tla tsoela pele ka ho tlala pherekano halelele hakae khahlanong le motho eo le tlang ho mo bolaea?Kaofela ha lōna le tšoana le lerako le sekameng, lerako la majoe le ntseng le sutumetsoa.
4  Ka sebele ba fana ka keletso e le hore ba ka hoka-hoka motho ho mo tlosa seriti;Ba khahlisoa ke leshano.Ka melomo ea bona baa hlohonolofatsa, empa ka hare ho bona baa rohaka. Selah.
5  Moea oa ka, u letele Molimo ka khutso,Hobane tšepo ea ka e tsoa ho eena.
6  Ka sebele ke eena lefika la ka le poloko ea ka, sebaka sa ka se phahameng sa tšireletso;Nke ke ka therekelisoa.
7  Poloko ea ka le khanya ea ka li ho Molimo.Lefika la ka le matla, setšabelo sa ka se ho Molimo.
8  Mo tšepeng ka linako tsohle.Tšollelang lipelo tsa lōna ka pel’a hae.Molimo ke setšabelo sa rōna. Selah.
9  Ka sebele bara ba motho oa lefatše ke pululo,Bara ba moloko oa batho ke leshano.Ha ba behoa sekaleng kaofela ha bona hammoho ba bobebe ho feta pululo.
10  Le se ke la tšepa bolotsana,Kapa la ikakasa tlatlapong e totobetseng.Haeba mokhoa oa ho iphelisa o ka atleha, le se ke la beha lipelo tsa lōna ho oona.
11  Molimo o buile hang, ke utloile sena habeli,Hore matla ke a Molimo.
12  Le mosa o lerato ke oa hao, Jehova,Etsoe u buseletsa e mong le e mong ho ea ka mosebetsi oa hae.
73  Molimo o molemo ho Iseraele, ho ba lipelo li hloekileng.
2  Ha e le ’na, maoto a ka a ne a batlile a kheloha,Mehato ea ka e ne e batlile e thellisoa.
3  Etsoe ke ile ka honohela baithorisi,Ha ke ne ke bona khotso ea batho ba khopo.
4  Etsoe ha ba na bohloko ba lefu;Limpa tsa bona li tenya.
5  Ha ba khathatsong ea motho ea shoang,Ha ba otloe ho tšoana le batho ba bang.
6  Ka hona boikhohomoso ke sefaha ho bona;Pefo e ba koahela joaloka seaparo.
7  Mahlo a bona a rotohile ka lebaka la monono;Ba fetisitse menahano ea pelo.
8  Baa soma ’me ba bua ka se sebe;Ba bua ka mokhoa o phahameng ka bolotsana.
9  Ba behile melomo ea bona maholimong,Maleme a bona a tsamaea lefatšeng.
10  Ka hona o khutlisetsa batho ba hae sebakeng sena,Ba minyelletsoa metsi a se tletseng.
11  Ba itse: “Molimo o tsebile joang?Na ho na le tsebo ho Ea Phahameng ka ho Fetisisa?”
12  Bonang! Bana ke ba khopo, ba lulang boiketlong ka nako e sa lekanyetsoang.Ba ekelitse seo ba iphelisang ka sona.
13  Ka sebele ke ha lefeela hore ebe ke hloekisitse pelo ea kaLe hore ebe ke hlatsoa matsoho a ka ka ho hloka molato.
14  Ke ile ka otloa letsatsi lohle,Ke khalemeloa hoseng ho hong le ho hong.
15  Hoja ke ne ke itse: “Ke tla bolela pale e joaloka eo,”Bonang! nka be ke entse ka bolotsanaKhahlanong le moloko oa bara ba lōna.
16  Ke ile ka ’na ka nahana e le hore nka tseba sena;E ne e le khathatso mahlong a ka,
17  Ho fihlela ke kena ka sehalalelong se seholo sa Molimo.Ke ne ke batla ho lemoha bokamoso ba bona.
18  Ka sebele u ba beha fatše moo ho thellang.U ba lihetse tšenyehong.
19  Ba fetohile ntho e makalloang hakaakang joalokaha eka ke ka motsotsoana!Ba felile hakaakang, ba felisitsoe ka matšabeho a tšohanyetso!
20  Joaloka toro ka mor’a ho tsoha, Jehova,Ka ho tšoanang ha u tsoha u tla nyelisa setšoantšo sa bona.
21  Etsoe pelo ea ka e ne e utloile bohlokoKe ne ke utloa bohloko bo hlabang liphiong tsa ka,
22  Ke ne ke sa nahane ’me ke ne ke sa tsebe;Ke ile ka ba joaloka liphoofolo ponong ea hao.
23  Empa ke na le uena kamehla;U tšoere letsoho la ka le letona.
24  U tla ntsamaisa ka keletso ea hao,Ka mor’a moo u tla nkisa khanyeng.
25  Ke mang eo ke nang le eena maholimong?Ntle ho uena ha ho ntho e ’ngoe eo ke e thabelang lefatšeng.
26  ’Mele oa ka le pelo ea ka li feletsoe ke matla.Molimo ke lefika la pelo ea ka le kabelo ea ka ho isa nakong e sa lekanyetsoang.
27  Etsoe, bona! ba u qobang ba tla timela.Ka sebele u tla khutsisa e mong le e mong eo ka boitšoaro bo sa amoheleheng a u sieang.
28  Empa ha e le ’na, ho atamela ho Molimo ho molemo ho ’na.Ke behile setšabelo sa ka ho ’Musi Morena Jehova,E le ho bolela mesebetsi eohle ea hao.
85  Jehova, u khahlisitsoe ke naha ea hao;U khutlisitse ba isitsoeng kholehong ba Jakobo.
2  U tšoaretse liphoso tsa batho ba hao;U koahetse sebe sohle sa bona. Selah.
3  U laotse khalefo eohle ea hao;U furaletse bohale ba hao bo tukang.
4  Re khutlise, Molimo oa poloko ea rōna,U khaotse ho re halefela.
5  Na u tla re tukela ka bohale ho isa nakong e sa lekanyetsoang?Na u tla ntšetsa pele bohale ba hao ho isa molokong o mong ka mor’a o mong?
6  Na u ke ke ua re tlatsa bophelo hape,E le hore batho ba hao ba ka ithabela ho uena?
7  Jehova, re bontše mosa oa hao o lerato,E se eka u ka re fa poloko ea hao.
8  Ke tla utloa seo Molimo oa ’nete Jehova a tla se bua,Etsoe o tla bolela khotso ho batho ba hae le ho ba tšepahalang ba hae,Empa ba se ke ba khutlela ho itšepeng ha bona.
9  Ka sebele poloko ea hae e haufi le ba mo tšabang,Hore khanya e lule naheng ea rōna.
10  Ha e le mosa o lerato le ’nete, li kopane;Ho loka le khotso—li akane.
11  ’Nete e tla mela lefatšeng,Ho loka ho tla talima tlaase ho le maholimong.
12  Hape, Jehova o tla fana ka se molemo,Naha ea rōna e tla fana ka lihlahisoa tsa eona.
13  Ho loka ho tla tsamaea ka pel’a hae,Ho tla etsa tsela ka mehato ea hae.
108  Pelo ea ka e tiile, Molimo.Ke tla bina ’me ke tsanyaole lipina tsa thoriso,Esita le khanya ea ka.
2  U tsohe, Uena seletsa se likhoele; le uena harepa.Ke tla tsosa mafube.
3  Ke tla u roka har’a lichaba, Jehova;Ke tla u binela lipina tsa thoriso har’a lihlopha tsa lichaba.
4  Etsoe mosa oa hao o lerato o moholo ho ea fihla maholimong,Le ’nete ea hao e khōlō ho ea fihla maholimong.
5  U phahamisoe ka holim’a maholimo, Molimo;Khanya ea hao e ke e be ka holim’a lefatše lohle.
6  E le hore baratuoa ba hao ba ka pholosoa,U pholose ka letsoho la hao le letona ’me u nkarabe.
7  Molimo o buile khalalelong ea hae:“Ke tla thaba, ke tla fana ka Shekeme e le kabelo;Ke tla lekanya khohlo ea Sukothe.
8  Gileade ke ea ka; Manase ke ea ka;Efraime ke qhobosheane ea motho oa ka ea ka sehloohong;Juda ke lere la ka la molaoli.
9  Moabe ke pitsa eo ke hlatsoetsang ho eona.Ke tla lahlela moqathatso oa ka holim’a Edomo.Ke tla hooa ka tlhōlo holim’a Filistia.”
10  Ke mang ea tla ntlisa motseng o etselitsoeng qhobosheane?Ke mang ea tla ntsamaisa ho ea fihla Edomo?
11  Na hase uena, Molimo, ea re lahlilengLe ea sa tsamaeeng le mabotho a rōna u le Molimo?
12  U re thuse mahlomoleng,Kaha poloko ea motho oa lefatše ha e na thuso.
13  Re tla fumana mafolofolo ka Molimo,Eena o tla hatakela bahanyetsi ba rōna.
57  Mpontše mohau, Molimo, u mpontše mohau,Etsoe moea oa ka o tšabetse ho uena;Ke tšabela moriting oa mapheo a hao ho fihlela litsietsi li feta.
2  Ke hoeletsa ho Molimo ea Phahameng ka ho Fetisisa, ho Molimo oa ’nete ea ba felisang ka lebaka la ka.
3  O tla romeletsa a le leholimong ’me a mpholose.Ka sebele o tla ferekanya ea nkomanyang. Selah.Molimo o tla romela mosa oa hae o lerato le ’nete ea hae.
4  Moea oa ka o har’a litau;Nke ke ka etsa letho haese ho robala har’a ba harolang, bara ba batho,Bao meno a bona e leng marumo le metsu,Le bao maleme a bona e leng sabole e bohale.
5  U phahamisoe ka holim’a maholimo, Molimo;Khanya ea hao e ke e be ka holim’a lefatše lohle.
6  Ba lokisitse letlooa bakeng sa mehato ea ka;Moea oa ka o iname.Ba chekile lemena ka pel’a ka;Ba oetse ka har’a lona. Selah.
7  Pelo ea ka e tiile, Molimo,Pelo ea ka e tiile.Ke tla bina ’me ke tsanyaole lipina tsa thoriso.
8  U tsohe, Uena khanya ea ka;U tsohe, Uena seletsa se likhoele; le uena harepa. Ke tla tsosa mafube.
9  Ke tla u roka har’a lichaba, Jehova;Ke tla u binela lipina tsa thoriso har’a lihlopha tsa lichaba.
10  Etsoe mosa oa hao o lerato o moholo ho ea fihla maholimong,Le ’nete ea hao e khōlō ho ea fihla maholimong.
11  U phahamisoe ka holim’a maholimo, Molimo;Khanya ea hao e ke e be ka holim’a lefatše lohle.
100  Hooang ka tlhōlo ho Jehova, lōna batho bohle ba lefatše.
2  Sebeletsang Jehova ka thabo.Kenang ka pel’a hae ka mohoo oa nyakallo.
3  Tsebang hore Jehova ke Molimo.Ke eena ea re entseng, eseng rōna.Re batho ba hae le linku tsa lekhulo la hae.
4  Kenang lihekeng tsa hae ka liteboho,Le kene mabaleng a hae ka thoriso.Mo leboheng, le boke lebitso la hae.
5  Etsoe Jehova o molemo;Mosa oa hae o lerato o teng ho isa nakong e sa lekanyetsoang,Botšepehi ba hae bo teng ho isa molokong o mong ka mor’a o mong.
149  Rorisang Jah!Binelang Jehova pina e ncha,Thoriso ea hae phuthehong ea ba tšepahalang.
2  Baiseraele ba ke ba thabe ka lebaka la Moetsi oa bona e Moholo,Bara ba Sione—ba ithabele ho Morena oa bona.
3  Ba rorise lebitso la hae ka motjeko.Ba mo binele lipina tsa thoriso ka moropa o monyenyane le harepa.
4  Etsoe Jehova o khahlisoa ke batho ba hae.O khabisa ba bonolo ka poloko.
5  Ba tšepahalang ba ke ba thabe khanyeng;Ba ke ba hoeletse ka thabo libetheng tsa bona.
6  Lipina tse rorisang Molimo haholo li be ’metsong ea bona,Sabole e sehang ka nģa tse peli e be matsohong a bona,
7  E le ho phethisa phetetso holim’a lichaba,Likhalemelo tse matla holim’a lihlopha tsa lichaba,
8  E le ho tlama marena a tsona ka mahlaahlelaLe ba tlotlehang ba tsona ka litlamo tsa tšepe,
9  E le ho phethisa holim’a tsona qeto ea boahloli e ngotsoeng.Bokhabane bo joalo ke ba bohle ba tšepahalang ba hae.Rorisang Jah!
87  Motheo oa hae o lithabeng tse halalelang.
2  Jehova o rata liheke tsa SioneHo feta litabernakele tsohle tsa Jakobo.
3  Ho ntse ho buuoa lintho tse khanyang ka uena, Uena motse oa Molimo oa ’nete. Selah.
4  Ke tla bolela Rahaba le Babylona joaloka ba leng har’a ba ntsebang;Filistia le Tyre ke tsena, hammoho le Kushe:“Enoa ke ea ileng a tsoalloa moo.”
5  Mabapi le Sione ho tla thoe:“E mong le e mong o ile a tsoalloa teng.”Ea Phahameng ka ho Fetisisa o tla e tiisa ka thata.
6  Jehova o tla bolela, ha a tlaleha lichaba:“Enoa ke ea ileng a tsoalloa moo.” Selah.
7  Ho tla boela ho be le libini hammoho le ba tjekang metjeko e potolohang:“Liliba tsohle tsa ka li ho uena.”
93  Jehova ke morena!O apere boemo bo phahameng;Jehova o apere—o itlamile ka matla.Naha e behang le eona e tiisoa ka thata hoo e ke keng ea sisinngoa.
2  Terone ea hao e tiile ka thata ho tloha khale;U teng ho tloha nakong e sa lekanyetsoang.
3  Jehova, linōka li phahamisitse,Linōka li phahamisitse molumo oa tsona;Linōka li ntse li phahamisa ho khahlela ha tsona.
4  Ka holim’a melumo ea metsi a mangata, maqhubu a maholo a loebehlanang a leoatle,Jehova oa hlompheha sebakeng se phahameng.
5  Likhopotso tsa hao e bile tse tšepahalang haholo.Khalalelo e tšoanela ntlo ea hao, Jehova, ho isa matsatsing a mangata.
77  Ke tla hoeletsa ho Molimo ka lentsoe la ka,Ke hoeletse ho Molimo ka lentsoe la ka, ’me ka sebele o tla ’mamela.
2  Ke batlile Jehova letsatsing la mahlomola a ka.Bosiu letsoho la ka le ’nile la otloloha ’me ha le felloe ke matla;Moea oa ka o hanne ho tšelisoa.
3  Ke tla hopola Molimo ’me ke be morusu;Ke tla bontša ho tšoenyeha, e le hore moea oa ka o ka tepella. Selah.
4  U tšoere lintši tsa ka;Ke khathatsehile, ’me ha ke khone ho bua.
5  Ke nahanne ka matsatsi a khale,Ka lilemo tsa nako e sa lekanyetsoang e fetileng.
6  Ke tla hopola ’mino oa ka oa seletsa se likhoele bosiu;Ke tla bontša ho tšoenyeha ka pelo ea ka,Moea oa ka o tla batlisisa.
7  Na Jehova o tla ’ne a lahle ho isa linakong tse sa lekanyetsoang,Na ha a sa tla hlola a khahloa?
8  Na mosa oa hae o lerato o felile ka ho sa feleng?Na polelo ea hae e fetohile lefeela ho isa molokong o mong ka mor’a o mong?
9  Na Molimo o lebetse ho bontša mohau,Kapa na o thibile mehauhelo ea hae ka bohale? Selah.
10  Na ke tla ’ne ke re: “Sena ke se ntlhabang,Ho fetoha ha letsoho le letona la Ea Phahameng ka ho Fetisisa”?
11  Ke tla hopola liketso tsa Jah;Etsoe ke tla hopola ketso ea hao e hlollang ea khale.
12  Ka sebele ke tla thuisa ka mosebetsi oohle oa hao,Ke tla nahanisisa ka mesebetsi ea hao.
13  Molimo, tsela ea hao e sebakeng se halalelang.Ke mang eo e leng Molimo e moholo joaloka Molimo?
14  Ke uena Molimo oa ’nete, ea etsang lintho tse hlollang.U tsebahalitse matla a hao har’a lichaba.
15  U lopolotse batho ba hao ka letsoho la hao,Bara ba Jakobo le ba Josefa. Selah.
16  Metsi a u bone, Molimo,Metsi a u bone; a ile a qala ho utloa bohloko bo boholo.Hape, boliba bo ile ba qala ho tsukutleha.
17  Maru a tšolotse metsi ka lialuma;Maholimo a koahetsoeng ke maru a ntšitse molumo.Hape, metsu ea hao e ile ea ea mona le mane.
18  Molumo oa sealuma sa hao o ne o le joaloka mabili a koloi;Mahalima a khantšitse naha e behang;Lefatše le ile la tsukutleha ’me la qala ho reketla.
19  Tsela ea hao e ne e pholletsa le leoatle,Tsela ea hao e ne e pholletsa le metsi a mangata;Mehato ea maoto a hao ha ea tsejoa.
20  U tsamaisitse batho ba hao feela joaloka mohlape,Ka letsoho la Moshe le la Arone.
144  Ho bokoe Jehova Lefika la ka,Ea rutang matsoho a ka ho loana,Ea rutang menoana ea ka ntoa;
2  Mosa oa ka o lerato le qhobosheane ea ka,Sebaka sa ka se phahameng sa tšireletso le Mopholosi oa ka,Thebe ea ka le Eo ke tšabetseng ho eena,Ea kokobetsang lichaba tlas’a ka.
3  Jehova, motho ke eng hore u mo hlokomele,Mora oa motho ea shoang ke eng hore u mo ele hloko?
4  Motho o tšoana le pululo feela;Matsatsi a hae a joaloka seriti se fetang.
5  Jehova, u kobe maholimo a hao e le hore u ka theoha;Ama lithaba e le hore li ka kubella mosi.
6  Khantša ka lehalima e le hore u ka ba hasanya;Romela metsu ea hao e le hore u ka ba ferekanya.
7  Otlolla matsoho a hao u le sebakeng se phahameng;Ntokolle ’me u ntopolle metsing a mangata,Matsohong a basele,
8  Bao melomo ea bona e buileng seo e seng ’neteLe bao matsoho a bona a matona e leng matsoho a matona a leshano.
9  Molimo, ke tla u binela pina e ncha.Ke tla u binela lipina tsa thoriso ka seletsa sa likhoele tse leshome,
10  Uena Ea fanang ka poloko ho marena,Ea lokollang mohlanka oa hae Davida saboleng e kotsi.
11  Ntokolle ’me u ntopolle matsohong a basele,Bao melomo ea bona e buileng seo e seng ’neteLe bao matsoho a bona a matona e leng matsoho a matona a leshano,
12  Ba reng: “Bara ba rōna ba joaloka limela tse nyenyane tse hōlileng bocheng ba tsona,Barali ba rōna ba joaloka likhutlo tse betliloeng ka mokhoa oa ntlo ea ’muso,
13  Meliko ea rōna e tletse, e hlahisa lihlahisoa tsa mofuta o mong ka mor’a o mong,Mehlape ea rōna e ata ka likete, likete tse leshome ho o le mong, literateng tsa rōna,
14  Likhomo tsa rōna li imetsoe, ha li phatlohe ’me ha li folotse,Ha ho na mohoo mapatlelong a rōna.
15  Ho thaba batho bao ho bona ho leng feela joalo!”Ho thaba batho bao Molimo oa bona e leng Jehova!
46  Molimo ke setšabelo le matla a rōna,Thuso e fumanoang hang-hang nakong ea mahlomola.
2  Ke ka lebaka leo re ke keng ra tšaba, le hoja lefatše le fetohaLe hoja lithaba li sisinyeha ho kena ka har’a leoatle le leholo;
3  Le hoja metsi a lona a loebehlana, a etsa makoeba,Le hoja lithaba li reketla ha le e-ba moferefere. Selah.
4  Ho na le nōka eo melapo ea eona e thabisang motse oa Molimo,Tabernakele e khōlō e halalelang ka ho fetisisa ea Ea Phahameng ka ho Fetisisa.
5  Molimo o ka har’a motse; o ke ke oa sisinngoa.Molimo o tla o thusa ha e e-ba hoseng.
6  Lichaba li ile tsa e-ba morusu, mebuso ea sisinyeha;O ile a ntša molumo ka lentsoe la hae, lefatše la qala ho qhibiliha.
7  Jehova oa mabotho o na le rōna;Molimo oa Jakobo ke sebaka se phahameng sa tšireletso bakeng sa rōna. Selah.
8  Tloong, le bone mesebetsi ea Jehova,Kamoo a entseng liketsahalo tse makatsang lefatšeng.
9  O felisa lintoa ho isa pheletsong ea lefatše.O roba seqha ’me o robakanya lerumo;O chesa likoloi mollong.
10  “Ineheleng, ’me le tsebe hore ke ’na Molimo.Ke tla phahamisoa har’a lichaba,Ke tla phahamisoa lefatšeng.”
11  Jehova oa mabotho o na le rōna;Molimo oa Jakobo ke sebaka se phahameng sa tšireletso bakeng sa rōna. Selah.
114  Ha Baiseraele ba tsoa Egepeta,Ntlo ea Jakobo e tsoa ho batho ba buang ka mokhoa o sa utloisiseheng,
2  Juda e ile ea e-ba sebaka sa hae se halalelang,Iseraele ea e-ba sebaka sa hae se seholo se pusong ea hae.
3  Leoatle la bona ’me la baleha;Ha e le Jordane, ea qala ho khutlela morao.
4  Lithaba tsa tlōla-tlōla joaloka lipheleu,Maralla a tlōla-tlōla joaloka likonyana.
5  Molato e ne e le eng ka uena, leoatle, hore ebe u ile ua baleha,Uena Jordane, hore ebe u ile ua qala ho khutlela morao?
6  Lōna lithaba, hore ebe le ile la qala ho tlōla-tlōla joaloka lipheleu;Lōna maralla, la tlōla-tlōla joaloka likonyana?
7  Utloa bohloko bo boholo ka lebaka la Morena, Uena lefatše,Ka lebaka la Molimo oa Jakobo,
8  Ea fetolang lefika hore e be letamo la metsi le nang le lehlaka,Ea fetolang lefika le thata hore e be seliba sa metsi.
37  U se ke ua iponahatsa u halefile ka lebaka la baetsi ba bobe.U se ke ua honohela ba etsang ho sa lokang.
2  Etsoe ba tla pona ka potlako joaloka joang,Ba tla nyamela joaloka joang bo bocha bo botala.
3  Tšepa Jehova ’me u etse se molemo;Lula lefatšeng, ’me u sebetse ka botšepehi.
4  Hape u ithabele ka ho phethehileng ho Jehova,O tla u fa tseo pelo ea hao e li kōpang.
5  Rōlela tsela ea hao ho Jehova,U itšetlehe ka eena, ’me o tla nka bohato.
6  Ka sebele o tla hlahisa ho loka ha hao joaloka leseli,Le toka ea hao joaloka motšehare.
7  Khutsa ka pel’a JehovaU mo letele ka tlholohelo.U se ke ua iponahatsa u halefetse mang kapa mang ea atlehisang tsela ea hae,U halefetse motho ea phethang likhopolo tsa hae.
8  Tlohela bohale ’me u lese khalefo;U se ke ua iponahatsa u halefile hore feela u etse bobe.
9  Etsoe baetsi ba bobe ba tla felisoa,Empa ba tšepang Jehova ke bona ba tla rua lefatše.
10  Ho setse nakoana e seng kae, ’me ea khopo ha a sa tla hlola a e-ba teng;Ka sebele u tla lebisa tlhokomelo sebakeng sa hae, ’me o tla be a le sieo.
11  Empa ba bonolo ba tla rua lefatše,Ka sebele ba tla fumana thabo e phethehileng khotsong e ngata.
12  Ea khopo o rerela ea lokileng bobe,O mo tsikitlanyetsa meno.
13  Jehova o tla mo tšeha,Etsoe ka sebele oa bona hore letsatsi la hae le tla fihla.
14  Ba khopo ba tsomutse lisabole ’me ba kobile liqha tsa bona,Ho liha ea hlorileng le ea futsanehileng,Ho bolaea bao litsela tsa bona li lokileng.
15  Lisabole tsa bona li tla kena lipelong tsa bona,Liqha tsa bona li tla robeha.
16  Ho honyenyane ha ea lokileng ho molemoHo feta nala ea ba bangata ba khopo.
17  Etsoe matsoho a ba khopo a tla robeha,Empa Jehova o tla tšehetsa ba lokileng.
18  Jehova o hlokomela matsatsi a ba se nang molato,Lefa la bona le tla tsoela pele esita le ho isa nakong e sa lekanyetsoang.
19  Ba ke ke ba hlajoa ke lihlong nakong ea tlokotsi,Matsatsing a tlala ba tla khora.
20  Etsoe ba khopo ba tla timela,Lira tsa Jehova li tla ba joaloka bohlokoa ba makhulo;Li tla fela. Li tla fella mosing.
21  Ea khopo oa alima ’me ha a busetse,Empa ea lokileng o bontša mohau ’me o fana ka limpho.
22  Etsoe bao a ntseng a ba hlohonolofatsa ba tla rua lefatše,Empa bao a ba rohakang ba tla felisoa.
23  Mehato ea monna ea shahlileng e lokisitsoe ke Jehova,O khahloa ke tsela ea hae.
24  Le hoja a ka oa, a ke ke a tabana fatše,Etsoe Jehova o tšehelitse letsoho la hae.
25  Nkile ka ba mohlankana, ke se ke tsofetse,Leha ho le joalo ha ke e-s’o bone mang kapa mang ea lokileng a tloheloa ka ho feletseng,Kapa bana ba hae ba batla bohobe.
26  Letsatsi lohle o bontša mohau ’me oa alimana,Kahoo bana ba hae ba mocheng oa tlhohonolofatso.
27  Furalla se sebe ’me u etse se molemo,Kahoo u lule ho isa nakong e sa lekanyetsoang.
28  Etsoe Jehova o rata toka,A ke ke a tlohela ba tšepahalang ba hae.ע [ʽAyin]Ka sebele ba tla lebeloa ho isa nakong e sa lekanyetsoang;Empa ha e le bana ba ba khopo, ba tla felisoa.
29  Ba lokileng ba tla rua lefatše,Ba tla lula ho lona ka ho sa feleng.
30  Molomo oa ea lokileng o bolela bohlale ka lentsoe le tlaase,Leleme la hae le bua ka toka.
31  Molao oa Molimo oa hae o ka pelong ea hae;Mehato ea hae e ke ke ea tetema.
32  Ea khopo o lula a lisitse ea lokilengO batla ho mo bolaea.
33  Ha e le Jehova, a ke ke a mo tlohela letsohong la hae,A ke ke a phatlalatsa hore o khopo ha a ahloloa.
34  Tšepa Jehova ’me u boloke tsela ea hae,O tla u phahamisa hore u rue lefatše.Ha ba khopo ba felisoa, u tla ho bona.
35  Ke bone mohatelli ea khopoLe ea ikalang joaloka sefate se behang haholo mobung oa sona.
36  Leha ho le joalo o ile a feta, eaba ha a sa le eo;Ka ’na ka mo batla, ’me a se ke a fumanoa.
37  Sheba ea sa tšoauoeng phoso ’me u talime ea lokileng,Etsoe bokamoso ba motho eo bo tla ba le khotso.
38  Empa ka sebele batlōli ba tla felisoa hammoho;Bokamoso ba batho ba khopo bo tla felisoa.
39  Poloko ea ba lokileng e tsoa ho Jehova;Ke qhobosheane ea bona nakong ea mahlomola.
40  Jehova o tla ba thusa ’me a ba pholose.O tla ba pholosa ho batho ba khopo ’me a ba boloke,Hobane ba tšabetse ho eena.
138  Ke tla u roka ka pelo ea ka eohle.Ke tla u binela lipina tsa thoriso ka pel’a melimo e meng.
2  Ke tla inamela nģ’a tempele ea hao e halalelang,Ke tla roka lebitso la hao,Ka lebaka la mosa oa hao o lerato le ka lebaka la ’nete ea hao.Etsoe u hōlisitse polelo ea hao esita le ka holim’a lebitso lohle la hao.
3  Letsatsing leo ke hoelelitseng ka lona, ua boela ua nkaraba;Ua qala ho etsa hore ke be sebete moeeng ka matla.
4  Marena ’ohle a lefatše a tla u roka, Jehova,Etsoe a tla be a utloile lipolelo tsa molomo oa hao.
5  A tla bina ka litsela tsa Jehova,Etsoe khanya ea Jehova e khōlō.
6  Etsoe Jehova o phahame, leha ho le joalo o bona ea ikokobetsang;Empa ea iphahamisang o mo tsebella hōle.
7  Haeba nka tsamaea har’a mahlomola, u tla mpoloka ke phela.U tla otlolla letsoho la hao ka lebaka la bohale ba lira tsa ka,Letsoho la hao le letona le tla mpholosa.
8  Jehova o tla phetha se molemong oa ka.Jehova, mosa oa hao o lerato o teng ho isa nakong e sa lekanyetsoang.U se ke ua lahla mesebetsi ea matsoho a hao.
97  Jehova ke morena! Lefatše le ke le thabe.Lihlekehleke tse ngata li nyakalle.
2  Maru le botšo bo boholo li mo pota-potile ka hohle;Ho loka le kahlolo ke sebaka se tiisitsoeng sa terone ea hae.
3  Ka pel’a hae ho tsoa mollo,O timetsa bahanyetsi ba hae ka hohle.
4  Mahalima a hae a khantšitse naha e behang;Lefatše le ile la bona ’me la utloa bohloko bo boholo.
5  Lithaba tsa qhibiliha feela joaloka boka ba linotši ka lebaka la Jehova,Ka lebaka la Morena oa lefatše lohle.
6  Maholimo a boletse ho loka ha hae,Lichaba tsohle li bone khanya ea hae.
7  Bohle ba sebeletsang setšoantšo leha e le sefe se betliloeng ba ke ba hlajoe ke lihlong,Ba ithorisang ka melimo ea lefeela.Mo inameleng, lōna melimo eohle.
8  Sione e ile ea utloa ’me ea qala ho nyakalla,Metse e itšetlehileng ka Juda ea qala ho thabaKa lebaka la liqeto tsa hao tsa boahloli, Jehova.
9  Etsoe, Jehova, ke uena Ea Phahameng ka ho Fetisisa holim’a lefatše lohle;U phahame haholo bophahamong ba hao holim’a melimo e meng eohle.
10  Lōna ba ratang Jehova, hloeang se sebe.O lebela meea ea ba tšepahalang ba hae;O ba lopolla matsohong a ba khopo.
11  Leseli le khanyelitse ea lokileng,Le thabo e khanyelitse ba lipelo li lokileng.
12  Ithabeleng ho Jehova, Lōna ba lokileng,Le lebohe sehopotso sa hae se halalelang.
148  Rorisang Jah!Rorisang Jehova ho tsoa maholimong,Mo roriseng libakeng tse phahameng.
2  Mo roriseng, lōna mangeloi ’ohle a hae.Mo roriseng, lōna lebotho lohle la hae.
3  Mo roriseng, lōna letsatsi le khoeli.Mo roriseng, lōna linaleli tsohle tsa leseli.
4  Mo roriseng, lōna maholimo a maholimo,Le lōna metsi a leng ka holim’a maholimo.
5  Li ke li rorise lebitso la Jehova;Etsoe o ile a laela, ’me tsa bōptjoa.
6  O li boloka li eme ka ho sa feleng, ho isa nakong e sa lekanyetsoang.O fane ka molao oa tsamaiso, ’me o ke ke oa feta.
7  Rorisang Jehova ho tsoa lefatšeng,Lōna liphoofolo tsa litonanahali tsa leoatle le lōna maliba,
8  Lōna mollo le sefako, lehloa le mosi o teteaneng,Uena moea o matla oa sefefo, o phethang lentsoe la hae,
9  Lōna lithaba le lōna maralla ’ohle,Lōna lifate tsa litholoana le lōna likedare tsohle,
10  Lōna liphoofolo tse hlaha le lōna liphoofolo tsohle tse ruuoang,Lōna lihahabi le linonyana tse nang le mapheo,
11  Lōna marena a lefatše le lōna lihlopha tsohle tsa lichaba,Lōna likhosana le lōna baahloli bohle ba lefatše,
12  Lōna bahlankana le lōna baroetsana,Lōna banna-baholo hammoho le bashanyana.
13  Ba ke ba rorise lebitso la Jehova,Etsoe lebitso la hae ke lona feela le phahameng ka tsela e ke keng ea fihleloa.Ho hlompheha ha hae ho ka holim’a lefatše le leholimo.
14  O tla phahamisa lenaka la batho ba hae,Thoriso ea bohle ba tšepahalang ba hae,Ea bara ba Iseraele, batho ba haufi le eena.Rorisang Jah!
45  Pelo ea ka ea tlōla-tlōla ka lebaka la taba e khahlisang.Ke re: “Mesebetsi ea ka e malebana le morena.”E se eka leleme la ka e ka ba pene ea mokopitsi ea nang le tsebo.
2  Ka sebele u motle ho feta bara ba batho.Khahleho e tšolletsoe holim’a molomo oa hao.Ke ka lebaka leo Molimo a u hlohonolofalitseng ho isa nakong e sa lekanyetsoang.
3  Tlama sabole ea hao seropeng, Uena ea matla,Hammoho le ho hlompheha ha hao le bokhabane ba hao.
4  Ka bokhabane ba hao u tsoele pele ho atleha;Palama molemong oa ’nete le boikokobetso le ho loka,Letsoho la hao le letona le tla u rupela ka lintho tse tšabehang.
5  Metsu ea hao e bohale—lichaba li ntse li oela tlas’a hao—Lipelong tsa lira tsa morena.
6  Molimo ke terone ea hao ho isa nakong e sa lekanyetsoang, esita le ka ho sa feleng;Lere la borena ba hao ke lere la borena la ho loka.
7  U ratile ho loka ’me u hloile bokhopo.Ke ka lebaka leo Molimo, Molimo oa hao, a u tlotsitseng ka oli ea thabo e khaphatsehang ho feta balekane ba hao.
8  Liaparo tsohle tsa hao ke myra le lekhala le kasia;Ho tsoa ntlong e khōlō ea ’muso ea lenaka la tlou liletsa tse likhoele li u thabisitse.
9  Barali ba marena ba har’a basali ba hao ba bohlokoa.Mofumahali o eme ka letsohong la hao le letona ka khauta ea Ofire.
10  Mamela, Uena morali, ’me u bone, u be u sekehe tsebe;Lebala batho ba heno le ntlo ea ntat’ao.
11  Morena o tla hloloheloa botle ba hao,Etsoe ke khosi ea hao,Kahoo u mo inamele.
12  Le morali oa Tyre ka mpho—Barui ba sechaba ba tla nolofatsa sefahleho sa hao.
13  Morali oa morena o khanya haholo ka har’a ntlo;Liaparo tsa hae li khabisitsoe ka khauta.
14  O tla tlisoa ho morena ka seaparo se lohiloeng.Baroetsana ba mokolokong oa hae e le metsoalle ea hae ba ntse ba tlisoa ho uena.
15  Ba tla tlisoa ka thabo le nyakallo;Ba tla kena ka tlung ea ’muso ea morena.
16  Bara ba hao ba tla ba sebakeng sa baholo-holo ba hao,Bao u tlang ho ba beha e le likhosana lefatšeng lohle.
17  Ke tla bolela lebitso la hao ho pholletsa le meloko eohle e tlang.Ke ka lebaka leo lichaba li tla u roka ho isa nakong e sa lekanyetsoang, esita le ka ho sa feleng.
52  Ke hobane’ng ha u ithorisa ka se sebe, Uena ea matla?Mosa o lerato oa Molimo o teng letsatsi lohle.
2  Leleme la hao le rera litsietsi, le leolitsoe joaloka lehare,Le sebetsa ka thetso.
3  U ratile se sebe ho feta se molemo,Leshano ho feta ho bua ho loka. Selah.
4  U ratile mantsoe ’ohle a senyang,Uena leleme le thetsang.
5  Molimo le eena o tla u heletsa ka ho sa feleng;O tla u tabanya fatše ’me a u tlose tenteng ea hao,Ka sebele o tla u ntša ka metso naheng ea ba phelang. Selah.
6  Ba lokileng ba tla bona hoo ’me ba tla tšoha,Ba tla mo tšeha.
7  Ke enoa monna ea shahlileng ea sa etseng Molimo qhobosheane ea hae,Empa a tšepa maruo a hae a mangata,Ea itšireletsang litsietsing tse bakoang ke eena.
8  Empa ke tla ba joaloka sefate sa mohloaare se behang haholo ka tlung ea Molimo;Ke tšepa mosa o lerato oa Molimo ho isa nakong e sa lekanyetsoang, esita le ka ho sa feleng.
9  Ke tla u roka ho isa nakong e sa lekanyetsoang, kaha u nkile bohato;Ke tla tšepa lebitso la hao, hobane le molemo, ka pel’a ba tšepahalang ba hao.
71  Jehova, ke tšabetse ho uena.E se eka nke ke ka hlajoa ke lihlong le ka mohla.
2  E se eka u ka ntopolla le ho mpholosa ka ho loka ha hao.Ntšekehele tsebe ’me u mpholose.
3  E-ba qhobosheane ea ka ea lefika eo ke kenang ho eona kamehla.U laele hore ke pholosoe,Etsoe u lefika la ka le qhobosheane ea ka.
4  Molimo oa ka, u mpholose letsohong la ea khopo,Seatleng sa ea itšoarang ka mokhoa o hlokang toka le ka mokhoa o hatellang.
5  Etsoe u tšepo ea ka, ’Musi Morena Jehova, u kholiseho ea ka ho tloha bocheng ba ka.
6  Ke itšetlehile ka uena ho tloha ha ke le ka mpeng;Ke uena Ea nkarotseng lithong tse ka hare tsa ’Mè.Thoriso ea ka e ea ho uena kamehla.
7  Ke fetohile ea joaloka mohlolo ho batho ba bangata;Empa u setšabelo sa ka se matla.
8  Molomo oa ka o tletse thoriso ea hao,Letsatsi lohle o tletse botle ba hao.
9  U se ke ua ntahla nakong ea botsofali;Ha ke felloa ke matla, u se ke ua ntlohela.
10  Etsoe lira tsa ka li itse mabapi le ’na,Le ba lisitseng moea oa ka ba eletsane hammoho,
11  Ba re: “Molimo o mo lahlile.Mo lelekiseng ’me le mo tšoare, etsoe ha ho na molopolli.”
12  Molimo, u se ke ua emella hōle le ’na.Molimo oa ka, u potlakele ho nthusa.
13  E se eka ba hanyetsang moea oa ka ba ka hlajoa ke lihlong, e se eka ba ka fela.E se eka ba mpatlelang tlokotsi ba ka ikoahela ka nyeliso le ho kokobetsoa.
14  Empa ha e le ’na, ke tla leta kamehla,Ke tla ekeletsa thorisong eohle ea hao.
15  Molomo oa ka o tla pheta ho loka ha hao ka ho qaqileng,O phete poloko ea hao letsatsi lohle,Etsoe ha kea tseba manane a tsona.
16  Ke tla tla ka matla a maholo, ’Musi Morena Jehova;Ke tla bolela ho loka ha hao, ha hao u le mong.
17  Molimo, u nthutile ho tloha bocheng ba ka ho ea pele,Ho fihlela joale ke ntse ke bolela mesebetsi ea hao e hlollang.
18  Esita le ho fihlela botsofaling le bohlooho-putsoeng, Molimo, u se ke ua ntlohela,Ho fihlela nka bolela letsoho la hao molokong,Ke bolele ka matla a hao ho bohle ba tlang ho tla.
19  Ho loka ha hao, Molimo, ho fihla sebakeng se phahameng;Mabapi le lintho tse khōlō tseo u li entseng,Molimo, ke mang ea tšoanang le uena?
20  Kahobane u entse hore ke bone mahlomola le litlokotsi tse ngata,E se eka u ka ntlhasimolla hape;E se eka u ka boela ua ’nyolla bolibeng ba lefatše.
21  E se eka u ka eketsa boholo ba ka,E se eka u ka mpota-pota le ho ntšelisa.
22  Le ’na, ke tla u roka ka seletsa sa mofuta o likhoele,Mabapi le ’nete ea hao, Molimo oa ka.Ke tla u binela lipina tsa thoriso ka harepa, Uena Mohalaleli oa Iseraele.
23  Molomo oa ka o tla hoeletsa ka thabo ha ke u binela lipina tsa thoriso,Esita le moea oa ka oo u o lopolotseng.
24  Hape, leleme la ka le tla bolela ho loka ha hao ka lentsoe le tlaase letsatsi lohle,Etsoe ba hlabiloe ke lihlong, kaha ba soabile, ba mpatlelang tlokotsi.
128  Ho thaba e mong le e mong ea tšabang Jehova,Ea tsamaeang litseleng tsa hae.
2  Etsoe u tla ja seo u se sehletseng ka thata ka matsoho a hao.U tla thaba ’me lintho li tla u tsamaela hantle.
3  Mosali oa hao o tla ba joaloka sefate sa morara se behang litholoanaLikarolong tse ka hare-hare tsa ntlo ea hao.Bara ba hao ba tla ba joaloka mahlōmela a lifate tsa mohloaare ho pota-pota tafole ea hao ka hohle.
4  Bonang! Ke kamoo monna ea shahlileng a tla hlohonolofatsoa katengEa tšabang Jehova.
5  Jehova o tla u hlohonolofatsa ho tsoa Sione.Hape bona molemo oa Jerusalema matsatsing ’ohle a bophelo ba hao,
6  U bone bara ba bara ba hao.E se eka ho ka ba le khotso Iseraele.
76  Molimo oa tsejoa Juda;Lebitso la hae le leholo Iseraele.
2  Sebaka sa hae se sireletsehileng se Saleme,Sebaka sa hae sa bolulo se Sione.
3  Moo o ile a roba metsu e halimang ea seqha,Thebe le sabole le ntoa. Selah.
4  U koahetsoe ke khanya, e hlomphehang ho feta lithaba tsa liphofu.
5  Ba lipelo li matla ba tlatlapuoe,Ba otsetse ba ba ba robala,Ha ho le ea mong oa banna bohle ba sebete ea fumaneng matsoho a bona.
6  Molimo oa Jakobo, mokhanni oa koloi le pere ba khalehile ka lebaka la khalemelo ea hao e matla.
7  Uena—ua tšabeha,Ke mang ea ka emang ka pel’a hao ka lebaka la matla a bohale ba hao?
8  U ile ua etsa hore tsekisano ea molao e utluoe ho tsoa leholimong;Lefatše le ile la tšoha ’me la khutsa
9  Ha Molimo a ema kahlolong,Ho pholosa bohle ba bonolo ba lefatše. Selah.
10  Etsoe khalefo ea motho e tla u roka;U tla itlama ka khalefo e setseng.
11  Etsang boitlamo ’me le bo phethe ho Jehova Molimo oa lōna, lōna bohle ba mo pota-potileng.Ba ke ba tlise mpho ka tšabo.
12  O tla kokobetsa moea oa baeta-pele;Oa tšabeha ho marena a lefatše.
23  Jehova ke Molisa oa ka.Nke ke ka hloka letho.
2  O nthobatsa makhulong a tletseng joang;O ntsamaisa haufi le libaka tsa phomolo tse noselitsoeng hantle.
3  O khatholla moea oa ka.O ntsamaisa litseleng tsa ho loka ka lebaka la lebitso la hae.
4  Esita le haeba ke tsamaea phuleng ea moriti o lefifi,Ha ke tšabe letho le lebe,Kaha u na le ’na;Molamu oa hao le lere la hao ke lintho tse ntšelisang.
5  U teka tafole ka pel’a ka ka pel’a ba bontšang bora ho ’na.U tlotsitse hlooho ea ka ka oli;Senoelo sa ka se tletse.
6  Ka sebele molemo le mosa o lerato li tla mphehella ka matsatsi ’ohle a bophelo ba ka;Ke tla lula ka tlung ea Jehova ka matsatsi a mangata.
42  Joaloka khama e tšehali e hlolohetsoeng melapo ea metsi,Ka ho tšoanang moea oa ka o hlolohetsoe uena, Molimo.
2  Moea oa ka o nyoretsoe Molimo, o nyoretsoe Molimo ea phelang.Ke tla tla neng ’me ke hlahe ka pel’a Molimo?
3  Ho ’na meokho ea ka e fetohile lijo bosiu le motšehare,Ha ba ntse ba re ho ’na letsatsi lohle: “Molimo oa hao o hokae?”
4  Ke tla hopola lintho tsena, ’me ke tla tšolla moea oa ka ka hare ho ’na.Etsoe ke ne ke feta hammoho le letšoele,Ke ne ke tsamaea butle ka pel’a lona ho ea ntlong ea Molimo,Ka lentsoe la mohoo oa thabo le liteboho,La letšoele le entseng mokete.
5  Uena moea oa ka, ke hobane’ng ha u feletsoe ke tšepo,Ke hobane’ng ha u le morusu ka hare ho ’na?Letela Molimo,Etsoe ke sa ntse ke tla mo roka joaloka poloko ea ka e khōlō.
6  Molimo oa ka, moea oa ka o feletsoe ke tšepo ka hare ho ’na.Ke ka lebaka leo ke u hopolang,Ho tsoa naheng ea Jordane le litlhōrōng tsa Hermone,Ho tsoa thabeng e nyenyane.
7  Boliba bo bong bo hoeletsa bo bongHa ho utloahala molumo oa liphororo tsa hao.Metsi ’ohle a hao a loebehlanang le maqhubu a hao—A fetile holim’a ka.
8  Jehova o tla laela mosa oa hae o lerato motšehare,Pina ea hae e tla ba le ’na bosiu;Ho tla ba le thapelo e eang ho Molimo oa bophelo ba ka.
9  Ke tla re ho Molimo lefika la ka:“U ntebaletse’ng?Ke hobane’ng ha ke tsamaea ke hlomohile ka lebaka la khatello ea sera?”
10  Ba bontšang bora ho ’na ba ’nyelisitse ka ho bolaea masapo a ka,Ha ba ntse ba re ho ’na letsatsi lohle: “Molimo oa hao o hokae?”
11  Uena moea oa ka, ke hobane’ng ha u feletsoe ke tšepo,Ke hobane’ng ha u le morusu ka hare ho ’na?Letela Molimo,Etsoe ke sa ntse ke tla mo roka joaloka poloko ea ka e khōlō le joaloka Molimo oa ka.
91  Mang kapa mang ea lulang sebakeng se sephiring sa Ea Phahameng ka ho FetisisaO tla iphumanela bolulo tlas’a moriti oa Ea Matla ’Ohle.
2  Ke tla re ho Jehova: “U setšabelo sa ka le qhobosheane ea ka,Molimo oa ka, eo ke tla mo tšepa.”
3  Etsoe o tla u lopolla sefing sa ea tšoasang linonyana,Lefung la seoa le bakang litsietsi.
4  Ka masiba a hae o tla thibela hore u se ke ua atameloa,U tla tšabela tlas’a mapheo a hae.’Nete ea hae e tla ba thebe e khōlō le lerako la tšireletso.
5  U ke ke ua tšoha letho le tšabehang bosiu,Kapa motsu o fofang motšehare,
6  Leha e le lefu la seoa le tsamaeang lefifing,Kapa timetso e tlatlapang har’a motšehare.
7  Ba sekete ba tla oa lehlakoreng la haoBa likete tse leshome ba oe ka letsohong la hao le letona;E ke ke ea atamela ho uena.
8  U tla talima feela ka mahlo a haoU bone tefetso ea ba khopo.
9  Kahobane u itse: “Jehova ke setšabelo sa ka,”U entse Ea Phahameng ka ho Fetisisa sebaka sa hao sa bolulo;
10  Ha ho tlokotsi e tla u hlahela,Esita le lefu le ke ke la atamela tenteng ea hao.
11  Etsoe o tla fa mangeloi a hae taelo malebana le uena,Hore a u lebele litseleng tsohle tsa hao.
12  A tla u kakasa ka matsoho,E le hore leoto la hao le se ke la khoptjoa ke lejoe leha e le lefe.
13  U tla hata taoana le masumu;U tla hatakela taoana e moetse le noha e khōlō.
14  Kahobane o behile boikutlo ba hae bo mofuthu ho ’na,Ke tla boela ke mo pholose.Ke tla mo sireletsa hobane o tsebile lebitso la ka.
15  O tla ipiletsa ho ’na, ’me ke tla mo araba.Ke tla ba le eena mahlomoleng.Ke tla mo pholosa ’me ke mo tlotlise.
16  Ke tla mo khotsofatsa ka matsatsi a malelele,Ke tla etsa hore a bone poloko ea ka.
22  Molimo oa ka, Molimo oa ka, u ntloheletse’ng?Ke hobane’ng ha u le hōle le ho mpholosa,U le hōle le mantsoe a ho lumaela ha ka?
2  Molimo oa ka, ke ntse ke hooa motšehare, ’me ha u arabe;Le bosiu, ’me ha ho khutso ho ’na.
3  Empa ua halalela,U ahile lithorisong tsa Iseraele.
4  Bo-ntat’a rōna ba ile ba u tšepa;Ba ile ba tšepa, ’me ua ’na ua ba pholosa.
5  Ba ile ba hoeletsa ho uena, eaba baa pholoha;Ba ile ba u tšepa, ’me ha baa ka ba hlajoa ke lihlong.
6  Empa ’na ke sebōkō, ha ke motho,Ke nyeliso ho batho le ea eisehang sechabeng.
7  Ha e le bohle ba mponang, ba mphetola litšeho;Ba ntse ba ahlamisa melomo, ba ntse ba sisinya lihlooho:
8  “O ipehile ho Jehova. A ke A mo pholose!A ke a mo lopolle, kaha o khahliloe ke eena!”
9  Etsoe ke Uena ea neng a nkhula ka mpeng,Ea neng a etsa hore ke be le tšepo ha ke ntse ke le matsoeleng a ’Mè.
10  Ke lahletsoe ho uena ho tsoa ka pōpelong;U bile Molimo oa ka ke sa le ka mpeng ea ’Mè.
11  U se ke ua ba hōle le ’na, hobane mahlomola a haufi,Hobane ha ho mothusi e mong.
12  Lipohoana tse ngata li mpota-potile;Ba matla ba Bashane ba nteetse hare.
13  Ba ahlamisitse melomo ea bona khahlanong le ’na,Joaloka tau e rusollang le e purumang.
14  Ke tšolotsoe joaloka metsi,Masapo ’ohle a ka a arohantsoe.Pelo ea ka e joaloka boka ba linotši;E qhibilihetse tlaase lithong tsa ka tse ka hare.
15  Matla a ka a omeletse feela joaloka lengeta,Le leleme la ka le khomaretsoa mareneneng a ka;U mpeha lerōleng la lefu.
16  Etsoe lintja li mpota-potile;Phutheho ea baetsi ba bobe e nteetse hare.Ba matsohong a ka le maotong a ka joaloka tau.
17  Nka bala masapo a ka kaofela.Baa talima, baa ntalima.
18  Ba arolelana liaparo tsa ka,Ba lahla lotho bakeng liaparo tsa ka.
19  Empa Jehova, u se ke ua ba hōle.Uena matla a ka, u potlakele ho nthusa.
20  U lopolle moea oa ka saboleng,Oona feela oa ka ho tsoa marōng a ntja;
21  Mpholose molomong oa tau,U arabe ’me u mpholose linakeng tsa lipoho tse hlaha.
22  Ke tla bolela lebitso la hao ho barab’eso;Ke tla u rorisa har’a phutheho.
23  Lōna ba tšabang Jehova, mo roriseng!Lōna bohle peō ea Jakobo, mo tlotliseng!Le mo tšabe, lōna bohle peō ea Iseraele.
24  Etsoe ha aa nyelisaKapa a nyonya mahloreho a ea hlorileng;Ha aa mo patela sefahleho sa hae,O ile a utloa ha a hoeletsa ho kōpa thuso ho eena.
25  Ho tsoa ho uena thoriso ea ka e tla ba phuthehong e khōlō;Ke tla phetha boitlamo ba ka ka pel’a ba u tšabang.
26  Ba bonolo ba tla ja ’me ba khore;Ba mo batlang ba tla rorisa Jehova.E se eka lipelo tsa lōna li ka phela ka ho sa feleng.
27  Lipheletso tsohle tsa lefatše li tla hopola ’me li khutlele ho Jehova.Malapa ’ohle a lichaba a tla inama ka pel’a hao.
28  Etsoe borena ke ba Jehova,O laola lichaba.
29  Bohle ba nonneng ba lefatše ba tla ja ’me ba tla inama;Bohle ba theohelang lerōleng ba tla khumama ka pel’a hae,Ha ho eo le ka mohla a tlang ho boloka moea oa hae o phela.
30  Peō e tla mo sebeletsa;Ho tla bolelloa moloko ka Jehova.
31  Ba tla tla ’me ba bolele ho loka ha haeHo batho ba tlang ho tsoaloa, hore o entse sena.
135  Rorisang Jah!Rorisang lebitso la Jehova,Fanang ka thoriso, Lōna bahlanka ba Jehova,
2  Lōna ba emang ka tlung ea Jehova,Mabaleng a ntlo ea Molimo oa rōna.
3  Rorisang Jah, etsoe Jehova o molemo.Binelang lebitso la hae lipina tsa thoriso, etsoe lea khahlisa.
4  Etsoe Jah o ikhethetse Jakobo,O ikhethetse Baiseraele hore e be thepa ea hae e khethehileng.
5  Etsoe ke tseba hantle hore Jehova o moholo,Morena oa rōna o feta melimo eohle e meng.
6  Jehova o entse ntho e ’ngoe le e ’ngoe eo a thabetseng ho e etsaMaholimong le lefatšeng, maoatleng le malibeng ’ohle.
7  O nyolla mouoane pheletsong ea lefatše;O entse mekoallo ea metsi bakeng sa pula;O hlahisa moea matlong a hae a polokelo,
8  Eena ea bolaileng matsibolo a Egepeta,A batho le a liphoofolo.
9  O ile a romela lipontšo le mehlolo ka hare ho uena, Egepeta,Holim’a Faro le holim’a bahlanka bohle ba hae;
10  Eena ea ileng a bolaea lichaba tse ngataA bolaea marena a matla,
11  Esita le Sihone morena oa BaamoreLe Oge morena oa BashaneLe mebuso eohle ea Kanana,
12  Le ea ileng a fana ka naha ea tsona e le lefa,Lefa ho sechaba sa hae sa Iseraele.
13  Jehova, lebitso la hao le teng ho isa nakong e sa lekanyetsoang.Jehova, sehopotso sa hao se teng ho isa molokong o mong ka mor’a o mong.
14  Etsoe Jehova o tla buella nyeoe ea batho ba hae,O tla ikutloa a soabile ka lebaka la bahlanka ba hae.
15  Litšoantšo tse rapeloang tsa lichaba ke silevera le khauta,Mosebetsi oa matsoho a motho oa lefatše.
16  Li na le melomo, empa ha li bue letho;Li na le mahlo, empa ha li bone letho;
17  Li na le litsebe, empa ha li utloe letho.Hape ha ho na moea melomong ea tsona.
18  Ba li etsang ba tla ba feela joaloka tsona,E mong le e mong ea li tšepang.
19  Lōna ba ntlo ea Iseraele, le boke Jehova.Lōna ba ntlo ea Arone, le boke Jehova.
20  Lōna ba ntlo ea Levi, le boke Jehova.Lōna ba tšabang Jehova, le boke Jehova.
21  Ho bokoe Jehova Sione,Ea lulang Jerusalema.Rorisang Jah!
127  Ntle le haeba Jehova a haha ntlo,Ke ha lefeela lihahi tsa eona li sebelitseng ka thata ho eona.Ntle le haeba Jehova a lebela motse,Ke ha lefeela molebeli a lutseng a falimehile.
2  Ke ha lefeela hore ebe le tsoha hoseng,Hore ebe le lula fatše nako e se e ile,Hore ebe le ja lijo ka bohloko.O fa moratuoa oa hae boroko feela joalo.
3  Bonang! Bara ke lefa le tsoang ho Jehova;Litholoana tsa mpa ke moputso.
4  Joaloka metsu letsohong la monna ea matla,Bara ba bocha ba joalo.
5  Ho thaba monna ea shahlileng ea tlatsitseng khohlopo ea hae ka bona.Ba ke ke ba hlajoa ke lihlong,Etsoe ba tla bua le lira hekeng.
38  Jehova, u se ke ua nkhalemela bohaleng ba hao,Kapa ua nkhalemela khalefong ea hao.
2  Etsoe metsu ea hao e ntlhabile ka ho tebileng,Letsoho la hao le theohetse holim’a ka.
3  Ha ho karolo e phelang hantle nameng ea ka ka lebaka la nyatso ea hao.Ha ho khotso masapong a ka ka lebaka la sebe sa ka.
4  Etsoe liphoso tsa ka li fetile holim’a hlooho ea ka;Joaloka mojaro o boima li nkimetse haholo.
5  Maqeba a ka a nkha hampe, a petlile,Ka lebaka la booatla ba ka.
6  Ke ferekane, ke iname ho isa tekanyong e fetisisang;Letsatsi lohle ke tsamaile ke hlomohile.
7  Etsoe letheka la ka le chesa haholo,Ha ho karolo e phelang hantle nameng ea ka.
8  Ke feletsoe ke matla ’me ke sithabetse ho isa tekanyong e fetisisang;Ke lumaetse ka lebaka la ho bobola ha pelo ea ka.
9  Jehova, takatso eohle ea ka e ka pel’a hao,Ho feheloa ha ka ha hoa pateha ho uena.
10  Pelo ea ka e otlile ka matla, matla a ka a tlohile ho ’na,Leseli la mahlo a ka le lona ha le eo ho ’na.
11  Ha e le ba nthatang le metsoalle ea ka, ba emella hōle le lefu la ka,Batho bao ke ba tloaetseng haholo ba emeletse hōjana.
12  Empa ba batlang moea oa ka ba cheha lifi,Ba mpakelang tlokotsi ba buile ka litsietsi,Hape ba ntse ba honotha ka thetso letsatsi lohle.
13  Ha e le ’na, joaloka ea sa utloeng litsebeng, ke ne ke sa mamele;Joaloka motho ea sa khoneng ho bua, ke ne ke sa ahlamise molomo.
14  Ke ile ka ba joaloka motho ea neng a sa utloe,Molomong oa ka ho ne ho se na likhanyetso.
15  Etsoe ke ile ka u letela, Jehova;U ile ua araba, Jehova Molimo oa ka.
16  Etsoe ke ile ka re: “Ho seng joalo ba ne ba tla thaba ka lebaka la ka;Ha leoto la ka le therekela, ka sebele ba ne ba tla ikhohomosetsa ’na.”
17  Etsoe ke ne ke itokiselitse ho hlotsa,Bohloko ba ka bo ne bo le ka pel’a ka kamehla.
18  Etsoe ke ile ka bolela phoso ea ka;Ka qala ho tšoenyeha ka lebaka la sebe sa ka.
19  Lira tsa ka tse phelang li ile tsa e-ba matla,Ba ntlhoileng ntle ho lebaka ba ngatafala.
20  Ba ne ba mputsa ka bobe bakeng sa botle;Ba ’na ba nkhanyetsa e le puseletso bakeng sa ho phehella ha ka se molemo.
21  U se ke ua ntlohela, Jehova.Molimo oa ka, u se ke ua emella hōle le ’na.
22  U potlakele ho nthusa,Jehova poloko ea ka.
137  Haufi le linōka tsa Babylona—re ne re lutse moo.Hape ra lla ha re hopola Sione.
2  Ra fanyeha liharepa tsa rōnaHolim’a lifate tsa popoliri ka har’a eona.
3  Etsoe ba re tšoereng re le baholehuoa ba ile ba re kōpa mantsoe a pina moo,Ba re somang—ba re kōpa hore re ba thabise:“Re bineleng e ’ngoe ea lipina tsa Sione.”
4  Re ka bina pina ea Jehova joangNaheng esele?
5  Haeba nka u lebala, Uena Jerusalema,Letsoho la ka le letona le ke le lebale.
6  Leleme la ka le ke le khomarele mahalapeng a ka,Haeba nke ke ka u hopola,Haeba nke ke ka etsa hore Jerusalema e phahameleKa holim’a lebaka la ka la sehlooho la ho thaba.
7  Jehova, mabapi le bara ba Edomo, u hopole letsatsi la Jerusalema,Ba neng ba re: “E pepeseng! E pepeseng ho fihlela motheong o ka har’a eona!”
8  Uena morali oa Babylona, ea lokelang ho tlatlapuoa,Ho tla thaba ea u putsangKa tšoaro ea hao eo u ileng ua re tšoara ka eona.
9  Ho tla thaba ea tšoarang le ea tabanyangBana ba hao lefikeng.
111  Rorisang Jah!א [ʼAleph]Ke tla roka Jehova ka pelo ea ka eohleב [Behth]Sehlopheng sa metsoalle e haufi-ufi sa ba lokileng le phuthehong.
2  Mesebetsi ea Jehova e meholo,ד [Daleth]E batloa ke bohle ba e thabelang.
3  Mosebetsi oa hae ke ho hlompheha le bokhabane,ו [Waw]Ho loka ha hae ho eme ka ho sa feleng.
4  O etselitse mesebetsi ea hae e hlollang sehopotso.ח [Chehth]Jehova o mosa ’me o mohau.
5  O file ba mo tšabang lijo.י [Yohdh]O tla hopola selekane sa hae ho isa nakong e sa lekanyetsoang.
6  O boleletse batho ba hae matla a mesebetsi ea hae,ל [Lamedh]Ka ho ba fa lefa la lichaba.
7  Mesebetsi ea matsoho a hae ke ’nete le kahlolo;נ [Nun]Litaelo tsohle tseo a fanang ka tsona lia tšepahala,
8  Li tšehelitsoe hantle ka ho sa feleng, ho isa nakong e sa lekanyetsoang,ע [ʽAyin]Li entsoe ka ’nete le ho loka.
9  O rometse topollo ho batho ba hae.צ [Tsadheh]O laetse selekane sa hae ho isa nakong e sa lekanyetsoang.ק [Qohph]Lebitso la hae lea halalela ’me lea tšabeha.
10  Ho tšaba Jehova ke tšimoloho ea bohlale.ש [Sin]Bohle ba li phethang ba na le temohisiso e molemo.ת [Taw]Thoriso ea hae e eme ka ho sa feleng.
86  Jehova, sekeha tsebe. Nkarabe,Etsoe ke hlorile ’me ke futsanehile.
2  U lebele moea oa ka, etsoe kea tšepahala.U Molimo oa ka—pholosa mohlanka oa hao ea u tšepileng.
3  Mpontše mohau, Jehova,Etsoe ke ntse ke hoeletsa ho uena letsatsi lohle.
4  Thabisa moea oa mohlanka oa hao,Etsoe, Jehova, ke phahamisetsa moea oa ka ho uena.
5  Etsoe, Jehova, u molemo ’me u itokiselitse ho tšoarela;Mosa o lerato ho bohle ba ipiletsang ho uena o mongata.
6  Jehova, u mamele thapelo ea ka;U ele hloko lentsoe la likōpo tsa ka tse tiileng.
7  Letsatsing la mahlomola a ka ke tla ipiletsa ho uena,Etsoe u tla nkaraba.
8  Ha ho le ea mong ea tšoanang le uena har’a melimo, Jehova,Hape ha ho mesebetsi leha e le efe e tšoanang le ea hao.
9  Lichaba tsohle tseo u li entseng li tla tla,Li tla inama ka pel’a hao, Jehova,Li tlotlise lebitso la hao.
10  Etsoe u moholo ’me u etsa lintho tse makatsang;U Molimo, uena u le mong.
11  Jehova, nthupele ka tsela ea hao.Ke tla tsamaea ’neteng ea hao.Momahanya pelo ea ka hore e tšabe lebitso la hao.
12  Kea u roka, Jehova Molimo oa ka, ka pelo ea ka eohle,Ke tla tlotlisa lebitso la hao ho isa nakong e sa lekanyetsoang,
13  Etsoe mosa oa hao o lerato o moholo bakeng sa ka,U lopolotse moea oa ka Sheole, sebakeng sa eona se tlaase-tlaase.
14  Molimo, ba iketelletsang pele ba ntsohetse matla;Phutheho ea bahatelli e batlile moea oa ka,Ha baa u beha ka pel’a bona.
15  Empa, Jehova, u Molimo ea mohau le ea mosa,Ea liehang ho halefa le ea tletseng mosa o lerato le ’nete.
16  Retelehela ho ’na ’me u mpontše mohau.U fe mohlanka oa hao matla a hao,U pholose mora oa lekhabunyane la hao.
17  Nketsetse pontšo e bolelang molemo,E le hore ba ntlhoileng ba ka e bona ’me ba hlajoe ke lihlong.Etsoe Jehova, u nthusitse ’me u ntšelisitse.
32  Ho thaba eo bofetoheli ba hae bo tšoaretsoeng, eo sebe sa hae se koahetsoeng.
2  Ho thaba motho eo Jehova a sa kenyeng phoso tlalehong ea hae,Le eo moeeng oa hae ho se nang thetso.
3  Ha ke ne ke khutsitse masapo a ka a ile a khathala ka lebaka la ho bobola ha ka letsatsi lohle.
4  Etsoe bosiu le motšehare letsoho la hao le ne le le boima holim’a ka.Mongobo oa bophelo ba ka o fetotsoe joaloka mochesong o bataolang oa lehlabula. Selah.
5  Qetellong ka bolela sebe sa ka ho uena, ’me phoso ea ka ha kea ka ka e koahela.Ke ile ka re: “Ke tla ipolela ho Jehova ka lebaka la litlōlo tsa ka.”Ua tšoarela phoso ea libe tsa ka. Selah.
6  Ka lebaka lena e mong le e mong ea tšepahalang o tla u rapelaKa nako eo u ka fumanoang ka eona feela.Ha e le moroallo oa metsi a mangata, o ke ke oa mo ama.
7  U sebaka seo ke ipatang ho sona; u tla ntšireletsa mahlomoleng.U tla mpota-pota ka mehoo ea thabo ea ho pholosa. Selah.
8  “Ke tla etsa hore u be le temohisiso ’me ke u rupele ka tsela eo u lokelang ho tsamaea ka eona.Ke tla u fa keletso leihlo la ka le le holim’a hao.
9  Le se ke la iketsa ba joaloka pere kapa ’moulo o se nang kutloisiso,Oo morōlō oa oona o lokelang ho thijoa ka tōmo kapa lehaleterePele o ka atamela ho lōna.”
10  Ea khopo o na le mahlaba a mangata;Empa ha e le ea tšepang Jehova, mosa o lerato oa mo lika-liketsa.
11  Ithabeleng ho Jehova ’me le nyakalle, lōna ba lokileng;Hoeletsang ka thabo, lōna bohle ba lipelo li lokileng.
6  Jehova, u se ke ua nkhalemela bohaleng ba hao,U se ke ua nkhalemela khalefong ea hao.
2  Jehova, mpontše mohau, etsoe ke felloa ke matla.Jehova, mpholise, kaha masapo a ka a khathatsehile.
3  E, moea oa ka o khathatsehile haholo;Jehova—e tla ba halelele hakae?
4  Khutla, Jehova, u pholose moea oa ka;Mpholose ka lebaka la mosa oa hao o lerato.
5  Etsoe lefung ha ho buuoe ka uena;Ke mang ea tla u roka Sheole?
6  Ke khathetse ke ho feheloa ha ka;Bosiu bohle ke etsa hore bethe ea ka e re te! ke metsi;Ke etsa hore setulo sa ka se kang moalo se tlale ka meokho ea ka.
7  Leihlo la ka le tepeletse ka lebaka la matšoenyeho,Le tsofetse ka lebaka la bohle ba bontšang bora ho ’na.
8  Tlohang ho ’na, lōna bohle ba tloaetseng ho etsa se kotsi,Etsoe ka sebele Jehova o tla utloa molumo oa ho lla ha ka.
9  Jehova o tla utloa kōpo ea ka ea mohau;Jehova o tla amohela thapelo ea ka.
10  Lira tsohle tsa ka li tla hlajoa ke lihlong haholo ’me li khathatsehe;Li tla khutla, li tla hlajoa ke lihlong hang-hang.
84  Tabernakele ea hao e khōlō e ntle hakaakang,Jehova oa mabotho!
2  Moea oa ka o labalabetse ’me o hloretse mabala a Jehova.Pelo ea ka le nama ea ka li hoeletsa ka thabo ho Molimo ea phelang.
3  Esita le nonyana e fumane ntlo,Lefokotsane le iphumanetse sehlaha,Moo le behileng malinyane a lona—Aletare ea hao e khōlō, Jehova oa mabotho, Morena oa ka le Molimo oa ka!
4  Ho thaba ba lulang ka tlung ea hao!Ba ntse ba tsoela pele ho u rorisa. Selah.
5  Ho thaba batho bao matla a bona a leng ho uena,Bao ka lipelong tsa bona e leng litsela tse khōlō.
6  Ha ba feta khohlong ea lihlahla tsa bak’ha,Ba e fetola seliba;Morupeli o ikapesa litlhohonolofatso.
7  Ba tla tsamaea ba ntse ba e-ba le mafolofolo a eketsehileng;E mong le e mong o bonahala ho Molimo Sione.
8  Jehova Molimo oa mabotho, u utloe thapelo ea ka;U mamele, Molimo oa Jakobo. Selah.
9  Uena thebe ea rōna, talima, Molimo,U talime sefahleho sa motlotsuoa oa hao.
10  Etsoe letsatsi mabaleng a hao le molemo ho feta a sekete sebakeng se seng.Ke khethile ho ema monyako ka tlung ea Molimo oa kaHo e-na le ho solla litenteng tsa bokhopo.
11  Etsoe Jehova Molimo ke letsatsi le thebe;O fana ka kamohelo le khanya.Jehova a ke ke a hanela ba tsamaeang ka ho hloka molato ka ntho leha e le efe e ntle.
12  Jehova oa mabotho, ho thaba motho ea u tšepileng.
31  Ke tšabetse ho uena, Jehova.E se eka nke ke ka hlajoa ke lihlong.U mpholose ka ho loka ha hao.
2  Ntšekehele tsebe.Ntopolle ka potlako.E-ba qhobosheane ea majoe ho ’na,Ntlo ea liqhobosheane ho mpholosa.
3  Etsoe u lefika la ka le qhobosheane ea ka;Ka lebaka la lebitso la hao u tla nketella pele ’me u ntsamaise.
4  U tla ’ntša letlooeng leo ba mpatetseng lona,Kaha u qhobosheane ea ka.
5  Ke beha moea oa ka letsohong la hao.U ntopolotse, Jehova Molimo oa ’nete.
6  Ke hloile ba elang hloko litšoantšo tse rapeloang tse se nang thuso, tsa lefeela;Empa ha e le ’na, ke tšepa Jehova.
7  Ke tla thaba ’me ke nyakalle ka lebaka la mosa oa hao o lerato,Ka hore ebe u bone mahloreho a ka;U tsebile ka mahlomola a moea oa ka,
8  Ha ua nehelana ka ’na letsohong la sera.U emisitse maoto a ka sebakeng se seholo.
9  Mpontše mohau, Jehova, etsoe ke mahlomoleng.Leihlo la ka le tepelelitsoe ke matšoenyeho, moea oa ka le mpa ea ka.
10  Etsoe bophelo ba ka bo felisitsoe ke mesarelo,Le lilemo tsa ka li felisitsoe ke ho feheloa.Ka lebaka la phoso ea ka matla a ka a khopiloe,Masapo a ka a tepeletse.
11  Ponong ea bohle ba bontšang bora ho ’na ke fetohile nyeliso,Ho baahelani ba ka ke fetohile nyeliso e khōlō,Le ntho e tšosang ho ba ntloaetseng.Ha ba mpona ka ntle, ba mpalehile.
12  Joaloka motho ea shoeleng le ea sieo ka pelong, ke lebetsoe;Ke fetohile ea joaloka sejana se senyehileng;
13  Etsoe ke utloile tlaleho e mpe ka ba bangata,Tšabo e le ka mahlakoreng ’ohle.Ha ba khobokana hammoho e le ntho e le ’ngoe khahlanong le ’na,Ba rera ho tlosa moea oa ka.
14  Empa ’na—ke tšepile uena, Jehova.Ke itse: “U Molimo oa ka.”
15  Linako tsa ka li letsohong la hao.Ntopolle matsohong a lira tsa ka le ho ba ntelekisang.
16  U etse hore sefahleho sa hao se khanyetse mohlanka oa hao.Mpholose ka mosa oa hao o lerato.
17  Jehova, e se eka nke ke ka hlajoa ke lihlong, etsoe ke ipilelitse ho uena.E se eka ba khopo ba ka hlajoa ke lihlong;E se eka ba ka khutsa Sheole.
18  E se eka melomo ea bohata e ka hloka puo,E buang khahlanong le ea lokileng, ka ho hloka boithibo ka boikhohomoso le nyeliso.
19  Molemo oa hao o mongata hakaakang, oo u o boloketseng ba u tšabang!Oo u o fileng ba tšabelang ho uena,Ka pel’a bara ba batho.
20  U tla ba pata sebakeng sa hao se ka sephiringU ba patele batho ba kopaneng hammoho.Ka lephepheng la hao u tla ba patela maleme a qabanang.
21  Ho bokoe Jehova,Etsoe o mphile mosa o lerato o hlollang motseng o tlas’a khatello.
22  Ha e le ’na, ke ile ka re ha ke tšohile:“Ka sebele ke tla felisoa ka pel’a mahlo a hao.”Ka sebele u utloile lentsoe la likōpo tsa ka tse tiileng ha ke hoeletsa ho uena ho kōpa thuso.
23  Ratang Jehova, lōna bohle ba tšepahalang ba hae.Jehova o sireletsa ba tšepahalang,Empa o putsa ka mokhoa o fetisisang mang kapa mang ea bonahatsang boikhohomoso.
24  E-bang sebete, ’me e se eka lipelo tsa lōna li ka ba matla,Lōna bohle ba letetseng Jehova.
82  Molimo o eme phuthehong ea Ea Nang le Bomolimo;O ahlola har’a melimo:
2  “Le tla ’ne le ahlole ka ho hloka toka halelele hakaeLe ho bontša leeme ho ba khopo? Selah.
3  E-bang baahloli bakeng sa ea tlaase le moshanyana ea se nang ntate.Etsang toka ho ea hlorileng le ea nang le ho honyenyane.
4  Pholosang ea tlaase le ea futsanehileng;Ba lopolleng matsohong a ba khopo.”
5  Ha baa tseba, ’me ha ba utloisise;Ba ntse ba tsamaea lefifing;Metheo eohle ea lefatše ea sisinngoa.
6  “Ke itse, ‘Le melimo,Lōna bohle le bara ba Ea Phahameng ka ho Fetisisa.
7  Ka sebele le tla shoa feela joalokaha batho ba shoa;Le tla oa ho tšoana leha e le ofe oa likhosana!’”
8  U tsohe, Molimo, u ahlole lefatše;Etsoe u lokela ho rua lichaba tsohle.
21  Jehova, morena o thabela matla a hao;O batla ho thabela poloko ea hao haholo hakaakang!
2  U mo file se lakatsoang ke pelo ea hae,Ha ua mo hanela ka se labalabeloang ke molomo oa hae. Selah.
3  Etsoe u ile ua mo khahlanyetsa ka litlhohonolofatso tsa se molemo,Ua mo roesa moqhaka oa khauta e hloekisitsoeng hloohong.
4  O ile a kōpa bophelo ho uena. U ile ua mo fa bona,Bolelele ba matsatsi ho isa nakong e sa lekanyetsoang, esita le ka ho sa feleng.
5  Khanya ea hae e khōlō polokong ea hao.U ile ua beha ho hlompheha le bokhabane holim’a hae.
6  Etsoe u mo etsa ea hlohonolofetseng haholo ka ho sa feleng;U etsa hore a ikutloe a nyakaletse ka ho thaba sefahlehong sa hao.
7  Etsoe morena o tšepa Jehova,Esita le mosa o lerato oa Ea Phahameng ka ho Fetisisa. A ke ke a therekelisoa.
8  Letsoho la hao le tla fumana lira tsohle tsa hao;Letsoho la hao le letona le tla fumana ba u hloileng.
9  U tla ba etsa joaloka sebōpi sa mollo ka nako e behiloeng ea hore u ba ele hloko.Jehova o tla ba metsa bohaleng ba hae, ’me mollo o tla ba timetsa.
10  U tla timetsa litholoana tsa bona lefatšeng,Le bana ba bona u tla ba timetsa ho bara ba batho.
11  Etsoe ba u reretse se sebe;Ba nahanne likhopolo tseo ba sa khoneng ho li phetha.
12  Etsoe u tla etsa hore ba baleheKa likhoele tsa hao tsa seqha tseo u li lokisang khahlanong le lifahleho tsa bona.
13  U phahamisoe matleng a hao, Jehova.Re tla bina ’me re tsanyaolele bonatla ba hao lipina tsa thoriso.
25  Jehova, ke phahamisetsa moea oa ka ho uena.
2  Molimo oa ka, ke u tšepile;E se eka nke ke ka hlajoa ke lihlong.E se eka lira tsa ka li ke ke tsa thaba ka lebaka la ka.
3  Hape, ha ho le ea mong oa ba u tšepileng ea tla hlajoa ke lihlong.Ba sebetsang ka bolotsana ntle ho katleho ba tla hlajoa ke lihlong.
4  Ntsebise litsela tsa hao, Jehova;Nthute litsela tsa hao.
5  Ntsamaise ’neteng ea hao ’me u nthute,Etsoe u Molimo oa ka oa poloko.ה [Waw]Ke tšepile uena letsatsi lohle.
6  Hopola mehauhelo ea hao, Jehova, le mosa oa hao o lerato,Etsoe li teng ho tloha nakong e sa lekanyetsoang.
7  U se ke ua hopola libe tsa bocha ba ka le bofetoheli ba ka.Nkhopole ho ea ka mosa oa hao o lerato,Ka lebaka la molemo oa hao, Jehova.
8  Jehova o molemo ’me o lokile.Ke ka lebaka leo a rupelang baetsalibe tseleng.
9  O tla etsa hore ba bonolo ba tsamaee qetong ea hae ea boahloli,O tla ruta ba bonolo tsela ea hae.
10  Litsela tsohle tsa Jehova ke mosa o lerato le ’neteHo ba bolokang selekane sa hae le likhopotso tsa hae.
11  Ka lebaka la lebitso la hao, Jehova,U tšoarele phoso ea ka, kaha e khōlō.
12  Joale, ke mang motho ea tšabang Jehova?O tla mo rupela ka tsela eo a tlang ho e khetha.
13  Moea oa hae o tla lula ho se molemo,Bana ba hae ba tla rua lefatše.
14  Kamano e haufi-ufi le Jehova ke ea ba mo tšabang,Le selekane sa hae, e le ho etsa hore ba se tsebe.
15  Mahlo a ka a ho Jehova kamehla,Etsoe ke eena ea ntšang maoto a ka letlooeng.
16  Retelletsa sefahleho sa hao ho ’na, ’me u mpontše mohau;Etsoe ke ’notši ’me ke hlorile.
17  Mahlomola a pelo ea ka a atile;U ’ntše likhatellong tse holim’a ka.
18  Bona mahloreho a ka le khathatso ea ka,U tšoarele libe tsohle tsa ka.
19  Bona kamoo lira tsa ka li ngatafetseng kateng,Li ntlhoile ka lehloeo le mabifi.
20  U lebele moea oa ka ’me u ntopolle.E se eka nke ke ka hlajoa ke lihlong, etsoe ke tšabetse ho uena.
21  Botšepehi le ho loka li ntšireletse,Etsoe ke tšepile uena.
22  Molimo, u lopolle Iseraele mahlomoleng ’ohle a eona.
92  Ke ntho e ntle ho leboha JehovaLe ho binela lebitso la hao lipina tsa thoriso, Uena Ea Phahameng ka ho Fetisisa;
2  Ho bolela mosa oa hao o lerato hosengLe botšepehi ba hao bosiu,
3  Ka seletsa se nang le likhoele tse leshome le ka lute,Ka ho letsa ’mino ka harepa.
4  Etsoe u nthabisitse, Jehova, ka lebaka la mosebetsi oa hao;Ke hoeletsa ka thabo ka lebaka la mesebetsi ea matsoho a hao.
5  Mesebetsi ea hao e meholo hakaakang, Jehova!Menahano ea hao e tebile haholo.
6  Ha ho motho ea sa nahaneng ea ka e tsebang,Ha ho ea hlokang kelello ea ka utloisisang sena.
7  Ha ba khopo ba hlōmela joaloka limelaBohle ba tloaetseng ho etsa se kotsi ba thunya,Ke hore ba felisoe ka ho sa feleng.
8  Empa u phahame ho isa nakong e sa lekanyetsoang, Jehova.
9  Etsoe, bona! lira tsa hao, Jehova,Etsoe, bona! lira tsa hao li tla timela;Bohle ba tloaetseng ho etsa se kotsi ba tla aroloa e mong ho e mong.
10  Empa u tla phahamisa lenaka la ka joaloka la poho e hlaha;Ke tla ikolobisa ka oli e ncha.
11  Leihlo la ka le tla talima lira tsa ka;Litsebe tsa ka li tla utloa ka ba ntsohelang matla, baetsi ba bobe.
12  Ea lokileng o tla hlahisa lithunthung joaloka sefate sa lipalema;Joaloka kedare Lebanone, o tla ba moholo.
13  Ba lenngoeng ka tlung ea Jehova,Mabaleng a Molimo oa rōna, ba tla hlahisa lithunthung.
14  Ba tla ’ne ba atlehe nakong ea bohlooho-putsoa,Ba tla tsoela pele ba nonne ’me ba le bacha,
15  Ba bolele hore Jehova o lokile.Ke Lefika la ka, leo ho lona ho se nang ho se loke.
113  Rorisang Jah!Fanang ka thoriso, Lōna bahlanka ba Jehova,Le rorise lebitso la Jehova.
2  E se eka lebitso la Jehova le ka bokoaHo tloha joale ho ea pele le ho isa nakong e sa lekanyetsoang.
3  Ho tloha ha letsatsi le chaba ho fihlela ha le likelaLebitso la Jehova le lokela ho rorisoa.
4  Jehova o phahame ka holim’a lichaba tsohle;Khanya ea hae e ka holim’a maholimo.
5  Ke mang ea tšoanang le Jehova Molimo oa rōna,Ea lulang sebakeng se phahameng?
6  O itheola boemong hore a talime leholimong le lefatšeng,
7  O phahamisa ea tlaase lerōleng;O phahamisa ea futsanehileng sekoting sa molora,
8  Ho mo lulisa le bahlomphehi,Le bahlomphehi ba sechaba sa hae.
9  O etsa hore nyopa e lule ka tlungE le ’mè ea thabileng oa bara.Rorisang Jah!
13  Jehova, u tla ntebala halelele hakae? Ka ho sa feleng?U tla mpatela sefahleho sa hao halelele hakae?
2  Ke tla beha khanyetso moeeng oa ka halelele hakae,Mesarelo ka pelong ea ka motšehare?Sera sa ka se tla phahamisoa ka holim’a ka halelele hakae?
3  U ntalime; u nkarabe, Jehova Molimo oa ka.U khantše mahlo a ka, e le hore ke se ke ka robala lefung,
4  E le hore sera sa ka se se ke sa re: “Ke mo hlōtse!”E le hore bahanyetsi ba ka ba se ke ba thaba kahobane ke etsoa hore ke thekesele.
5  Ha e le ’na, ke tšepile mosa oa hao o lerato;Pelo ea ka e ke e thabele poloko ea hao.
6  Ke tla binela Jehova, etsoe o sebetsane le ’na ka mokhoa o putsang.
14  Ea se nang kelello o itse ka pelong ea hae:“Jehova ha a eo.”Ba entse ka mokhoa o senyang, ba itšoere ka mokhoa o manyala mesebetsing ea bona.Ha ho ea etsang se molemo.
2  Ha e le Jehova, o talimile tlaase ho bara ba batho a le leholimong,Ho bona hore na ho na le ea nang le temohisiso, ea batlang Jehova.
3  Kaofela ba khelohile, ba bolile kaofela ka ho tšoanang;Ha ho ea etsang se molemo,Esita le ea mong.
4  Na ha ho le ea mong oa ba tloaetseng ho etsa se kotsi ea nang le tsebo,Ba jang batho ba ka joalokaha ba jele bohobe?Ebile ha baa ipiletsa ho Jehova.
5  Moo ba ile ba tlala tšabo e khōlō,Etsoe Jehova o har’a moloko oa ea lokileng.
6  Le ne le hlabisa morero oa ea hlorileng lihlong,Hobane Jehova ke setšabelo sa hae.
7  Hoja Sione ho ne ho e-na le poloko ea Iseraele!Ha Jehova a khutlisa baholehuoa ba sechaba sa hae,Jakobo e ke e thabe, Iseraele e nyakalle.
123  Ke phahamiselitse mahlo a ka ho uena,Uena ea lulang maholimong.
2  Bonang! Joalokaha mahlo a bahlanka a lebile matsohong a beng ba bona,Joalokaha mahlo a lekhabunyane a lebile letsohong la mong’a lona oa mosali,Ka ho tšoanang mahlo a rōna a lebile ho Jehova Molimo oa rōnaHo fihlela a re bontša mohau.
3  Re bontše mohau, Jehova, re bontše mohau;Etsoe re khotše nyeliso haholo.
4  Moea oa rōna o khotše haholo ke ho fetoloa litšeho ke ba lutseng ka boiketlo,Ke ho nyelisoa ke baikakasi.
98  Binelang Jehova pina e ncha,Etsoe lintho tseo a li entseng lia hlolla.Letsoho la hae le letona, letsoho la hae le halalelang, le mo fumanetse poloko.
2  Jehova o tsebahalitse poloko ea hae;O senotse ho loka ha hae mahlong a lichaba.
3  O hopotse mosa oa hae o lerato le botšepehi ba hae ntlong ea Iseraele.Lipheletso tsohle tsa lefatše li bone poloko ea Molimo oa rōna.
4  Hooang ka tlhōlo ho Jehova, lōna batho bohle ba lefatše.Hlasimolohang ’me le hoeletse ka thabo ’me le bine lipina tsa thoriso.
5  Binelang Jehova lipina tsa thoriso ka harepa,Ka harepa le ka lentsoe la lipina tsa thoriso.
6  Hooang ka tlhōlo ka pel’a Morena, Jehova,Ka literompeta le ka molumo oa lenaka.
7  Leoatle le lume le sohle se tletseng ho lona,Naha e behang le ba lulang ho eona.
8  Linōka li ope liatla;Lithaba li hoeletse ka thabo hammoho
9  Ka pel’a Jehova, etsoe o tlil’o ahlola lefatše.O tla ahlola ka ho loka naha e behangA ahlole lichaba ka ho loka.
145  Ke tla u phahamisa, Morena Molimo oa ka,Ke tla boka lebitso la hao ho isa nakong e sa lekanyetsoang, esita le ka ho sa feleng.
2  Ke tla u boka letsatsi lohle,Ke tla rorisa lebitso la hao ho isa nakong e sa lekanyetsoang, esita le ka ho sa feleng.
3  Jehova o moholo ’me o lokela ho rorisoa haholo,Boholo ba hae bo ke ke ba batlisisoa.
4  Moloko o mong ka mor’a o mong o tla babatsa mesebetsi ea hao,O tla bolela liketso tsa hao tse matla.
5  Ke tla nahanisisa ka bokhabane bo khanyang ba ho hlompheha ha haoLe litaba tsa mesebetsi ea hao e hlollang.
6  Ba tla bua ka matla a lintho tsa hao tse tšabehang;Ha e le boholo ba hao, ke tla bo bolela.
7  Ba tla bua ba sa khaotse ka molemo oa hao o mongata,Ba tla hoeletsa ka thabo ka lebaka la ho loka ha hao.
8  Jehova o mosa ’me o mohau,O lieha ho halefa ’me o na le mosa o lerato o moholo.
9  Jehova o molemo ho bohle,Mehauhelo ea hae e holim’a mesebetsi eohle ea hae.
10  Mesebetsi eohle ea hao e tla u roka, Jehova,Ba tšepahalang ba hao ba tla u boka.
11  Ba tla bua ka khanya ea borena ba hao,Ba tla bua ka matla a hao,
12  Hore ba tsebise bara ba batho liketso tsa hae tse matlaLe khanya ea bokhabane ba borena ba hae.
13  Borena ba hao ke borena ho isa linakong tsohle tse sa lekanyetsoang,Puso ea hao e pholletsa le meloko eohle e latellanang.
14  Jehova o tšehetsa bohle ba oang,O phahamisa bohle ba inameng.
15  Mahlo a bohle a talima ho uena ka tšepo,U ba fa lijo tsa bona ka nako ea tsona.
16  U fuparolla seatla sa haoU khotsofatsa takatso ea ntho e ’ngoe le e ’ngoe e phelang.
17  Jehova o lokile litseleng tsohle tsa haeOa tšepahala mesebetsing eohle ea hae.
18  Jehova o haufi le bohle ba ipiletsang ho eena,Bohle ba ipiletsang ho eena ka ’nete.
19  O tla khotsofatsa takatso ea ba mo tšabang,O tla utloa mohoo oa bona o kōpang thuso, ’me o tla ba pholosa.
20  Jehova o lebela bohle ba mo ratang,Empa bohle ba khopo o tla ba felisa.
21  Molomo oa ka o tla bolela thoriso ea Jehova;Nama eohle e boke lebitso la hae le halalelang ho isa nakong e sa lekanyetsoang, esita le ka ho sa feleng.
29  Isang ho Jehova, Lōna bara ba ba matla,Isang khanya le matla ho Jehova.
2  Isang ho Jehova khanya ea lebitso la hae.Inamelang Jehova ka mokhabo o halalelang.
3  Lentsoe la Jehova le holim’a metsi;Molimo ea khanyang o lumme.Jehova o holim’a metsi a mangata.
4  Lentsoe la Jehova le matla;Lentsoe la Jehova le letle haholo.
5  Lentsoe la Jehova le roba likedare;E, Jehova o roba likedare tsa Lebanone likoto,
6  O etsa hore li thale joaloka namane,Lebanone le Sirione joaloka manamane a matona a lipoho tse hlaha.
7  Lentsoe la Jehova le phunyeletsa ka malakabe a mollo;
8  Lentsoe la Jehova le solopanya lefeella,Jehova o solopanya lefeella la Kadeshe.
9  Lentsoe la Jehova le etsa hore likhama tse tšehali li meneke ke bohloko ba ho tsoalaLe hlobolisa meru hore e sale e sa koaheloa ke letho.Ka tempeleng ea hae e mong le e mong o re: “Khanya!”
10  Jehova o lutse holim’a moroallo;Jehova o lula e le morena ho isa nakong e sa lekanyetsoang.
11  Ka sebele Jehova o tla fa batho ba hae matla.Jehova o tla hlohonolofatsa batho ba hae ka khotso.
40  Ke ne ke tšepile Jehova ka tieo,Kahoo a ntšekehela tsebe ’me a utloa mohoo oa ka o kōpang thuso.
2  A boela a ’nyolla ka sekoting sa metsi a hoasang,Tebetebeng ea seretse.Joale a phahamisetsa maoto a ka holim’a lefika;A tiisa mehato ea ka ka thata.
3  Ho ekelletsa moo, a kenya pina e ncha molomong oa ka,Thoriso e eang ho Molimo oa rōna.Ba bangata ba tla ho bona ’me ba tla tšoha,Ba tla tšepa Jehova.
4  Ho thaba monna ea shahlileng ea behileng Jehova e le tšepo ea haeLe ea sa retelletsang sefahleho sa hae ho batho ba hanyetsang,Kapa ba khelohelang mashanong.
5  U entse lintho tse ngata,Jehova Molimo oa ka, esita le mesebetsi ea hao e hlollang le menahano ea hao ho rōna;Ha ho le ea mong ea ka bapisoang le uena.Ha ke ne nka batla ho e bolela le ho bua ka eona,E mengata ho feta kamoo nka e phetang.
6  Ha ua ka ua thabela sehlabelo le nyehelo;U ile ua bula litsebe tsena tsa ka.Ha ua ka ua kōpa nyehelo ea secheso le nyehelo ea sebe.
7  Ka lebaka la seo, ke ile ka re: “Bona, ke tlile,Moqolong oa buka ho ngoliloe ka ’na.
8  Ke thabetse ho etsa thato ea hao, Molimo oa ka,Molao oa hao o ka har’a litho tsa ka tse ka hare.
9  Ke boletse litaba tse molemo tsa ho loka phuthehong e khōlō.Bona! Ha ke thibe molomo oa ka.Jehova, u tseba seo hantle.
10  Ho loka ha hao ha kea ho pata ka har’a pelo ea ka.Ke boletse botšepehi ba hao le poloko ea hao.Ha kea pata mosa oa hao o lerato le ’nete ea hao phuthehong e khōlō.”
11  Jehova, u se ke ua nthibela khauho ea hao.Mosa oa hao o lerato le ’nete ea hao e ke e ntšireletse kamehla.
12  Etsoe litlokotsi li ile tsa mpota-pota ho fihlela li se na palo.Liphoso tsa ka tse ngata li ile tsa mphihlela ho feta kamoo ke neng nka khona ho bona;Li bile ngata haholo ho feta moriri oa hlooho ea ka,Pelo ea ka ea ntlohela.
13  Jehova, u khahloe ke ho ntopolla.Jehova, u potlakele ho nthusa.
14  E se eka ba batlang moea oa ka hore ba o feliseBa ka hlajoa ke lihlong ’me ba soabe kaofela hammoho.E se eka ba thabelang tlokotsi ea ka ba ka khutlela morao ’me ba kokobetsoe.
15  Ba ke ba shebe ka ho makala ka lebaka la lihlong tsa bonaBa reng ho ’na: “Eke! Eke!”
16  Ba ke ba thabe ’me ba nyakalle ka lebaka la hao,Bohle ba u batlang.Ba ke ba re kamehla: “E se eka Jehova a ka tlotlisoa,”Ba ratang poloko ea hao.
17  Empa ke hlorile ’me ke futsanehile.Jehova o nkela hloko.U thuso ea ka le Mopholosi oa ka.Molimo oa ka, u se ke ua lieha haholo.
124  Joale Baiseraele ba ke ba re,“Hoja e ne e se hore Jehova o bile le rōna,
2  Hoja e ne e se hore Jehova o bile le rōnaHa batho ba re tsohetse matla,
3  Joale ba ka be ba re metsitse re ntse re phela,Ha bohale ba bona bo ne bo re tukela.
4  Joale metsi a ka be a re hohotse,Molapo o phoroselang o ka be o fetile holim’a meea ea rōna.
5  Joale ho ka be ho fetile holim’a meea ea rōnaMetsi a ho iketelletsa pele.
6  Ho bokoe Jehova, ea sa nehelanang ka rōnaRe le liphofu menong a bona.
7  Meea ea rōna e joaloka nonyana e phonyohilengSefing sa ba chehang.Sefi se robehile,Re phonyohile.
8  Thuso ea rōna e lebitsong la Jehova,Moetsi oa leholimo le lefatše.”
126  Ha Jehova a khutlisa baholehuoa ba Sione,Re ile ra ba joaloka ba lorang.
2  Nakong eo melomo ea rōna ea tlala litšeho,Maleme a rōna a tlala mohoo oa thabo.Nakong eo ba ile ba re har’a lichaba:“Jehova o entse ntho e khōlō ka seo a se entseng ho bona.”
3  Jehova o entse ntho e khōlō ka seo a se entseng ho rōna.Re thabile.
4  Jehova, u khutlise sehlopha sa rōna sa baholehuoa,Joaloka likotopo Negebe.
5  Ba jalang peō ka meokhoBa tla kotula ka mohoo oa thabo.
6  Ea tsamaeang, a bile a lla,A nkile mokotla o tletseng peō,Ruri o tla kena ka mohoo oa thabo,A nkile mangata a hae.
121  Ke tla phahamisetsa mahlo a ka lithabeng.Thuso ea ka e tla tsoa hokae?
2  Thuso ea ka e tsoa ho Jehova,Moetsi oa leholimo le lefatše.
3  A ke ke a lumella leoto la hao hore le therekele.Ea u lebelang a ke ke a otsela.
4  Bona! A ke ke a otsela kapa a robala,Ea lebelang Iseraele.
5  Jehova oa u lebela.Jehova ke moriti oa hao ka letsohong la hao le letona.
6  Letsatsi le ke ke la u bataola motšehare,Kapa khoeli bosiu.
7  Jehova o tla u lebela khahlanong le tlokotsi eohle.O tla lebela moea oa hao.
8  Jehova o tla lebela ho tsoa ha hao le ho kena ha haoHo tloha joale ho ea pele le ho isa nakong e sa lekanyetsoang.
102  Jehova, u utloe thapelo ea ka;E se eka mohoo oa ka o kōpang thuso o ka tla ho uena.
2  U se ke ua mpatela sefahleho sa hao letsatsing leo ka lona ke leng mahlomoleng.Ntšekehele tsebe;Letsatsing leo ka lona ke hooang, u potlake, u nkarabe.
3  Etsoe matsatsi a ka a felile joaloka mosi,Masapo a ka a entsoe hore a chese haholo feela joaloka leifo.
4  Pelo ea ka e otliloe feela joaloka limela ’me e omeletse,Etsoe ke lebetse ho ja lijo tsa ka.
5  Ka lebaka la molumo oa ho feheloa ha kaMasapo a ka a khomaretse nameng ea ka.
6  Ke tšoana le letata le jang litlhapi la lefeella.Ke fetohile ea joaloka sephooko se senyenyane sa masupi.
7  Ke fokotse,Ke fetohile ea joaloka nonyana e ’notši holim’a marulelo.
8  Letsatsi lohle lira tsa ka li ’nyelisitse.Ba mphetolang leoatla ba hlapantse ka ’na.
9  Etsoe ke jele molora feela joaloka bohobe;Lintho tseo ke li noang ke li tsoakile le ho lla,
10  Ka lebaka la nyatso ea hao le khalefo ea hao;Etsoe u mphahamisitse, e le hore u ka ntahla.
11  Matsatsi a ka a joaloka moriti o sekameng,Ke omeletse joaloka limela feela.
12  Ha e le uena, Jehova, u tla lula ho isa nakong e sa lekanyetsoang,Sehopotso sa hao se tla ba teng ho isa molokong o mong ka mor’a o mong.
13  U tla tsoha, u tla hauhela Sione,Etsoe ke nako ea ho e bontša mohau,Kaha nako e behiloeng e fihlile.
14  Etsoe bahlanka ba hao ba khahlisitsoe ke majoe a eona,Ba lebisa mohau oa bona lerōleng la eona.
15  Lichaba li tla tšaba lebitso la Jehova,Marena ’ohle a lefatše a tšabe khanya ea hao.
16  Etsoe ka sebele Jehova o tla haha Sione;O tla bonahala khanyeng ea hae.
17  Ka sebele o tla retelehela thapelong ea ba nketsoeng ntho e ’ngoe le e ’ngoe,A se ke a nyelisa thapelo ea bona.
18  Sena se ngoletsoe moloko oa ka moso;Batho ba tlang ho bōptjoa ba tla rorisa Jah.
19  Etsoe o talimile tlaase a le sebakeng sa hae se phahameng se halalelang,Jehova o talimile lefatšeng a le maholimong,
20  Hore a utloe ho feheloa ha motšoaruoa,Hore a lokolle ba behetsoeng lefu;
21  Hore lebitso la Jehova le boleloe SioneThoriso ea hae e boleloe Jerusalema,
22  Ha lichaba tsohle li phutheha hammoho,Le mebuso hore e sebeletse Jehova.
23  O ile a fokotsa matla a ka tseleng,A khutsufatsa matsatsi a ka.
24  Ke ile ka re: “Molimo oa ka,U se ke ua ntlosa halofong ea matsatsi a ka;Lilemo tsa hao li teng ho pholletsa le meloko eohle.
25  U ile ua rala metheo ea lefatše khale,Maholimo ke mosebetsi oa matsoho a hao.
26  Li tla timela, empa u tla ’ne u eme;Li tla tsofala kaofela ha tsona feela joaloka seaparo.Feela joaloka liaparo u tla beha ho hong sebakeng sa tsona, ’me li tla qeta nako ea tsona.
27  Empa uena ha u fetohe, ’me lilemo tsa hao li ke ke tsa phethoa.
28  Bara ba bahlanka ba hao ba tla tsoela pele ho lula;Bana ba bona ba tla tiisoa ka thata ka pel’a hao.”
140  Jehova, u mpholose ho batho ba babe;E se eka u ka ntšireletsa le ho motho oa liketso tse mabifi,
2  Ba rerileng lintho tse mpe ka lipelong tsa bona,Bao letsatsi lohle ba ntseng ba hlasela joalokaha eka ke lintoeng.
3  Ba leolitse maleme a bona joaloka la noha;Mahloko a marabe ea linaka a ka tlas’a melomo ea bona. Selah.
4  Jehova, u mphemise matsoho a ea khopo;E se eka u ka ntšireletsa ho motho oa liketso tse mabifi,Ba rerileng ho nkhothometsa mehatong ea ka.
5  Ba iphahamisang ba mpatetse sefi;Ba alile liropo joaloka letlooa lehlakoreng la tsela.Ba nchehetse maraba. Selah.
6  Ke itse ho Jehova: “U Molimo oa ka.Jehova, u mamele lentsoe la likōpo tsa ka tse tiileng.”
7  Jehova ’Musi Morena, matla a poloko ea ka,U sirelelitse hlooho ea ka letsatsing la lebotho le hlometseng.
8  Jehova, u se ke ua phethahatsa litakatso tsa ea khopo.U se ke ua ntšetsa pele morero oa hae o mobe, e le hore ba se ke ba phahamisoa. Selah.
9  Ha e le lihlooho tsa ba nteetseng hare,E se eka khathatso ea melomo ea bona e ka li koahela.
10  E se eka mashala a tukang a ka akheloa holim’a bona.Ba liheloe ka mollong, ka likoting tse nang le metsi, e le hore ba se ke ba tsoha.
11  Ea buang haholo—a se ke a tiisoa ka thata lefatšeng.Motho ea mabifi—bobe bo mo tsome ka litlhaselo tse pheta-phetoang.
12  Ke tseba hantle hore Jehova o tla phethisaTseko ea ea hlorileng, kahlolo ea ba futsanehileng.
13  Ka sebele ba lokileng ba tla leboha lebitso la hao;Ba lokileng ba tla lula ka pel’a sefahleho sa hao.
60  Molimo, u re lahlile, u re qhalakantse,U tukile ke bohale. U lokela ho re hlasimolla.
2  U entse hore lefatše le reketle, u le petsotse.Folisa makhalo a lona, kaha le sisinyehile.
3  U entse hore batho ba hao ba bone tsietsi.U re noesitse veine e etsang hore re tsamaee re thekesela.
4  U file ba u tšabang pontšoHore ba balehe ka ho tsoelipana ka lebaka la seqha. Selah.
5  E le hore baratuoa ba hao ba ka pholosoa,U pholose ka letsoho la hao le letona ’me u re arabe.
6  Molimo o buile khalalelong ea hae:“Ke tla thaba, ke tla fana ka Shikeme e le kabelo;Ke tla lekanya khohlo ea Sukothe.
7  Gileade ke ea ka le Manase ke ea ka,Efraime ke qhobosheane ea motho oa ka ea ka sehloohong;Juda ke lere la ka la molaoli.
8  Moabe ke pitsa eo ke hlatsoetsang ho eona.Ke tla lahlela moqathatso oa ka holim’a Edomo.Ke tla hooa ka tlhōlo holim’a Filistia.”
9  Ke mang ea tla ntlisa motseng o lika-likelitsoeng?Ke mang eo ka sebele a tla ntsamaisa ho ea fihla Edomo?
10  Na hase uena, Molimo, ea re lahlilengLe ea sa tsamaeeng le mabotho a rōna u le Molimo?
11  U re thuse mahlomoleng,Kaha poloko ea motho oa lefatše ha e na thuso.
12  Re tla fumana mafolofolo ka Molimo,Eena o tla hatakela bahanyetsi ba rōna.
53  Ea se nang kelello o itse ka pelong ea hae:“Jehova ha a eo.”Ba entse ka mokhoa o senyang ’me ba itšoere ka mokhoa o manyala ka ho se loke;Ha ho le ea mong ea etsang se molemo.
2  Ha e le Molimo, o talimile tlaase ho bara ba batho a le leholimong,Ho bona hore na ho na le ea nang le temohisiso, ea batlang Jehova.
3  Kaofela ha bona ba khelohile, kaofela ba bolile ka mokhoa o tšoanang;Ha ho ea etsang se molemo,Esita le ea mong.
4  Na ha ho le ea mong oa ba tloaetseng ho etsa se kotsi ea nang le tsebo,Ba jang batho ba ka joalokaha ba jele bohobe?Ebile ha baa ipiletsa ho Jehova.
5  Moo ba ile ba tlala tšabo e khōlō,Moo ho neng ho se na tšabo;Etsoe ka sebele Molimo o tla hasanya masapo a mang kapa mang ea hlomang liahelo khahlanong le uena.Ka sebele u tla ba hlabisa lihlong, kaha Jehova o ba lahlile.
6  Hoja Sione ho ne ho e-na le poloko e khōlō ea Iseraele!Ha Jehova a khutlisa baholehuoa ba sechaba sa hae,Jakobo e ke e thabe, Iseraele e nyakalle.
39  Ke ile ka re: “Ke tla lebela litsela tsa kaE le hore ke pheme ho etsa sebe ka leleme la ka.Ke tla beha ntho e tlamang molomo e le molebeli molomong oa ka,Hafeela ea khopo a le ka pel’a ka.”
2  Ke ile ka fetoha ea sa khoneng ho bua, ka khutsa;Ka khutsa ho se molemo,Ho utloa ha ka bohloko ho ne ho khetholloa.
3  Pelo ea ka e ile ea chesa ka hare ho ’na;Nakong ea ho feheloa ha ka mollo oa ’na oa tuka.Ke ile ka bua ka leleme la ka:
4  “Jehova, u etse hore ke tsebe bofelo ba ka,Le tekanyo ea matsatsi a ka—hore na ke eng,E le hore nka tseba kamoo ke phelang nako e khutšoanyane kateng.
5  Bona! U entse hore matsatsi a ka e be a seng makae feela;Nako ea bophelo ba ka e joaloka lefeela ka pel’a hao.Ka sebele motho e mong le e mong oa lefatše, le hoja a eme a tiile, hase letho haese pululo. Selah.
6  Ruri motho o tsamaea joaloka seriti.Ka sebele ke ha lefeela ba leng morusu.Motho o bokella lintho ’me ha a tsebe hore na ke mang ea tla li phutha.
7  Joale ke lebeletse eng, Jehova?Tebello ea ka e ho uena.
8  Ntopolle litlōlong tsohle tsa ka.U se ke ua mpeha joaloka nyeliso ea ea se nang kelello.
9  Ke ile ka lula ke sa khone ho bua; ke ne ke sa ahlamise molomo,Etsoe u ile ua nka bohato.
10  Tlosa kotlo ea hao ho ’na.Ka lebaka la bora ba letsoho la hao ke felile.
11  U khalemetse motho ka likhalemelo khahlanong le phoso,U felisa lintho tsa hae tse lakatsehang feela joalokaha tšoèlè e etsa.Ka sebele motho e mong le e mong oa lefatše ke pululo. Selah.
12  U utloe thapelo ea ka, Jehova,U mamele mohoo oa ka o kōpang thuso.U se ke ua khutsetsa meokho ea ka.Etsoe ha ke letho haese mojaki ho uena,Mojaki joaloka baholo-holo bohle ba ka.
13  Talima thōko le ’na, e le hore nka hlasimolohaPele ke tsamaea ’me ke e-ba sieo.”
56  Mpontše mohau, Molimo, hobane motho ea shoang o nkomantse.A loana letsatsi lohle, o ntse a nkhatella.
2  Lira tsa ka li ’nile tsa omana letsatsi lohle,Etsoe ho na le ba bangata ba ntoantšang ka ho iphahamisa.
3  Letsatsing lefe kapa lefe leo ke tšohang ka lona, ke tla tšepa uena.
4  Ke le bonngoeng le Molimo ke tla rorisa lentsoe la hae.Ke tšepile Molimo; nke ke ka tšoha.Motho a ka nketsa’ng?
5  Letsatsi lohle ba ntse ba sitisa litaba tsa ka;Menahano eohle ea bona e khahlanong le ’na bakeng sa bobe.
6  Baa hlasela, baa ipata,Ba ntse ba lisa mehato ea ka,Ha ba ntse ba letetse moea oa ka.
7  U ba lahle ka lebaka la bobe ba bona.Ka bohale u lihe esita le lichaba, Molimo.
8  U tlalehile ho ba ha ka ’malehi.U tšele meokho ea ka ka lekukeng la hao.Na ha e bukeng ea hao?
9  Ka nako eo lira tsa ka li tla khutlela morao, letsatsing leo ka lona ke hooang;Sena ke se tseba hantle, hore Molimo o na le ’na.
10  Ke le bonngoeng le Molimo ke tla rorisa lentsoe la hae;Ke le bonngoeng le Jehova ke tla rorisa lentsoe la hae.
11  Ke tšepile Molimo. Nke ke ka tšoha.Motho oa lefatše a ka nketsa’ng?
12  Molimo, ke entse boitlamo ho uena.Ke tla fana ka lipolelo tsa liteboho ho uena.
13  Etsoe u lopolotse moea oa ka lefung—Na ha ua lopolla maoto a ka ho khoptjoeng?—E le hore nka tsamaea ka pel’a Molimo leseling la ba phelang.
134  Bokang Jehova,Lōna bahlanka bohle ba Jehova,Lōna ba emang ka tlung ea Jehova bosiu.
2  Phahamisang matsoho ka khalaleloLe boke Jehova.
3  E se eka Jehova a ka le hlohonolofatsa a le Sione,Eena Moetsi oa leholimo le lefatše.
142  Ka lentsoe la ka, ke ile ka hoeletsa ho Jehova ho kōpa thuso;Ka lentsoe la ka, ka qala ho kōpa hore Jehova a mpontše mohau.
2  Ka ’na ka tšollela ho tšoenyeha ha ka ka pel’a hae;Ka tsoela pele ho bolela mahlomola a ka ka pel’a hae,
3  Ha moea oa ka o tepeletse ka hare ho ’na.Joale u ne u tseba tsela ea ka.Ba mpatetse sefiTseleng eo ke tsamaeang ho eona.
4  Talima ka letsohong le letona ’me u boneHore ha ho ea nkelang hloko.Sebaka seo ke balehelang ho sona se ntšenyehetse;Ha ho ea botsang ka moea oa ka.
5  Ka hoeletsa ho uena, Jehova, ho kōpa thuso.Ka re: “U setšabelo sa ka,Kabelo ea ka naheng ea ba phelang.”
6  U ele hloko mohoo oa ka oa kōpo e tiileng,Etsoe ke futsanehile haholo.Ntopolle ho bahlorisi ba ka,Etsoe ba matla ho mpheta.
7  U ntše moea oa ka chankaneng e ka tlas’a mohahoE le ho roka lebitso la hao.Ba lokileng ba ke ba mpokanele,Kahobane u sebetsana le ’na ka mokhoa o loketseng.
133  Bonang! Kamoo ho leng hotle le kamoo ho khahlisang katengHa bara ba motho ba lula hammoho bonngoeng!
2  Ho joaloka oli e ntle holim’a hlooho,E theohelang litelung,Litelung tsa Arone,E theohelang molaleng oa liaparo tsa hae.
3  Ho joaloka phoka ea HermoneE theohelang holim’a lithaba tsa Sione.Etsoe Jehova o laetse hore tlhohonolofatso e be moo,Esita le bophelo ho isa nakong e sa lekanyetsoang.
119  Ho thaba ba se nang molato litseleng tsa bona,Ba tsamaeang molaong oa Jehova.
2  Ho thaba ba bolokang likhopotso tsa hae;Ba ntse ba mo batla ka lipelo tsohle.
3  Ka sebele ha baa etsa ho se loke.Ba tsamaile litseleng tsa hae.
4  Ka mokhoa o laelang u fane ka litaelo tsa haoHore li bolokoe ka hloko.
5  Hoja litsela tsa ka li ne li tiisitsoe ka thataHore li boloke melao ea hao ea tsamaiso!
6  Tabeng eo ke ne nke ke ka hlajoa ke lihlong,Ha ke talima litaelo tsohle tsa hao.
7  Ke tla u roka ka pelo e lokileng,Ha ke ithuta liqeto tsa hao tsa boahloli tse lokileng.
8  Ke tsoela pele ho boloka melao ea hao ea tsamaiso.U se ke ua ntlohela ka ho feletseng.
9  Mohlankana o tla hloekisa tsela ea hae joang?Ka ho itebela ho ea ka lentsoe la hao.
10  Ke u batlile ka pelo ea ka eohle.U se ke ua nkhelosa litaelong tsa hao.
11  Ke bolokile polelo ea hao ka pelong ea ka,E le hore ke se ke ka u siteloa.
12  Ho bokoa uena, Jehova.Nthute melao ea hao ea tsamaiso.
13  Ka molomo oa ka ke boletseLiqeto tsohle tsa boahloli tsa molomo oa hao.
14  Ke thabile tseleng ea likhopotso tsa hao,Feela joaloka linthong tse ling tsohle tsa bohlokoa.
15  Ke tla nahanisisa ka litaelo tsa hao,Ke tla talima litseleng tsa hao.
16  Ke tla rata litaelo tsa hao tse hlomamisitsoeng.Nke ke ka lebala lentsoe la hao.
17  Etsa mohlanka oa hao ka mokhoa o loketseng, e le hore nka phelaLe hore nka boloka lentsoe la hao.
18  Tutubolla mahlo a ka, e le hore nka talimaLintho tse hlollang tse tsoang molaong oa hao.
19  Ke mpa ke le mojaki feela naheng.U se ke ua mpatela litaelo tsa hao.
20  Moea oa ka o hateletsoe ke ho hloloheloaLiqeto tsa hao tsa boahloli ka nako eohle.
21  U khalemetse ka matla ba iketelletsang pele ba rohakiloeng,Ba khelohang litaelong tsa hao.
22  Tlosa nyeliso le keiso ho ’na,Etsoe ke bolokile likhopotso tsa hao.
23  Esita le likhosana li lutse; li buisane khahlanong le ’na.Ha e le mohlanka oa hao, o nahanisisa ka melao ea hao ea tsamaiso.
24  Hape, ke rata likhopotso tsa hao,Joaloka banna ba nkeletsang.
25  Moea oa ka o ’nile oa khomarela lerōle.Mpoloke ke phela ho ea ka lentsoe la hao.
26  Ke boletse litsela tsa ka, e le hore u ka nkaraba.Nthute melao ea hao ea tsamaiso.
27  Etsa hore ke utloisise tsela ea litaelo tsa hao,E le hore nka nahanisisa ka mesebetsi ea hao e hlollang.
28  Moea oa ka o ’nile oa hlobaela ka lebaka la mesarelo.Ntsose ho ea ka lentsoe la hao.
29  Tlosa tsela ea bohata ho ’na,U nkhauhele ka molao oa hao.
30  Ke khethile tsela ea botšepehi.Ke nkile liqeto tsa hao tsa boahloli e le tse loketseng.
31  Ke khomaretse likhopotso tsa hao.Jehova, u se ke ua ntlhabisa lihlong.
32  Ke tla matha tseleng ea litaelo tsa hao,Kahobane u etsa hore pelo ea ka e be le sebaka.
33  Jehova, u nthute ka tsela ea melao ea hao ea tsamaiso,E le hore nka e boloka ho fihlela qetellong.
34  Etsa hore ke utloisise, e le hore nka boloka molao oa haoLe hore nka o boloka ka pelo eohle.
35  Etsa hore ke hate tseleng ea litaelo tsa hao,Etsoe ke khahliloe ke eona.
36  Etsa hore pelo ea ka e sekamele likhopotsong tsa hao,Eseng liphaellong.
37  Phemisa mahlo a ka hore a se ke a bona se se nang thuso;Mpoloke ke phela tseleng ea hao.
38  Phetha polelo ea hao ho mohlanka oa haoE isang tšabong ea hao.
39  Fetisa nyeliso ea ka, eo ke e tšohileng,Etsoe liqeto tsa hao tsa boahloli li molemo.
40  Bona! Ke ’nile ka hloloheloa litaelo tsa hao.Mpoloke ke phela ka ho loka ha hao.
41  E se eka mosa oa hao o lerato o ka tla ho ’na, Jehova,Poloko ea hao e tle ho ’na ho ea ka polelo ea hao,
42  E le hore nka araba ka lentsoe ea ’nyelisang,Etsoe ke tšepile lentsoe la hao.
43  U se ke ua tlosa lentsoe la ’nete molomong oa ka ka ho feletseng,Etsoe ke letetse qeto ea hao ea boahloli.
44  Ke tla boloka molao oa hao kamehla,Ho isa nakong e sa lekanyetsoang, esita le ka ho sa feleng.
45  Ke tla tsamaea sebakeng se seholo,Etsoe ke batlile litaelo tsa hao.
46  Hape ke tla bua ka likhopotso tsa hao ka pel’a marena,Nke ke ka hlajoa ke lihlong.
47  Ke tla rata litaelo tsa haoTseo ke li ratileng.
48  Ke tla phahamisetsa liatla tsa ka litaelong tsa hao tseo ke li ratileng,Ke tla nahanisisa ka melao ea hao ea tsamaiso.
49  Hopola lentsoe le eang ho mohlanka oa hao,Leo u entseng hore ke le letele.
50  Ke matšeliso a ka mahlorehong a ka,Etsoe polelo ea hao e mpolokile ke phela.
51  Ba iketelletsang pele ba mphetotse litšeho ka ho fetisisa.Ha kea kheloha molaong oa hao.
52  Ke hopotse liqeto tsa hao tsa boahloli ho tloha nakong e sa lekanyetsoang, Jehova,Ke iphumanela matšeliso.
53  Mocheso oa khalefo o ntšoere ka lebaka la ba khopo,Ba tlohelang molao oa hao.
54  Melao ea hao ea tsamaiso e fetohile lipina tsa thoriso ho ’naKa tlung ea bojaki ba ka.
55  Ke hopotse lebitso la hao bosiu, Jehova,E le hore nka boloka molao oa hao.
56  Esita le sena se fetohile sa ka,Kahobane ke bolokile litaelo tsa hao.
57  Jehova ke kabelo ea ka;Ke tšepisitse ho boloka mantsoe a hao.
58  Ke nolofalitse sefahleho sa hao ka pelo ea ka eohle.Mpontše mohau ho ea ka polelo ea hao.
59  Ke nahanne ka litsela tsa ka,E le hore nka khutlisetsa maoto a ka likhopotsong tsa hao.
60  Ke ile ka potlaka, ’me ha kea ka ka liehaHo boloka litaelo tsa hao.
61  Liropo tsa ba khopo li ile tsa nthatela.Ha kea ka ka lebala molao oa hao.
62  Ke tsoha har’a mp’a bosiu hore ke u leboheBakeng sa liqeto tsa hao tsa boahloli tse lokileng.
63  ’Na ke molekane oa bohle ba u tšabang,Le oa ba bolokang litaelo tsa hao.
64  Mosa oa hao o lerato, Jehova, o tletse lefatše.Nthute melao ea hao ea tsamaiso.
65  Ka sebele u sebetsane le mohlanka oa hao hantle,Jehova, ho ea ka lentsoe la hao.
66  Nthute molemo, ho ba le kelello le tsebo,Etsoe ke bontšitse tumelo litaelong tsa hao.
67  Pele ke e-ba mahlorehong ke ne ke etsa sebe ka phoso,Empa joale ke bolokile polelo ea hao.
68  U molemo ’me u etsa se molemo.Nthute melao ea hao ea tsamaiso.
69  Ba iketelletsang pele ba ’netile ka leshano.Ha e le ’na, ke tla boloka litaelo tsa hao ka pelo ea ka eohle.
70  Lipelo tsa bona li fetohile tse hlokang boikutlo feela joaloka mafura.Ke ratile molao oa hao.
71  Ho hotle ho ’na hore ebe ke ’nile ka hlorisoa,E le hore nka ithuta melao ea hao ea tsamaiso.
72  Molao oa molomo oa hao o molemo ho ’na,O molemo haholo ho feta likotoana tse likete tsa khauta le silevera.
73  Matsoho a hao a nkentse, ’me a ile a qala ho ntiisa.Etsa hore ke utloisise, e le hore nka ithuta litaelo tsa hao.
74  Ba u tšabang ke bona ba mponang le ba thabang,Etsoe ke letetse lentsoe la hao.
75  Jehova, ke tseba hantle hore liqeto tsa hao tsa boahloli li lokileLe hore u ntlhorisitse ka botšepehi.
76  Ka kōpo, e se eka mosa oa hao o lerato o ka ntšelisa,Ho ea ka polelo ea hao ho mohlanka oa hao.
77  Mehauhelo ea hao e tle ho ’na, e le hore nka lula ke phela;Etsoe ke rata molao oa hao.
78  Ba iketelletsang pele ba hlajoe ke lihlong, etsoe ba nkhelositse ntle ho lebaka.Ha e le ’na, ke nahanisisa ka litaelo tsa hao.
79  Ba u tšabang ba khutlele ho ’na,Le ba tsebang likhopotso tsa hao.
80  Pelo ea ka e be e se nang molato melaong ea hao ea tsamaiso,E le hore ke tle ke se ke ka hlajoa ke lihlong.
81  Moea oa ka o hloretse poloko ea hao;Ke letetse lentsoe la hao.
82  Mahlo a ka a hloretse polelo ea hao,Ha ke ntse ke re: “U tla ntšelisa neng?”
83  Etsoe ke fetohile ea joaloka lekuka mosing.Ha kea lebala melao ea hao ea tsamaiso.
84  Matsatsi a mohlanka oa hao a makae?U tla phethisa kahlolo neng khahlanong le ba ntlhorisang?
85  Ba iketelletsang pele ba epile mamena hore ba mphumane,Ba sa eeng ka molao oa hao.
86  Litaelo tsohle tsa hao ke botšepehi.Ba ntlhorisitse ntle ho lebaka. Ak’u nthuse.
87  Ka nakoana ba ka be ba mphelisitse lefatšeng;Empa ha kea ka ka tlohela litaelo tsa hao.
88  Mpoloke ke phela ho ea ka mosa oa hao o lerato,E le hore nka boloka khopotso ea molomo oa hao.
89  Jehova, lentsoe la hao le eme maholimong,Ho isa nakong e sa lekanyetsoang.
90  Botšepehi ba hao bo teng ho isa molokong o mong ka mor’a o mong.U tiisitse lefatše, e le hore le ka lula le eme.
91  Ho ea ka liqeto tsa hao tsa boahloli ba eme ho fihlela kajeno,Etsoe ke bahlanka ba hao kaofela.
92  Haeba ke ne ke sa rate molao oa hao,Joale nka be ke timetse mahlorehong a ka.
93  Nke ke ka lebala litaelo tsa hao ho isa nakong e sa lekanyetsoang,Etsoe u mpolokile ke phela ka tsona.
94  ’Na ke oa hao. Ak’u mpholose,Hobane ke batlile litaelo tsa hao.
95  Ba khopo ba letetse ’na, hore ba ntimetse.Ke ntse ke iponahatsa ke ela hloko likhopotso tsa hao.
96  Ke bone bofelo phethehong eohle.Taelo ea hao e pharaletse haholo.
97  Molao oa hao ke o rata hakaakang!Ke nahanisisa ka oona letsatsi lohle.
98  Taelo ea hao e ntlhalefisa ho feta lira tsa ka,Kahobane ke ea ka ho isa nakong e sa lekanyetsoang.
99  Ke na le temohisiso e fetang ea mesuoe eohle ea ka,Kahobane ke nahanisisa ka likhopotso tsa hao.
100  Ke itšoara ka kutloisiso ho feta banna ba baholo,Kahobane ke bolokile litaelo tsa hao.
101  Ke thibile maoto a ka tseleng e ’ngoe le e ’ngoe e mpe,Ka morero oa hore ke boloke lentsoe la hao.
102  Ha kea kheloha liqeto tsa hao tsa boahloli,Etsoe u nthupetse.
103  Lipolelo tsa hao e bile tse thellang hakaakang mahalapeng a ka,Ho feta mahe a linotši molomong oa ka!
104  Ke itšoara ka kutloisiso ka lebaka la litaelo tsa hao.Ke ka lebaka leo ke hloileng tsela e ’ngoe le e ’ngoe ea bohata.
105  Lentsoe la hao ke lebone la leoto la ka,Ke leseli tseleng ea ka.
106  Ke hlapantse, ’me ke tla phetha,Hore ke boloke liqeto tsa hao tsa boahloli tse lokileng.
107  Ke hlorisitsoe ka tekanyo e khōlō.Jehova, u mpoloke ke phela ho ea ka lentsoe la hao.
108  Jehova, ka kōpo u khahlisoe ke linyehelo tsa boithaopo tsa molomo oa ka,U nthute liqeto tsa hao tsa boahloli.
109  Moea oa ka o ka letsohong la ka kamehla;Empa ha kea lebala molao oa hao.
110  Ba khopo ba nchehetse sefi,Empa ha kea hlahlathela litaelong tsa hao.
111  Ke nkile likhopotso tsa hao e le leruo ho isa nakong e sa lekanyetsoang,Etsoe ke thabo e khaphatsehang ea pelo ea ka.
112  Ke entse hore pelo ea ka e sekamele ho phetheng melao ea hao ea tsamaisoHo isa nakong e sa lekanyetsoang, ho fihlela qetellong.
113  Ke hloile ba lipelo li sa fellang,Empa ke ratile molao oa hao.
114  U sebaka seo ke ipatang ho sona le thebe ea ka.Ke letetse lentsoe la hao.
115  Tlohang ho ’na, lōna baetsi ba bobe,E le hore nka boloka litaelo tsa Molimo oa ka.
116  Ntšehetse ho ea ka polelo ea hao, e le hore nka lula ke phela,U se ke ua ntlhabisa lihlong bakeng sa tšepo ea ka.
117  Ntšehetse, e le hore nka pholoha,Ke tla talima melao ea hao ea tsamaiso kamehla.
118  U hasantse bohle ba khelohang melaong ea hao ea tsamaiso;Etsoe ho qhekella ha bona ke leshano.
119  U felisitse bohle ba khopo ba lefatše joaloka manya a okolehang.Ka hona ke ratile likhopotso tsa hao.
120  Nama ea ka e bile le boikutlo bo sisimosang ka lebaka la ho u tšaba;Ke tšohile ka lebaka la liqeto tsa hao tsa boahloli.
121  Ke phethisitse kahlolo le ho loka.U se ke ua ntlohela ho ba nketsetsang bolotsana!
122  Ipehe paneng bakeng sa mohlanka oa hao bakeng sa se molemo.E se eka ba iketelletsang pele ba ke ke ba nketsetsa bolotsana.
123  Mahlo a ka a hloretse poloko ea haoLe polelo ea hao e lokileng.
124  Etsa mohlanka oa hao ho ea ka mosa oa hao o lerato,U nthute melao ea hao ea tsamaiso.
125  ’Na ke mohlanka oa hao. Etsa hore ke utloisise,E le hore nka tseba likhopotso tsa hao.
126  Ke nako ea hore Jehova a nke bohato.Ba tlōtse molao oa hao.
127  Ke ka lebaka leo ke ratileng litaelo tsa haoHo feta khauta, esita le khauta e hloekisitsoeng.
128  Ke ka lebaka leo ke nkileng litaelo tsohle tsa hao mabapi le lintho tsohle e le tse nepahetseng;Ke hloile tsela e ’ngoe le e ’ngoe ea bohata.
129  Likhopotso tsa hao lia hlolla.Ke ka lebaka leo moea oa ka o li bolokileng.
130  Ho senoloa ha mantsoe a hao ho fana ka leseli,Ho etsa hore ba se nang phihlelo ba utloisise.
131  Ke ahlamisitse molomo, e le hore nka hemesela,Kahobane ke hlolohetsoe litaelo tsa hao.
132  Retelehela ho ’na ’me u mpontše mohau,Ho ea ka qeto ea hao ea boahloli ho ba ratang lebitso la hao.
133  Tiisa mehato ea ka polelong ea hao,E se eka ho ke ke ha e-ba le mofuta oa ntho e kotsi e ka nkhatellang.
134  Ntopolle ho molotsana leha e le ofe oa moloko oa batho,Ke tla boloka litaelo tsa hao.
135  Khantšetsa mohlanka oa hao sefahleho sa hao,U nthute melao ea hao ea tsamaiso.
136  Melapo ea metsi e theohile mahlong a kaKa lebaka la hore ha baa boloka molao oa hao.
137  U lokile, Jehova,Liqeto tsa hao tsa boahloli li lokile.
138  U laetse likhopotso tsa hao ka ho lokaLe ka botšepehi bo fetisisang.
139  Cheseho ea ka e nqetile,Hobane bahanyetsi ba ka ba lebetse mantsoe a hao.
140  Polelo ea hao e hloekile haholo,Mohlanka oa hao oa e rata.
141  Ha ke oa bohlokoa ’me kea eiseha.Ha kea lebala litaelo tsa hao.
142  Ho loka ha hao ke ho loka ho isa nakong e sa lekanyetsoang,Molao oa hao ke ’nete.
143  Mahlomola le tsietsi li ile tsa mphumana.Ke ne ke rata litaelo tsa hao.
144  Ho loka ha likhopotso tsa hao ho teng ho isa nakong e sa lekanyetsoang.Etsa hore ke utloisise, e le hore nka lula ke phela.
145  Ke hoelelitse ka pelo ea ka eohle. U nkarabe, Jehova.Ke tla boloka melao ea hao ea tsamaiso.
146  Ke ipilelitse ho uena. Ak’u mpholose!Ke tla boloka likhopotso tsa hao.
147  Ke tsohile esale hoseng ka meso, e le hore nka hoeletsa ho kōpa thuso.Ke letetse mantsoe a hao.
148  Mahlo a ka a bile ka pele ho litebelo tsa bosiu,E le hore nka nahanisisa ka polelo ea hao.
149  U utloe lentsoe la ka ho ea ka mosa oa hao o lerato.Jehova, u mpoloke ke phela ho ea ka qeto ea hao ea boahloli.
150  Ba lelekisang boitšoaro bo hlephileng ba atametse;Ba suthetse hōle le molao oa hao.
151  U haufi, Jehova,Litaelo tsohle tsa hao ke ’nete.
152  Ke tsebile tse ling tsa likhopotso tsa hao khale,Etsoe u li thehile ho isa nakong e sa lekanyetsoang.
153  Bona mahloreho a ka, ’me u mpholose;Etsoe ha kea lebala molao oa hao.
154  U tsamaise nyeoe ea ka ’me u ntopolle;U mpoloke ke phela tumellanong le polelo ea hao.
155  Poloko e hōle le ba khopo,Etsoe ha baa batla melao ea hao ea tsamaiso.
156  Mehauhelo ea hao e mengata, Jehova.U mpoloke ke phela, ho ea ka liqeto tsa hao tsa boahloli.
157  Bahlorisi ba ka le bahanyetsi ba ka ba bangata.Ha kea kheloha likhopotso tsa hao.
158  Ke bone ba liketso li bolotsana,Kea nyonya, kahobane ha baa boloka polelo ea hao.
159  Bona hore ke ratile litaelo tsa hao.Jehova, u mpoloke ke phela ho ea ka mosa oa hao o lerato.
160  Boleng ba lentsoe la hao ke ’nete,Qeto e ’ngoe le e ’ngoe ea hao ea boahloli e lokileng e teng ho isa nakong e sa lekanyetsoang.
161  Likhosana li ntlhorisitse ntle ho lebaka,Empa pelo ea ka e ’nile ea tšaba mantsoe a hao.
162  Ke thabela polelo ea haoFeela joalokaha motho a thaba ka ho fetisisa ha a fumana thepa e ngata e hapuoeng.
163  Ke hloile leshano, ’me ke lula ke le hloile.Ke ratile molao oa hao.
164  Ke u rorisitse ka makhetlo a supileng ka letsatsiKa lebaka la liqeto tsa hao tsa boahloli tse lokileng.
165  Ba ratang molao oa hao ba na le khotso e ngata,Ha ho khopiso ho bona.
166  Ke tšepile poloko ea hao, Jehova,Ke phethile litaelo tsa hao.
167  Moea oa ka o bolokile likhopotso tsa hao,Ke li rata ka mokhoa o fetisisang.
168  Ke bolokile litaelo tsa hao le likhopotso tsa hao,Etsoe litsela tsohle tsa ka li ka pel’a hao.
169  E se eka mohoo oa ka oa kōpo e tiileng o ka atamela ka pel’a hao, Jehova.Ho ea ka lentsoe la hao, u etse hore ke utloisise.
170  E se eka kōpo ea ka ea mohau e ka kena ka pel’a hao.U ntopolle ho ea ka polelo ea hao.
171  E se eka molomo oa ka o ka bua ka thoriso o sa khaotse,Etsoe u nthuta melao ea hao ea tsamaiso.
172  E se eka leleme la ka le ka bina polelo ea hao,Etsoe litaelo tsohle tsa hao li lokile.
173  E se eka letsoho la hao le ka nthusa,Kahobane ke khethile litaelo tsa hao.
174  Ke hlolohetsoe poloko ea hao, Jehova,Ke rata molao oa hao.
175  E se eka moea oa ka o ka lula o phela ’me o u rorisa,E se eka liqeto tsa hao tsa boahloli li ka nthusa.
176  Ke hlahlathetse joaloka nku e lahlehileng. Batla mohlanka oa hao,Etsoe ha kea lebala litaelo tsa hao.
141  Jehova, ke ipilelitse ho uena.U potlakele ho ’na.U mamele lentsoe la ka ha ke hoeletsa ho uena.
2  E se eka thapelo ea ka e ka lokisoa joaloka libano ka pel’a hao,Ho phahama ha liatla tsa ka ho lokisoe joaloka nyehelo ea lijo-thollo ea shoalane.
3  Jehova, u behe molebeli bakeng sa molomo oa ka;U behe molebeli lemating la molomo oa ka.
4  U se ke ua sekamisetsa pelo ea ka nthong leha e le efe e mpe,Hore ke etse liketso tse tummeng hampe ka bokhopoHammoho le batho ba tloaetseng ho etsa se kotsi,E le hore ke se ke ka ja lintho tsa bona tse monate.
5  Ha ea lokileng a ka nkotla, e ne e tla ba mosa o lerato;Ha a ka nkhalemela, e ne e tla ba oli holim’a hlooho,Eo hlooho ea ka e neng e ke ke ea e hana.Etsoe ho ne ho ntse ho tla ba le thapelo ea ka litlokotsing tsa bona.
6  Baahloli ba bona ba lihetsoe fatše mahlakoreng a mafika,Empa ba utloile lipolelo tsa ka, hore lia khahlisa.
7  Joalokaha motho a ngamola le ho petsola lefatše,Masapo a rōna a hasantsoe molomong oa Sheole.
8  Leha ho le joalo, mahlo a ka a lebile ho uena, Jehova ’Musi Morena.Ke tšabetse ho uena.U se ke ua tšolla moea oa ka.
9  Mphemise ho tsepareloeng ke sefi seo ba nchehetseng sonaLe marabeng a ba tloaetseng ho etsa se kotsi.
10  Ba khopo ba tla oela hammoho ka matlooeng a bona,Ha ke feta.
95  Tloong re hoeletseng ka thabo ho Jehova!A re hooeng ka tlhōlo ho Lefika la rōna la poloko.
2  A re tleng ka pel’a hae ka liteboho;A re hoeletseng ka tlhōlo ho eena ka lipina tsa thoriso.
3  Etsoe Jehova ke Molimo e moholoLe Morena e moholo holim’a melimo e meng eohle,
4  Eena eo ka letsohong la hae ho nang le botebo bo tlaase-tlaase ba lefatšeLe eo litlhōrō tsa lithaba e leng tsa hae;
5  Eo leoatle, leo a le entseng, e leng la haeLe eo matsoho a hae a entseng naha e omileng.
6  Kenang, re rapele ’me re iname;A re khumameng ka pel’a Jehova Moetsi oa rōna.
7  Etsoe ke eena Molimo oa rōna, ’me re batho ba lekhulo la hae le linku tsa letsoho la hae.Kajeno haeba le mamela lentsoe la hae,
8  Le se ke la thatafatsa lipelo tsa lōna joaloka Meriba,Joaloka letsatsing la Masa lefeelleng,
9  Ha baholo-holo ba lōna ba mpeha tekong;Ba ile ba ntlhahloba, ba boela ba bona mosebetsi oa ka.
10  Ka lilemo tse mashome a mane ke ile ka ’na ka nyonya moloko oo,Eaba ke re:“Ke batho ba lipelo li khelohileng,Ha ba tsebe litsela tsa ka”;
11  Oo ke ileng ka hlapanya bohaleng ba ka malebana le oona:“Ba ke ke ba kena sebakeng sa ka sa phomolo.”
139  Jehova, u ntlhahlobisisitse ka hohle, ’me ua ntseba.
2  U tseba ho lula ha ka le ho ema ha ka.U etse hloko monahano oa ka u le hōle.
3  U lekantse leeto la ka le ho robala ha ka ke thakhaletse,U tloaelane le litsela tsohle tsa ka.
4  Etsoe ha ho lentsoe lelemeng la ka,Empa, bona! Jehova, u se u ntse u le tseba kaofela.
5  Ka morao le ka pele, u ntika-tikelitse;U beha letsoho la hao holim’a ka.
6  Tsebo e joalo ke e hlollang haholo ho ’na.E phahame haholo hoo nke keng ka e fihlela.
7  Nka ea hokae ho tloha moeeng oa hao,Nka balehela hokae ho tloha sefahlehong sa hao?
8  Haeba ke ne nka nyolohela leholimong, u ne u tla ba teng;Haeba ke ne nka phutholla setulo sa ka se kang bethe Sheole, bona! u ne u tla ba teng.
9  Haeba ke nka mapheo a mafube,E le hore nka lula leoatleng le hōle ka ho fetisisa,
10  Le moo, letsoho la hao le ne le tla ntsamaisaLetsoho la hao le letona le ne le tla ntšoara.
11  Ha ke ne nka re: “Ka sebele lefifi le tla ntšoara ka potlako!”Joale bosiu e ne e tla ba leseli ho mpotoloha.
12  Esita le lefifi le ne le ke ke la e-ba letšo haholo ho uena,Empa bosiu bo ne bo tla khanya feela joaloka motšehare;Lefifi le ne le ka ba feela joaloka leseli.
13  Etsoe u entse liphio tsa ka;U ile ua mpoloka ke sirelelitsoe ka mpeng ea ’Mè.
14  Ke tla u roka hobane ka tsela e tšosang ke entsoe ka mokhoa o hlollang.Mesebetsi ea hao ea hlolla,Joalokaha moea oa ka o hlokomela hantle haholo.
15  Masapo a ka a ne a sa pateha ho uenaHa ke etsoa sephiring,Ha ke lohuoa likarolong tse tlaase-tlaase tsa lefatše.
16  Mahlo a hao a ile a mpona ke sa le lesea le sa tsoa emoloa,Likarolo tsohle tsa lona tsa ngoloa fatše bukeng ea hao,Mabapi le matsatsi ao li ileng tsa bōptjoa ka ’onaHo ne ho e-s’o be le e ’ngoe har’a tsona.
17  Kahoo, menahano ea hao ke ea bohlokoa hakaakang ho ’na!Molimo, kakaretso e feletseng ea eona e kaakang!
18  Ha ke ne nka leka ho e bala, e mengata le ho feta lehlabathe.Ke tsohile, leha ho le joalo ke sa ntse ke e-na le uena.
19  Molimo, hoja u ne u ka bolaea ea khopo!Joale ka sebele esita le batho ba nang le molato oa mali ba tla tloha ho ’na,
20  Ba buang lintho ka uena ho ea ka likhopolo tsa bona;Ba sebelisitse lebitso la hao ka tsela eo e seng ea bohlokoa—bahanyetsi ba hao.
21  Na ha kea hloea ba u hloileng haholo, Jehova,Na ha ke nyonye ba u fetohelang?
22  Ke ba hloile ka lehloeo le feletseng.Ho ’na ba fetohile lira tsa sebele.
23  Mpatlisise ka hohle, Molimo, ’me u tsebe pelo ea ka.Ntlhahlobe, ’me u tsebe menahano ea ka e ntlhokisang botsitso,
24  U bone hore na ho na le tsela leha e le efe e bohloko ka ho ’na,U ntsamaise tseleng ea nako e sa lekanyetsoang.
19  Maholimo a bolela khanya ea Molimo;Sepakapaka se bolela mosebetsi oa matsoho a hae.
2  Letsatsi le leng ka mor’a le leng le etsa hore puo e khaphatsehe,Bosiu bo bong ka mor’a bo bong bo bonahatsa tsebo.
3  Ha ho puo, ’me ha ho mantsoe;Ha ho lentsoe la ’ona le ntseng le utluoa.
4  Khoele ea ’ona ea ho lekanya e kene lefatšeng lohle,Le lipolelo tsa ’ona ho isa pheletsong ea naha e behang.Ho ’ona o behile tente bakeng sa letsatsi,
5  Le joaloka monyali ha a tsoa ka leqatheng la hae;Le thaba joalokaha motho ea matla a thabela ka ho fetisisa ho matha tseleng.
6  Le tsoa pheletsong e ’ngoe ea maholimo,Potoloho ea lona e feletseng e ea lipheletsong tse ling tsa ’ona;Ha ho letho le patehileng mochesong oa lona.
7  Molao oa Jehova o phethahetse, o hlasimolla moea.Khopotso ea Jehova ea tšepahala, e hlalefisa ea se nang phihlelo.
8  Litaelo tse tsoang ho Jehova li lokile, li thabisa pelo;Taelo ea Jehova e hloekile, e etsa hore mahlo a khanye.
9  Ho tšaba Jehova ho hloekile, ho ema ka ho sa feleng.Liqeto tsa boahloli tsa Jehova ke tsa ’nete; li lokile ka ho feletseng.
10  Li lakatseha ho feta khauta, e, ho feta khauta e ngata e hloekisitsoeng;Li monate ho feta mahe a linotši le mahe a linotši a phallang a khekhe ea linotši.
11  Hape, mohlanka oa hao o lemositsoe ke tsona;Ho li boloka ho na le moputso o moholo.
12  Liphoso—ke mang ea ka li lemohang?U phatlalatse hore ke hloka molato libeng tse patehileng.
13  Hape u thibe mohlanka oa hao liketsong tsa ho iketelletsa pele;U se ke ua li tlohela hore li ntaole.Tabeng eo ke tla ba ea feletseng,Ke tla be ke lutse ke hloka molato litlōlong tse ngata.
14  Lipolelo tsa molomo oa ka le ho thuisa ha pelo ea kaE ke e be tse khahlisang ka pel’a hao, Jehova Lefika la ka le Molopolli oa ka.
24  Lefatše ke la Jehova le se tletseng ho lona,Naha e behang le ba lulang ho eona.
2  Etsoe o le thehile ka mokhoa o tiileng holim’a maoatle,O le boloka le tiisitsoe ka thata holim’a linōka.
3  Ke mang ea ka nyolohelang thabeng ea Jehova,Ke mang ea ka phahamang sebakeng sa hae se halalelang?
4  Mang kapa mang eo matsoho a hae a hlokang molato le eo pelo ea hae e hloekileng,Ea sa nkang moea oa Ka e le o se nang thuso ka ho feletseng,Kapa a nka kano ka thetso.
5  O tla nka tlhohonolofatso e tsoang ho JehovaLe ho loka ho Molimo oa hae oa poloko.
6  Ona ke moloko oa ba mo batlang,Oa ba batlang sefahleho sa hao, [Molimo oa] Jakobo. Selah.
7  “Phahamisang lihlooho, Lōna liheke,Le eme, Lōna menyako e tšoarellang halelele,E le hore Morena ea khanyang a ka kena!”
8  “Joale, Morena eo ea khanyang ke mang?”“Jehova ea matla le ea nang le bonatla,Jehova ea matla ntoeng.”
9  “Phahamisang lihlooho, Lōna liheke;E, le li phahamise, Lōna menyako e tšoarellang halelele,E le hore Morena ea khanyang a ka kena!”
10  “Joale, Morena eo ea khanyang ke mang?”“Jehova oa mabotho—ke eena Morena ea khanyang.” Selah.
58  Ho khutseng ha lōna na ka sebele le ka bua ka ho loka?Na le ka ahlola ka ho loka, Lōna bara ba batho?
2  Ho e-na le hoo, ka lipelo le etsa ho se loke ho totobetseng hakaakang lefatšeng,Le ho lokisa tsela bakeng sa pefo ea matsoho a lōna!
3  Ba khopo ba ’nile ba kheloha ba sa le ka pōpelong;Ba ’nile ba lelera ba sa le ka mpeng ho ea pele;Ba bua mashano.
4  Mahloko a bona a joaloka mahloko a noha,Ba ithiba litsebe joaloka masumu ea ithibang litsebe,
5  Ea sa mameleng mantsoe a baupelli ba hae,Le hoja e mong ea bohlale a betsa ka mantsoe a boloi.
6  Molimo, u ba khenole meno ka mahanong a bona.Roba masapo a mehlahare ea litaoana tse moetse, Jehova.
7  E se eka ba ka qhibiliha joalokaha eka ke ka metsing a ikelang ka tsela ea ’ona;E se eka a ka koba seqha bakeng sa metsu ea hae ha ba oa.
8  O tsamaea joaloka khofu e nyamelang;Ka sebele ba ke ke ba bona letsatsi joaloka mpa e senyehileng ea mosali.
9  Pele lipitsa tsa hao li utloa monokotšoai o hotelitsoeng,Limela tse tala tse phelang hammoho le ho cha, o tla li nka joaloka moea oa sefefo.
10  Ea lokileng o tla thaba kahobane o bone phetetso.O tla hlatsoa mehato ea hae maling a ea khopo.
11  Moloko oa batho o tla re: “Ka sebele ho na le litholoana bakeng sa ea lokileng.Ka sebele ho na le Molimo ea ahlolang lefatšeng.”
43  Nkahlole, Molimo,U tsamaise nyeoe ea ka khahlanong le sechaba se sa tšepahaleng.E se eka u ka mpholosa ho motho ea thetsang le ea sa lokang.
2  Etsoe u Molimo oa qhobosheane ea ka.U ntahletse’ng?Ke hobane’ng ha ke tsamaea ke hlomohile ka lebaka la khatello ea sera?
3  Romela leseli la hao le ’nete ea hao.E se eka li ka ntsamaisa.E se eka li ka ntlisa thabeng ea hao e halalelang le tabernakeleng ea hao e khōlō.
4  Ke tla tla aletareng ea Molimo,Ho Molimo, thabo ea ka e fetisisang.Ke tla u roka ka harepa, Molimo, Molimo oa ka.
5  Uena moea oa ka, ke hobane’ng ha u feletsoe ke tšepo,Ke hobane’ng ha u le morusu ka hare ho ’na?Letela Molimo,Etsoe ke sa ntse ke tla mo roka joaloka poloko ea ka e khōlō le joaloka Molimo oa ka.
66  Hooang ka tlhōlo ho Molimo, lōna batho bohle ba lefatše.
2  Binelang khanya ea lebitso la hae lipina tsa thoriso.Etsang hore thoriso ea hae e be e khanyang.
3  E-reng ho Molimo: “Mesebetsi ea hao e tšabeha hakaakang!Ka lebaka la bongata ba matla a hao lira tsa hao li tla ikokobeletsa uena.
4  Batho bohle ba lefatše ba tla u inamela,Ba tla u binela lipina tsa thoriso, ba tla binela lebitso la hao lipina tsa thoriso.” Selah.
5  Tloong ’me le bone mesebetsi ea Molimo.Tšebelisano ea hae le bara ba batho ea tšabeha.
6  O fetotse leoatle naha e omileng;Ba tšetse nōkeng ka maoto.Moo re ile ra qala ho ithabela ho eena.
7  O busa ka matla a hae ho isa nakong e sa lekanyetsoang.Mahlo a hae a lula a lebetse lichaba.Ha e le ba manganga, ba se ke ba iphahamisa. Selah.
8  Bokang Molimo oa rōna, Lōna lichaba,Le etse hore lentsoe la thoriso e eang ho eena le utluoe.
9  O beha moea oa rōna bophelong,Ha aa lumella maoto a rōna hore a therekele.
10  Etsoe u re hlahlobile, Molimo;U re hloekisitse joaloka ha ho hloekisoa silevera.
11  U re kentse letlooeng la ho tsoma;U hateletse matheka a rōna.
12  U palamisitse motho ea shoang lihloohong tsa rōna;Re fetile mollong le metsing,Ua re tlisa phomolong.
13  Ke tla kena ka tlung ea hao ka linyehelo tse feletseng tsa secheso;Ke tla phetha boitlamo ba ka ho uena
14  Boo molomo oa ka o ileng oa ahlama ho bo bolelaLe boo molomo oa ka o bo buileng ha ke le mahlomoleng.
15  Ke tla nyehela ho uena linyehelo tse feletseng tsa secheso tsa liphoofotsoana tse nontšitsoeng,Ka mosi oa sehlabelo oa lipheleu.Ke tla fana ka poho le liphooko. Selah.
16  Tloong, le mamele, lōna bohle ba tšabang Molimo, ’me ke tla phetaSeo a se etselitseng moea oa ka.
17  Ke ile ka hooa ho eena ka molomo oa ka,Leleme la ka le ile la etsa thoriso e khōlō.
18  Haeba ke etse hloko ntho leha e le efe e kotsi ka pelong ea ka,Jehova a ke ke a nkutloa.
19  Kannete Molimo o utloile;O etse hloko lentsoe la thapelo ea ka.
20  Ho bokoe Molimo, ea sa khelosang thapelo ea ka,Kapa mosa oa hae o lerato ho ’na.
54  Molimo, u mpholose ka lebitso la hao,E se eka u ka buella nyeoe ea ka ka matla a hao.
2  Molimo, u utloe thapelo ea ka;U mamele lipolelo tsa molomo oa ka.
3  Etsoe basele ba ntsohetse matla,Le bahatelli ba batlang moea oa ka.Ha baa beha Molimo ka pel’a bona. Selah.
4  Bonang! Molimo ke mothusi oa ka;Jehova o har’a ba tšehetsang moea oa ka.
5  O tla busetsa bobe ho lira tsa ka;Ba khutsise ka ’nete ea hao.
6  Ke tla u etsetsa sehlabelo ka ho rata.Jehova, ke tla roka lebitso la hao, kaha le letle.
7  Etsoe o ntopolotse mahlomoleng ’ohle,Leihlo la ka le talimile lira tsa ka.
67  Molimo o tla re bontša mohau ’me a re hlohonolofatse;O tla khantšetsa sefahleho sa hae holim’a rōna—Selah—
2  E le hore tsela ea hao e ka tsejoa lefatšeng,Poloko ea hao e tsejoe esita le har’a lichaba tsohle.
3  Lichaba li ke li u roke, Molimo;Lichaba, kaofela ha tsona, li ke li u roke.
4  Lihlopha tsa lichaba li ke li thabe ’me li hoeletse ka thabo,Etsoe u tla ahlola lichaba ka ho loka;Ha e le lihlopha tsa lichaba, u tla li tsamaisa lefatšeng. Selah.
5  Lichaba li ke li u roke, Molimo;Lichaba, kaofela ha tsona, li u roke.
6  Ka sebele lefatše le tla fana ka lihlahisoa tsa lona;Molimo, Molimo oa rōna, o tla re hlohonolofatsa.
7  Molimo o tla re hlohonolofatsa,Lipheletso tsohle tsa lefatše li tla mo tšaba.
101  Ke tla bina ka mosa o lerato le kahlolo.Ke tla u binela lipina tsa thoriso, Jehova.
2  Ke tla etsa ka masene ka tsela e se nang molato.U tla tla neng ho ’na?Ke tla tsamaea botšepehing ba pelo ea ka ka har’a ntlo ea ka.
3  Nke ke ka beha letho le se nang molemo ka pel’a mahlo a ka.Ke hloile liketso tsa ba khelohang;Ha li nkhomarele.
4  Pelo e khopameng e sutha ho ’na;Ha ke tsebe letho le lebe.
5  Mang kapa mang ea etselletsang motsoalle oa hae sephiring,Kea mo khutsisa.Mang kapa mang ea mahlo a ikhohomosang le ea pelo e ikakasang,Nke ke ka mo mamella.
6  Mahlo a ka a holim’a ba tšepahalang ba lefatše,E le hore ba ka lula le ’na.Ea tsamaeang ka tsela e se nang molato,Ke eena ea tla ntšebeletsa.
7  Mosebetsi ea qhekellang a ke ke a lula ka har’a ntlo ea ka.Ha e le mang kapa mang ea buang mashano, a ke ke a tiisoa ka thataKa pel’a mahlo a ka.
8  Hoseng ho hong le ho hong ke tla khutsisa bohle ba khopo ba lefatše,Hore ke tlose bohle ba tloaetseng ho etsa se kotsi motseng oa Jehova.
44  Molimo, re utloile ka litsebe tsa rōna,Baholo-holo ba rōna ba re phetetseMosebetsi oo u ileng ua o etsa matsatsing a bona,Matsatsing a khale.
2  U ile ua leleka lichaba ka letsoho la hao,Ho e-na le tsona ua hloma bona.Ua felisa lihlopha tsa lichaba le ho li leleka.
3  Etsoe ha baa ka ba rua naha ka lisabole tsa bona,Matsoho a bona hase ’ona a ileng a ba tlisetsa poloko.Etsoe ke letsoho la hao le letona le seatla sa hao le leseli la sefahleho sa hao,Kahobane u ile ua khahlisoa ke bona.
4  U Morena oa ka, Molimo.Laela poloko e khōlō bakeng sa Jakobo.
5  Ka uena re tla sututsa bahanyetsi ba rōna;Ka lebitso la hao re tla hatakela ba re tsohelang matla.
6  Etsoe ha kea ka ka lula ke tšepile seqha sa kaHase sabole ea ka e neng e mpholosa.
7  Etsoe u ile ua re pholosa ho bahanyetsi ba rōna,Ba re hloileng haholo ua ba hlabisa lihlong.
8  Re tla fana ka thoriso ho Molimo letsatsi lohle,Re tla roka lebitso la hao ho isa nakong e sa lekanyetsoang. Selah.
9  Empa joale u re lahlile ’me u ntse u re kokobetsa,Ha u tsamaee le mabotho a rōna.
10  U ntse u etsa hore re balehe mohanyetsi,Ba re hloileng haholo ba inketse thepa ka mahahapa.
11  U fana ka rōna joaloka linku, joaloka se jeoang,U re hasantse har’a lichaba.
12  U rekisa batho ba hao ntle ho tefello ea letho,Ha ua fumana leruo ka theko ea bona.
13  U re beha joaloka nyeliso ho baahelani ba rōna,Litšeho le sesomo ho ba re pota-potileng ka hohle.
14  U re beha joaloka polelo ea maele har’a lichaba,Joaloka ntho e sisinyetsoang hlooho har’a lihlopha tsa lichaba.
15  Letsatsi lohle ho kokobetsoa ha ka ho ka pel’a ka,Lihlong tsa sefahleho sa ka li nkoahetse,
16  Ka lebaka la lentsoe la ea nyelisang le ea nyefolang,Ka lebaka la sera le ea iphetetsang.
17  Sena sohle ke se re oetseng holimo, ’me ha rea u lebala,Ha rea etsa ka bolotsana selekaneng sa hao.
18  Lipelo tsa rōna ha lia reteleha ka ho hloka tumelo,Leha e le hore mehato ea rōna e kheloha tseleng ea hao.
19  Etsoe u re hateletse sebakeng sa liphokojoe,U re koahela ka moriti o lefifi.
20  Haeba re lebetse lebitso la Molimo oa rōna,Kapa re otlolletse liatla tsa rōna ho molimo osele,
21  Na Molimo a ke ke a batlisisa see?Etsoe o hlokomela liphiri tsa pelo.
22  Empa ka lebaka la hao re bolailoe letsatsi lohle;Re lekantsoe re le linku tsa ho hlajoa.
23  Tsoha. Ke hobane’ng ha u ntse u robetse, Jehova?Falimeha. U se ke ua tsoela pele u re lahla ka ho sa feleng.
24  Ke hobane’ng ha u boloka sefahleho sa hao se patehile?Ke hobane’ng ha u lebala mahloreho a rōna le khatello ea rōna?
25  Etsoe meea ea rōna e inametse lerōleng;Limpa tsa rōna li khomaretse mobu.
26  Tsoha u re thuseU re lopolle ka lebaka la mosa oa hao o lerato.
47  Lōna lichaba tsohle, le ope liatla.Hooang ka tlhōlo ho Molimo ka molumo oa mohoo oa thabo.
2  Etsoe Jehova, Ea Phahameng ka ho Fetisisa, oa tšabeha,Ke Morena e moholo oa lefatše lohle.
3  O tla kokobetsa batho tlas’a rōnaLe lihlopha tsa lichaba tlas’a maoto a rōna.
4  O tla re khethela lefa la rōna,Khanya ea Jakobo, eo a mo ratileng. Selah.
5  Molimo o nyolohile ka mohoo oa thabo,Jehova o nyolohile ka molumo oa lenaka.
6  Binelang Molimo lipina tsa thoriso, le bine lipina tsa thoriso.Binelang Morena oa rōna lipina tsa thoriso, le bine lipina tsa thoriso.
7  Etsoe Molimo ke Morena oa lefatše lohle;Binang lipina tsa thoriso, le etse ka masene.
8  Molimo ke morena oa lichaba.Molimo o lutse holim’a terone ea hae e halalelang.
9  Bahlomphehi ba lichaba ba bokane,Hammoho le batho ba Molimo oa Abrahama.Etsoe lithebe tsa lefatše ke tsa Molimo.O phahame haholo bophahamong ba hae.
88  Jehova, Molimo oa poloko ea ka,Ke hoelelitse motšehare,Le bosiu ka pel’a hao.
2  Thapelo ea ka e tla tla ka pel’a hao.Sekehela mohoo oa kōpo ea ka e tiileng tsebe.
3  Etsoe moea oa ka o bile le litlokotsi tse lekaneng,Bophelo ba ka bo amile Sheole.
4  Ke baliloe har’a ba theohelang ka sekoting;Ke fetohile ea joaloka monna ea shahlileng ea se nang matla,
5  Ea lokolotsoeng har’a ba shoeleng,Joaloka ba bolailoeng ba robetseng sebakeng sa lepato,Bao u sa kang ua hlola u ba hopolaLe ba tlositsoeng letsohong la hao le thusang.
6  U nkentse ka sekoting se tebileng ho ea tlaase-tlaase,Libakeng tse lefifi, ka mohohlong o moholo.
7  Khalefo ea hao e itahletse holim’a ka,U ntlhorisitse ka maqhubu ’ohle a hao a loebehlanang. Selah.
8  U suthiselitse bao ke ba tloaetseng hōle le ’na;U mpehile joaloka ntho e manyala haholo ho bona.Ke thibeletsoe ’me nke ke ka tsamaea.
9  Leihlo la ka le fifetse ka lebaka la mahloreho a ka.Ke ipilelitse ho uena, Jehova, letsatsi lohle;Ke otlolletse liatla tsa ka ho uena.
10  Na u tla etsetsa ba shoeleng limakatso?Kapa na ba se nang matla lefung ba tla tsoha,Na ba tla u roka? Selah.
11  Na mosa oa hao o lerato o tla boleloa sebakeng sa lepato,Botšepehi ba hao bo boleloe sebakeng sa timetso?
12  Na limakatso tsa hao li tla tsejoa lefifing,Kapa ho loka ha hao ho tsejoe naheng ea tebalo?
13  Leha ho le joalo, Jehova, ke hoelelitse ho kōpa thuso ho uena,Thapelo ea ka e ntse e tobana le uena hoseng.
14  Jehova, ke hobane’ng ha u lahla moea oa ka?Ke hobane’ng ha u lula u mpatetse sefahleho sa hao?
15  Ho tloha boshanyaneng ho ea pele ke hlorile ’me ke haufi le ho shoa;Ke mameletse lintho tse tšosang haholo tse tsoang ho uena.
16  Bohale ba hao bo tukang bo fetile holim’a ka;Matšabeho a tsoang ho uena a nkhutsisitse.
17  A mpota-potile joaloka metsi letsatsi lohle;Kaofela a nteetse hare ka nako e le ’ngoe.
18  U suthiselitse motsoalle le mphato hōle le ’na;Bao ke ba tloaetseng ke sebaka se lefifi.
48  Jehova o moholo ’me o lokela ho rorisoa haholoMotseng oa Molimo oa rōna, thabeng ea hae e halalelang.
2  Thaba ea Sione mahlakoreng a ka thōko a leboea,Motse oa Morena e Moholo,E ntle ka bophahamo, ke thabo e khaphatsehang ea lefatše lohle.
3  Litoreng tsa hae tsa bolulo Molimo o tsebahala e le sebaka se phahameng sa tšireletso.
4  Etsoe, bonang! marena a kopane ka taetsano,A fetile hammoho.
5  A ile a bona; kahoo a ile a makala.A ile a khathatseha, a mathisoa ka ho tšoha.
6  A ile a tšoaroa ke ho thothomela moo,Bohloko ba pelehi bo kang ba mosali ea belehang.
7  U soahlamanya likepe tsa Tarshishe ka moea oa bochabela.
8  Feela joalokaha re utloile, ka ho tšoanang re boneMotseng oa Jehova oa mabotho, motseng oa Molimo oa rōna.Molimo o tla o tiisa ka thata ho isa nakong e sa lekanyetsoang. Selah.
9  Molimo, re nahanisisitse ka mosa oa hao o leratoKa har’a tempele ea hao.
10  Joaloka lebitso la hao, Molimo, ka ho tšoanang thoriso ea hao e joaloHo isa meeling ea lefatše.Letsoho la hao le letona le tletse ho loka.
11  E se eka Thaba ea Sione e ka thaba,E se eka metse e itšetlehileng ka Juda e ka nyakalla, ka lebaka la liqeto tsa hao tsa boahloli.
12  Potang Sione, ’me le tsamaee ho pholletsa le eona,Le bale litora tsa eona.
13  Behang lipelo tsa lōna ho ’mōtōmōtō oa eona.Hlahlobang litora tsa eona tsa bolulo,E le hore le ka ho pheta molokong oa ka moso.
14  Etsoe Molimo enoa ke Molimo oa rōna ho isa nakong e sa lekanyetsoang, esita le ka ho sa feleng.O tla re tataisa ho fihlela re shoa.
59  Ntopolle ho lira tsa ka, Molimo oa ka;E se eka u ka ntšireletsa ho ba ntsohelang matla.
2  Ntopolle ho ba tloaetseng ho etsa se kotsi,U mpholose ho batho ba molato oa mali.
3  Etsoe, bona! ba laletse moea oa ka;Ba matla baa ntlhasela,Ho se bofetoheli ho ’na, kapa sebe sefe kapa sefe ho ’na, Jehova.
4  Le hoja ho se na phoso, baa matha ’me baa itokisa.Tsoha ha ke hooa ’me u bone.
5  Jehova Molimo oa mabotho, u Molimo oa Iseraele.U tsohe hore u lebise tlhokomelo ea hao lichabeng tsohle.U se ke ua bontša mohau ho mahlabaphio leha e le afe a kotsi. Selah.
6  Ba ntse ba khutla ka shoalane;Ba ntse ba bohola joaloka ntja ’me ba pota motse ka hohle.
7  Bona! Ba bua ba sa khaotse ka melomo ea bona;Lisabole li melomong ea bona,Etsoe ke mang ea mametseng?
8  Empa, Jehova, u tla ba tšeha;U tla fetola lichaba tsohle litšeho.
9  Uena Matla a ka, ke tla lula ke u talimile;Etsoe Molimo ke sebaka sa ka se phahameng sa tšireletso.
10  Molimo oa mosa o lerato ho ’na o tla nkhahlanyetsa;Molimo o tla etsa hore ke talime lira tsa ka.
11  U se ke ua li bolaea, e le hore batho ba heso ba se ke ba lebala.Ka mafolofolo a hao u etse hore li lelere,U li theole, Uena thebe ea rōna Jehova,
12  Ka lebaka la sebe sa melomo ea tsona, lentsoe la melomo ea tsona;E se eka li ka tšoaseha boikakasong ba tsona,Esita le ka lebaka la thohako le thetso eo li itlhakisetsang eona.
13  Li felise ka khalefo;Li felise, e le hore li se ke tsa e-ba teng;E se eka li ka tseba hore Molimo o busa Jakobo ho isa lipheletsong tsa lefatše. Selah.
14  Li ke li khutle ka shoalane;Li bohole joaloka ntja ’me li pote motse ka hohle.
15  Li ke li lelere li batle se jeoang;Li se ke tsa khora kapa tsa hlola bosiu.
16  Empa ha e le ’na, ke tla bina ka matla a hao,Hoseng ka thabo ke tla bolela mosa oa hao o lerato.Etsoe u bile sebaka se phahameng sa tšireletso ho ’naLe sebaka seo ke balehelang ho sona letsatsing la mahlomola a ka.
17  Uena Matla a ka, ke tla u binela lipina tsa thoriso,Etsoe Molimo ke sebaka sa ka se phahameng sa tšireletso, Molimo oa mosa o lerato ho ’na.
107  Lebohang Jehova, kaha o molemo;Etsoe mosa oa hae o lerato o teng ho isa nakong e sa lekanyetsoang.
2  Ba pholositsoeng ba Jehova ba ke ba rialo,Bao a ba pholositseng letsohong la mohanyetsi,
3  Le bao a ba phuthileng linaheng,Ho tsoa bochaba-tsatsi le ho tsoa bophirima-tsatsi,Ho tsoa leboea le ho tsoa boroa.
4  Ba ile ba lelera lefeelleng, lehoatateng;Ha baa ka ba fumana tsela leha e le efe e eang motseng oa bolulo.
5  Ba ne ba lapile, hape ba nyoriloe;Moea oa bona oa qala ho tepella ka hare ho bona.
6  Ba ’na ba hoeletsa ho Jehova mahlomoleng a bona;A ba lopolla likhatellong tsa bona,
7  A ba tsamaisa ka tsela e nepahetseng,E le hore ba ka tla motseng oa bolulo.
8  Batho ba ke ba lebohe Jehova ka mosa oa hae o leratoLe ka mesebetsi ea hae e hlollang ho bara ba batho.
9  Etsoe o khotsofalitse moea o omeletseng;Moea o lapileng o o khorisitse lintho tse molemo.
10  Ho na le ba neng ba lula botšong le moriting o lefifi,Batšoaruoa ba leng mahlorehong le litšepeng.
11  Etsoe ba ne ba fetohetse lipolelo tsa Molimo;Ba ne ba hlompholotse keletso ea Ea Phahameng ka ho Fetisisa.
12  Kahoo a kokobetsa lipelo tsa bona ka khathatso;Ba ile ba khoptjoa, ’me ho ne ho se ea thusang.
13  Ba qala ho hoeletsa ho Jehova ho kōpa thuso mahlomoleng a bona;Joalokaha e le tloaelo a ba pholosa likhatellong tsa bona.
14  A ba ntša lefifing le moriting o lefifi,A khaola esita le marapo a bona.
15  Batho ba ke ba lebohe Jehova ka mosa oa hae o leratoLe ka mesebetsi ea hae e hlollang ho bara ba batho.
16  Etsoe o robile mamati a koporo,O khaotse esita le mekoallo ea tšepe.
17  Bao e neng e le maoatla, ka lebaka la litsela tsa litlōlo tsa bonaLe ka lebaka la liphoso tsa bona, qetellong ba ile ba ipakela mahloreho.
18  Meea ea bona ea hloea lijo tsa mofuta o mong le o mong,Ba ne ba fihla lihekeng tsa lefu.
19  Ba qala ho hoeletsa ho Jehova ho kōpa thuso mahlomoleng a bona;Joalokaha e le tloaelo a ba pholosa likhatellong tsa bona.
20  A romela lentsoe la hae ’me a ba folisaLe ho ba pholosa likoting tsa bona.
21  Batho ba ke ba lebohe Jehova ka mosa oa hae o leratoLe ka mesebetsi ea hae e hlollang ho bara ba batho.
22  Ba ke ba nyehele mahlabelo a litebohoBa bolele mesebetsi ea hae ka mohoo oa thabo.
23  Ba theohelang leoatleng ka likepe,Ba etsang mosebetsi metsing a mangata,
24  Ke bona ba boneng mesebetsi ea JehovaLe mesebetsi ea hae e hlollang malibeng;
25  Kamoo a ntšang taelo le ho tsosa moea o matla oa sefefo,Hoo le phahamisang maqhubu a lona.
26  Ba nyolohela maholimong,Ba theohela tlaase.Ka lebaka la tlokotsi meea ea bona ea qhibiliha.
27  Baa thekesela ’me ba therekela joaloka motho ea tahiloeng,Esita le bohlale bohle ba bona bo ferekane.
28  Ba qala ho hoeletsa ho Jehova mahlomoleng a bona,O ba ntša likhatellong tsa bona.
29  O etsa hore sefefo se eme se khutsitse,Hoo maqhubu a leoatle a khutsang.
30  Baa thaba kahobane aa khutsa,O ba isa koung ea thabo ea bona.
31  Batho ba ke ba lebohe Jehova ka mosa oa hae o leratoLe ka mesebetsi ea hae e hlollang ho bara ba batho.
32  Ba ke ba mo rorise haholo phuthehong ea batho;Ba mo rorise setulong sa banna ba hōlileng.
33  O fetola linōka hore e be lefeella,Le metsi a phallang o a fetola mobu o nyoriloeng,
34  Naha e behang o e fetola naha ea letsoai,Ka lebaka la bobe ba ba lulang ho eona.
35  O fetola lefeella hore e be letamo la metsi le nang le lehlaka,Le naha ea sebaka se se nang metsi o e fetola metsi a phallang.
36  O etsa hore ba lapileng ba lule moo,Hoo ba tiisang motse oa bolulo ka thata.
37  Ba jala masimo le ho lema lirapa tsa morara,Hore li hlahise chai e ngata.
38  Oa ba hlohonolofatsa e le hore ba ngatafale haholo;Ha a lumelle likhomo tsa bona hore li fokotsehe.
39  Ba boetse baa fokotseha ’me baa kotlobanaKa lebaka la thibelo, tlokotsi le mesarelo.
40  O tšollela nyeliso holim’a bahlomphehi,Hoo a etsang hore ba lelere sebakeng se se nang sebōpeho, moo ho se nang tsela.
41  Empa o sireletsa mofutsana mahlorehongO mo fetola hore e be malapa feela joaloka mohlape.
42  Ba lokileng baa bona ’me baa thaba;Empa ha e le ho se loke hohle, ho lokela ho koala molomo oa hona.
43  Ke mang ea bohlale? O tla hlokomela lintho tsenaA ele hloko liketso tsa Jehova tsa mosa o lerato.
74  Molimo, u re lahletse’ng ka ho sa feleng?Ke hobane’ng ha bohale ba hao bo ntse bo tukela mohlape oa lekhulo la hao?
2  Hopola phutheho ea hao eo u e fumaneng khale,Moloko oo u o lopolotseng e le lefa la hao,Thaba ena ea Sione eo u lutseng ho eona.
3  U phahamisetse mehato ea hao masuping a tšoarellang halelele.Sera se tšoere ntho e ’ngoe le e ’ngoe hampe sebakeng se halalelang.
4  Ba bontšang bora ho uena ba purumme bohareng ba sebaka sa hao sa pokano.Ba behile lipontšo tsa bona e le lipontšo.
5  Motho o tumme hampe ka ho tšoana le ea phahamisang lilepe ho rema mofero oa lifate.
6  Joale mengolo ea oona e fatiloeng, kaofela, ba e hlatha ka selepe le libalaka tse nang le lintlha tsa tšepe.
7  Ba lahletse sehalalelo sa hao mollong.Ba silafalelitse tabernakele ea lebitso la hao fatše.
8  Bona, esita le bana ba bona, ka lipelong tsa bona ba itse hammoho:“Libaka tsohle tsa pokano tsa Molimo li tla chesoa naheng ena.”
9  Ha rea bona lipontšo tsa rōna; ha ho sa na moprofeta,Ho rōna ha ho ea tsebang hore na ke halelele hakae.
10  Molimo, mohanyetsi o tla ’ne a nyelise halelele hakae?Na sera se tla ’ne se hlompholle lebitso la hao ka ho sa feleng?
11  Ke hobane’ng ha u boloka letsoho la hao, letsoho la hao le letona, le honyelitsoeSefubeng sa hao bakeng sa ho re felisa?
12  Leha ho le joalo Molimo ke Morena oa ka ho tloha khale,Ea tlisang poloko e khōlō lefatšeng.
13  U ile ua fuluha leoatle ka matla a hao;Ua roba lihlooho tsa liphoofolo tsa litonanahali tsa leoatle ka metsing.
14  U ile ua silakanya lihlooho tsa Leviathane.Ua fana ka eona e le lijo ho batho, ho ba ahileng libakeng tse se nang metsi.
15  Ke Uena ea ileng a arola seliba le molapo o phoroselang;Ua pshesa linōka tse phallang kamehla.
16  Motšehare ke oa hao; hape, bosiu ke ba hao.U ile ua lokisa mohloli oa leseli, esita le letsatsi.
17  Ke uena ea ileng a hloma meeli eohle ea lefatše;Lehlabula le mariha—u ile ua li etsa.
18  Hopola sena: Sera se nyelisitse, Jehova,Le batho ba se nang kelello ba hlompholotse lebitso la hao.
19  U se ke ua fa sebata moea oa leebana-khoroana la hao.U se ke ua lebala ka ho sa feleng bophelo ba batho ba hao ba hlorileng.
20  Talima selekane,Etsoe libaka tse lefifi tsa lefatše li tletse libaka tsa bolulo tsa pefo.
21  E se eka ea hateletsoeng a ke ke a khutla a kokobelitsoe.E se eka ea hlorileng le ea futsanehileng ba ka rorisa lebitso la hao.
22  Tsoha, Molimo, u tsamaise nyeoe ea hao.Hopola ho nyelisoa ha hao letsatsi lohle ke ea se nang kelello.
23  U se ke ua lebala mantsoe a ba bontšang bora ho uena.Lerata la ba u tsohelang matla le nyoloha kamehla.
5  Jehova, u mamele lipolelo tsa ka;U utloisise ho feheloa ha ka.
2  U ele hloko molumo oa mohoo oa ka o kōpang thuso,Morena oa ka le Molimo oa ka, hobane kea u rapela.
3  Jehova, u tla utloa lentsoe la ka hoseng;Ke tla bua le uena hoseng ’me ke lebele.
4  Etsoe ha u Molimo ea thabelang bokhopo;Ha ho le ea mong e mobe ea ka lulang le uena ka nako leha e le efe.
5  Ha ho baithorisi ba ka emang ka pel’a mahlo a hao.U hloile bohle ba tloaetseng ho etsa se kotsi;
6  U tla timetsa ba buang leshano.Jehova o hloile motho ea tšollang mali le ea thetsang.
7  Ha e le ’na, ka mosa oa hao o lerato o mongataKe tla kena ka tlung ea hao,Ke tla inamela nģ’a tempele ea hao ka ho u tšaba.
8  Jehova, u ntsamaise ho lokeng ha hao ka lebaka la lira tsa ka;Batalatsa tsela ea hao ka pel’a ka.
9  Etsoe melomong ea bona ha ho letho le tšepahalang;Litho tsa bona tse ka hare ke tsietsi.’Metso ea bona ke sebaka sa lepato se bulehileng;Ba sebelisa leleme le qhekellang.
10  Ka sebele Molimo o tla ba nka ba le molato;Ba tla oa ka lebaka la merero ea bona.Ba ke ba qhalakanngoe litlōlong tsa bona tse ngata haholo,Hobane ba u fetohetse.
11  Empa bohle ba tšabelang ho uena ba tla thaba;Ba tla hoeletsa ka thabo ho isa nakong e sa lekanyetsoang.U tla thibela hore ba se ke ba atameloa,Ba ratang lebitso la hao ba tla thaba ka lebaka la hao.
12  Etsoe, Jehova, u tla hlohonolofatsa mang kapa mang ea lokileng;Joalokaha eka ke ka thebe e khōlō, u tla ba lika-liketsa ka kamohelo.
36  Ho bolela tlōlo ho ea khopo ho ka pelong ea hae;Ho tšaba Molimo ha ho eo ka pel’a mahlo a hae.
2  Etsoe o itšoere ka mokhoa o qhekellang haholo mahlong a haeHoo a sa fumaneng phoso ea hae e le hore a e hloee.
3  Mantsoe a molomo oa hae ke bobe le thetso;O tlohetse ho ba le temohisiso ea ho etsa se molemo.
4  O ntse a rera se kotsi holim’a bethe ea hae.O ema tseleng e seng ntle.Ha a lahle se sebe.
5  Jehova, mosa oa hao o lerato o maholimong;Botšepehi ba hao bo fihla marung.
6  Ho loka ha hao ho joaloka lithaba tsa Molimo;Qeto ea hao ea boahloli ke boliba bo boholo.Jehova, u pholosa motho le phoofolo.
7  Mosa oa hao o lerato ke oa bohlokoa hakaakang, Molimo!Bara ba batho ba tšabela moriting oa mapheo a hao.
8  Ba noa hore ba be ba kholoe mononong oa ntlo ea hao;U etsa hore ba noe molapong o phoroselang oa monyaka oa hao.
9  Etsoe mohloli oa bophelo o ho uena;Ka leseli le tsoang ho uena re ka bona leseli.
10  Ntšetsa pele mosa oa hao o lerato ho ba u tsebang,Le ho loka ha hao ho ba lipelo li lokileng.
11  E se eka leoto la boikhohomoso le ke ke la tla khahlanong le ’na;Ha e le matsoho a batho ba khopo, a se ke a nketsa moleleri.
12  Ba tloaetseng ho etsa se kotsi ba oetse teng;Ba sutumelelitsoe fatše ’me ha baa khona ho ema.
79  Molimo, lichaba li kene lefeng la hao;Li silafalitse tempele ea hao e halalelang;Li entse Jerusalema qubu ea lithako.
2  Li file linonyana tsa maholimo litopo tsa bahlanka ba hao hore e be lijo,Li file libata tsa lefatše linama tsa ba tšepahalang ba hao.
3  Li tšolotse mali a bona joaloka metsiHo pota-pota Jerusalema ka hohle, ’me ha ho le ea mong ea ba patang.
4  Re fetohile nyeliso ho baahelani ba rōna,Litšeho le sesomo ho ba re potolohileng.
5  Jehova, u tla tuka ke bohale halelele hakae? Ka ho sa feleng?Cheseho ea hao e tla tuka feela joaloka mollo halelele hakae?
6  Tšollela khalefo ea hao holim’a lichaba tse sa kang tsa u tseba,Le holim’a mebuso e sa kang ea ipiletsa lebitsong la hao.
7  Etsoe li qetile Jakobo,Li entse hore sebaka sa hae sa bolulo e be lesupi.
8  U se ke ua hopola liphoso tsa baholo-holo khahlanong le rōna.Potlaka! Mehauhelo ea hao e ke e re khahlanyetse,Etsoe re futsanehile haholo.
9  Re thuse, Molimo oa poloko ea rōna,Ka lebaka la khanya ea lebitso la hao;U re lopolle ’me u koahele libe tsa rōna ka lebaka la lebitso la hao.
10  Ke hobane’ng ha lichaba li lokela ho re: “Molimo oa bona o hokae?”Har’a lichaba ho ke ho tsejoe ka pel’a mahlo a rōnaHo pheteletsoa ha mali a tšolotsoeng a bahlanka ba hao.
11  E se eka ho feheloa ha motšoaruoa ho ka kena ka pel’a hao.Ho ea ka boholo ba letsoho la hao u boloke ba behetsoeng lefu.
12  U buseletse baahelani ba rōna ka makhetlo a supileng lifubeng tsa bonaNyeliso eo ba u nyelisitseng ka eona, Jehova.
13  Ha e le rōna batho ba hao le mohlape oa lekhulo la hao,Re tla u leboha ho isa nakong e sa lekanyetsoang;Re tla bolela thoriso ea hao ho tloha molokong o mong ho ea ho o mong.
150  Rorisang Jah!Rorisang Molimo sebakeng sa hae se halalelang.Mo roriseng sebakeng sa matla a hae.
2  Mo roriseng bakeng sa mesebetsi ea hae ea bonatla.Mo roriseng ho ea ka bongata ba boholo ba hae.
3  Mo roriseng ka ho letsa lenaka.Mo roriseng ka seletsa se likhoele le harepa.
4  Mo roriseng ka moropa o monyenyane le motjeko oa ho potoloha.Mo roriseng ka liletsa tse likhoele le phala.
5  Mo roriseng ka licymbala tsa molumo oa lipina tsa thoriso.Mo roriseng ka licymbala tse otlanngoang.
6  Ntho e ’ngoe le e ’ngoe e phefumolohang—e ke e rorise Jah.Rorisang Jah!
75  Rea u leboha, Molimo; rea u leboha,Lebitso la hao le haufi.Batho ba lokela ho bolela mesebetsi ea hao e makatsang.
2  “Etsoe ke ile ka nka nako e behiloeng;Ka qala ho ahlola ka ho loka.
3  Lefatše le baahi bohle ba lona ba ne ba ntse ba qhibiliha,Ke ’na ea ileng a tsitsisa litšiea tsa lona.” Selah.
4  Ke ile ka re ho maoatla: “Le se ke la ba maoatla,”Ka re ho ba khopo: “Le se ke la phahamisa lenaka.
5  Le se ke la phahamisetsa manaka a lōna holimo.Le se ke la bua ka melala e ikakasang.
6  Etsoe bophahamo ha bo tsoe bochabela kapa bophirimela,Kapa boroa.
7  Etsoe Molimo ke moahloli.O kokobetsa enoa, ’me o phahamisa eane.
8  Etsoe ho na le senoelo letsohong la Jehova,Veine ea phophoma, e tletse motsoako.Ka sebele o tla tšolla litšifa tsa eona tse leng ho sona;Bohle ba khopo ba lefatše ba tla li tlhotla, ba li noe.”
9  Empa ha e le ’na, ke tla ho bolela ho isa nakong e sa lekanyetsoang;Ke tla binela Molimo oa Jakobo lipina tsa thoriso.
10  “Ke tla poma manaka ’ohle a ba khopo.”Manaka a ea lokileng a tla phahamisoa.
61  Molimo, u utloe mohoo oa ka oa kōpo e tiileng.U ele thapelo ea ka hloko.
2  Ke tla hoeletsa ho uena ho tloha pheletsong ea lefatše, ha pelo ea ka e tepella.E se eka u ka nkisa lefikeng le mphahametseng.
3  Etsoe u bile setšabelo sa ka,Tora e matla ka pel’a sera.
4  Ke tla ba moeti tenteng ea hao ho isa linakong tse sa lekanyetsoang;Ke tla tšabela tšireletsong ea mapheo a hao. Selah.
5  Etsoe Molimo, u mametse boitlamo ba ka.U mphile letlotlo la ba tšabang lebitso la hao.
6  U tla eketsa matsatsi matsatsing a morena;Lilemo tsa hae li tla ba joaloka moloko o mong ka mor’a o mong.
7  O tla lula ho isa nakong e sa lekanyetsoang ka pel’a Molimo;U abele mosa o lerato le ’nete, hore li mo sireletse.
8  Kahoo ke tla binela lebitso la hao lipina tsa thoriso ka ho sa feleng,E le hore nka phetha boitlamo ba ka letsatsi le letsatsi.
103  Boka Jehova, Uena moea oa ka,Esita le ntho e ’ngoe le e ’ngoe e ka hare ho ’na, e boke lebitso la hae le halalelang.
2  Boka Jehova, Uena moea oa ka,U se ke ua lebala liketso tsohle tsa hae,
3  Eena ea tšoarelang liphoso tsohle tsa hao,Ea folisang mafu ’ohle a hao,
4  Ea pholosang bophelo ba hao sekoting,Ea u roesang moqhaka oa mosa o lerato le mehauhelo,
5  Ea khotsofatsang nako ea hao ea bophelo ka se molemo;Bocha ba hao bo lula bo inchafatsa feela joaloka ba ntsu.
6  Jehova o phethisa liketso tsa ho lokaLe liqeto tsa boahloli bakeng sa bohle ba ntseng ba etsetsoa bolotsana.
7  O ile a tsebisa Moshe litsela tsa hae,A tsebisa bara ba Iseraele litšebelisano tsa hae.
8  Jehova o mohau ’me o mosa,O lieha ho halefa ’me o tletse mosa o lerato.
9  A ke ke a lula a fumana molato ka ho sa feleng,Kapa a lule a halefile ho isa nakong e sa lekanyetsoang.
10  Ha aa re etsa ho ea ka libe tsa rōna;Leha e le hore o re tliselitse se re tšoanelang ho ea ka liphoso tsa rōna.
11  Etsoe joalokaha maholimo a phahame ho feta lefatše,Mosa oa hae o lerato o phahame ho ba mo tšabang.
12  Joalokaha bochaba-tsatsi bo le hōle le bophirima-tsatsi,Ka ho tšoanang o suthiselitse litlōlo tsa rōna hōle le rōna.
13  Joalokaha ntate a bontša mohau ho bara ba hae,Jehova o bontšitse mohau ho ba mo tšabang.
14  Etsoe o tseba sebōpeho sa rōna hantle,Oa hopola hore re lerōle.
15  Ha e le motho ea shoang, matsatsi a hae a joaloka a joang bo botala;O thunya joaloka thunthung ea naha.
16  Etsoe moea o feta holim’a eona, ’me ha e sa le eo;Sebaka sa eona ha se sa tla hlola se e amohela.
17  Empa mosa o lerato oa Jehova o teng ho tloha nakong e sa lekanyetsoang esita le ho isa nakong e sa lekanyetsoangHo ba mo tšabang,Le ho loka ha hae ho bara ba bara,
18  Ho ba bolokang selekane sa haeLe ho ba hopolang litaelo tsa hae e le hore ba ka li phetha.
19  Jehova o tiisitse terone ea hae ka thata maholimong;Borena ba hae bo ’nile ba ba le taolo holim’a ntho e ’ngoe le e ’ngoe.
20  Bokang Jehova, Lōna mangeloi a hae, a matla ka bonatla, a phethang taelo ea hae,Ka ho mamela lentsoe la taelo ea hae.
21  Bokang Jehova, lōna mabotho ’ohle a hae,Lōna basebeletsi ba hae, ba etsang thato ea hae.
22  Bokang Jehova, lōna mesebetsi eohle ea hae,Libakeng tsohle tsa taolo ea hae.Boka Jehova, Uena moea oa ka.
41  Ho thaba mang kapa mang ea nahanelang motho ea tlaase;Jehova o tla mo pholosa letsatsing la tlokotsi.
2  Jehova o tla mo lebela ’me a mo boloke a phela.Ho tla phatlalatsoa hore o thabile lefatšeng;U ke ke ua nehelana ka eena ho moea oa lira tsa hae.
3  Jehova o tla mo tšehetsa holim’a setulo sa hae se kang moalo sa ho kula;Ka sebele u tla fetola liphate tsohle tsa hae nakong ea boloetse ba hae.
4  Ha e le ’na, ke ile ka re: “Jehova, u mpontše mohau.U folise moea oa ka, etsoe ke u sitetsoe.”
5  Ha e le lira tsa ka, li bua se sebe malebana le ’na:“O tla shoa neng ’me lebitso la hae le hle le timele?”
6  Haeba motho a tlil’o mpona, pelo ea hae e tla bua leshano;O tla ipokellela ntho e kotsi;O tla tsoa; o tla bua ka hona ka ntle.
7  Bohle ba ntlhoileng ba hoesheletsana ba kopane khahlanong le ’na;Ba ntse ba ntherela ho hong ho hobe:
8  “Ntho e se nang molemo e tšolleloa holim’a hae;Kaha joale o robetse, a ke ke a hlola a tsoha.”
9  Le motho ea nang le khotso le ’na, eo ke neng ke mo tšepa,Ea neng a ja bohobe ba ka, o mphahamiselitse serethe.
10  Ha e le uena, Jehova, u mpontše mohau ’me u ntsose,E le hore nka ba buseletsa.
11  Ke tseba ka sena hore u khahliloe ke ’na,Hobane sera sa ka ha se hooe ka tlhōlo ka lebaka la ka.
12  Ha e le ’na, u ntšehelitse ka lebaka la botšepehi ba ka,U tla mpeha ka pel’a sefahleho sa hao ho isa nakong e sa lekanyetsoang.
13  Ho bokoe Jehova Molimo oa IseraeleHo tloha nakong e sa lekanyetsoang esita le ho isa nakong e sa lekanyetsoang.Amen le Amen.
15  Jehova, ke mang eo e tla ba moeti tenteng ea hao?Ke mang ea tla lula thabeng ea hao e halalelang?
2  Ke ea tsamaeang ka mokhoa o se nang molato ’me a etsa ho lokaEbile a bua ’nete ka pelong ea hae.
3  Ea sa etselletsang ka leleme la hae.Ea sa etsang letho le lebe ho motsoalle oa hae,Ho se nyeliso eo a e boletseng khahlanong le motho eo a mo tloaetseng haholo.
4  Ka sebele mahlong a hae mang kapa mang ea eisehang oa lahloa,Empa o hlompha ba tšabang Jehova.O itlhapanyelitse se sebe, leha ho le joalo ha a fetohe.
5  Ha aa fana ka chelete ea hae ka phaello,Ha aa nka tjotjo khahlanong le ea hlokang molato.Ea etsang lintho tsena le ka mohla a ke ke a therekelisoa.
80  Uena Molisa oa Iseraele, u mamele,Uena ea tsamaisang Josefa feela joaloka mohlape.Uena ea lutseng holim’a likerubime, u khanye.
2  U tsose matla a hao ka pel’a Efraime le Benjamine le Manase,U re boloke.
3  Molimo, u re khutlise;U khantše sefahleho sa hao, e le hore re ka pholoha.
4  Jehova Molimo oa mabotho, u tla halefela thapelo ea batho ba hao halelele hakae?
5  U ba jesitse bohobe ba meokho,U ntse u ba noesa meokho e mengata ka tekanyo e khōlō.
6  U etsa hore re qabane le baahelani ba rōna,Lira tsa rōna li ntse li re fetola litšeho kamoo li ratang.
7  Molimo oa mabotho, u re khutlise;Khantša sefahleho sa hao, e le hore re ka pholoha.
8  U ile ua etsa hore sefate sa morara se tlohe Egepeta.Ua ’na ua leleka lichaba, e le hore u ka se lema.
9  U ile ua hleka sebaka ka pel’a sona, e le hore se ka mela ka metso ’me sa tlala naha.
10  Lithaba li ne li koahetsoe ke moriti oa sona,Likedare tsa Molimo li koahetsoe ke makala a sona.
11  Butle-butle sa ntšetsa metso ea sona leoatleng,Sa ntšetsa makala a sona Nōkeng.
12  Ke hobane’ng ha u helelitse marako a sona a majoe,Ke hobane’ng ha ba fetang ka tsela ba se khile?
13  Kolobe-moru e tsoang merung e ntse e se ja,Mehlape ea liphoofolo tsa naha e sabaletseng e ntse e iphepa ka sona.
14  Molimo oa mabotho, ka kōpo khutla;Talima tlaase u le leholimong u bone ’me u hlokomele sefate sena sa morara,
15  Le semela seo letsoho la hao le letona le se lemmeng,U talime mora eo u imatlafalelitseng eena.
16  Se chesoa ka mollo, sea khaoloa.Ba timela ka khalemelo e matla ea sefahleho sa hao.
17  Letsoho la hao le ke le be holim’a motho oa letsoho la hao le letona,Holim’a mora oa moloko oa batho eo u imatlafalelitseng eena,
18  Re ke ke ra u furalla.E se eka u ka re boloka re phela, e le hore re ka ipiletsa lebitsong la hao.
19  Jehova Molimo oa mabotho, u re khutlise;Khantša sefahleho sa hao, e le hore re ka pholoha.
20  E se eka Jehova a ka u araba letsatsing la mahlomola.E se eka lebitso la Molimo oa Jakobo le ka u sireletsa.
2  E se eka a ka romela thuso ea hao a le sebakeng se halalelang,A u tšehetse a le Sione.
3  E se eka a ka hopola linyehelo tsohle tsa hao tsa mpho,E se eka a ka amohela nyehelo ea hao ea secheso e le e nonneng. Selah.
4  E se eka a ka u fa ho ea ka pelo ea hao,E se eka a ka phethahatsa morero oohle oa hao.
5  Re tla hoeletsa ka thabo ka lebaka la poloko ea hao,Ka lebitso la Molimo oa rōna re tla phahamisa lifolakha tsa rōna.E se eka Jehova a ka phethahatsa likōpo tsohle tsa hao.
6  Joale ke hlile kea tseba hore ka sebele Jehova o pholosa motlotsuoa oa hae.O mo araba a le maholimong a hae a halalelangKa liketso tse matla tse pholosang tsa letsoho la hae le letona.
7  Ba bang ba bua ka likoloi ’me ba bang ka lipere,Empa, ha e le rōna, re tla bua ka lebitso la Jehova Molimo oa rōna.
8  Bona ba robehile ’me ba oele;Empa ha e le rōna, re tsohile, e le hore re ka tsosolosoa.
9  Jehova, u pholose morena!O tla re araba letsatsing leo re hooang ka lona.
99  Jehova ke morena. Lichaba li ke li ferekane.O lutse holim’a likerubime. Lefatše le ke le thothomele.
2  Jehova o moholo Sione,O phahametse lichaba tsohle.
3  Ba ke ba roke lebitso la hao.Le leholo ’me lea tšabeha, lea halalela.
4  Ka matla a morena o ratile kahlolo.U tiisitse ho loka ka thata.U hlahisitse kahlolo le ho loka ho Jakobo.
5  Phahamisang Jehova Molimo oa rōna ’me le iname setuloaneng sa hae sa maoto;Oa halalela.
6  Moshe le Arone ba ne ba le har’a baprista ba hae,Samuele o ne a le har’a ba ipiletsang lebitsong la hae.Ba ne ba hoeletsa ho Jehova, ’me a ’na a ba araba.
7  A tsoela pele ho bua le bona topallong ea leru.Ba ile ba boloka likhopotso tsa hae le molao oa tsamaiso oo a ileng a ba fa oona.
8  Jehova Molimo oa rōna, u ba arabile.Ho bona u bile Molimo ea tšoarelang,Le ea phethisang phetetso khahlanong le liketso tsa bona tse tummeng hampe.
9  Phahamisang Jehova Molimo oa rōnaLe iname thabeng ea hae e halalelang.Etsoe Jehova Molimo oa rōna oa halalela.
68  Molimo a ke a tsohe, lira tsa hae li ke li hasane,Ba mo hloileng haholo ba balehe ka lebaka la hae.
2  Joalokaha mosi o fokela hōle, e se eka u ka ba leleka;Joalokaha boka ba linotši bo qhibiliha ka lebaka la mollo,Ba khopo ba ke ba timele ka pel’a Molimo.
3  Empa ha e le ba lokileng, ba ke ba thabe,Ba ke ba nyakalle ka pel’a Molimo,Ba thabe ka ho fetisisa ka nyakallo.
4  Binelang Molimo, le binele lebitso la hae lipina tsa thoriso;Binelang Ea kallang ho pholletsa le lithota tsa mahoatata lipinaE le Jah, e leng lebitso la hae; le thabe ka pel’a hae;
5  Molimo ke ntat’a bashanyana ba se nang bo-ntate ’me ke moahloli oa bahlolohaliSebakeng sa hae sa bolulo se halalelang.
6  Molimo o etsa hore batho ba metoaitoai ba lule ka tlung;O atlehisa batšoaruoa ka ho feletseng.Leha ho le joalo, ha e le ba manganga, ba lokela ho lula naheng e omeletseng.
7  Molimo, ha u tloha ka pel’a batho ba hao,Ha u tsamaea ho pholletsa le lehoatata—Selah—
8  Lefatše le ile la reketla,Leholimo le lona la rotha ka lebaka la Molimo;Sinai ena ea reketla ka lebaka la Molimo, Molimo oa Iseraele.
9  Molimo, u ile ua qala ho nesa pula ea litloebelele;Lefa la hao, esita leha le ne le tepeletse—u ile ua boela ua le matlafatsa.
10  Motse oa hao oa litente—ba lutse ho oona;Ka molemo oa hao u ile ua o lokisetsa ea hlorileng, Uena Molimo.
11  Jehova o fana ka polelo;Basali ba bolelang litaba tse molemo ke lebotho le leholo.
12  Esita le marena a mabotho aa baleha, aa baleha.Ha e le mosali ea lulang hae, o kopanela thepeng e hapuoeng.
13  Le hoja le ne le ntse le robetse pakeng tsa lithotobolo tsa liahelo,Ho tla ba le mapheo a leeba a koahetsoeng ka sileveraLe masiba a lona a koahetsoeng ka khauta e botala bo bosehla.
14  Ha Ea Matla ’Ohle a hasanya hohle marena a ho eona,Lehloa le ile la qala ho khetheha Zalmone.
15  Sebaka se lithaba sa Bashane ke thaba ea Molimo;Sebaka se lithaba sa Bashane ke thaba ea litlhōrō.
16  Lōna lithaba tsa litlhōrō, ke hobane’ng ha le ntse le talima ka mohonoThaba eo Molimo a lakalitseng ho itulela ho eona?Jehova o tla lula moo ka ho sa feleng.
17  Likoloi tsa ntoa tsa Molimo ke tse mashome a likete, ke tse likete-kete.Jehova o tlohile Sinai ho kena sebakeng se halalelang.
18  U nyolohetse holimo;U nkile baholehuoa;U nkile limpho tseo e leng banna,E, esita le ba manganga, hore ba lule har’a bona, Uena Jah Molimo.
19  Ho bokoe Jehova, eo letsatsi le leng le le leng a re jarelang mojaro,Molimo oa ’nete oa poloko ea rōna. Selah.
20  Ho rōna Molimo oa ’nete ke Molimo oa liketso tse pholosang;Litsela tsa ho tsoa lefung ke tsa Jehova ’Musi Morena.
21  Molimo o tla pshatla lihlooho tsa lira tsa hae,A pshatle hlooho e nang le moriri ea mang kapa mang ea tsamaeang molatong oa hae.
22  Jehova o itse: “Ke tla ba khutlisa Bashane,Ke tla ba khutlisa botebong ba leoatle,
23  E le hore u ka hlatsoa leoto la hao maling,E le hore maleme a lintja tsa hao a ka ba le kabelo ho lira.”
24  Ba bone mekoloko ea hao, Molimo,Mekoloko ea Molimo oa ka, Morena oa ka, ha a kena sebakeng se halalelang.
25  Libini li ile tsa tsamaea ka pele, ba letsang liletsa tse likhoele ba le ka mor’a tsona;Lipakeng e ne e le baroetsana ba letsang meropa e menyenyane.
26  Le boke Molimo, Jehova, matšoeleng a phuthehileng,Lōna ba tsoang Mohloling oa Iseraele.
27  Ho na le Benjamine e monyenyane ea li busang,Likhosana tsa Juda hammoho le bongata ba tsona bo hooang,Likhosana tsa Zabulone, likhosana tsa Nefthali.
28  Molimo oa hao o laetse matla a hao.U bontše matla, Molimo, uena ea nkileng bohato bakeng sa rōna.
29  Ka lebaka la tempele ea hao e Jerusalema,Marena a tla u tlisetsa limpho.
30  Khalemela ka matla sebata sa mahlaka, phutheho ea lipoho,Hammoho le manamane a lichaba, e ’ngoe le e ’ngoe e hatakela likotoana tsa silevera.O hasantse lichaba tse khahloang ke lintoa.
31  Lintho tsa bronze li tla tsoa Egepeta;Ka potlako Kushe e tla otlolla matsoho a eona ka limpho tse eang ho Molimo.
32  Lōna mebuso ea lefatše, le binele Molimo,Le binele Jehova lipina tsa thoriso—Selah—
33  Ea kallang leholimo la maholimo a boholo-holo.Utloang! O ntša molumo ka lentsoe la hae, lentsoe le matla.
34  Isang matla ho Molimo.Boemo ba hae bo phahameng bo holim’a Iseraele ’me matla a hae a marung.
35  Molimo oa tšabeha sehalalelong sa hao se seholo.Ke eena Molimo oa Iseraele, ea fang batho matla, esita le bonatla.Ho bokoe Molimo.
105  Lebohang Jehova, le ipiletse lebitsong la hae,Tsebahatsang mesebetsi ea hae har’a lichaba.
2  Mo bineleng, mo tsanyaoleleng lipina tsa thoriso,Le nahanisise ka mesebetsi eohle ea hae e hlollang.
3  Ithoriseng ka lebitso la hae le halalelang.Lipelo tsa ba batlang Jehova li ke li thabe.
4  Batlang Jehova le matla a hae.Batlang sefahleho sa hae kamehla.
5  Hopolang mesebetsi ea hae e hlollang eo a e entseng,Mehlolo ea hae le liqeto tsa boahloli tsa molomo oa hae,
6  Lōna peō ea Abrahama mohlanka oa hae,Lōna bara ba Jakobo, bakhethoa ba hae.
7  Ke Jehova Molimo oa rōna.Liqeto tsa hae tsa boahloli li lefatšeng lohle.
8  O hopotse selekane sa hae esita le ho isa nakong e sa lekanyetsoang,Lentsoe leo a le laetseng, ho isa melokong e sekete,
9  Selekane seo a se hlabileng le Abrahama,Le polelo ea hae e hlapanyelitsoeng ho Isaka,
10  Le polelo eo a e emisitseng e le molao oa tsamaiso esita le ho Jakobo,E le selekane se hlolang ka nako e sa lekanyetsoang esita le ho Iseraele,
11  A re: “Ke tla le fa naha ea KananaE le kabelo ea lefa la lōna.”
12  Sena se etsahetse nakong ea ha ba fokola ka palo,E, ba fokola haholo, ’me e le bajaki ho eona.
13  Ba ’na ba tsamaea ho tloha sechabeng se seng ho ea ho se seng,Ho tloha ’musong o mong ho ea ho batho ba bang.
14  Ha aa ka a lumella motho leha e le ofe hore a ba etsetse bolotsana,Empa a khalemela marena ka lebaka la bona,
15  A re: “Le se ke la ama batlotsuoa ba ka,Le se ke la etsa letho le lebe ho baprofeta ba ka.”
16  A bitsetsa tlala lefatšeng;A roba molamu o mong le o mong oo mahobe a lesoba hare a fanyehiloeng ho oona.
17  A romela monna hore a ba etelle peleEa ileng a rekisoa hore e be lekhoba, Josefa.
18  Ba utloisa maoto a hae bohloko ka litlamo,Moea oa hae oa kena litšepeng;
19  Ho fihlela nakong eo ka eona lentsoe la hae le ileng la fihla,Polelo ea Jehova ea mo hloekisa.
20  Morena a romeletsa hore a lokolloe,’Musi oa lichaba, a romeletsa hore a mo tlamolle.
21  A mo beha hore e be monghali oa ba ntlo ea haeLe hore e be ’musi holim’a thepa eohle ea hae,
22  Hore a tlame likhosana tsa hae ka mokhoa o lumellanang le moea oa haeLe hore a ka ruta esita le banna ba hae ba hōlileng bohlale.
23  Baiseraele ba kena Egepeta,Jakobo a lula e le mojaki naheng ea Kama.
24  A ’na a atisa batho ba hae haholo,Butle-butle a etsa hore ba be matla ho feta bahanyetsi ba bona.
25  A tlohela lipelo tsa bona hore li fetohe e le hore li hloee batho ba hae,Ho itšoara ka mokhoa o mano khahlanong le bahlanka ba hae.
26  A romela mohlanka oa hae Moshe,Arone eo a neng a mo khethile.
27  Ba beha ka pel’a bona litaba tsa lipontšo tsa hae,Le mehlolo naheng ea Kama.
28  A romela lefifi ’me kahoo a etsa hore ho fifale;Ha baa ka ba fetohela mantsoe a hae.
29  A fetola metsi a bona mali,A bolaea litlhapi tsa bona.
30  Naha ea bona ea nyeunya lihoho,Ka likamoreng tse ka hare tsa marena a bona.
31  A re liboba li kene,Menoang e kene libakeng tsohle tsa bona.
32  Lipula tsa bona tsa litloebelele a li etsa sefako,Mollo o tukang naheng ea bona.
33  A rema lifate tsa bona tsa morara le lifate tsa bona tsa feigaA roba lifate tsa sebaka sa bona.
34  A re litsie li kene,Le mofuta oa tsie, o se nang palo.
35  Tsa qala ho ja limela tsohle tsa naha ea bona;Hape tsa qala ho ja litholoana tsa naha ea bona.
36  A bolaea letsibolo le leng le le leng naheng ea bona,Tšimoloho ea matla ’ohle a bona a ho ikatisa.
37  A qala ho ba ntša ka silevera le khauta;Har’a meloko ea hae ho ne ho se ea khoptjoang.
38  Baegepeta ba thaba ha ba tsoa,Etsoe ba ne ba ba tšaba.
39  A ala leru e le lesira,Le mollo hore o fane ka leseli bosiu.
40  Ba kōpa, ’me a tlisa likoekoe,A ’na a ba khotsofatsa ka bohobe bo tsoang leholimong.
41  A bula lefika, ’me metsi a qala ho phalla;A pholletsa libakeng tse se nang metsi e le nōka.
42  Etsoe o ile a hopola lentsoe la hae le halalelang ho mohlanka oa hae Abrahama.
43  Kahoo a ntša batho ba hae ka thabo e khaphatsehang,Bakhethoa ba hae a ba ntša ka mohoo oa thabo.
44  Butle-butle a ba fa linaha tsa lichaba,Ba ’na ba rua lihlahisoa tsa mosebetsi o boima oa lihlopha tsa lichaba,
45  E le hore ba ka boloka melao ea hae ea tsamaisoBa boloka melao ea hae.Rorisang Jah!
1  Ho thaba motho ea sa kang a tsamaea keletsong ea ba khopo,Ea sa kang a ema tseleng ea baetsalibe,Ea sa kang a lula setulong sa basomi.
2  Empa o thabela molao oa Jehova,Molao oa hae o o bala ka lentsoe le tlaase bosiu le motšehare.
3  Ka sebele o tla ba joaloka sefate se lenngoeng haufi le melapo ea metsi,Se fanang ka litholoana tsa sona nakong ea tsonaLe seo makhasi a sona a sa poneng,Ntho e ’ngoe le e ’ngoe eo a e etsang e tla atleha.
4  Ba khopo ha ba joalo,Empa ba joaloka ’mōkō o fefoloang ke moea.
5  Ke ka lebaka leo ba khopo ba ke keng ba ema kahlolong,Kapa baetsalibe phuthehong ea ba lokileng.
6  Etsoe Jehova o tseba litsela tsa ba lokileng,Empa litsela tsa ba khopo li tla timela.
118  Lebohang Jehova, kaha o molemo;Etsoe mosa oa hae o lerato o teng ho isa nakong e sa lekanyetsoang.
2  Joale Baiseraele ba ke ba re:“Etsoe mosa oa hae o lerato o teng ho isa nakong e sa lekanyetsoang.”
3  Joale ba ntlo ea Arone ba ke ba re:“Etsoe mosa oa hae o lerato o teng ho isa nakong e sa lekanyetsoang.”
4  Joale ba tšabang Jehova ba ke ba re:“Etsoe mosa oa hae o lerato o teng ho isa nakong e sa lekanyetsoang.”
5  Ke ipilelitse ho Jah maemong a bakang mahlomola;Jah o ile a araba ’me a nkenya sebakeng se seholo.
6  Jehova o ka lehlakoreng la ka; nke ke ka tšoha.Motho oa lefatše a ka nketsa’ng?
7  Jehova o ka lehlakoreng la ka har’a ba nthusang,Hoo ’na ke tlang ho talima ba ntlhoileng.
8  Ho tšabela ho Jehova ho molemoHo feta ho tšepa motho oa lefatše.
9  Ho tšabela ho Jehova ho molemoHo feta ho tšepa bahlomphehi.
10  Lichaba tsohle tsa mpota-pota.Ka ’na ka li boloka li le hōle ka lebitso la Jehova.
11  Tsa mpota-pota, e, tsa etsa hore ke pota-potoe.Ka ’na ka li boloka li le hōle ka lebitso la Jehova.
12  Tsa mpota-pota joaloka linotši;Tsa felisoa joaloka mollo oa lihlahla tse meutloa.Ka ’na ka li boloka li le hōle ka lebitso la Jehova.
13  U ile ua ntšutumetsa ka matla e le hore nka oa,Empa Jehova a nthusa.
14  Jah ke tšireletso ea ka le matla a ka,O fetoha poloko ho ’na.
15  Lentsoe la mohoo oa thabo le polokoLe ka litenteng tsa ba lokileng. Letsoho le letona la Jehova le bonahatsa mafolofolo.
16  Letsoho le letona la Jehova lea iphahamisa;Letsoho le letona la Jehova le bonahatsa mafolofolo.
17  Nke ke ka shoa, empa ke tla ’ne ke phele,E le hore nka bolela mesebetsi ea Jah.
18  Jah o ile a nkhalemela ka matla,Empa ha aa ka a nehelana ka ’na lefung.
19  Mpuleleng liheke tsa ho loka.Ke tla kena ka tsona; ke tla roka Jah.
20  Ena ke heke ea Jehova.Ba lokileng ba tla kena ka eona.
21  Ke tla u roka, etsoe u ile ua nkarabaUa ba poloko ea ka.
22  Lejoe leo lihahi li ileng tsa le lahlaLe fetohile hlooho ea sekhutlo.
23  Le bile teng le tsoa ho Jehova;Ke le hlollang mahlong a rōna.
24  Lena ke letsatsi leo Jehova a le entseng;Re tla thaba ’me re le nyakallele.
25  Oho! Jehova, ka kōpo, u pholose!Oho! Jehova, ka kōpo, u fane ka katleho!
26  Ho hlohonolofatsoe Ea tlang ka lebitso la Jehova;Re le bokile lōna ba tsoang ntlong ea Jehova.
27  Jehova ke Ea Nang le Bomolimo,O re fa leseli.Khabisang mokoloko oa mokete ka makala,Ho ea fihla manakeng a aletare.
28  Uena u oa ka Ea Nang le Bomolimo, ’me ke tla u roka;Molimo oa ka—ke tla u phahamisa.
29  Lebohang Jehova, etsoe o molemo;Etsoe mosa oa hae o lerato o teng ho isa nakong e sa lekanyetsoang.
120  Ke ile ka ipiletsa ho Jehova mahlomoleng a ka,A nkaraba.
2  Jehova, u lopolle moea oa ka molomong oa bohata,Lelemeng le qhekellang.
3  Motho o tla u fa eng, ’me motho o tla u ekeletsa eng,Uena leleme le qhekellang?
4  Metsu e leolitsoeng ea monna ea matla,Hammoho le mashala a tukang a sehlahla sa lefielo.
5  Ho malimabe ’na, etsoe ke lutse ke le mojaki Mesheke!Ke lutse ka nakoana hammoho le litente tsa Kedare.
6  Ka nako e telele haholo moea oa ka o lutse ka nakoanaLe ba hloileng khotso.
7  Ke emela ’nete; empa ha ke bua,Ba emela ntoa.
2  Ke hobane’ng ha lichaba li bile morusu’Me lihlopha tsa lichaba li ’nile tsa honotha ka ntho ea lefeela?
2  Marena a lefatše aa emaBalaoli ba phahameng ba khobokane hammoho e le ntho e le ’ngoeKhahlanong le Jehova le khahlanong le motlotsuoa oa hae,
3  Ba re: “A re khaoleng marapo a bonaRe lahlele lithapo tsa bona hōle le rōna!”
4  Ea lutseng maholimong o tla tšeha;Jehova o tla ba fetola litšeho.
5  Ka nako eo o tla bua le bona ka bohale ba haeO tla ba khathatsa khalefong ea hae e tukang,
6  A re: “Ke hlomamisitse morena oa kaHolim’a Sione, thaba ea ka e halalelang.”
7  A nke ke bue ka molao-taelo oa Jehova;O itse ho ’na: “U mora oa ka;’Na, kajeno, ke u tsoetse.
8  Nkōpe, e le hore nka fana ka lichaba e le lefa la haoLe lipheletso tsa lefatše e le leruo la hao.
9  U tla li thumakanya ka lere la borena la tšepe,U tla li pshatla joalokaha eka ke sejana sa sebōpi.”
10  Joale, Lōna marena, le sebelise temohisiso;Itlohelleng hore le khalemeloe, Lōna baahloli ba lefatše.
11  Sebeletsang Jehova ka tšaboLe thabe ka ho thothomela.
12  Akang mora, hore A tle a se ke a tuka ke bohaleLe tle le se ke la timela tseleng,Etsoe bohale ba hae bo tuka habonolo.Ho thaba bohle ba tšabelang ho eena.
104  Boka Jehova, Uena moea oa ka.Jehova Molimo oa ka, u moholo haholo.U apere ho hlompheha le bokhabane,
2  U apere leseli joalokaha eka ke seaparo,U otlolla maholimo joaloka lesela la tente,
3  Ea hahang likamore tsa hae tse ka holimo ka libalaka ka metsing,Ea etsang maru koloi ea hae,Ea tsamaeang holim’a mapheo a moea,
4  Ea etsang mangeloi a hae meea,Ea etsang basebeletsi ba hae mollo o timetsang.
5  O thehile lefatše holim’a libaka tsa lona tse tiisitsoeng;Le ke ke la sisinngoa ho isa nakong e sa lekanyetsoang, kapa ka ho sa feleng.
6  U ile ua le koahela ka boliba feela joaloka seaparo.Metsi a ne a eme holim’a lithaba.
7  Ha u a khalemela ka matla a ile a qala ho baleha;Ha ho utloahala sealuma sa hao a mathisoa ka ho tšoha—
8  Lithaba tsa nyoloha,Lithota tsa theoha—Ho ea sebakeng seo u li thehetseng sona.
9  U ile ua beha moeli, oo a sa lokelang ho o tlōla,E le hore a se ke a koahela lefatše hape.
10  O romela liliba liphuleng tsa melapo e phoroselang;Li ntse li fetela pele pakeng tsa lithaba.
11  Ka ho tsoelang pele li noesa libata tsohle tsa naha e sabaletseng;Liqoaha li tima lenyora la tsona kamehla.
12  Libōpuoa tse fofang tsa maholimo li ba le lihlaha holim’a tsona;Li ntse li ntša molumo har’a makhasi a teteaneng.
13  O nosetsa lithaba a le likamoreng tsa hae tse ka holimo.Lefatše le khotsofetse ke litholoana tsa mesebetsi ea hao.
14  O melisa joang bo botala bakeng sa liphoofolo,Le limela bakeng sa ho sebelisoa ke moloko oa batho,Ho etsa hore lijo li hlahe lefatšeng,
15  Le veine e thabisang pelo ea motho ea shoang,Ho khantša sefahleho ka oli,Le bohobe bo matlafatsang pelo ea motho ea shoang.
16  Lifate tsa Jehova li khotsofetse,Likedare tsa Lebanone tseo a li lemmeng,
17  Moo linonyana li etsang lihlaha.Ha e le mokotatsie, ntlo ea oona ke lifate tsa junipere.
18  Lithaba tse phahameng ke tsa lipōli tsa thaba;Mafika ke setšabelo sa lipela.
19  O entse khoeli bakeng sa linako tse behiloeng;Letsatsi le tseba hantle moo le likelang teng.
20  U etsa lefifi, e le hore e ka ba bosiu;Liphoofolo tsohle tse hlaha tsa moru li tsamaea ho lona.
21  Litaoana tse moetse li purumela liphofuLe ho batla lijo tsa tsona ho Molimo.
22  Letsatsi le qala ho chaba—lia orohaLi botha libakeng tseo li ipatang ho tsona.
23  Motho o ea mosebetsing oa haeLe tšebeletsong ea hae ho fihlela ka shoalane.
24  Jehova, mesebetsi ea hao e mengata hakaakang!Kaofela ha eona u e entse ka bohlale.Lefatše le tletse lihlahisoa tsa hao.
25  Ha e le leoatle lena le leholo le le pharaletseng,Moo ho na le lintho tse tsamaeang tse se nang palo,Libōpuoa tse phelang, tse nyenyane hammoho le tse khōlō.
26  Likepe li ea teng;Ha e le Leviathane, u e etselitse hore e bapalle ka ho lona.
27  Kaofela ha tsona—li lula li u letetseHore u li fe lijo tsa tsona ka nako ea tsona.
28  Li nka seo u li fang sona.U bula seatla sa hao—li khotsofatsoa ke lintho tse molemo.
29  Ha u pata sefahleho sa hao, lia khathatseha.Ha u tlosa moea oa tsona, lia shoa,Li khutlela lerōleng la tsona.
30  Ha u romela moea oa hao, lia bōptjoa;U etsa hore lefatše le be lecha.
31  Khanya ea Jehova e tla ba teng ho isa nakong e sa lekanyetsoang.Jehova o tla thabela mesebetsi ea hae.
32  O talimile lefatše, ’me lea thothomela;O ama lithaba, ’me li kubella mosi.
33  Ke tla binela Jehova bophelong bohle ba ka;Ke tla binela Molimo oa ka lipina tsa thoriso hafeela ke ntse ke le teng.
34  Ho thuisa ha ka ka eena e ke e be ho khahlisang.Ke tla ithabela ho Jehova.
35  Baetsalibe ba tla timetsoa lefatšeng;Ha e le ba khopo, ha ba sa tla hlola ba e-ba teng.Boka Jehova, Uena moea oa ka. Rorisang Jah!
116  Kea rata, hobane Jehova o utloaLentsoe la ka, likōpo tsa ka tse tiileng.
2  Etsoe o ntšekehetse tsebe,Ke tla hooa ka matsatsi ’ohle a ka.
3  Liropo tsa lefu li ile tsa mpota-potaMaemo a bakang mahlomola a Sheole a mphumana.Ka ’na ka fumana mahlomola le mesarelo.
4  Empa ka ipiletsa lebitsong la Jehova:“Oho! Jehova, u pholose moea oa ka!”
5  Jehova o mosa ’me o lokile;Molimo oa rōna ke Ea bontšang mohau.
6  Jehova o lebela ba se nang phihlelo.Ke ne ke futsanehile, eaba oa mpholosa.
7  Khutlela sebakeng sa hao sa phomolo, Uena moea oa ka,Etsoe Jehova o u entse ka mokhoa o loketseng.
8  Etsoe u pholositse moea oa ka lefung,Leihlo la ka meokhong, leoto la ka ho khoptjoeng.
9  Ke tla tsamaea ka pel’a Jehova linaheng tsa ba phelang.
10  Ke ne ke e-na le tumelo, etsoe ke buile.Ke ne ke hlorile haholo.
11  Ke ile ka re, ha ke tšohile:“Motho e mong le e mong o leshano.”
12  Ke tla buseletsa eng ho JehovaBakeng sa melemo eohle ea hae ho ’na?
13  Ke tla nka senoelo sa poloko e khōlō,Ke tla ipiletsa lebitsong la Jehova.
14  Ke tla phetha boitlamo ba ka ho Jehova,E, ka pel’a batho bohle ba hae.
15  Lefu la ba tšepahalang ba haeKe la bohlokoa mahlong a Jehova.
16  Oho! Jehova,Etsoe ’na ke mohlanka oa hao.Ke mohlanka oa hao, mora oa lekhabunyane la hao.U lokolotse marapo a ka.
17  Ke tla nyehela sehlabelo sa liteboho ho uena,Ke tla ipiletsa lebitsong la Jehova.
18  Ke tla phetha boitlamo ba ka ho Jehova,E, ka pel’a batho bohle ba hae,
19  Mabaleng a ntlo ea Jehova,Ka hare ho uena, Jerusalema.Rorisang Jah!
131  Jehova, pelo ea ka ha ea ikhohomosa,Leha e le hore mahlo a ka a iphahamisitse;Kapa ke tsamaile linthong tse khōlō haholo,Kapa linthong tse hlollang haholo ho ’na.
2  Ka sebele ke tšelisitse ’me ke khutsisitse moea oa kaJoaloka ngoana ea sa tsoa khoesoa ha a le ho ’m’ae.Ho ’na moea oa ka o joaloka ngoana ea sa tsoa khoesoa.
3  Baiseraele ba ke ba letele JehovaHo tloha joale ho ea pele le ho isa nakong e sa lekanyetsoang.
3  Jehova, ke hobane’ng ha bahanyetsi ba ka ba ngatafetse?Ke hobane’ng ha ba bangata ba ntsohela matla?
2  Ba bangata ba re ka moea oa ka:“Ha ho poloko e tsoang ho Molimo bakeng sa hae.” Selah.
3  Leha ho le joalo, Jehova, u thebe e mpotolohileng,U khanya ea ka le Ea phahamisang hlooho ea ka.
4  Ke tla hoeletsa ho Jehova ka lentsoe la ka,O tla nkaraba a le thabeng ea hae e halalelang. Selah.
5  Ha e le ’na, ke tla sekama e le hore nka robala;Ka sebele ke tla tsoha, etsoe Jehova o ntse a ntšehetsa.
6  Nke ke ka tšaba batho ba likete tse leshomeBa nketselitseng thekō ka hohle.
7  Tsoha, Jehova! U mpholose, Molimo oa ka!Etsoe u tla lokela ho otla lira tsohle tsa ka mohlahareng.U tla lokela ho roba meno a ba khopo.
8  Poloko ke ea Jehova.Tlhohonolofatso ea hao e holim’a batho ba hao. Selah.
33  Hoeletsang ka thabo, Lōna ba lokileng, ka lebaka la Jehova.Thoriso e loketse ho ba lokileng.
2  Lebohang Jehova ka harepa;Mo bineleng lipina tsa thoriso ka seletsa sa likhoele tse leshome.
3  Mo bineleng pina e ncha;Etsang se molemo ka ho fetisisa ha le letsa liletsa tse likhoele ka mohoo oa thabo.
4  Etsoe lentsoe la Jehova le lokile,Mosebetsi oohle oa hae o na le botšepehi.
5  O rata ho loka le toka.Lefatše le tletse mosa o lerato oa Jehova.
6  Maholimo a ile a etsoa ka lentsoe la Jehova,Makhotla ’ohle a ’ona a etsoa ka moea oa molomo oa hae.
7  O bokella metsi a leoatle joaloka letamo,O beha metsi a bilohang matlong a polokelo.
8  Bohle ba lefatše ba ke ba tšabe Jehova.Baahi bohle ba naha e behang ba tšohe ka lebaka la hae.
9  Etsoe o buile, ’me ha e-ba joalo;O laetse, ’me ha hlaha.
10  Jehova o sentse morero oa lichaba;O nyopisitse menahano ea batho.
11  Morero oa Jehova o tla ema ho isa nakong e sa lekanyetsoang;Menahano ea pelo ea hae e teng ho isa molokong o mong ka mor’a o mong.
12  Ho thaba sechaba seo Molimo oa sona e leng Jehova,Batho bao a ba khethileng e le lefa la hae.
13  Jehova o talimile a le maholimong,O bone bara bohle ba batho.
14  A le sebakeng se tiisitsoeng seo a lulang ho sonaO talimile bohle ba lulang lefatšeng.
15  O etsa lipelo tsa bona kaofela hammoho;O nahana ka mesebetsi eohle ea bona.
16  Ha ho morena ea pholosoang ke bongata ba mabotho a sesole;Motho ea matla ha a lopolloe ke matla a maholo.
17  Pere ke thetso bakeng sa poloko,Ka boholo ba mafolofolo a eona ha e pholose.
18  Bonang! Leihlo la Jehova le ho ba mo tšabang,Ho ba letetseng mosa oa hae o lerato,
19  Hore a lopolle meea ea bona lefung,Le ho ba boloka ba phela tlaleng.
20  Meea ea rōna e ’nile ea lebella Jehova.Ke eena mothusi oa rōna le thebe ea rōna.
21  Etsoe lipelo tsa rōna li ithabela ho eena;Kaha re tšepile lebitso la hae le halalelang.
22  Jehova, mosa oa hao o lerato o be holim’a rōna,Esita le joalokaha re ’nile ra u letela.
90  Jehova, u bile sebaka sa rōna sa bolulo sa sebeleMolokong o mong ka mor’a o mong.
2  Pele lithaba li tsoaloa,Kapa u qala ho hlahisa lefatše le naha e behang joalokaha eka ke ka bohloko ba pelehi,Esita le ho tloha nakong e sa lekanyetsoang ho isa nakong e sa lekanyetsoang u Molimo.
3  U khutlisetsa motho ea shoang nthong e silakantsoeng,U re: “Khutlang, lōna bara ba batho.”
4  Etsoe lilemo tse sekete mahlong a hao li feela joaloka letsatsi la maobane ha le fetile,Le joaloka tebelo ea bosiu.
5  U ba felisitse; ba fetoha boroko feela;Hoseng ba joalo feela ka joang bo botala bo fetohang.
6  Hoseng bo hlahisa lithunthung ’me bo tla fetoha;Ka shoalane boa pona ’me ka sebele boa omella.
7  Etsoe re felile ka bohale ba hao,Re ferekantsoe ke khalefo ea hao.
8  U behile liphoso tsa rōna ka pel’a hao,Lintho tsa rōna tse patiloeng u li behile ka pel’a sefahleho sa hao se khanyang.
9  Etsoe matsatsi ’ohle a rōna a fokotsehile khalefong ea hao;Re qetile lilemo tsa rōna feela joaloka mohoeshetso.
10  Matsatsi a lilemo tsa rōna ke lilemo tse mashome a supileng;Haeba e le ka lebaka la matla a khethehileng e ba lilemo tse mashome a robeli,Empa leha ho le joalo a tsitlella khathatsong le linthong tse kotsi;Etsoe a lokela ho feta kapele, ’me rea fofa.
11  Ke mang ea tsebang matla a bohale ba haoLe khalefo ea hao ho ea ka tšabo ea hao?
12  Re bontše kamoo re lokelang ho bala matsatsi a rōna ka tsela eo ka eonaRe ka fumanang pelo e bohlale.
13  Khutla, Jehova! E tla ba halelele hakae?U ikutloe u soabile ka lebaka la bahlanka ba hao.
14  Re khotsofatse hoseng ka mosa oa hao o lerato,E le hore re ka hoeletsa ka thabo ’me ra nyakalla matsatsing ’ohle a rōna.
15  Re thabise ka ho lekanang le matsatsi ao u re hlorisitseng ka ’ona,Lilemo tseo re boneng tlokotsi ka tsona.
16  E se eka mosebetsi oa hao o ka bonahala ho bahlanka ba haoLe bokhabane ba hao bo bonahale ho bara ba bona.
17  Thabo ea Jehova Molimo oa rōna e ke e be holim’a rōna,U tiise mosebetsi oa matsoho a rōna ka thata holim’a rōna.E, mosebetsi oa matsoho a rōna, u o tiise ka thata.
146  Rorisang Jah!Rorisa Jehova, Uena moea oa ka.
2  Ke tla rorisa Jehova ha ke sa ntse ke phela.Ke tla binela Molimo oa ka lipina tsa thoriso hafeela ke ntse ke le teng.
3  Le se ke la tšepa bahlomphehi,Kapa mora oa motho oa lefatše, eo ho seng poloko ho eena.
4  Moea oa hae oa tsoa, eena o khutlela lerōleng la hae;Ka letsatsi leo menahano ea hae ea timela.
5  Ho thaba eo Molimo oa Jakobo e leng thuso ea hae,Eo tšepo ea hae e leng ho Jehova Molimo oa hae,
6  Moetsi oa leholimo le lefatše,Oa leoatle, le oa tsohle tse ho tsona,Ea bolokang ’nete ho isa nakong e sa lekanyetsoang,
7  Ea phethisang kahlolo bakeng sa ba etselitsoeng bolotsana,Ea fang ba lapileng bohobe.Jehova o lokolla ba tlamiloeng.
8  Jehova o tutubolla mahlo a lifofu;Jehova o phahamisa ba inameng;Jehova o rata ba lokileng.
9  Jehova o lebela bajaki;O imolla moshanyana ea se nang ntate le mohlolohali,Empa o khopamisa litsela tsa ba khopo.
10  Jehova e tla ba morena ho isa nakong e sa lekanyetsoang,Molimo oa hao, Uena Sione, e be morena ho isa molokong o mong ka mor’a o mong.Rorisang Jah!
130  Ke ipilelitse ho uena, Jehova, ke le bolibeng.
2  Jehova, u utloe lentsoe la ka.E se eka litsebe tsa hao li ka mamelisisa lentsoe la likōpo tsa ka tse tiileng.
3  Haeba u ne u talima liphoso, Jah,Jehova, ke mang ea neng a ka ema?
4  Etsoe ho na le tšoarelo ea ’nete ho uena,E le hore u ka tšajoa.
5  Ke tšepile, Jehova, moea oa ka o tšepile,Ke letetse lentsoe la hae.
6  Moea oa ka o letetse JehovaHo feta balebeli ba letetseng hore e be hoseng,Ba lebeletseng hoseng.
7  Baiseraele ba ’ne ba letele Jehova.Etsoe ho na le mosa o lerato ho Jehova,Ho na le topollo e ngata ho eena.
8  O tla lopolla Baiseraele liphosong tsohle tsa bona.
83  Molimo, u se ke ua thōla;U se ke ua lula u sa bue, ’me u se ke ua khutsa, Uena Ea Nang le Bomolimo.
2  Etsoe, bona! lira tsa hao li ferekane;Ba u hloileng haholo ba phahamisitse lihlooho.
3  Ka mano ba ntšetsa pele lekunutu la bona khahlanong le batho ba hao;Ba rerela ba patiloeng ba hao bolotsana.
4  Ba itse: “Tloong ’me re ba feliseng hore e se ke ea e-ba sechaba,E le hore lebitso la Iseraele le se ke la hlola le hopoloa.”
5  Etsoe ka lipelo ba eletsane hammoho ba kopane;Ba hlabile selekane khahlanong le uena,
6  Litente tsa Edomo le Baishmaele, Moabe le Bahagare,
7  Gebale le Ammone le Amaleke,Filistia hammoho le baahi ba Tyre.
8  Hape, Assyria e ikopantse le bona;Ba fetohile letsoho la bara ba Lota. Selah.
9  Ba etse joalokaha u ile ua etsa Midiane, joalokaha u ile ua etsa Sisera,Joalokaha u ile ua etsa Jabine phuleng ea molapo o phoroselang ea Kishone.
10  Ba ile ba felisoa Ene-dore;Ba fetoha moiteli bakeng sa mobu.
11  Ha e le bahlomphehi ba bona, u ba etse joaloka Orebe le joaloka Zebe,Babusisi bohle ba bona u ba etse joaloka Zeba le joaloka Zalmuna,
12  Ba itseng: “A re ithueleng libaka tsa bolulo tsa Molimo.”
13  Molimo oa ka, u ba etse joaloka setsokotsane sa meutloa,Joaloka litlhaka tse fefoloang ke moea.
14  Joaloka mollo o chesang moruLe joaloka lelakabe le tlabolang lithaba,
15  E se eka u ka ba lelekisa ka sefefo sa hao se matla ka tsela eona eoE se eka u ka ba khathatsa ka moea oa hao oa sefefo.
16  Tlatsa lifahleho tsa bona ka ho hlompholoha,E le hore batho ba ka batla lebitso la hao, Jehova.
17  E se eka ba ka hlajoa ke lihlong ’me ba khathatseha ka linako tsohle,E se eka ba ka soaba ’me ba timele;
18  E le hore batho ba ka tseba hore uena, eo lebitso la hao e leng Jehova,Uena u le mong u Ea Phahameng ka ho Fetisisa holim’a lefatše lohle.
65  Ho na le thoriso bakeng sa hao—khutso—, Molimo, Sione;Ho uena boitlamo bo tla phethoa.
2  Uena Ea Utloang thapelo, batho ba nama eohle ba tla tla ho uena.
3  Lintho tse phoso li bile matla ho mpheta.Ha e le litlōlo tsa rōna, u tla li koahela.
4  Ho thaba eo u mo khethang le ho etsa hore a atamele,E le hore a ka lula mabaleng a hao.Ka sebele re tla khotsofalla molemo oa ntlo ea hao,Sebaka se halalelang sa tempele ea hao.
5  U tla re araba ka ho loka ka lintho tse tšabehang,Uena Molimo oa poloko ea rōna,Tšepo ea meeli eohle ea lefatše le ba leng hōle leoatleng.
6  O tiisa maholimo ka thata ka matla a hae;Ka sebele o itlamile ka bonatla.
7  O khutsisa lerata la maoatle,Lerata la maqhubu a ’ona le morusu oa lihlopha tsa lichaba.
8  Baahi ba lipheletsong ba tla tšaba lipontšo tsa hao;U etsa hore ho hlaha ha meso le shoalane ho hoeletse ka thabo.
9  U lebisitse tlhokomelo ea hao lefatšeng, e le hore u ka le fa nala;U le entša haholo.Molapo o tsoang ho Molimo o tletse metsi.U lokisetsa lijo-thollo tsa bona,Etsoe ke tsela eo u lokisang lefatše ka eona.
10  Litsela tsa lona tsa mehoma lia tlala, makote a lona aa batalatsoa;U le nolofatsa ka lipula tsa melupe; u hlohonolofatsa mahlōmela a lona.
11  U roesitse selemo moqhaka oa molemo oa hao,Litsela tsa hao li rotha monono.
12  Makhulo a lefeella a ntse a rotha,Maralla a itlama ka nyakallo.
13  Makhulo a apere mehlape,Likhohlo li koahetsoe ka lijo-thollo.Li hooa ka tlhōlo, e, lia bina.
70  Molimo, u potlakele ho ntopolla,Jehova, u potlakele ho nthusa.
2  E se eka ba batlang moea oa ka ba ka hlajoa ke lihlong ’me ba soabe.E se eka ba thabelang tlokotsi ea ka ba ka khutlela morao ’me ba kokobetsoe.
3  E se eka ba ka khutla ka lebaka la lihlong tsa bona ba reng: “Eke! eke!”
4  E se eka ba ka thaba ’me ba nyakalle ka lebaka la hao, bohle ba u batlang,E se eka ba ka re kamehla: “Ho tlotlisoe Molimo!”—ba ratang poloko ea hao.
5  Empa ke hlorile ’me ke futsanehile.Molimo, u nke bohato ka potlako bakeng sa ka.U thuso ea ka le Mopholosi oa ka.Jehova, u se ke ua lieha haholo.
12  U mpholose, Jehova, kaha ea tšepahalang o felile;Etsoe batho ba tšepahalang ba nyametse ho bara ba batho.
2  Ba lula ba bolellana leshano;Ka molomo o qhekellang ba lula ba bua ka lipelo tse peli.
3  Jehova o tla felisa melomo eohle e qhekellang,Leleme le buang lintho tse khōlō,
4  Ba itseng: “Ka maleme a rōna re tla hlōla.Melomo ea rōna e na le rōna. Ke mang eo e tla ba mong’a rōna?”
5  “Ka lebaka la ho tlatlapuoa ha ba hlorileng, ka lebaka la ho feheloa ha mafutsana,Lekhetlong lena ke tla tsoha,” ho bolela Jehova.“Ke tla mo sireletsa ho mang kapa mang ea mo somang.”
6  Lipolelo tsa Jehova ke lipolelo tse hloekileng,Joaloka silevera e hloekisitsoeng sebōping sa ho qhibilihisa se lefatšeng, e tšekiloeng ka makhetlo a supileng.
7  Jehova, u tla ba lebela;U tla boloka e mong le e mong ho tloha molokong ona ho isa nakong e sa lekanyetsoang.
8  Ba khopo ba tsamaea hohle,Hobane bobe boa phahamisoa har’a bara ba batho.
