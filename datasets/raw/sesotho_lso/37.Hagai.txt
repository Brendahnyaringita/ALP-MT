1  Ka selemo sa bobeli sa Morena Dariuse, ka khoeli ea botšelela, ka letsatsi la pele la khoeli, lentsoe la Jehova la hlaha ka moprofeta Hagai le e-ea ho Zorobabele mora oa Shalatiele, ’musisi oa Juda, le ho moprista ea phahameng Joshua mora oa Jozadake, le re:
2  “Sena ke seo Jehova oa mabotho a se boletseng, ‘Ha e le batho bana, ba itse: “Nako ha e e-s’o fihle, nako ea hore ntlo ea Jehova e hahuoe.”’”
3  Lentsoe la Jehova la boela la tla ka moprofeta Hagai, la re:
4  “Na ke nako ea hore le lule matlong a lōna a manehiloeng ka mapolanka, ha ntlo ena e le lesupi?
5  Joale sena ke seo Jehova oa mabotho a se boletseng, ‘Behang lipelo tsa lōna litseleng tsa lōna.
6  Le jetse peō e ngata, empa ho tlisoa ho honyenyane. Hoa jeoa, empa eseng ho fihlela ho khotšoe. Hoa nooa, empa eseng ho fihlela ho tahiloe. Ho aparoa liaparo, empa eseng hore ho be le mang kapa mang ea futhumalang; ’me ea ikhirisang o ikhirisa bakeng sa mokotla o nang le masoba.’”
7  “Sena ke seo Jehova oa mabotho a se boletseng, ‘Behang lipelo tsa lōna litseleng tsa lōna.’
8  “‘Nyolohelang thabeng, ’me le tlise lifate tse remiloeng. Le hahe ntlo, e le hore ke khahlisoe ke eona le hore ke tlotlisoe,’ ho boletse Jehova.”
9  “‘Ho ne ho batloa ho hongata, empa bonang! ho ne ho e-na le ho honyenyane feela; ’me le ho kentse ka tlung ena, ’me ke ile ka ho butsoela—ka lebaka lefe?’ ho bolela Jehova oa mabotho. ‘Ka lebaka la ntlo ea ka eo e leng lesupi, ha e mong le e mong oa lōna a ntse a matha molemong oa ntlo ea hae.
10  Ka hona maholimo a ile a thiba phoka ea ’ona ka lebaka la lōna, ’me lefatše la thiba lihlahisoa tsa lona.
11  Ka ’na ka bitsa hore ho be le komello lefatšeng, le lithabeng, le ho lijo-thollo, le ho veine e ncha, le ho oli, le ho seo mobu o neng o tla se hlahisa, le ho motho oa lefatše, le ho phoofolo e ruuoang, le ho sehleng hohle ha matsoho.’”
12  Zorobabele mora oa Shalatiele, le moprista ea phahameng Joshua mora oa Jozadake, le bohle ba setseng ba sechaba ba qala ho mamela lentsoe la Jehova Molimo oa bona, le mantsoe a moprofeta Hagai, joalokaha Jehova Molimo oa bona a ne a mo romile; ’me batho ba qala ho tšoha ka lebaka la Jehova.
13  Hagai lenģosa la Jehova a tsoela pele ho bua le batho ho ea ka thōmo ea lenģosa e tsoang ho Jehova, a re: “‘Ke na le lōna,’ ho bolela Jehova.”
14  Jehova a tsosa moea oa Zorobabele mora oa Shalatiele, ’musisi oa Juda, le moea oa moprista ea phahameng Joshua mora oa Jozadake, le moea oa bohle ba setseng ba sechaba; ’me ba qala ho kena le ho etsa mosebetsi ka tlung ea Jehova oa mabotho Molimo oa bona.
15  E ne e le ka letsatsi la mashome a mabeli a metso e mene la khoeli ea botšelela selemong sa bobeli sa Morena Dariuse.
2  Ka khoeli ea bosupa, ka letsatsi la mashome a mabeli a motso o mong la khoeli, lentsoe la Jehova la hlaha ka moprofeta Hagai, le re:
2  “Ka kōpo, bua le Zorobabele mora oa Shalatiele, ’musisi oa Juda, le moprista ea phahameng Joshua mora oa Jozadake, le ba setseng ba sechaba, u re,
3  ‘Ke mang har’a lōna ea setseng ea boneng ntlo ena khanyeng ea eona ea pele? Le e bona joang hona joale? Ha e bapisoa le eo, na hase lefeela mahlong a lōna?’
4  “‘Empa joale e-ba matla, Uena Zorobabele,’ ho bolela Jehova, ‘’me u be matla, Uena moprista ea phahameng Joshua mora oa Jozadake.’ “‘Le be matla, lōna batho bohle ba naha,’ ho bolela Jehova, ‘’me le sebetse.’ “‘Etsoe ke na le lōna,’ ho bolela Jehova oa mabotho.
5  ‘Hopolang ntho eo ke ileng ka lumellana le lōna ka eona ha le ne le tsoa Egepeta, le ha moea oa ka o ne o eme har’a lōna. Le se ke la tšoha.’”
6  “Etsoe sena ke seo Jehova oa mabotho a se boletseng, ‘Hang hape—ka mor’a nakoana e seng kae—’me ke sisinya maholimo le lefatše le leoatle le mobu o omileng.’
7  “‘Ke tla sisinya lichaba tsohle, ’me lintho tse lakatsehang tsa lichaba tsohle li tla kena; ’me ke tla tlatsa ntlo ena ka khanya,’ ho boletse Jehova oa mabotho.
8  “‘Silevera ke ea ka, le khauta ke ea ka,’ ho bolela Jehova oa mabotho.
9  “‘Khanya ea ntlo ena ea morao e tla ba khōlō ho feta ea ea pele,’ ho boletse Jehova oa mabotho. “‘Sebakeng sena ke tla fana ka khotso,’ ho bolela Jehova oa mabotho.”
10  Ka letsatsi la mashome a mabeli a metso e mene la khoeli ea borobong, ka selemo sa bobeli sa Dariuse, lentsoe la Jehova la hlaha ho moprofeta Hagai, le re:
11  “Sena ke seo Jehova oa mabotho a se boletseng, ‘Ka kōpo, botsa baprista mabapi le molao, u re:
12  “Haeba motho a beha nama e halalelang molekeng oa seaparo sa hae, ’me ka moleka oa seaparo sa hae a ama bohobe kapa sechu kapa veine kapa oli kapa lijo tsa mofuta leha e le ofe, na li tla halalela?”’” Baprista ba araba ’me ba re: “Che!”
13  Hagai a tsoela pele ho re: “Haeba e mong ea sa hloekang ka lebaka la moea o shoeleng a ama leha e le efe ea lintho tsena, na e tla silafala?” Eaba baprista baa araba ’me ba re: “E tla silafala.”
14  Tumellanong le hoo Hagai a araba ’me a re: “‘Ke kamoo batho bana ba leng kateng, ’me ke kamoo sechaba sena se leng kateng ka pel’a ka,’ ho bolela Jehova, ‘’me ke kamoo mosebetsi oohle oa matsoho a bona o leng kateng, le eng kapa eng eo ba e hlahisang moo. Ha ea hloeka.’
15  “‘Empa joale, ka kōpo, behang lipelo tsa lōna ho sena ho tloha letsatsing lena ho ea pele, pele lejoe le behoa ka tempeleng ea Jehova,
16  ho tloha ha lintho tseo li ne li etsahala—e mong o ile a fihla qubung ea litekanyo tse mashome a mabeli, ’me e ne e le tse leshome; e mong o ile a tla sekhakeletsing sa sehatelo ho kha litekanyo tse mashome a mahlano tsa bate ea veine, ’me e ne e le tse mashome a mabeli;
17  ke ile ka le otla ka komello le ka phori le ka sefako, esita le mosebetsi oohle oa matsoho a lōna, ’me ho ne ho se ea nang le lōna ea retelehelang ho ’na,’ ho bolela Jehova—
18  “‘Ka kōpo, behang lipelo tsa lōna ho sena ho tloha ka letsatsi lena ho ea pele, ho tloha ka letsatsi la mashome a mabeli a metso e mene la khoeli ea borobong, ho tloha ka letsatsi leo ka lona motheo oa tempele ea Jehova o ileng oa behoa; behang lipelo tsa lōna ho sena:
19  Na ho sa ntse ho e-na le peō ka sekoting sa lijo-thollo? Hajoale, sefate sa morara le sefate sa feiga le sefate sa likharenate le sefate sa mohloaare—ha sea beha, na ha ho joalo? Ho tloha letsatsing lena ke tla fana ka tlhohonolofatso.’”
20  Lentsoe la Jehova la tsoela pele ho hlaha ka lekhetlo la bobeli ho Hagai ka letsatsi la mashome a mabeli a metso e mene la khoeli, le re:
21  “E-re ho Zorobabele ’musisi oa Juda, ‘Ke sisinya maholimo le lefatše.
22  Ka sebele ke tla liha terone ea mebuso le ho felisa matla a mebuso ea lichaba; ke tla liha koloi le bapalami ba eona, ’me ka sebele lipere le bapalami ba tsona ba tla lihuoa, e mong le e mong ke sabole ea mor’abo.’”
23  “‘Ka letsatsi leo,’ ho bolela Jehova oa mabotho, ‘ke tla u nka, Uena Zorobabele mora oa Shalatiele, mohlanka oa ka,’ ho bolela Jehova; ‘ka sebele ke tla u beha joaloka lesale la tiiso, hobane ke uena eo ke mo khethileng,’ ho bolela Jehova oa mabotho.”
