4  Ke u laela ka tieo ka pel’a Molimo le Kreste Jesu, ea reretsoeng ho ahlola ba phelang le bafu, le ka ponahalo ea hae le ’muso oa hae,
2  u bolele lentsoe, u be ho lona ka ho phehella nakong e tšoanelang, nakong e likhathatso, u khalemele, u nyatse ka matla, u eletse, ka tiisetso eohle le tsebo ea ho ruta.
3  Etsoe ho tla ba le nako ea ha ba sa tl’o mamella thuto e phelisang hantle, empa, tumellanong le litakatso tsa bona, ba tla ipokellela mesuoe hore litsebe tsa bona li tsikinyetsoe;
4  ’me ba tla retelletsa litsebe tsa bona hōle le ’nete, athe ba tla khelosetsoa lipaleng tsa bohata.
5  Leha ho le joalo, uena u lule u hlaphohetsoe kelellong linthong tsohle, u utloisoe bohloko ke bobe, u etse mosebetsi oa moevangeli, u phethe bosebeletsi ba hao ka botlalo.
6  Etsoe ke se ke ntse ke tšolloa joaloka nyehelo ea seno, ’me nako e loketseng ea ho lokolloa ha ka e haufi.
7  Ke loanne ntoa e ntle, ke mathile tseleng ea peiso ho fihlela qetellong, ke bolokile tumelo.
8  Ho tloha nakong ena ho ea pele ke boloketsoe moqhaka oa ho loka, oo Morena, moahloli ea lokileng, a tla ’neha oona e le moputso ka letsatsi leo, empa leha ho le joalo eseng ’na feela, empa le bohle ba ratileng ponahalo ea hae.
9  Etsa sohle se matleng a hao hore u tle ho ’na haufinyane.
10  Etsoe Demase o mphuraletse kahobane o ile a rata tsamaiso ea lintho ea hona joale, ’me o ile Thesalonika; Kresense o ile Galatia, Tite o ile Dalmatia.
11  Luka a le mong ke eena ea nang le ’na. Nka Mareka ’me u tle le eena, kaha o na le thuso ho ’na bakeng sa ho sebeletsa.
12  Empa ke rometse Tykikase Efese.
13  Ha u tla, u tle le seaparo sa ka holimo seo ke ileng ka se siea Troase ho Karpase, le meqolo, haholo-holo matlalo a ho ngolla.
14  Alexandere setei sa koporo o nkentse hampe hangata—Jehova o tla mo buseletsa ho ea ka liketso tsa hae—
15  le uena u itebele khahlanong le eena, kaha o ile a hanyetsa mantsoe a rōna ho isa tekanyong e fetisisang.
16  Boitšireletsong ba ka ba pele ha ho ea ileng a tla ka lehlakoreng la ka, empa kaofela ba ile ba mphuralla—e se eka ba ke ke ba ho balloa e le molato—
17  empa Morena a ema haufi le ’na ’me a kenya matla ka ho ’na, e le hore ka ’na boboleli bo ka phethoa ka botlalo le hore lichaba tsohle li ka bo utloa; ke ile ka lopolloa molomong oa tau.
18  Morena o tla ntopolla mosebetsing o mong le o mong o khopo ’me o tla mpholosa bakeng sa ’muso oa hae oa leholimo. Ho eena e be khanya ka ho sa feleng le kamehla. Amen.
19  Ntumelisetse Priska le Akuila le ba ntlo ea Onesiforase.
20  Erastase o ile a sala Korinthe, empa ke ile ka siea Trofimase a kula Miletase.
21  Etsa sohle se matleng a hao hore u fihle pele ho mariha. Eubulase o u romela litumeliso, le Pudense le Linase le Claudia le barab’abo rōna bohle ba u romela litumeliso.
22  Morena a be le moea oo u o bontšang. Mosa oa hae o sa tšoanelang o be le lōna.
1  Pauluse, moapostola oa Kreste Jesu ka thato ea Molimo ho ea ka tšepiso ea bophelo bo leng bonngoeng le Kreste Jesu,
2  ho Timothea, ngoana ea ratoang: E se eka ho ka ba le mosa o sa tšoanelang, mohau, khotso e tsoang ho Molimo Ntate le Kreste Jesu Morena oa rōna.
3  Ke leboha Molimo, eo ke mo etsetsang tšebeletso e halalelang joalokaha baholo-holo ba ka ba ile ba etsa ’me e le ka letsoalo le hloekileng, hore ebe ha ho mohla ke phetsang ho u hopola lithapeling tsa ka, bosiu le motšehare
4  ke hlolohetsoe ho u bona, ha ke hopola meokho ea hao, e le hore nka tlala thabo.
5  Etsoe ke hopola tumelo e ho uena e se nang boikaketsi leha e le bofe, le e ileng ea lula pele ho nkhon ’ao Loise le ’m ’ao Eunise, empa eo ke kholisehileng hore le ho uena e teng.
6  Ka lebaka lena ke u hopotsa hore u fehle joaloka mollo mpho ea Molimo e ho uena ka peho ea matsoho a ka holim ’a hao.
7  Etsoe Molimo ha aa re fa moea oa bokoala, empa o re file moea oa matla le oa lerato le oa ho hlaphoheloa kelellong.
8  Ka hona u se ke ua hlajoa ke lihlong ka bopaki bo mabapi le Morena oa rōna, leha e le ka ’na motšoaruoa ka lebaka la hae, empa u be le karolo ho utloisoeng bohloko ke bobe bakeng sa litaba tse molemo ho ea ka matla a Molimo.
9  O ile a re pholosa ’me a re bitsa ka pitso e halalelang, eseng ka lebaka la mesebetsi ea rōna, empa ka lebaka la morero le mosa oa hae o sa tšoanelang. Re ile ra fuoa sena mabapi le Kreste Jesu pele ho linako tse tšoarellang halelele,
10  empa joale se totobalitsoe ka ho hlakileng ka ponahalo ea Mopholosi oa rōna, Kreste Jesu, ea felisitseng lefu ka ho feletseng empa a khantšitse leseli holim ’a bophelo le ho se bole ka litaba tse molemo,
11  tseo ke ileng ka behoa ’moleli le moapostola le mosuoe bakeng sa tsona.
12  Ka lebaka lena ke boetse ke utloisoa bohloko ke lintho tsena, empa ha ke lihlong. Etsoe ke tseba eo ke mo lumetseng, ’me ke kholisehile hore o khona ho lebela seo ke se behileng tlhokomelong ea hae ho fihlela ka letsatsi leo.
13  U ’ne u tšoare mohlala oa mantsoe a phelisang hantle ao u a utloileng ho ’na ka tumelo le lerato le mabapi le Kreste Jesu.
14  U lebele letlotlo lena le letle ka moea o halalelang o lulang ho rōna.
15  U tseba sena, hore batho bohle seterekeng sa Asia ba mphuraletse. Figelase le Hermogenese ke ba palo eo.
16  E se eka Morena a ka neha ba ntlo ea Onesiforase mohau, hobane o ile a nkhatholla hangata, ’me ha aa ka a hlajoa ke lihlong ka lebaka la liketane tsa ka.
17  Ho fapana le hoo, ha a le Roma, o ile a mpatla ka khothalo a ba a mphumana.
18  E se eka Morena a ka mo neha hore a fumane mohau o tsoang ho Jehova ka letsatsi leo. Litšebeletso tsohle tseo a ileng a li etsa Efese u li tseba hantle haholo.
2  Ka hona, uena ngoan ’a ka, u ’ne u fumane matla moseng o sa tšoanelang o mabapi le Kreste Jesu,
2  ’me lintho tseo u ileng ua li utloa ho ’na ka tšehetso ea lipaki tse ngata, lintho tsena u li behe ho banna ba tšepahalang, bao, le bona, e tla ba ba tšoanelehang ka ho lekaneng ho ruta ba bang.
3  Joaloka lesole le khabane la Kreste Jesu u be le karolo ho utloisoeng bohloko ke bobe.
4  Ha ho monna ea sebeletsang e le lesole ea ikenyang likhoebong tsa bophelo, e le hore a ka fumana kamohelo ea ea mo ngolisitseng e le lesole.
5  Ho feta moo, haeba leha e le mang a kopanela tlhōlisanong esita le lipapaling, ha a roesoe moqhaka ntle leha a kopanetse tlhōlisanong ho ea ka melao.
6  Sehoai se sebetsang ka thata e tla ba sona sa pele ho jeng litholoana.
7  Kamehla nahana ka seo ke se buang; ka sebele Morena o tla u fa temoho linthong tsohle.
8  Hopola hore Jesu Kreste o ile a tsosoa bafung le hore e ne e le oa peō ea Davida, ho ea ka litaba tse molemo tseo ke li bolelang;
9  tseo mabapi le tsona ke utloisoang bohloko ke bobe ho fihlela litlamong tsa chankana joaloka moetsi oa bobe. Leha ho le joalo, lentsoe la Molimo ha lea tlangoa.
10  Ka lebaka lena ke tsoela pele ho mamella lintho tsohle ka lebaka la bakhethoa, e le hore le bona ba ka fumana poloko e bonngoeng le Kreste Jesu hammoho le khanya e sa feleng.
11  Polelo ena ea tšepahala: Ka sebele haeba re ile ra shoa hammoho, re tla boela re phele hammoho;
12  haeba re tsoela pele ho mamella, re tla boela re buse hammoho re le marena; haeba re latola, le eena o tla re latola;
13  haeba re sa tšepahale, o lula a tšepahala, kaha a ke ke a itatola.
14  U ’ne u ba hopotse lintho tsena, u ba laele ka pel’a Molimo e le paki, hore ba se ke ba loana ka mantsoe, ntho e se nang thuso ho hang hobane e ferekanya ba mametseng.
15  Etsa sohle se matleng a hao ho itlhahisa u amoheleha ho Molimo, mosebetsi eo ho seng letho leo a ka hlajoang ke lihlong ka lona, ea tšoarang lentsoe la ’nete ka nepo.
16  Empa u sesefe lipuo tsa lefeela tse silafatsang se halalelang; etsoe ba tla tsoela pele ba ea ho hlokeng bomolimo ho ntseng ho eketseha,
17  ’me lentsoe la bona le tla nama joaloka seso se kekang. Hymenea le Filetase ke ba palo eo.
18  Banna bana ba khelohile ’neteng, ba re tsoho e se e etsahetse; ’me ba senya tumelo ea ba bang.
19  Leha ho le joalo, motheo o tiileng oa Molimo o lutse o eme, o e-na le tiiso ena: “Jehova o tseba ba hae,” hape: “E mong le e mong ea bitsang lebitso la Jehova a ke a hlobohe ho se loke.”
20  Joale ka tlung e khōlō ha ho na lijana tsa khauta le silevera feela empa hape ho na le lijana tsa lehong le letsopa, le tse ling bakeng sa morero o hlomphehang empa tse ling bakeng sa morero o haelloang ke tlhompho.
21  Ka hona, haeba leha e le mang a lulella hōle le tse haelloang ke tlhompho, e tla ba sejana bakeng sa morero o hlomphehang, se halalelitsoeng, se nang le thuso ho mong’a sona, se lokiselitsoeng mosebetsi o mong le o mong o molemo.
22  Kahoo, u balehele litakatso tsa tlhaho tsa bocha, empa u phehelle ho loka, tumelo, lerato, khotso, hammoho le ba ipiletsang ho Morena ho tsoa pelong e hloekileng.
23  Ho ekelletsa moo, u hane litsekisano tsa booatla le tse hlokang tsebo, u tseba hore li hlahisa lintoa.
24  Empa lekhoba la Morena ha ho hlokahale hore le loane, empa ho hlokahala hore le be bonolo ho bohle, le tšoanelehele ho ruta, le lule le ithibile bobeng,
25  le rupele ka bonolo ba ratang ho hanyetsa; kaha mohlomong Molimo a ka ba fa pako e isang tsebong e nepahetseng ea ’nete,
26  ’me ba ka ’na ba boela ba hlaphoheloa hantle likelellong ho tsoa lerabeng la Diabolose, kaha ba tšoasitsoe ke eena ba phela bakeng sa thato ea hae.
3  Empa tseba sena, hore matsatsing a ho qetela ho tla ba le linako tse mahlonoko tseo ho leng thata ho sebetsana le tsona.
2  Etsoe batho e tla ba baithati, ba ratang chelete, ba ikhopolang ho tlōla, ba ikhohomosang, banyefoli, ba sa mameleng batsoali, ba se nang teboho, ba sa tšepahaleng,
3  ba se nang lerato la tlhaho, ba sa bulehelang tumellano leha e le efe, baetselletsi, ba hlokang boitšoaro, ba bohale bo tšosang, ba hlokang lerato la se molemo,
4  baeki, ba hlooho li thata, ba ikhohomosang ka boikakaso, ba ratang menyaka ho e-na le ho rata Molimo,
5  ba nang le ponahalo ea boinehelo ba bomolimo empa ba se na ’nete matleng a bona; ’me bana u ba furalle.
6  Etsoe ho bana ho hlaha banna bao ka bolotsana ba phunyeletsang ho kena ka matlung ’me ba etelle pele e le baholehuoa ba bona basali ba fokolang ba imetsoeng ke libe, ba tataisoang ke litakatso tse sa tšoaneng,
7  ba ithutang kamehla leha ho le joalo ho se mohla ba khonang ho fihla tsebong e nepahetseng ea ’nete.
8  Joale ka tsela eo Janese le Jambrese ba ileng ba hanyetsa Moshe ka eona, kahoo bana le bona ba tsoela pele ho hanyetsa ’nete, banna ba bolileng ka ho feletseng kelellong, ba sa amoheleheng mabapi le tumelo.
9  Leha ho le joalo, ba ke ke ba etsa khatelo-pele e eketsehileng, kaha bohlanya ba bona bo tla hlaka haholo ho bohle, esita le joalokaha bohlanya ba banna bao ba babeli bo ile ba hlaka haholo.
10  Empa u latetse haufi-ufi thuto ea ka, tsela ea ka ea bophelo, morero oa ka, tumelo ea ka, tiisetso ea ka, lerato la ka, mamello ea ka,
11  mahloriso a ka, litlhokofatso tsa ka, mofuta oa lintho tse ileng tsa nketsahalla Antioke, Ikoniamo, Lystra, mofuta oa mahloriso ao ke a mameletseng; leha ho le joalo Morena o ile a ntopolla ho tsona kaofela.
12  Ha e le hantle, bohle ba lakatsang ho phela ka boinehelo ba bomolimo kamanong le Kreste Jesu le bona ba tla hlorisoa.
13  Empa batho ba khopo le baikhakanyi ba tla tsoela pele ho tloha bobeng ho ea bobeng bo fetisisang, ba khelosa ebile ba ntse ba khelosoa.
14  Leha ho le joalo, uena, u tsoele pele linthong tseo u ileng ua ithuta tsona le tseo u ileng ua susumelletsoa hore u li lumele, u tseba hore na u ile ua ithuta tsona ho batho bafe
15  le hore ho tloha boseeng u tsebile lingoliloeng tse halalelang, tse khonang ho u hlalefisetsa poloko ka tumelo mabapi le Kreste Jesu.
16  Lengolo lohle le bululetsoe ke Molimo ’me le molemo bakeng sa ho ruta, bakeng sa ho khalemela, bakeng sa ho otlolla lintho, bakeng sa ho laea ka ho loka,
17  e le hore motho oa Molimo a ka tšoaneleha ka botlalo, a hlomelloa ka ho feletseng bakeng sa mosebetsi o mong le o mong o molemo.
