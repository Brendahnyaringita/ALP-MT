4  Khauta  e benyang e fifetse hakaakang, khauta e ntle!Majoe a halalelang a tšolloa hakaakang qalong ea literata tsohle!
2  Ha e le bara ba bohlokoa ba Sione, ba ileng ba lekanngoa le khauta e hloekisitsoeng,Ba nkiloe ba tšoana le linkho tse khōlō tsa letsopa hakaakang, mosebetsi oa matsoho a sebōpi!
3  Esita le liphokojoe li hlahisitse matsoele. Li anyesitse malinyane a tsona.Morali oa batho ba heso o sehlōhō, joaloka limpshe lefeelleng.
4  Leleme la ea anyang le khomaretse mahalapeng a hae ka lebaka la lenyora.Bana ba kōpile bohobe. Ha ho ea ba ngoathelang bona.
5  Ba neng ba ja lintho tse monate ba maketse literateng.Ba neng ba hōlisoa ka sekareleta ba ile ba lokela ho kopa lithotobolo.
6  Kotlo bakeng sa phoso ea morali oa batho ba heso le eona e khōlō ho feta kotlo bakeng sa sebe sa Sodoma,E ileng ea lihuoa joalokaha eka ke ka motsotsoana, le eo ho seng matsoho a ileng a retelehela ho eona ho thusa.
7  Banazari ba eona ba ne ba hloekile ho feta lehloa; ba ne ba le basoeu ho feta lebese.Ha e le hantle ba ne ba le bafubelu ho feta likorale; ho benya ha bona ho ne ho tšoana le safire.
8  Chebahalo ea bona e fifetse ho feta botšo. Ha baa ka ba eloa hloko literateng.Letlalo la bona le omeletse masapong a bona. Le omile joaloka sefate.
9  Ba bolailoeng ka sabole ba bile molemo ho feta ba bolailoeng ke tlala,Hobane baa tepella, ba hlabiloe ka lebaka la khaello ea se hlahisoang naheng e sabaletseng.
10  Matsoho a basali ba nang le qenehelo a phehile bana ba bona.Ba fetohile ba joaloka bohobe ba matšeliso ho motho nakong ea ho ripitloa ha morali oa batho ba heso.
11  Jehova o phethile khalefo ea hae. O tšolotse bohale ba hae bo tukang.O hotetsa mollo Sione, o chesang metheo ea eona kaofela.
12  Marena a lefatše le baahi bohle ba naha e behang ba ne ba sa lumelaHore mohanyetsi le sera ba tla kena lihekeng tsa Jerusalema.
13  Ka lebaka la libe tsa baprofeta ba eona, liphoso tsa baprista ba eona,Ba tšollang mali a ba lokileng ba ne ba le ka hare ho eona.
14  Ba lelerile joaloka ba foufetseng literateng. Ba silafalitsoe ke mali,Hoo ho seng le ea mong ea khonang ho ama liaparo tsa bona.
15  Ba ba hoelelitse ba re: “Suthang tseleng! Ha lea hloeka! Suthang tseleng! Suthang tseleng! Le se ke la ama!”Etsoe ba hloka mahae. Hape ba lelerile hohle. Batho ba itse har’a lichaba: “Ba ke ke hlola ba lula e le bajaki.
16  Sefahleho sa Jehova se ba arotse. A ke ke a hlola a ba talima.Ka sebele batho ba ke ke ba nahanela esita le baprista. Ka sebele ba ke ke ba bontša mohau esita le ho banna-baholo.”
17  Ha re sa ntse re le teng, mahlo a rōna a ntse a hlorela lefeela bakeng sa thuso ea rōna.Ha re ntse re qamaka re ile ra sheba ho sechaba se ke keng sa tlisa poloko.
18  Ba tsomile mehato ea rōna hoo ho sa tsamauoeng mapatlelong a rōna.Bofelo ba rōna bo atametse. Matsatsi a rōna a phethahetse, etsoe bofelo ba rōna bo tlile.
19  Ba re lelekisang ba bile lebelo ho feta lintsu tsa maholimo.Ba re behile merebele holim ’a lithaba. Ba re laletse lefeelleng.
20  Phefumoloho ea linko tsa rōna, motlotsuoa oa Jehova, e hapuoe ka sekoting sa bona se seholo,Eena eo re itseng ka eena: “Re tla phela moriting oa hae har’a lichaba.”
21  Thaba ’me u nyakalle, Uena morali oa Edomo, ea lulang naheng ea Utse.Le ho uena senoelo se tla feta. U tla tahoa ’me u iponahatse u le feela.
22  Phoso ea hao, Uena morali oa Sione, e felile. A ke ke a hlola a u isa kholehong.O lebisitse tlhokomelo phosong ea hao, Uena morali oa Edomo. O senotse libe tsa hao.
5  Jehova, hopola se etsahetseng ho rōna. U talime ’me u bone nyeliso ea rōna.
2  Lefa la rōna le nehiloe basele, matlo a rōna a nehiloe basele.
3  Re fetohile likhutsana feela tse se nang ntate. Bo-’m ’a rōna ba joaloka bahlolohali.
4  Re ile ra lokela ho noa metsi a rōna ka chelete. Patsi ea rōna e kena ka tefello.
5  Re behiloe merebele. Re tepeletse. Ha ho phomolo e setseng bakeng sa rōna.
6  Re otlolletse letsoho Egepeta; le Assyria, e le hore re fumane khotsofalo ka bohobe.
7  Baholo-holo ba rōna ke bona ba entseng sebe. Ha ba eo. Ha e le rōna, re ile ra lokela ho jara liphoso tsa bona.
8  Re busitsoe ke bahlanka. Ha ho ea re tlosang matsohong a bona.
9  Re tlisa bohobe ba rōna ka ho beha moea oa rōna kotsing, ka lebaka la sabole ea lefeelleng.
10  Letlalo la rōna le chesa joaloka sebōpi, ka lebaka la bohloko ba tlala.
11  Ba kokobelitse basali ba Sione, baroetsana metseng ea Juda.
12  Likhosana li fanyehiloe ka matsoho a tsona. Esita le lifahleho tsa banna-baholo ha lia hlomphuoa.
13  Esita le bahlankana ba phahamisitse leloala la letsoho, ’me bashanyana ba ile ba khoptjoa ka tlas’a patsi.
14  Banna-baholo ba felile esita le ka ntle ho heke, bahlankana ba felile ’minong oa bona oa liletsa.
15  Thabo e khaphatsehang ea lipelo tsa rōna e felile. Motjeko oa rōna o fetotsoe ho siama feela.
16  Moqhaka oa lihlooho tsa rōna o oele. Joale, ho malimabe rōna, hobane re entse sebe!
17  Ka lebaka lena lipelo tsa rōna lia kula. Ka lebaka la lintho tsena mahlo a rōna a fifetse,
18  Ka lebaka la thaba ea Sione e entsoeng lesupi; liphokojoe li tsamaile ho eona.
19  Ha e le uena, Jehova, u tla lula ho isa nakong e sa lekanyetsoang. Terone ea hao e teng ho tloha molokong o mong ka mor’a o mong.
20  Ke hobane’ng ha u re lebala ka ho sa feleng, ha u re tlohela ka matsatsi a malelele?
21  Re khutlisetse ho uena, Jehova, ’me re tla khutla hang-hang. Re tlisetse matsatsi a macha joaloka khale.
22  Leha ho le joalo, ka sebele u re lahlile. U ’nile ua re halefela haholo.
1  Motse o neng o tletse batho o lutse o ’notši hakaakang!O neng o e-na le baahi ba bangata har’a lichaba o tšoana le mohlolohali hakaakang!Oo e neng e le khosatsana har’a liprofinse o fetohile o etsang mosebetsi o qobelloang hakaakang!
2  O lla haholo bosiu, ’me meokho ea oona e marameng a oona.Ha ho ea o tšelisang har’a bohle ba o ratang.Metsoalle ea oona kaofela e sebetsane le oona ka bolotsana. E fetohile lira tsa oona.
3  Bajuda ba ile kholehong ka lebaka la mahloreho le ka lebaka la bongata ba bohlanka.Ba ile ba lokela ho lula har’a lichaba. Ha baa ka ba fumana sebaka sa phomolo.Bohle ba neng ba ba hlorisa ba ba fihletse har’a maemo a bakang mahlomola.
4  Litsela tsa Sione lia siama, hobane ha ho ba tlang moketeng.Liheke tsohle tsa eona ke lesupi; baprista ba eona baa feheloa.Baroetsana ba eona ba saretsoe, ’me e na le bohloko.
5  Bahanyetsi ba eona ba fetohile lihlooho. Lira tsa eona ha li tsotelle.Hobane Jehova o e tliselitse mesarelo ka lebaka la litlōlo tsa eona tse ngata,Bana ba eona ba tsamaile e le baholehuoa ka pel’a mohanyetsi.
6  ’Me ho morali oa Sione ho tsoa botle bohle ba hae.Likhosana tsa hae li tšoana le likhama tse tona tse sa fumanang lekhulo;’Me li ntse li tsamaea li se na matla ka pel’a ea li lelekisang.
7  Jerusalema e hopotse matsatsing a mahloreho a eona le a batho ba eona ba hlokang mahaeLintho tsohle tsa eona tse lakatsehang tse bileng teng ho tloha matsatsing a khale.Ha batho ba eona ba oela letsohong la mohanyetsi ’me e se na mothusi,Bahanyetsi ba ile ba e bona. Ba tšeha ho oa ha eona.
8  Jerusalema e entse sebe se totobetseng. Ke ka lebaka leo e fetohileng ntho e nyonyehang.Bohle ba neng ba e hlompha ba ile ba e tšoara joaloka ntho e sa reng letho, kaha ba bone bofeela ba eona.E boetse ea feheloa ’me ea furalla.
9  Ho se hloeke ha eona ho  liaparong tsa eona. Ha ea ka ea hopola bokamoso ba eona,’Me e theohela tlaase ka mokhoa o makatsang. Ha e na motšelisi.Jehova, bona mahloreho a ka, etsoe sera se ikhohomositse.
10  Mohanyetsi o otlolletse letsoho linthong tsohle tsa eona tse lakatsehang.Etsoe e bone lichaba tse keneng ka sehalalelong sa eona,Tseo u li laetseng hore li se ke tsa kena ka phuthehong ea hao.
11  Batho bohle ba hae baa feheloa; ba batla bohobe.Ba fane ka lintho tsa bona tse lakatsehang bakeng sa se jeoang, e le hore ba khatholle moea.Bona, Jehova, ’me u talime, etsoe ke fetohile ea joaloka mosali eo e seng oa bohlokoa.
12  Na hase letho ho lōna bohle ba fetang tseleng? Talimang ’me le bone.Na ho na le bohloko leha e le bofe bo tšoanang le bohloko ba ka boo ke otliloeng ka bona haboima,Boo ka bona Jehova a bakileng mahloreho letsatsing la bohale ba hae bo tukang?
13  A le phahameng o ile a romela mollo masapong a ka, ’me o kokobetsa le leng le le leng.O alile letlooa bakeng sa maoto a ka. O nkhutliselitse morao.O nkentse mosali ea lahliloeng. Letsatsi lohle kea kula.
14  O lutse a falimehetse litlōlo tsa ka. Li lohellane letsohong la hae.Li hlahile molaleng oa ka. Matla a ka a khopiloe.Jehova o nehelane ka ’na matsohong a bao ke sa khoneng ho ba tsohela matla.
15  Bohle ba ka ba matla Jehova o ba qheletse thōko ho tsoa ka hare ho ’na.O mpitselitse pokano, e le hore a robe bahlankana ba ka likoto.Jehova o hataketse sehatelo sa veine sa morali oa Juda oa moroetsana.
16  Ke llela lintho tsena joaloka mosali. Leihlo la ka, leihlo la ka le rotha metsi.Etsoe motšelisi o hōle le ’na, e mong ea tla khatholla moea oa ka.Bara ba ka ba lahliloe, kaha sera se ikhohomositse.
17  Sione e otlolotse matsoho a eona. Ha e na motšelisi.Jehova o fane ka taelo malebana le Jakobo ho bohle ba e pota-potileng ka hohle e le bahanyetsi ba eona.Jerusalema e fetohile ntho e nyonyehang ka har’a bona.
18  Jehova o lokile, etsoe ke fetohetse molomo oa hae.Mamelang, joale, lōna lichaba tsohle, ’me le bone bohloko ba ka.Baroetsana ba ka le bahlankana ba ka ba ile kholehong.
19  Ke ipilelitse ho ba nthatang haholo. Ba nqhekeletse.Baprista ba ka le banna-baholo ba ka ba shoetse motseng,Ha ba ntse ba lokela ho ipatlela se jeoang e le hore ba ka khatholla meea ea bona.
20  Bona, Jehova, etsoe ke mahlomoleng. Mala a ka a lubehile.Pelo ea ka e ferekane ka hare ho ’na, kaha ke bile lerabele ka ho feletseng.Ka ntle sabole e bakile ho amohuoa bana. Ka har’a ntlo ho tšoana le lefu.
21  Batho ba utloile kamoo ke feheloang joaloka mosali. Ha ke na motšelisi.Lira tsohle tsa ka li utloile ka tlokotsi ea ka. Li thabile, hobane u ho entse.Ka sebele u tla tlisa letsatsi leo u le phatlalalitseng, e le hore li ka ba joaloka ’na.
22  E se eka bobe bohle ba tsona bo ka tla ka pel’a hao, ’me u sebetsane le bona ka thata,Feela joalokaha u ile ua sebetsana le ’na ka thata ka lebaka la litlōlo tsohle tsa ka.Etsoe mefehelo ea ka e mengata, ’me pelo ea ka ea kula.
2  Jehova bohaleng ba hae o koahela morali oa Sione ka leru hakaakang!O lahletse botle ba Iseraele fatše ho tloha leholimong ho ea lefatšeng.’Me ha aa hopola setuloana sa hae sa maoto letsatsing la bohale ba hae.
2  Jehova o metsitse, ha aa bontša qenehelo holim ’a libaka tsa bolulo leha e le life tsa Jakobo.Khalefong ea hae o qhaqhile libaka tse etselitsoeng liqhobosheane tsa morali oa Juda.O mo kopantse le lefatše, o silafalitse ’muso le likhosana tsa hae.
3  Ka ho tuka ke bohale o pomme lenaka le leng le le leng la Iseraele.O khutlisitse letsoho la hae le letona ka pel’a sera;’Me ho Jakobo o ntse a tuka joaloka mollo o tukang o chesitseng ka hohle.
4  O hataketse seqha sa hae joaloka sera. Letsoho la hae le letona le otlolohileJoaloka mohanyetsi, ’me o ’nile a bolaea bohle ba khahlehang mahlong.O tšolletse khalefo ea hae ka har’a tente ea morali oa Sione, feela joaloka mollo.
5  Jehova o fetohile ea joaloka sera. O metsitse Iseraele.O metsitse litora tsohle tsa eona tsa bolulo; o sentse libaka tsa eona tse etselitsoeng liqhobosheane.O etsa hore ho siama le sello li ate ho morali oa Juda.
6  O tšoara lephephe la hae ka mabifi joaloka le leng serapeng. O sentse mokete oa hae.Jehova o entse hore mokete le sabatha li lebaloe Sione,Bohaleng ba hae ba nyatso ha a bontše tlhompho  ho morena le moprista.
7  Jehova o lahlile aletare ea hae. O nyelisitse sehalalelo sa hae.O nehelane ka marako a litora tsa hae tsa bolulo letsohong la sera.Ba hoelelitse ka mantsoe a bona ka tlung ea Jehova, joaloka letsatsing la mokete.
8  Jehova o nahanne ho senya lerako la morali oa Sione.O otlolotse khoele ea ho lekanya. Ha aa khutlisa letsoho la hae hore le se ke la metsa.O etsa hore ’mōtōmōtō le lerako li siame. Li nyametse hammoho.
9  Liheke tsa eona li tetebetse tlaase lefatšeng. O sentse le ho roba mekoallo ea eona likoto.Morena oa hae le likhosana tsa hae li har’a lichaba. Ha ho na molao.Baprofeta ba eona le bona ha baa fumana pono e tsoang ho Jehova.
10  Banna ba baholo ba morali oa Sione ba lula fatše, moo ba lulang ba khutsitse.Ba itšetse ka lerōle lihloohong. Ba itlamme ka lesela la mokotla.Baroetsana ba Jerusalema ba inamiselitse lihlooho fatše.
11  Mahlo a ka a felile  ke meokho. Mala a ka a lubehile.Sebete sa ka se tšolletsoe fatše, ka lebaka la ho oa ha morali oa sechaba sa heso,Ka lebaka la ho tepella ha ngoana le ea anyang mapatlelong a motse.
12  Ba ’na ba re ho bo-’m ’a bona: “Lijo-thollo le veine li hokae?”Ka lebaka la ho tepella ha bona joaloka ea bolailoeng mapatlelong a motse,Ka lebaka la ho tšolleloa ha moea oa bona ka lifubeng tsa bo-’m ’a bona.
13  Ke tla u sebelisa u le paki ea eng? Ke tla u tšoantša le eng, Uena morali oa Jerusalema?Ke tla u lekanya le eng, e le hore ke u tšelise, Uena  morali oa Sione oa moroetsana?Etsoe ho senngoa ha hao ho hoholo feela joaloka leoatle. Ke mang ea ka u folisang?
14  Baprofeta ba hao ba u bonetse lintho tse se nang thuso le tse sa khotsofatseng,’Me ha baa senola phoso ea hao e le hore ba khutlise kholeho ea hao,Empa ba ’nile ba u bonela liphatlalatso tse se nang thuso le tse khelosang.
15  Bohle ba fetang ka tsela ba u opetse liatla.Ba letselitse morali oa Jerusalema mololi ’me ba ’na ba mo sisinyetsa lihlooho, ba re:“Na ona ke motse oo ba neng ba ee ba re ka oona, ‘Ke botle bo phethahetseng, thabo e khaphatsehang bakeng sa lefatše lohle’?”
16  Lira tsohle tsa hao li u ahlamiselitse melomo.Li letsitse meloli ’me tsa ’na tsa tsikitlanya meno. Li itse: “Re tla mo metsa.Ka sebele lena ke letsatsi leo re neng re le lebeletse. Re fumane! Re bone!”
17  Jehova o entse seo a neng a se hopotse. O phethahalitse polelo ea hae,Seo a neng a se laetse ho tloha matsatsing a khale. O qhaqhile ’me ha aa bontša qenehelo.O etsa hore sera se thabe ka lebaka la hao. O phahamisitse lenaka la bahanyetsi ba hao.
18  Lipelo tsa bona li hoelelitse ho Jehova, Uena lerako la morali oa Sione.Etsa hore meokho e theohe feela joaloka molapo o phoroselang bosiu le motšehare.U se ke ua ipha phomolo. Thaka ea leihlo la hao e se ke ea khutsa.
19  Tsoha! U bokolle bosiu qalong ea litebelo tsa hoseng.Tšollela pelo ea hao joaloka metsi ka pel’a sefahleho sa Jehova.Phahamisetsa liatla tsa hao ho eena ka lebaka la moea oa bana ba hao,Ba tepellang ka lebaka la tlala mateanong a literata tsohle.
20  Bona, Jehova, ’me u talime eo u sebetsaneng le eena ka thata ka mokhoa ona.Na basali ba lokela ho tsoela pele ba ja litholoana tsa lipōpelo tsa bona, bana ba tsoetsoeng ba hōlile ka ho feletseng,Kapa na moprista le moprofeta ba lokela ho bolaoa ka sehalalelong sa Jehova?
21  Moshanyana le monna-moholo ba robetse mobung oa literata.Baroetsana ba ka le bahlankana ba ka ba oele ka sabole.U bolaile ka letsatsi la bohale ba hao. U bolaile; ha ua ka ua bontša qenehelo.
22  Joaloka letsatsing la mokete u ile ua hoeletsa ka hohle libakeng tsa ka tseo ke lulang ho tsona ka bojaki.Letsatsing la khalefo ea Jehova ha hoa ka ha e-ba le ea balehang kapa ea phonyohang;Bao ke ba hlahisitseng ba feletse ’me ka ba hōlisa, sera sa ka se ba felisitse.
3  Ke ’na monna ea shahlileng ea boneng mahloreho ka lebaka la lere la khalefo ea hae.
2  O nketeletse pele ’me o ntsamaisa lefifing eseng leseling.
3  Ka sebele, o akha letsoho la hae ka ho pheta-pheta khahlanong le ’na letsatsi lohle.
4  O entse hore nama ea ka le letlalo la ka le senyehe. O robile masapo a ka.
5  O hahile khahlanong le ’na, e le hore a ka nteela hare ka semela se chefo le tsietsi.
6  O ntulisitse libakeng tse lefifi joaloka banna bao e leng khale ba shoele.
7  O nthibile joalokaha eka ke ka lerako la majoe, hore ke se ke ka tsamaea. O entse hore litlamo tsa ka tsa koporo li be boima.
8  Hape, ha ke hoeletsa ho kōpa thuso le ho hooa ho kōpa thuso, o sitisa thapelo ea ka.
9  O thibile litsela tsa ka ka lejoe le betliloeng. O sothile litsela tsa ka.
10  Ho ’na o joaloka bere e laletseng, joaloka tau libakeng tse patehileng.
11  O lobokantse litsela tsa ka, ’me o etsa hore ke lule ke sa etse letho. O nkentse ea lahliloeng.
12  O hataketse seqha sa hae, ’me o nkemisa joaloka ntho e korotsoeng ka motsu.
13  O kentse bara ba khohlopo ea hae ka liphiong tsa ka.
14  Ke fetohile litšeho ho batho bohle ba leng khahlanong le ’na, sehlooho sa pina ea bona letsatsi lohle.
15  O mphile lintho tse bohloko tse lekaneng. O ntlatsitse lengana.
16  ’Me o etsa hore meno a ka a robehe ka lehlohlojane. O entse hore ke thothomele moloreng.
17  U boetse ua lahla e le hore ho se ke ha e-ba le khotso bakeng sa moea oa ka. Ke lebetse hore na se molemo ke sefe.
18  ’Me ke ntse ke re: “Bokhabane ba ka bo hlomphehang bo senyehile, le tebello ea ka ho Jehova.”
19  Hopola mahloreho a ka le boemo ba ka ba ho hloka lehae, lengana le semela se chefo.
20  Ruri moea oa hao o tla hopola ’me o nkinamele.
21  Sena ke seo ke tla se khutlisetsa pelong ea ka. Ke ka lebaka leo ke tlang ho leta.
22  Ke liketso tsa mosa o lerato oa Jehova hore ebe ha rea fela, hobane ka sebele mehauhelo ea hae e ke ke ea fela.
23  E mecha hoseng ho hong le ho hong. Botšepehi ba hao bo bongata.
24  Moea oa ka o itse, “Jehova ke kabelo ea ka, ke ka lebaka leo ke tlang ho mo letela.”
25  Jehova o molemo ho ea mo tšepang, ho moea o ntseng o mo batla.
26  Ho molemo hore motho a lete, a bile a khutsitse, bakeng sa poloko ea Jehova.
27  Ho molemo hore monna ea shahlileng a jare joko bocheng ba hae.
28  A lule a ’notši ’me a khutse, hobane o behile ho hong holim ’a hae.
29  A ke a behe molomo oa hae lerōleng. Mohlomong ho na le tšepo.
30  A ke a fane ka lerama la hae ho ea mo otlang. A ke a be le nyeliso e lekaneng.
31  Etsoe Jehova a ke ke a lahla ho isa nakong e sa lekanyetsoang.
32  Etsoe le hoja a bakile mesarelo, ka sebele o tla boela a bontše mohau ho ea ka mosa oa hae o lerato o mongata.
33  Etsoe hase ho tsoa pelong ea hae a hlorisitseng kapa a bakelang bara ba batho mesarelo.
34  Bakeng sa ho silakanya ka tlas’a maoto a motho batšoaruoa bohle ba lefatše,
35  Bakeng sa ho sokamisa kahlolo ea monna ea shahlileng ka pel’a sefahleho sa Ea Phahameng ka ho Fetisisa,
36  Bakeng sa ho khopamisa motho nyeoeng ea hae, Jehova ha aa ka a fana ka tumello.
37  Joale, ke mang ea itseng ho hong ho lokela ho etsahala ha Jehova a sa ho laela?
38  Molomong oa Ea Phahameng ka ho Fetisisa ha ho tsoe lintho tse mpe le se molemo.
39  Ke joang motho ea phelang a ka inehellang lipelaelo, monna ea shahlileng ka lebaka la sebe sa hae?
40  A re batlisiseng litsela tsa rōna ’me re li phenye, ’me re khutleleng ho Jehova.
41  A re phahamisetseng lipelo tsa rōna hammoho le liatla tsa rōna ho Molimo maholimong:
42  “Re sitiloe, ’me re rabetse. Ha ua tšoarela.
43  Ka bohale u thibetse hore u se ke ua atameloa, ’me u ntse u re lelekisa. U bolaile; ha ua bontša qenehelo.
44  U thibile ka leru hore u se ke ua atameloa, hore thapelo e se ke ea feta.
45  U re etsa lilahloa le lithōle ka har’a lichaba.”
46  Lira tsohle tsa rōna li re ahlamiselitse melomo.
47  Tšabo le sekoti li fetohile tsa rōna, lesupi le tšenyeho.
48  Leihlo la ka le ntse le tšoloha melapo ea metsi ka lebaka la ho ripitloa ha morali oa batho ba heso.
49  Leihlo la ka le tšolotsoe ’me le ke ke la lula le tsitsitse, hoo ho se nang phomolo,
50  Ho fihlela Jehova a talima tlaase ’me a bona a le leholimong.
51  Leihlo la ka le sebetsane ka thata le moea oa ka, ka lebaka la barali bohle ba motse oa heso.
52  Ka sebele lira tsa ka li ntsomile joaloka nonyana, ntle ho lebaka.
53  Li khutsisitse bophelo ba ka sekoting, ’me li ’nile tsa mpetsa ka majoe.
54  Metsi a phalletse holim ’a hlooho ea ka. Ke itse: “Ka sebele ke tla timela!”
55  Ke hoelelitse lebitso la hao, Jehova, ke le ka sekoting sa mofuta o tebileng ka ho fetisisa.
56  U utloe lentsoe la ka. U se ke ua pata tsebe ea hao bakeng sa phomolo ea ka, bakeng sa mohoo oa ka o kōpang thuso.
57  U atametse haufi letsatsing leo ke neng ke ntse ke u bitsa ka lona. U itse: “U se ke ua tšoha.”
58  Jehova, u nkile litsekisano tsa moea oa ka. U rekolotse bophelo ba ka.
59  Jehova, u bone phoso e entsoeng ho ’na. U tsamaise kahlolo bakeng sa ka.
60  U bone phetetso eohle ea bona, menahano eohle ea bona khahlanong le ’na.
61  Jehova, u utloile nyeliso ea bona, menahano eohle ea bona khahlanong le ’na,
62  Melomo ea ba ntsohelang matla le ho hoeshetsa ha bona khahlanong le ’na letsatsi lohle.
63  U talime ho lula ha bona le ho ema ha bona. Ke ’na sehlooho sa pina ea bona.
64  Jehova, u tla khutlisetsa tšoaro ho bona, ho ea ka mosebetsi oa matsoho a bona.
65  U tla ba fa lipelo tse nyelisang, thohako ea hao e tla ba ho bona.
66  U tla ba lelekisa ka bohale ’me u ba felise ka tlas’a maholimo a Jehova.
