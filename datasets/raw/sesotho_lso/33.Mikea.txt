4  Karolong e qetellang ea matsatsi thaba ea ntlo ea Jehova e tla tiisoa ka thata ka holim ’a litlhōrō tsa lithaba, ’me ka sebele e tla phahamela maralla; ’me lichaba li tla phallela ho eona.
2  Ka sebele lichaba tse ngata li tla ea ’me li re: “Tloong, ’me re nyoloheleng thabeng ea Jehova le ntlong ea Molimo oa Jakobo; o tla re rupela ka litsela tsa hae, ’me re tla tsamaea litseleng tsa hae.” Etsoe molao o tla tsoa Sione, ’me lentsoe la Jehova le tsoe Jerusalema.
3  Ka sebele o tla ahlola har’a lichaba tse ngata, ’me a lokise litaba lichabeng tse matla tse hōle haholo. Ba tla lokela ho tea lisabole tsa bona hore e be mehoma le marumo a bona hore e be likere tse faolang limela. Sechaba se ke ke sa phahamisetsa sechaba se seng sabole, ha ba sa tla hlola ba ithuta ntoa.
4  Ka sebele e mong le e mong o tla lula tlas’a sefate sa hae sa morara le tlas’a sefate sa hae sa feiga, ho ke ke ha e-ba le ea etsang hore ba thothomele; kaha molomo oa Jehova oa mabotho o boletse.
5  Etsoe lichaba tsohle li tla tsamaea se seng le se seng ka lebitso la molimo oa sona; empa re tla tsamaea ka lebitso la Jehova Molimo oa rōna ho isa nakong e sa lekanyetsoang, esita le ka ho sa feleng.
6  “Letsatsing leo,” ho bolela Jehova, “ke tla bokella ea neng a hlotsa; le ea neng a qhalakantsoe ke tla mo phutha, esita le eo ke ileng ka mo tšoara hampe.
7  Ka sebele ke tla etsa ea neng a hlotsa masala, le ea neng a suthiselitsoe hōle ke mo etse sechaba se matla; ’me Jehova o tla busa e le morena oa bona Thabeng ea Sione, ho tloha joale le ho isa nakong e sa lekanyetsoang.
8  “Ha e le uena, tora ea mohlape, tutulu ea morali oa Sione, e tla fihla ho uena, e, ka sebele puso ea pele e tla tla, ’muso oa morali oa Jerusalema.
9  “Joale ke hobane’ng ha u ntse u hooa ka lentsoe le phahameng? Na ha ho na morena ho uena, kapa moeletsi oa hao o timetse, hoo u tšoeroeng ke bohloko bo hlabang bo kang ba mosali ea belehang?
10  Utloa bohloko bo boholo ’me u qhashohe, Uena morali oa Sione, joaloka mosali ea belehang, etsoe joale u tla tsoa motseng, ’me u tla lokela ho lula naheng. U tla lokela ho fihla Babylona. Moo u tla lopolloa. Moo Jehova o tla u rekolla liatleng tsa lira tsa hao.
11  “Joale ka sebele ho tla bokelloa khahlanong le uena lichaba tse ngata, tse reng, ‘A ke a silafale, ’me e se eka mahlo a rōna a ka talima Sione.’
12  Empa ha e le tsona, ha li tsebe menahano ea Jehova, ’me ha li utloisise morero oa hae; hobane ka sebele o tla li phutha joaloka lijo-thollo tse sa tsoa khuoa tse entseng mokoloko tse isoang seotlong.
13  “Tsoha ’me u pole, Uena morali oa Sione; etsoe lenaka la hao ke tla le fetola tšepe, likhōla tsa hao ke tla li fetola koporo, ’me ka sebele u tla silakanya lichaba tse ngata; ka thohako u tla nehela ho Jehova phaello ea tsona e sa lokang, ’me maruo a tsona u a nehele ho Morena oa ’nete oa lefatše lohle.”
7  Ho malimabe ’na, etsoe ke fetohile ea joaloka litholoana tsa lehlabula tse bokeletsoeng, joaloka se khoahlapisitsoeng sa merara e bokeletsoeng! Ha ho na lesihla la morara le ka jeoang, ha ho na feiga e butsoang pele, eo moea oa ka o neng o ka e lakatsa!
2  Ea tšepahalang o timetse lefatšeng, ’me har’a moloko oa batho ha ho na ea lokileng. Kaofela ha bona, ba lalla bakeng sa ho tšolla mali. E mong le e mong o tsoma mor’abo, ka letlooa le huloang.
3  Matsoho a bona a holim ’a se sebe, ho ipabola ho sona; khosana e kōpa ho hong, ’me ea ahlolang o etsa joalo bakeng sa moputso, ’me e moholo o bua se lakatsoang ke moea oa hae, oa hae ka boeena; ’me baa se lohella.
4  E motlehali oa bona o joaloka sehlahla se hlabang, ea lokileng ka ho fetisisa oa bona o mobe ho feta lekhoakhoa la meutloa. Letsatsi la balebeli ba hao, la ho eloa ha hao hloko, le tla tla. Joale ho tsietsoa ha bona ho tla etsahala.
5  Le se ke la beha tumelo ea lōna ho bo-mphato ba lōna. Le se ke la tšepa metsoalle e tšepeloang makunutu. Lebela ho buleha ha molomo oa hao ho mosali ea robalang sefubeng sa hao.
6  Etsoe mora o nyelisa ntate; morali o ema khahlanong le ’m ’ae; ngoetsi khahlanong le ’mè matsale oa eona; lira tsa motho ke batho ba ntlo ea hae.
7  Empa ha e le ’na, ke tla ’ne ke lebelle Jehova. Ke tla letela Molimo oa poloko ea ka. Molimo oa ka o tla nkutloa.
8  U se ke ua thaba ka lebaka la ka, Uena mosali eo e leng sera sa ka. Le hoja ke oele, ka sebele ke tla phahama; le hoja ke lula lefifing, Jehova e tla ba leseli ho ’na.
9  Ke tla jara khalefo ea Jehova—kaha ke mo sitetsoe—ho fihlela a tsamaisa nyeoe ea ka ’me a phethisa toka bakeng sa ka. O tla ntlisa leseling; ke tla talima ho loka ha hae.
10  Sera sa ka se tla bona, se tla apareloa ke lihlong, se neng se re ho ’na: “Jehova Molimo oa hao o hokae?” Mahlo a ka a tla se talima. Joale se tla fetoha sebaka sa ho hatakeloa, joaloka seretse sa literateng.
11  Letsatsi la ho haha marako a hao a majoe, letsatsing leo molao-taelo o tla ba hōle.
12  Letsatsing leo esita le ho ea fihla ho uena ba tla tla ba tsoa Assyria le metseng ea Egepeta, le ho tsoa Egepeta esita le ho ea fihla Nōkeng; le ho tloha leoatleng le leng ho ea ho le leng, le ho tloha thabeng e ’ngoe ho ea ho e ’ngoe.
13  Naha e tla fetoha lesupi ka lebaka la baahi ba eona, ka lebaka la litholoana tsa mesebetsi ea bona.
14  Lisa batho ba hao ka lere la hao, mohlape oa lefa la hao, o neng o lula o le mong morung—har’a serapa sa lifate tsa litholoana. Ba ke ba fule Bashane le Gileade joaloka matsatsing a nakong ea khale.
15  “Joaloka matsatsing a ho tsoa ha hao naheng ea Egepeta ke tla mo bontša lintho tse hlollang.
16  Lichaba li tla bona ’me li hlajoe ke lihlong ke matla ’ohle a tsona. Li tla beha matsoho melomong; litsebe tsa tsona li tla thibana.
17  Li tla nyeka lerōle joaloka linoha; joaloka lihahabi tsa lefatše li tla tsoa ka ho ferekana marakong a tsona a tšireletso. Li tla tla ho Jehova Molimo oa rōna li thothomela, ’me li tla u tšaba.”
18  Ke mang Molimo ea kang uena, ea tšoarelang phoso le ea tlohelang tlōlo ea masala a lefa la hae? Ka sebele a ke ke a tšoarella bohaleng ba hae ka ho sa feleng, etsoe o thabela mosa o lerato.
19  O tla boela a re bontše mohau; o tla beha liphoso tsa rōna tlaase. U tla lahlela libe tsohle tsa bona bolibeng ba leoatle.
20  U tla fana ka ’nete e filoeng Jakobo, mosa o lerato o filoeng Abrahama, oo u ileng ua hlapanya ka oona ho baholo-holo ba rōna ho tloha matsatsing a khale.
6  Ka kōpo, utloang seo Jehova a se bolelang. Tsohang, le tsamaise nyeoe le lithaba, ’me e se eka maralla a ka utloa lentsoe la lōna.
2  Lōna lithaba, utloang nyeoe ea Jehova, le lōna lintho tse tšoarellang, lōna metheo ea lefatše; etsoe Jehova o na le nyeoe le sechaba sa hae, ’me o tla phehisana le Iseraele:
3  “Lōna sechaba sa ka, ke entse’ng ho lōna? Ke le khathalitse ka tsela efe? Pakang khahlanong le ’na.
4  Etsoe ke ile ka le ntša naheng ea Egepeta, ’me ka le lopolla ntlong ea makhoba; ka romela ka pel’a lōna Moshe, Arone le Miriame.
5  Lōna sechaba sa ka, ka kōpo, hopolang seo Balake morena oa Moabe a ileng a se rera, le seo Balame mora oa Beore a ileng a mo araba ka sona. Ho tloha Shitime, ho ea fihla Gilgale, e ne e le ka morero oa hore liketso tse lokileng tsa Jehova li ka tsejoa.”
6  Ke tla khahlanyetsa Jehova ka eng? Ke tla inamela Molimo ea leng phahameng ka eng? Na ke tla mo khahlanyetsa ka linyehelo tse feletseng tsa secheso, ka manamane a nang le selemo?
7  Na Jehova o tla khahloa ke likete tsa lipheleu, ke mashome a likete a melapo e phoroselang ea oli? Na ke tla fana ka mora oa ka oa letsibolo bakeng sa bofetoheli ba ka, litholoana tsa mpa ea ka bakeng sa sebe sa moea oa ka?
8  Uena motho oa lefatše, o u boleletse se molemo. Jehova o batla eng ho uena haese hore u sebelise toka u rate mosa ’me u inyenyefatse ha u tsamaea le Molimo oa hao?
9  Lentsoe la Jehova le hoeletsa motse, ’me motho ea nang le bohlale bo sebetsang o tla tšaba lebitso la hao. Utloang molamu le ea o khethileng.
10  Na ka tlung ea ea khopo ho sa ntse ho e-na le matlotlo a bokhopo, le tekanyo ea efa e nyenyane e nyatsuoang?
11  Na nka ba ea hloekileng boitšoarong ka sekala se khopo le ka mokotla oa majoe a ho bekha a thetsang?
12  Etsoe banna ba oona ba ruileng ba fetohile ba tletseng pefo, le baahi ba oona ba buile leshano, ’me maleme a bona ke a qhekellang melomong ea bona.
13  “Le ’na ka sebele ke tla u kulisa ka ho u otla; u tla etsoa lesupi, ka lebaka la libe tsa hao.
14  U tla ja ’me u se ke ua khora, le tlala ea hao e tla ba ka hare ho uena. U tla tlosa lintho, empa u ke ke ua li nka ka tšireletseho; ’me eng kapa eng eo u neng u tla e nka ka tšireletseho, ke tla e nehela sabole.
15  U tla jala peō, empa u ke ke ua kotula. U tla hatakela mehloaare, empa u ke ke ua itlotsa ka oli; le veine e monate, empa u ke ke ua noa veine.
16  Litaelo tse hlomamisitsoeng tsa Omri le mosebetsi oohle oa ntlo ea Akabe lia phethoa, ’me le tsamaea ka merero ea bona; e le hore nka le etsa ntho e makalloang ’me baahi ba hae ke ba etse ntho eo ho letsoang mololi ka lebaka la eona; le tla jara nyeliso ea lichaba.”
5  “Nakong ena ua itšeha, Uena morali oa phutuho; o behile thibello khahlanong le rōna. Ba tla otla moahloli oa Iseraele lerameng ka molamu.
2  “Uena Bethlehema Efratha, e monyenyane haholo hore u ka ba har’a likete tsa Juda, ho uena ho tla tsoa bakeng sa ka eo e tlang ho ba ’musi oa Iseraele, eo lesika la hae le tsoang linakong tsa pele, matsatsing a nako e sa lekanyetsoang.
3  “Ka hona o tla fana ka bona ho fihlela nakong eo ka eona ea belehang a belehang. Barab’abo ba bang kaofela ba tla khutlela ho bara ba Iseraele.
4  “Ka sebele o tla ema a be a lise ka matla a Jehova, ka bophahamo ba lebitso la Jehova Molimo oa hae. Ka sebele ba tla ’ne ba lule, etsoe joale o tla ba moholo ho ea fihla lipheletsong tsa lefatše.
5  Enoa o tla fetoha khotso. Ha e le Moassyria, ha a kena naheng ea rōna le ha a hatakela litora tsa rōna tsa bolulo, le rōna re tla lokela ho hlahisa khahlanong le eena balisa ba supileng, e, babusisi ba robeli ba moloko oa batho.
6  Ba tla lisa naha ea Assyria ka sabole, le naha ea Nimrode menyakong ea eona. Ka sebele o tla tlisa topollo ho tsoa ho Moassyria, ha a kena naheng ea rōna le ha a hatakela sebaka sa rōna.
7  “Ba setseng ba Jakobo ba tla ba joaloka phoka e tsoang ho Jehova har’a lichaba tse ngata, joaloka lipula tsa melupe holim ’a limela, tse sa lebelleng ho motho kapa ho letela bara ba motho oa lefatše.
8  Har’a lichaba, har’a batho ba bangata, ba setseng ba Jakobo ba tla ba joaloka tau har’a liphoofolo tsa moru, joaloka taoana e moetse har’a mehlape ea linku, eo, ha e feta, ka sebele e hatakelang hammoho le ho rusolla; ’me ha ho na molopolli.
9  Matsoho a lōna a tla phahamela lira tsa lōna, ’me lira tsohle tsa lōna li tla felisoa.”
10  “Ka letsatsi leo,” ho bolela Jehova, “ke tla felisa lipere tsa lōna har’a lōna ’me ke timetse makoloi a lōna a ntoa.
11  Ke tla heletsa metse ea naha ea lōna le ho qhaqha libaka tsohle tsa lōna tse etselitsoeng liqhobosheane.
12  Ke tla felisa boloi matsohong a lōna, ’me har’a lōna ha ho sa tla tsoela pele ho e-na le ba sebelisang boselamose.
13  Hape ke tla felisa litšoantšo tsa lōna tse betliloeng le lifika tsa lōna har’a lōna, ’me ha le sa tla hlola le inamela mosebetsi oa matsoho a lōna.
14  Ke tla fothola lipalo tsa lōna tse halalelang har’a lōna le ho felisa metse ea lōna.
15  Ka bohale le ka khalefo ke tla phethisa phetetso holim ’a lichaba tse sa mamelang.”
1  Lentsoe la Jehova le ileng la hlaha ho Mikea oa Moreshethe, matsatsing a Jothame, Akaze, Ezekiase, marena a Juda, leo a ileng a ba le pono ea lona malebana le Samaria le Jerusalema:
2  “Utloang, Lōna lichaba, kaofela ha lōna; ela hloko, Uena lefatše le se tletseng ho uena, ’me ’Musi Morena Jehova e ke e be paki khahlanong le lōna, Jehova a le tempeleng ea hae e halalelang.
3  Etsoe, bonang! Jehova o tloha sebakeng sa hae, ’me ka sebele o tla theoha le ho hatakela libaka tse phahameng tsa lefatše.
4  Lithaba li tla qhibiliha tlas’a hae, le likhohlo li tla arohana, joaloka boka ba linotši ka lebaka la mollo, joaloka metsi a tšolleloang sebakeng se motheō.
5  “Ke ka lebaka la bofetoheli ba Jakobo sena sohle se leng teng, esita le ka lebaka la libe tsa ntlo ea Iseraele. Bofetoheli ba Jakobo ke eng? Na hase Samaria? Libaka tse phahameng tsa Juda ke eng? Na hase Jerusalema?
6  Ka sebele ke tla etsa Samaria qubu ea lithako tsa naha, libaka tsa ho lema tsa serapa sa morara; ke tla tšollela majoe a hae phuleng, ’me ke tla pepesa metheo ea hae.
7  Litšoantšo tsa hae tse betliloeng li tla silakanngoa kaofela, le limpho tsohle tseo a li filoeng e le tefo ea hae li tla chesoa mollong; ’me litšoantšo tsa hae tsohle tse rapeloang ke tla li etsa lesupi. Etsoe o li bokeletse ho tsoa linthong tse fanoeng e le tefo ea letekatse, ’me li tla khutlela nthong e fanoeng e le tefo ea letekatse.”
8  Ka lebaka lena ke tla bokolla le ho lla; ke tla tsamaea ke sa roala letho maotong ’me ke hlobotse. Ke tla bokolla joaloka liphokojoe, ’me ke siame joaloka limpshe tse tšehali.
9  Etsoe leqeba le ho eena ke le ke keng la fola; kaha le fihlile Juda, lefu le fihlile hekeng ea sechaba sa ka, ho ea fihla Jerusalema.
10  “Le se ke la ho bolela Gathe; ka sebele le se ke la lla. “Ka tlung ea Afera le ipitike lerōleng.
11  Feta, Uena mosali ea lulang Shafire, ka bofeela bo hlabisang lihlong. Mosali ea lulang Zanane ha aa tsamaea. Ho bokolla ha Bethe-ezele ho tla tlosa sebaka seo e emang ho sona har’a lōna.
12  Etsoe mosali ea lulang Marothe o ’nile a letela se molemo, empa se sebe se theohetse hekeng ea Jerusalema se tsoa ho Jehova.
13  Tlamella koloi lipereng tse qhanehiloeng hammoho, Uena mosali ea lulang Lakishe. Tšimoloho ea sebe ke seo a neng a le sona ho morali oa Sione, etsoe ho uena ho fumanoe bofetoheli ba Iseraele.
14  Ka hona u tla fana ka limpho tsa karohano ho Moreshethe-gathe. Matlo a Akzibe a ne a le joaloka ho hong ho thetsang ho marena a Iseraele.
15  Ke sa ntse ke tla tlisa moleleki ho uena, Uena mosali ea lulang Maresha. Khanya ea Iseraele e tla fihla Adulame.
16  Ipeole, ’me u ikute moriri ka lebaka la bara ba hao ba thabo e phethehileng. Atolosa lefatla la hao joaloka la ntsu, hobane ba tlohile ho uena ho ea kholehong.”
2  “Ho malimabe ba rerang se kotsi, le ba tloaetseng ho etsa se sebe, libetheng tsa bona! Ka leseli la hoseng baa se etsa, hobane ho matleng a matsoho a bona.
2  Ba lakalitse masimo ebile ba a nkile; le matlo, ’me ba a nkile; ba etselitse monna ea shahlileng bolotsana le ba ntlo ea hae, monna le lefa la hae.
3  “Ka hona sena ke seo Jehova a se boletseng, ‘Bonang! ke nahanela lelapa lena tlokotsi eo le ke keng la tlosa melala ea lōna ho eona, e le hore le se ke la tsamaea ka boikhohomoso; hobane ke nako ea tlokotsi.
4  Letsatsing leo e mong o tla hlahisa polelo ea maele malebana le lōna ’me ka sebele o tla lla sello, sello ka bosona. E mong o tla lokela ho re: “Ka sebele re tlatlapuoe! O fetola kabelo ea sechaba sa ka. O e tlosa ho ’na hakaakang! O arolela ea sa tšepahaleng masimo a rōna.”
5  Ka hona u ke ke ua ba le ea lahlang thapo, ka lotho, phuthehong ea Jehova.
6  Le se ke la tlohela mantsoe hore a tsoe. Ba tlohela mantsoe hore a tsoe. Ba ke ke ba tlohela mantsoe hore a tsoe malebana le lintho tsena. Ho kokobetsoa ho ke ke ha tloha.
7  “‘Na ho ntse ho thoe, Uena ntlo ea Jakobo: “Na moea oa Jehova ha oa khotsofala, kapa na ee ke mesebetsi ea hae?” Na mantsoe a ka ha a etse se molemo tabeng ea ea tsamaeang ka kotloloho?
8  “‘Maobane sechaba sa ka se ile sa ema joaloka sera. Karolong e ka pele ea seaparo le nka mokhabiso o motle haholo, ho ba fetang ka kholiseho, joaloka ba khutlang ntoeng.
9  Basali ba sechaba sa ka le ba leleka ntlong eo ho eona mosali a bang le thabo e phethehileng. Le nka khanya ea ka baneng ba hae, ho isa nakong e sa lekanyetsoang.
10  Emang ’me le tsamaee, hobane sena hase sebaka sa ho phomola. Ka lebaka la hore o fetohile ea sa hloekang, ho na le tšenyo; ’me mosebetsi oo oa ho senya o bohloko.
11  Haeba motho, ea tsamaeang ka moea le leshano, a boletse leshano: “Ke tla tlohela mantsoe hore a tsoele ho lōna malebana le veine le malebana le joala bo tahang,” ka sebele e tla boela e be eena ea tlohelang mantsoe hore a tsoe sechabeng sena.
12  “‘Ka sebele ke tla bokella Jakobo, kaofela ha lōna; ruri ke tla phutha ba setseng ba Iseraele. Ke tla ba beha bonngoeng, joaloka mohlape ka lesakeng, joaloka mohlape o leng har’a lekhulo la oona; moo ho tla tlala lerata la batho.’
13  “Ea phunyeletsang ka sebele o tla hlaha ka pel’a bona: ba tla phunyeletsa. Ebile ba tla feta hekeng, ’me ba tsoe ka eona. Morena oa bona o tla feta ka pel’a bona, Jehova a ba eteletse pele.”
3  Ka re: “Ka kōpo, utloang lōna lihlooho tsa Jakobo le lōna balaoli ba ntlo ea Iseraele. Na hase mosebetsi oa lōna ho tseba toka?
2  Lōna ba hloileng se molemo le ba ratang bobe, ba qaqapolotsang batho letlalo la bona le nama ea bona masapong a bona;
3  lōna bao hape le jeleng nama ea sechaba sa ka, ’me la tlosa letlalo la sona ho sona, la ba la robokella masapo a sona, ’me la a silakanya joaloka se leng ka pitseng e molomo o moholo le joaloka nama e leng ka har’a pitsa.
4  Nakong eo ba tla hoeletsa ho Jehova ho kōpa thuso, empa a ke ke a ba araba. O tla ba patela sefahleho sa hae nakong eo, ho ea kamoo ba entseng bobe kateng mesebetsing ea bona.
5  “Sena ke seo Jehova a se boletseng khahlanong le baprofeta ba etsang hore sechaba sa ka se hlahlathele, ba lomang ka meno le ba hoeletsang, ‘Khotso!’ bao, ha mang kapa mang a sa kenye ho hong ka mahanong a bona, ba bileng ba halaletsang ntoa khahlanong le eena,
6  ‘Ka hona le tla ba le bosiu, e le hore ho se ke ha e-ba le pono; ’me le tla ba le lefifi, e le hore le se ke la sebelisa bonohe. Ka sebele letsatsi le tla likella baprofeta, le motšehare o tla ba fifalla.
7  Ba bonang lipono ba tla lokela ho hlajoa ke lihlong, ’me ka sebele linohe li tla soetseha. Ba tla lokela ho koahela litelu tse holim ’a molomo, kaofela ha bona, etsoe ha ho na karabo e tsoang ho Molimo.’”
8  Ka lehlakoreng le leng, ke tletse matla, ka moea oa Jehova, le oa toka le bonatla, e le ho bolella Jakobo bofetoheli ba hae le Iseraele sebe sa hae.
9  Ka kōpo, utloang sena, lōna ba ka sehloohong ba ntlo ea Jakobo le lōna balaoli ba ntlo ea Iseraele, ba hloileng toka le ba khopamisang esita le ntho e ’ngoe le e ’ngoe e otlolohileng;
10  ba hahang Sione ka liketso tsa tšollo ea mali le Jerusalema ka ho se loke.
11  Ba ka sehloohong ba hae ba ahlola feela bakeng sa tjotjo, le baprista ba hae ba rupela feela bakeng sa tefo, ’me baprofeta ba hae ba sebelisa bonohe bakeng sa chelete feela; empa leha ho le joalo ba ntse ba itšetleha ka Jehova, ba re: “Na Jehova ha a har’a rōna? Re ke ke ra oeloa ke tlokotsi.”
12  Ka hona ka lebaka la lōna Sione e tla lengoa joaloka tšimo feela, le Jerusalema e tla fetoha qubu feela ea lithako, ’me thaba ea ntlo e tla ba joaloka libaka tse phahameng tsa moru.
