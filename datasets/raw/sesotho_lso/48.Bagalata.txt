4  Joale ke re hafeela mojalefa e sa le ngoana ho hang ha aa fapana le lekhoba, le hoja e le morena oa lintho tsohle,
2  empa o tlas’a banna ba ikarabellang le tlas’a batsamaisi ho fihlela ka letsatsi leo ntat’ae a le behileng esale pele.
3  Ka ho tšoanang le rōna, ha re ne re le bana, re ile ra tsoela pele re entsoe makhoba ke lintho tsa motheo tsa lefatše.
4  Empa ha tekanyo e feletseng ea nako e fihla, Molimo o ile a romela Mora oa hae, ea tsoileng ho mosali le ea bileng tlas’a molao,
5  e le hore ka theko a ka lokolla ba tlas’a molao, e le hore le rōna re ka amohela ho nkeloa ka lapeng re le bara.
6  Joale kahobane le bara, Molimo o rometse moea oa Mora oa hae ka lipelong tsa rōna ’me oa hoeletsa: “Abba, Ntate!”
7  Kahoo, joale, ha u sa le lekhoba empa u mora; ’me haeba u mora, u boetse u mojalefa ka Molimo.
8  Leha ho le joalo, ha le ne le sa tsebe Molimo, joale le ile la ba makhoba a bao ka tlhaho e seng melimo.
9  Empa kaha joale le tseba Molimo, kapa ho e-na le hoo kaha joale le tsejoa ke Molimo, ho tla joang hore le khutlele hape linthong tse fokolang le tse futsanehileng tsa motheo ’me le batle ho ba makhoba a tsona hape?
10  Le boloka ka hloko matsatsi le likhoeli le linako le lilemo.
11  Ke tšohile ka lebaka la lōna, hore ka tsela e itseng ke sehlile ntle ho morero mabapi le lōna.
12  Barab’eso, kea le kōpa, Le be kamoo ke leng kateng, hobane le ’na ke ne ke le kamoo le leng kateng. Ha lea mphosetsa ka letho.
13  Empa lea tseba hore ke ile ka le bolella litaba tse molemo ka lekhetlo la pele ka lebaka la ho kula ha ka nameng.
14  Seo e neng e le teko ho lōna nameng ea ka, ha lea ka la se eisa kapa la se tšoela ka mathe ka ho nyonya; empa le ile la nkamohela joaloka lengeloi la Molimo, joaloka Kreste Jesu.
15  Joale, e kae thabo eo le neng le e-na le eona? Etsoe kea le pakela hore, hoja ho ne ho khoneha, le ka be le hontse mahlo a lōna eaba le mpha ’ona.
16  Joale, he, na ke fetohile sera sa lōna hobane ke le bolella ’nete?
17  Ba le batla ka cheseho, eseng ka tsela e ntle, empa ba batla ho le arohanya le ’na, e le hore le ka ba batla ka cheseho.
18  Leha ho le joalo, ho hotle hore le batloe ka cheseho ho se setle ka linako tsohle, eseng feela ha ke le teng ho lōna,
19  bana ba ka ba banyenyane, bao ke boetseng ke leng bohlokong ba pelehi ke bona ho fihlela Kreste a bōptjoa ho lōna.
20  Empa ke ne nka lakatsa ho ba teng ho lōna hona joale le ho bua ka tsela e fapaneng, hobane ke tsielehile ka lebaka la lōna.
21  Mpolelleng, lōna ba batlang ho ba tlas’a molao, Na ha le utloe Molao?
22  Ka mohlala, ho ngoliloe hore Abrahama o ile a fumana bara ba babeli, e mong ka lekhabunyane ’me e mong ka mosali ea lokolohileng;
23  empa ha e le hantle oa lekhabunyane o ile a tsoaloa ka mokhoa oa nama, oa mosali ea lokolohileng a tsoaloa ka tšepiso.
24  Lintho tsena ke ketsahalo e tšoantšetsang; etsoe basali bana ba bolela lilekane tse peli, sa Thabeng ea Sinai, se hlahisang bana ba bokhoba, seo hape e leng Hagare.
25  Joale Hagare enoa o bolela Sinai, thaba e Arabia, ’me o tšoana le Jerusalema kajeno, kaha o bokhobeng le bana ba hae.
26  Empa Jerusalema oa holimo o lokolohile, ’me ke ’m ’a rōna.
27  Kaha ho ngoliloe: “Thaba, uena nyopa e sa beleheng; tlerola ’me u hoeletse haholo, uena mosali ea se nang bohloko ba pelehi; etsoe bana ba mosali ea lahliloeng ba bangata ho feta ba ea nang le monna.”
28  Joale rōna, barab’eso, re bana ba tšepiso joalokaha ho ne ho le joalo ka Isaka.
29  Empa feela joalokaha nakong eo ea neng a tsoetsoe ka mokhoa oa nama a ile a qala ho hlorisa ea neng a tsoetsoe ka mokhoa oa moea, ho joalo le hona joale.
30  Leha ho le joalo, Lengolo le re’ng? “Leleka lekhabunyane le mora oa lona, kaha ho hang mora oa lekhabunyane e ke ke ea e-ba mojalefa le mora oa mosali ea lokolohileng.”
31  Ka lebaka leo, barab’eso, ha re bana ba lekhabunyane, empa re bana ba mosali ea lokolohileng.
6  Barab’eso, esita le hoja motho a nka mohato o fosahetseng pele a o hlokomela, lōna ba nang le litšoaneleho tsa moea le leke ho khutlisetsa motho ea joalo tseleng ka moea o bonolo, ha ka bomong le ntse le ipehile leihlo, esere le lōna le ka lekoa.
2  Tsoelang pele ho jarelana meroalo, kahoo le phethahatse molao oa Kreste.
3  Etsoe haeba leha e le mang a inahana hore ke ho hong ha e se letho, o thetsa kelello ea hae.
4  Empa e mong le e mong a ke a leke seo mosebetsi oa hae o leng sona, joale o tla ba le sesosa sa thabo e khaphatsehang mabapi le eena a le mong, eseng ka ho ipapisa le motho e mong.
5  Etsoe e mong le e mong o tla jara mojaro oa hae.
6  Ho feta moo, leha e le mang ea ntseng a rutoa lentsoe ka molomo a ke a arolelane lintho tsohle tse molemo le ea mo fang thuto e joalo ea molomo.
7  Le se ke la thetsoa: Molimo a ke ke a songoa. Etsoe leha e le sefe seo motho a se jalang, o tla boela a se kotule;
8  hobane ea jalang ka sepheo sa ho jalla nama ea hae o tla kotula ho bola nameng ea hae, empa ea jalang ka sepheo sa ho jalla moea o tla kotula bophelo bo sa feleng moeeng.
9  Kahoo a re se keng ra tela ho etsa se setle, kaha ka nako e loketseng re tla kotula haeba re sa khathale.
10  Ka sebele, joale, hafeela re sa na le nako e loketseng, a re sebetseng se molemo ho bohle, empa haholo-holo ho ba amanang le rōna tumelong.
11  Bonang hore na ke le ngoletse ka litlhaku tse khōlō hakaakang ka letsoho la ka.
12  Bohle ba batlang ho etsa ponahalo e khahlehang nameng ke bona ba lekang ho le susumelletsa ho bolla, hore feela ba se ke ba hlorisetsoa thupa ea tlhokofatso ea Kreste, Jesu.
13  Etsoe esita le ba bollang ha ba boloke Molao, empa ba batla hore le bolle e le hore ba ka ba le sesosa sa ho ithorisa ka nama ea lōna.
14  Le ka mohla ho se ke ha etsahala hore ke ithorise, haese ka thupa ea tlhokofatso ea Morena oa rōna Jesu Kreste, eo ka eena lefatše le khokhothetsoeng ho ’na ’me ’na ke khokhothetsoe ho lefatše.
15  Etsoe ho bolla hase letho kapa ho se bolle, haese pōpo e ncha.
16  Bohle ba tla tsamaea ka mokhoa o laolehileng ka tekanyetso ena ea boitšoaro, ho bona e be khotso le mohau, esita le ho Iseraele ea Molimo.
17  Ho tloha joale ho ea pele ho se ke ha e-ba le ea nkhathatsang, kaha ’meleng oa ka ke jere matšoao a ho chesoa ka tšepe a lekhoba la Jesu.
18  Barab’eso, mosa o sa tšoanelang oa Morena oa rōna Jesu Kreste o be le moea oo le o bontšang. Amen.
5  Kreste o ile a re lokolla bakeng sa tokoloho e joalo. Ka hona emang le tiile, ’me le se ke la itlohella hore le tlangoe hape jokong ea bokhoba.
2  Bonang! ’na, Pauluse, ke le bolella hore haeba le e-ba ba bolotseng, Kreste a ke ke a ba le molemo oa letho ho lōna.
3  Ho feta moo, ke boetse ke pakela monna e mong le e mong ea bollang hore o tlamehile ho phetha Molao kaofela.
4  Le arohile ho Kreste, ho sa tsotellehe hore na le bo-mang lōna ba lekang hore ho boleloe hore le lokile ka molao; le suthetse hōle le mosa oa hae o sa tšoanelang.
5  Ka moea re letetse ka tabatabelo ho loka ho tšepiloeng ka lebaka la tumelo.
6  Etsoe mabapi le Kreste Jesu ho bolla kapa ho se bolle hase tsa bohlokoa leha e le bofe, empa tumelo e sebetsang ka lerato ke ea bohlokoa.
7  Le ne le matha hantle. Ke mang ea le sitisitseng hore le ’ne le mamele ’nete?
8  Tšusumetso ea mofuta ona ha e tsoe ho Ea le bitsang.
9  Tomoso e nyenyane e belisa hlama kaofela.
10  Ke na le kholiseho ho lōna ba leng bonngoeng le Morena hore le ke ke la nahana ka hosele; empa ea le bakelang khathatso o tla jara kahlolo ea hae, ho sa tsotellehe hore na e ka ba mang.
11  Ha e le ’na, barab’eso, haeba ke sa ntse ke bolela lebollo, ke hobane’ng ha ke sa ntse ke hlorisoa? Joale, ka sebele, khopiso ea thupa ea tlhokofatso e felisitsoe ka ho feletseng.
12  Ke lakatsa eka batho ba lekang ho le ferekanya ba ne ba ka iphaola.
13  Ka ho hlakileng, le ile la bitsetsoa tokoloho, barab’eso; feela le se ke la sebelisa tokoloho ena e le tlhohlelletso bakeng sa nama, empa ka lerato le sebeletsane joaloka makhoba.
14  Etsoe Molao oohle o ema o phethahetse polelong e le ’ngoe, e reng: “U rate moahelani oa hao joalokaha u ithata.”
15  Leha ho le joalo, haeba le ntse le lomana le ho harolana, le hlokomele hore le se ke la felisana.
16  Empa ke re, Le ’ne le tsamaee ka moea ’me ho hang le ke ke la phetha takatso ea nama.
17  Etsoe nama e khahlanong le moea takatsong ea eona, ’me moea o khahlanong le nama; kaha tsena lia hanyetsana, hoo lintho tseo le lakatsang ho li etsa le sa li etseng.
18  Ho feta moo, haeba le ntse le tataisoa ke moea, ha le tlas’a molao.
19  Joale mesebetsi ea nama ea bonahala, ’me ke bohlola, ho se hloeke, boitšoaro bo hlephileng,
20  borapeli ba litšoantšo, tšebelisano le meea, bora, ho qabana, poulelo, ho tlakoloha ka bohale, ho rata likhang, likarohano, maquloana,
21  mohono, ho inehella botahoa, mekete e lerata, le lintho tse joaloka tsena. Ha e le ka lintho tsena ke le lemosa esale pele, ka tsela e tšoanang le eo ke ileng ka fela ka le lemosa ka eona esale pele, hore ba tloaetseng ho etsa lintho tse joalo ba ke ke ba rua ’muso oa Molimo.
22  Ka lehlakoreng le leng, litholoana tsa moea ke lerato, thabo, khotso, tiisetso, mosa, molemo, tumelo,
23  bonolo, boitšoaro. Ha ho molao o khahlanong le lintho tse joalo.
24  Ho feta moo, ba Kreste Jesu ba ile ba khokhothela nama thupeng hammoho le litšusumetso le litakatso tsa eona.
25  Haeba re phela ka moea, a re tsoeleng pele re tsamaea ka mokhoa o laolehileng le ka moea.
26  A re se keng ra fetoha ba ipolelisang, ba hlohlelletsang tlhōlisano, ba honohelanang.
1  Pauluse, moapostola, eseng ho tsoa ho batho kapa ka motho, empa ka Jesu Kreste le Molimo Ntate, ea ileng a mo tsosa bafung,
2  le barab’abo rōna bohle ba nang le ’na, ho liphutheho tsa Galatia:
3  E se eka le ka ba le mosa o sa tšoanelang le khotso e tsoang ho Molimo Ntate le Morena Jesu Kreste.
4  O ile a inehela bakeng sa libe tsa rōna e le hore a ka re lopolla tsamaisong ea joale e khopo ea lintho ho ea ka thato ea Molimo le Ntate oa rōna,
5  eo ho eena e lokelang ho ba khanya ka ho sa feleng le kamehla. Amen.
6  Ke hlolloa ke hore le ntse le tlosoa kapele hakana ho Ea ileng a le bitsa ka mosa o sa tšoanelang oa Kreste ho ea litabeng tse molemo tsa mofuta o mong.
7  Empa hase o mong; feela ho na le ba bang ba le bakelang khathatso ’me ba batla ho khopamisa litaba tse molemo tse mabapi le Kreste.
8  Leha ho le joalo, esita le haeba rōna kapa lengeloi le tsoang leholimong re ne re ka le bolella e le litaba tse molemo ho hong ho fetang seo re ileng ra le bolella sona e le litaba tse molemo, a ke a rohakoe.
9  Joalokaha re boletse ka holimo, joale ke boetse ke re hape, Mang kapa mang ea le bolellang e le litaba tse molemo ho hong ho fetang seo le ileng la se amohela, a ke a rohakoe.
10  Ha e le hantle, na joale ke leka ho susumetsa batho kapa Molimo? Kapa na ke batla ho khahlisa batho? Haeba ke ne ke sa ntse ke khahlisa batho, nka be ke se lekhoba la Kreste.
11  Etsoe kea le tsebisa, barab’eso, hore litaba tse molemo tseo ke ileng ka li bolela e le litaba tse molemo hase ntho e tsoang ho batho;
12  kaha ha kea ka ka li amohela ho motho, leha e le hore ke ile ka li rutoa, haese ka tšenolo ka Jesu Kreste.
13  Ka ho hlakileng, le ile la utloa ka boitšoaro ba ka pele Bojudeng, hore ka ho feteletseng ke ile ka ’na ka hlorisa phutheho ea Molimo le ho e ripitla,
14  ’me ke ne ke hatela pele Bojudeng ho feta ba bangata ba lilemo tsa ka morabeng oa heso, kaha ke ne ke chesehela lineano tsa bo-Ntate haholo.
15  Empa ha Molimo, ea ileng a nkarohanya le pōpelo ea ’Mè eaba o mpitsa ka mosa oa hae o sa tšoanelang, a nahana hore ho molemo
16  ho senola Mora oa hae mabapi le ’na, e le hore nka bolella lichaba litaba tse molemo tse mabapi le eena, ha kea ka ka kena hang-hang lipuisanong le nama le mali.
17  Hape ha kea ka ka nyolohela Jerusalema ho bao e neng e le baapostola pele ho ’na, empa ka kena Arabia, eaba ke khutlela Damaseka hape.
18  Joale lilemo tse tharo hamorao ka nyolohela Jerusalema ho etela Kefase, ’me ka lula le eena matsatsi a leshome le metso e mehlano.
19  Empa ha kea ka ka bona e mong hape oa baapostola, haese feela Jakobo mor’abo Morena.
20  Joale mabapi le lintho tseo ke le ngollang tsona, bonang! mahlong a Molimo, ha ke bue leshano.
21  Ka mor’a moo ka kena libakeng tsa Syria le tsa Silisia.
22  Empa liphutheho tsa Judea tse neng li le bonngoeng le Kreste li ne li sa ntsebe ka sefahleho;
23  li ne li ee li utloe feela ha ho thoe: “Monna ea neng a re hlorisa pele hona joale o se a bolela litaba tse molemo tse mabapi le tumelo eo a neng a e ripitla pele.”
24  Kahoo tsa qala ho tlotlisa Molimo ka lebaka la ka.
2  Joale ka mor’a lilemo tse leshome le metso e mene ka nyolohela Jerusalema hape ke e-na le Barnabase, ka boela ka nka le Tite.
2  Empa ka nyoloha ka lebaka la tšenolo. Ka beha ka pel’a bona litaba tse molemo tseo ke li bolelang har’a lichaba, boinotšing, leha ho le joalo, ka pel’a bao e neng e le banna ba hlaheletseng, ka ho tšaba hore ka tsela e itseng ke ne ke mathela kapa ke ne ke mathetse lefeela.
3  Leha ho le joalo, leha e le Tite, ea neng a e-na le ’na, ha aa ka a qobelloa ho bolla, le hoja e ne e le Mogerike.
4  Empa ka lebaka la barab’abo rōna ba bohata ba tlisitsoeng ka lenyele, ba ileng ba kena ka ho nyenyelepa ho hloela tokoloho eo re nang le eona bonngoeng le Kreste Jesu, e le hore ba ka re etsa makhoba ka ho feletseng—
5  ha rea ka ra inehela ho bona ka ho ipeha tlaase, che, leha e le ka hora, e le hore ’nete ea litaba tse molemo e ka lula le lōna.
6  Empa ho ba neng ba bonahala e le ho hong—hore na e ne e le batho ba mofuta ofe pele ha ho etse phapang ho ’na—Molimo ha a ee ka ponahalo ea ka ntle ea motho—ha e le hantle, ho ’na, banna bao ba hlaheletseng ha baa ka ba fana ka letho le lecha.
7  Empa, ho fapana le hoo, ha ba bona hore litaba tse molemo bakeng sa ba sa bollang li behiloe tlhokomelong ea ka, feela joalokaha Petrose a ne a e-na le tsona bakeng sa ba bolotseng—
8  kaha Ea ileng a neha Petrose matla a hlokahalang bakeng sa boapostola ho ba bolotseng, le ’na o ile a ’neha matla bakeng sa ba lichaba;
9  e, ha ba tseba mosa o sa tšoanelang oo ke ileng ka o fuoa, Jakobo le Kefase le Johanne, ba neng ba bonahala e le litšiea, ba ile ba fa ’na le Barnabase letsoho le letona la ho arolelana hammoho, e le hore re ka ea lichabeng, empa bona ba ea ho ba bolotseng.
10  Feela re lokela hore re lule re hopotse mafutsana. Ntho ena le eona ke lekile ka tieo ho e etsa.
11  Leha ho le joalo, ha Kefase a tlile Antioke, ke ile ka mo hanyetsa lifahleho li talimane, hobane o ne a le boemong ba ho nyatsuoa.
12  Etsoe pele ho fihla banna ba itseng ba tsoang ho Jakobo, o ne a ja le batho ba lichaba; empa ha ba fihla, a qala ho tloha le ho ikhetha, ka ho tšaba ba sehlopha se bolotseng.
13  Bajuda ba bang kaofela le bona ba kopanela le eena ho etseng boikaketsi bona, hoo le eena Barnabase a ileng a hulanngoa le bona boikaketsing ba bona.
14  Empa ha ke bona hore ba ne ba sa tsamaee ka ho loka ho ea ka ’nete ea litaba tse molemo, ka re ho Kefase ka pel’a bona kaofela: “Haeba uena, le hoja u le Mojuda, u phela kamoo lichaba li phelang kateng, eseng kamoo Bajuda ba phelang kateng, ho tla joang hore ebe u susumelletsa batho ba lichaba ho phela ho ea ka tloaelo ea Sejuda?”
15  Rōna Bajuda ka tlhaho, eseng baetsalibe ba tsoang lichabeng,
16  joalokaha re hlile re tseba hore motho ho boleloa hore o lokile, eseng ka lebaka la mesebetsi ea molao, empa feela ka tumelo ho Kreste Jesu, esita le rōna re behile tumelo ea rōna ho Kreste Jesu, e le hore ho ka boleloa hore re lokile ka lebaka la tumelo ho Kreste, eseng ka lebaka la mesebetsi ea molao, hobane ha ho nama eo ho tla boleloa hore e lokile ka lebaka la mesebetsi ea molao.
17  Joale haeba le rōna, ha re batla hore ho boleloe hore re lokile ka Kreste, re fumanoe re le baetsalibe, na ha e le hantle Kreste ke mosebeletsi oa sebe? E se eka le ka mohla hoo ho ke ke ha etsahala!
18  Etsoe haeba tsona lintho tseo nkileng ka li heletsa ke li haha hape, ke iponahatsa ke le motlōli.
19  Ha e le ’na, ka molao ke ile ka shoa mabapi le molao, e le hore nka ba ea phelang mabapi le Molimo.
20  Ke khokhothetsoe thupeng hammoho le Kreste. Ha e sa le ’na ea phelang, empa ke Kreste ea phelang bonngoeng le ’na. Ka sebele, bophelo boo ke bo phelang hona joale nameng ke bo phela ka tumelo e mabapi le Mora oa Molimo, ea ileng a nthata ’me a inehela bakeng sa ka.
21  Ha ke qhelele ka thōko mosa o sa tšoanelang oa Molimo; etsoe haeba ho loka ho le teng ka molao, ha e le hantle Kreste o shoetse lefeela.
3  Lōna Bagalata ba se nang kelello, ke mang ea ileng a le kenya tšusumetsong e mpe, lōna bao ka pel’a mahlo a lōna Jesu Kreste a ileng a tšoantšoa ka ho hlakileng a khokhothetsoe thupeng?
2  Ke batla ho tseba sena feela ho lōna: Na le ile la amohela moea ka lebaka la mesebetsi ea molao kapa ka lebaka la ho utloa ka tumelo?
3  Na le ba se nang kelello hakaalo? Ka mor’a ho qala ka moea na joale le phethoa ka nama?
4  Na le ile la feta litlhokofatsong tse ngata hakana ntle ho morero? Haeba ka sebele e ne e le ntle ho morero.
5  Ka hona, ea le fang moea le ea etsang mesebetsi e matla har’a lōna, na o ho etsa ka lebaka la mesebetsi ea molao kapa ka lebaka la ho utloa ka tumelo?
6  Feela joalokaha Abrahama “a ile a beha tumelo ho Jehova, ’me a ho balloa e le ho loka.”
7  Ka sebele lea tseba hore ba khomarelang tumelo ke bona bara ba Abrahama.
8  Joale Lengolo, ka ho bona esale pele hore Molimo o ne a tla bolela hore batho ba lichaba ba lokile ka lebaka la tumelo, le ile la bolella Abrahama litaba tse molemo esale pele, e leng hore: “Lichaba tsohle li tla hlohonolofatsoa ka uena.”
9  Ka lebaka leo ba khomarelang tumelo ba ntse ba hlohonolofatsoa hammoho le Abrahama ea tšepahalang.
10  Etsoe bohle ba itšetlehang ka mesebetsi ea molao ba tlas’a thohako; kaha ho ngoliloe: “Ho rohakiloe e mong le e mong ea sa luleng linthong tsohle tse ngoliloeng moqolong oa Molao e le hore a li etse.”
11  Ho feta moo, ho totobetse hore, ka molao ha ho ea boleloang hore o lokile ho Molimo, hobane “ea lokileng o tla phela ka lebaka la tumelo.”
12  Joale Molao ha o khomarele tumelo, empa “ea li etsang ka sebele o tla phela ka tsona.”
13  Kreste ka ho re reka o ile a re lokolla thohakong ea Molao ka ho fetoha thohako bakeng sa rōna, hobane ho ngoliloe: “Ho rohakoe motho e mong le e mong ea fanyehoang thupeng.”
14  Morero e ne e le hore tlhohonolofatso ea Abrahama e ka ba ka Jesu Kreste bakeng sa lichaba, e le hore re ka amohela moea o tšepisitsoeng ka tumelo ea rōna.
15  Barab’eso, ke bua ka papiso ea botho: Selekane se tiisitsoeng, le hoja e le sa motho, ha ho ea se behellang ka thōko kapa ea eketsang ho hong ho sona.
16  Joale litšepiso li ile tsa bolelloa Abrahama le peō ea hae. Ha le re: “Le ho lipeō,” joaloka tabeng ea tse ngata, empa joaloka tabeng ea e le ’ngoe le re: “Le ho peō ea hao,” e leng Kreste.
17  Ho ekelletsa moo, ke re: Ha e le selekane se ileng sa tiisoa pele ke Molimo, Molao o bileng teng lilemo tse makholo a mane le mashome a mararo hamorao ha o se etse lefeela, e le hore o felise tšepiso ka ho feletseng.
18  Etsoe haeba lefa le teng ka lebaka la molao, ha e sa le ka lebaka la tšepiso; athe ka mosa Molimo o le file Abrahama ka tšepiso.
19  Joale, Molao o bile teng hobane’ng? O ile oa eketsoa ho bonahatsa litlōlo, ho fihlela ho ka fihla peō eo tšepiso eo e neng e entsoe ho eona; ’me o ile oa fetisoa ka mangeloi ka letsoho la mokena-lipakeng.
20  Joale ha ho na mokena-lipakeng moo ho amehang motho a le mong feela, empa Molimo o mong feela.
21  Ka hona, na Molao o khahlanong le litšepiso tsa Molimo? E se eka le ka mohla hoo ho ke ke ha etsahala! Etsoe haeba molao o neng o khona ho fana ka bophelo o ne o fanoe, ka sebele ho loka ho ka be ho bile ka molao.
22  Empa Lengolo le ile la nehelana ka lintho tsohle hammoho litlamong tsa sebe, e le hore tšepiso eo e hlahisoang ke tumelo ho Jesu Kreste e ka fuoa ba bontšang tumelo.
23  Leha ho le joalo, pele tumelo e fihla, re ne re ntse re lebeloa tlas’a molao, ho ntse ho nehelanoa ka rōna litlamong, re shebile tumelong e neng e reretsoe ho senoloa.
24  Ka lebaka leo Molao o fetohile motataisi oa rōna ea isang ho Kreste, e le hore ho ka boleloa hore re lokile ka lebaka la tumelo.
25  Empa kaha joale tumelo e fihlile, ha re sa le tlas’a motataisi.
26  Ha e le hantle, kaofela le bara ba Molimo ka tumelo ea lōna ho Kreste Jesu.
27  Etsoe lōna kaofela ba ileng ba kolobetsoa ho kena ho Kreste le apere Kreste.
28  Ha ho Mojuda kapa Mogerike, le lekhoba kapa motho ea lokolohileng, ha ho e motona kapa e motšehali; etsoe kaofela le motho a le mong bonngoeng le Kreste Jesu.
29  Ho feta moo, haeba le ba Kreste, ka sebele le peō ea Abrahama, majalefa mabapi le tšepiso.
