4  Lōna benghali, le ’ne le abele makhoba a lōna se lokileng le se lekaneng, le tseba hore le lōna le na le Monghali leholimong.
2  Phehellang thapelong, le lule le falimehile ho eona ka liteboho,
3  ka nako e tšoanang le rōna le re rapelle, hore Molimo a ke a re bulele monyako oa ho bua, hore re bolele sephiri se halalelang se mabapi le Kreste, seo, ha e le hantle, ke leng litlamong tsa chankana ka lebaka la sona;
4  e le hore ke tle ke se bonahatse joalokaha ke tšoanela ho bua.
5  Tsoelang pele le tsamaea ka bohlale mabapi le ba ka ntle, le ithekele nako e loketseng.
6  Seo le se buang kamehla e ke e be se nang le mosa, se nōkiloeng ka letsoai, e le hore le tsebe kamoo le tšoanelang ho fana ka karabo ho e mong le e mong.
7  Tykikase, mor’eso ea ratoang le mosebeletsi ea tšepahalang le lekhoba-’moho Moreneng, o tla le tsebisa litaba tsohle tsa ka.
8  Ka morero oa hore le tsebe lintho tse mabapi le rōna le hore a ka tšelisa lipelo tsa lōna, ke mo romela ho lōna
9  hammoho le Onesimase, mor’eso ea tšepahalang le ea ratoang, ea tsoang har’a lōna. Ba tla le tsebisa lintho tsohle tsa mona.
10  Aristakase moholehuoa-’moho le ’na o le romela litumeliso, le Mareka ea tsoalanang le Barnabase o le romela litumeliso, (eo malebana le eena le ileng la amohela litaelo tsa hore le mo amohele haeba a tla ho lōna,)
11  le Jesu ea bitsoang Justase, bana e le ba ba bolotseng. Bana ke bona feela basebetsi-’moho le ’na bakeng sa ’muso oa Molimo, ’me ba fetohile thuso e matlafatsang ho ’na.
12  Epafrase, ea tsoang har’a lōna, lekhoba la Kreste Jesu, o le romela litumeliso, kamehla a ikitlaetsa molemong oa lōna lithapelong tsa hae, e le hore qetellong le ka ema le feletse le ka kholiseho e tiileng thatong eohle ea Molimo.
13  Ka sebele kea mo pakela hore o etsa boiteko bo matla molemong oa lōna le oa ba leng Laodisia le oa ba leng Hierapolise.
14  Luka ngaka e ratoang o le romela litumeliso, le Demase o le romela litumeliso.
15  Ntumelisetseng barab’abo rōna ba leng Laodisia le ntumelisetse le Nimfa le phutheho e ntlong ea hae.
16  Ha lengolo lena le baliloe har’a lōna, le lokisetse hore le boele le baloe phuthehong ea Balaodisia le hore le lōna le bale le tsoang Laodisia.
17  Hape, u bolelle Arkipase: “U lule u lebetse bosebeletsi boo u ileng ua bo amohela Moreneng, hore u bo phethahatse.”
18  Tumeliso ea ka ke ena, ea Pauluse, ka letsoho la ka. Tsoelang pele le hopotse litlamo tsa ka tsa chankana. Mosa o sa tšoanelang o be le lōna.
1  Pauluse, moapostola oa Kreste Jesu ka thato ea Molimo, le Timothea mor’abo rōna
2  ho bahalaleli le barab’abo rōna ba tšepahalang ba bonngoeng le Kreste ba leng Kolose: E se eka le ka ba le mosa o sa tšoanelang le khotso e tsoang ho Molimo Ntat’a rōna.
3  Re leboha Molimo Ntate oa Morena oa rōna Jesu Kreste kamehla ha re le rapella,
4  kaha re ile ra utloa ka tumelo ea lōna mabapi le Kreste Jesu le lerato leo le nang le lona bakeng sa bahalaleli bohle
5  ka lebaka la tšepo eo le e boloketsoeng maholimong. Tšepo ena le ile la utloa ka eona pele ka ho boleloa ha ’nete ea litaba tseo tse molemo
6  tse itlhahisitseng ho lōna, esita le joalokaha li beha litholoana le ho eketseha lefatšeng lohle feela joalokaha li etsa le har’a lōna, ho tloha letsatsing leo ka lona le ileng la utloa le ho tseba ka ho nepahetseng mosa o sa tšoanelang oa Molimo ka ’nete.
7  Ke seo le ithutileng sona ho Epafrase lekhoba-’moho le rōna le ratoang, eo e leng mosebeletsi ea tšepahalang oa Kreste bakeng sa rōna,
8  eo hape a ileng a re senolela lerato la lōna ka tsela ea moea.
9  Ke ka lebaka leo hape, ho tloha letsatsing leo ka lona re ileng ra utloa ka hona, re sa khaotsang ho le rapella le ho kōpa hore le ka tlala tsebo e nepahetseng ea thato ea hae ka bohlale bohle le kutloisiso ea moea,
10  e le hore le tsamaee ka mokhoa o tšoanelang Jehova e le hore le mo khahlise ka botlalo ha le ntse le tsoela pele ho beha litholoana mosebetsing o mong le o mong o molemo le ho hōla tsebong e nepahetseng ea Molimo,
11  le ntse le etsoa ba matla ka matla ’ohle ho isa tekanyong ea bonatla ba hae bo khanyang e le hore le mamelle ka botlalo ’me le tiisetse ka thabo,
12  le leboha Ntate ea ileng a le etsa ba loketseng hore le be le karolo lefeng la bahalaleli leseling.
13  O ile a re lopolla matleng a lefifi ’me a re fetisetsa ’musong oa Mora oa hae ea ratoang,
14  eo ka eena re nang le tokollo ea rōna ka thekollo, tšoarelo ea libe tsa rōna.
15  Ke setšoantšo sa Molimo ea sa bonahaleng, letsibolo la pōpo eohle;
16  hobane lintho tse ling tsohle tse maholimong le tse lefatšeng li ile tsa bōptjoa ho sebelisoa eena, lintho tse bonahalang le lintho tse sa bonahaleng, ho sa tsotellehe hore na ke literone kapa borena kapa mebuso kapa balaoli. Lintho tse ling tsohle li bōpiloe ka eena le bakeng sa hae.
17  Hape, o ka pele ho lintho tse ling tsohle ’me ka eena lintho tse ling tsohle li ile tsa etsoa hore li be teng,
18  ’me ke hlooho ea ’mele, phutheho. Ke tšimoloho, letsibolo ho tsoa bafung, e le hore e ka ba eena oa pele linthong tsohle;
19  hobane Molimo o ile a bona ho le molemo hore botlalo bohle bo lule ho eena,
20  le hore ka eena a boelanye hape lintho tse ling tsohle le eena ka ho etsa khotso ka mali ao a ileng a a tšolla thupeng ea tlhokofatso, ho sa tsotellehe hore na ke lintho tse lefatšeng kapa lintho tse maholimong.
21  Ka sebele, lōna bao le kileng la ba ba arohileng ’me la ba lira kahobane likelello tsa lōna li ne li le mesebetsing e khopo,
22  joale o boetse o le boelantse ka ’mele oa nama oa eo ka lefu la hae, e le hore a le hlahise le halalela le bile le se na sekoli ’me le le ba ke keng ba qosoa ka pel’a hae,
23  hafeela, ka ho hlakileng, le tsoela pele tumelong, le tsepame motheong ’me le tiile ’me le ntse le sa suthisoe tšepong ea litaba tseo tse molemo tseo le ileng la li utloa, le tse ileng tsa boleloa pōpong eohle e tlas’a leholimo. ’Na Pauluse ke bile mosebeletsi oa litaba tsena tse molemo.
24  Joale kea thaba litlhokofatsong tsa ka ka lebaka la lōna, ’me ke tlatselletsa se haellang matšoenyehong a Kreste nameng ea ka bakeng sa ’mele oa hae, oo e leng phutheho.
25  Ke ile ka ba mosebeletsi oa phutheho ena tumellanong le botsamaisi bo tsoang ho Molimo boo ke ileng ka bo fuoa molemong oa lōna ho bolela lentsoe la Molimo ka botlalo,
26  sephiri se halalelang se neng se patiloe ho tloha litsamaisong tsa lintho tse fetileng le ho tloha melokong e fetileng. Empa joale se bonahalitsoe ho bahalaleli ba hae,
27  bao Molimo a khahliloeng ke ho ba tsebisa hore na maruo a khanyang a sephiri sena se halalelang ke eng har’a lichaba. Ke Kreste bonngoeng le lōna, tšepo ea khanya ea hae.
28  Ke eena eo re mo phatlalatsang, re eletsang motho e mong le e mong le ho ruta motho e mong le e mong ka bohlale bohle, e le hore re ka hlahisa motho e mong le e mong a feletse bonngoeng le Kreste.
29  Ho finyella sena ka sebele ke sebetsa ka thata, ke ikitlaetsa tumellanong le tšebetso ea hae le e sebetsang ho ’na ka matla.
2  Etsoe ke batla hore le hlokomele hore na ke ntoa e khōlō hakaakang eo ke nang le eona molemong oa lōna le oa ba leng Laodisia le oa bohle ba e-s’o bone sefahleho sa ka nameng,
2  e le hore lipelo tsa bona li ka tšeliseha, e le hore ba ka kopanngoa hammoho ka tumellano leratong le ka sepheo sa ho finyella maruo ’ohle a kholiseho e feletseng ea kutloisiso ea bona, ka sepheo sa ho finyella tsebo e nepahetseng ea sephiri se halalelang sa Molimo, e leng, Kreste.
3  Ho eena ho patiloe ka hloko matlotlo ’ohle a bohlale le a tsebo.
4  Ke bolela sena e le hore ho se ke ha e-ba le motho ea ka le qhekellang ka likhang tse susumetsang.
5  Etsoe le hoja ke le sieo ka nama, leha ho le joalo ke na le lōna ka moea, ke thabile ’me ke bona tlhophiso e ntle ea lōna le ho tiea ha tumelo ea lōna ho Kreste.
6  Ka hona, joalokaha le amohetse Kreste Jesu Morena, le tsoele pele le tsamaea bonngoeng le eena,
7  le metse ka metso ’me le ntse le hahuoa ho eena ’me le ntse le tsitsisoa tumelong, feela joalokaha le ile la rutoa, le khaphatseha tumelo litebohong.
8  Hlokomelang: mohlomong ho ka ba le e mong ea tla le nka joaloka phofu ea hae ka filosofi le thetso ea lefeela ho ea ka neano ea batho, ho ea ka lintho tsa motheo tsa lefatše eseng ho ea ka Kreste;
9  hobane ke ho eena botlalo bohle ba tšobotsi ea bomolimo bo lulang ka ’mele.
10  Kahoo le na le botlalo ka eena, eo e leng hlooho ea puso eohle le bolaoli.
11  Ka ho amana le eena le lōna le ile la bolotsoa ka lebollo le sa etsoeng ka matsoho ka ho hlobola ’mele oa nama, ka lebollo leo e leng la Kreste,
12  etsoe le ile la patoa le eena kolobetsong ea hae, ’me ka ho amana le eena le lōna le ile la tsosoa hammoho ka tumelo ea lōna tšebetsong ea Molimo, ea ileng a mo tsosa bafung.
13  Ho feta moo, le hoja le ne le shoele litšitong tsa lōna le boemong ba ho se bolle ba nama ea lōna, Molimo o le phelisitse hammoho le eena. Ka mosa o ile a re tšoarela litšito tsohle tsa rōna
14  ’me a hlakola tokomane e ngotsoeng ka letsoho khahlanong le rōna, e neng e entsoe ka melao-taelo le e re hanyetsang; ’me O e tlositse tseleng ka ho e otlella thupeng ea tlhokofatso.
15  Ha a hlobolisa mebuso le balaoli hore e sale e le feela, o ile a e bonahatsa phatlalatsa hore e hlōtsoe, a e eteletse pele mokolokong oa tlhōlo ka eona.
16  Ka hona ho se ke ha e-ba le motho ea le ahlolang ho jeng le ho noeng kapa tabeng ea mokete kapa ea ho bolokoa ha khoeli e ncha kapa ea sabatha;
17  etsoe lintho tseo ke seriti sa lintho tse tlang ho tla, empa ntho ea sebele ke ea Kreste.
18  Ho se ke ha e-ba le motho ea le amohang moputso ea thabelang boikokobetso ba boikaketsi le mofuta oa borapeli ba mangeloi, “a ema” linthong tseo a li boneng, ea ikhohomosang ntle ho lebaka le loketseng ke sebōpeho sa kelello ea hae sa nama,
19  athe ha a tšoarelle ka tieo hloohong, ho eo ho tsoa ho eena ’mele kaofela, ha o ntse o fepeloa le ho kopanngoa hammoho ka tumellano ka manonyello a oona le mesifa, o tsoelang pele ho hōla ka khōlo eo Molimo a fanang ka eona.
20  Haeba le ile la shoa hammoho le Kreste mabapi le lintho tsa motheo tsa lefatše, ke hobane’ng ha lōna, joalokaha eka le phela lefatšeng, le tsoela pele ho ipeha tlas’a melao-taelo:
21  “U se ke ua tšoara, kapa ua latsoa, kapa ua ama,”
22  mabapi le lintho tseo kaofela li reretsoeng timetso ka hore li sebelisoe kaofela, tumellanong le litaelo le lithuto tsa batho?
23  Ka sebele, lintho tseo li na le ponahalo ea bohlale ka mofuta oa borapeli o itlhometsoeng le boikokobetso ba boikaketsi, tšoaro e mpe ea ’mele; empa hase tsa bohlokoa ba letho ho loantšeng ho khotsofatsoa ha nama.
3  Leha ho le joalo, haeba le ile la tsosoa le Kreste, le tsoele pele le batla lintho tse holimo, moo Kreste a lutseng ka letsohong le letona la Molimo.
2  Bolokang likelello tsa lōna li tsepame linthong tse holimo, eseng linthong tse lefatšeng.
3  Etsoe le ile la shoa, ’me bophelo ba lōna bo patiloe le Kreste bonngoeng le Molimo.
4  Ha Kreste, bophelo ba rōna, a bonahatsoa, joale le lōna le tla bonahatsoa le eena khanyeng.
5  Ka hona, le bolaee litho tsa ’mele ea lōna tse lefatšeng mabapi le bohlola, ho se hloeke, takatso ea botona kapa ea botšehali, takatso e kotsi, le ho chacheha ka mohono, e leng borapeli ba litšoantšo.
6  Ka lebaka la lintho tseo khalefo ea Molimo ea tla.
7  Le lōna, le kile la tsamaea linthong tseo ha le ne le phela ho tsona.
8  Empa joale ka sebele li tloseng kaofela ho lōna, khalefo, bohale, bobe, puo e nyefolang, le puo e nyonyehang melomong ea lōna.
9  Le se ke la bolellana leshano. Hlobolang botho ba khale le litloaelo tsa bona,
10  ’me le ikapese botho bo bocha, boo ka tsebo e nepahetseng bo ntseng bo nchafatsoa ho ea ka setšoantšo sa Ea bo bōpileng,
11  boo ho bona ho seng Mogerike kapa Mojuda, lebollo kapa ho se bolle, osele, Moskitha, lekhoba, motho ea lokolohileng, empa Kreste e le lintho tsohle ’me a le ho tsohle.
12  Ka lebaka leo, joaloka bakhethoa ba Molimo, ba halalelang le ba ratoang, le ikapese lerato le mofuthu la qenehelo, mosa, ho ikokobetsa kelellong, bonolo, le tiisetso.
13  Tsoelang pele le mamellana le ho tšoarelana ka bolokolohi haeba leha e le mang a e-na le sesosa sa pelaelo khahlanong le e mong. Esita le joalokaha Jehova a ile a le tšoarela ka bolokolohi, le etse joalo le lōna.
14  Empa, ntle ho lintho tsena kaofela, le ikapese lerato, etsoe ke tlamo e phethahetseng ea bonngoe.
15  Hape, khotso ea Kreste e ke e laole ka lipelong tsa lōna, etsoe, ha e le hantle, le ile la bitsetsoa ho eona ’meleng o le mong. Le iponahatse le le ba lebohang.
16  Lentsoe la Kreste le ke le lule ho lōna ka ho enneng ka bohlale bohle. Le ’ne le rutane le ho eletsana ka lipesaleme, lithoriso ho Molimo, lipina tsa moea ka mosa, le binela Jehova ka lipelong tsa lōna.
17  Eng kapa eng eo le e etsang lentsoeng kapa mosebetsing, le etse ntho e ’ngoe le e ’ngoe ka lebitso la Morena Jesu, le leboha Molimo Ntate ka eena.
18  Lōna basali, le ipehe tlas’a banna ba lōna, kaha hoa tšoaneleha Moreneng.
19  Lōna banna, le ’ne le rate basali ba lōna ’me le se ke la ba halefela ka matla.
20  Lōna bana, le mamele batsoali ba lōna nthong e ’ngoe le e ’ngoe, etsoe sena se khahlisa haholo Moreneng.
21  Lōna bo-ntate, le se ke la khentša bana ba lōna, e le hore ba se ke ba nyahama.
22  Lōna makhoba, nthong e ’ngoe le e ’ngoe le mamele beng ba lōna ka kutloisiso ea nama, eseng ka liketso tsa tšebeletso ea ha le shebiloe, joaloka ba khahlisang batho, empa ka botšepehi ba pelo, ka ho tšaba Jehova.
23  Eng kapa eng eo le e etsang, le e sebetse ka moea oohle joalokaha eka le sebeletsa Jehova, eseng batho,
24  etsoe lea tseba hore le tla amohela ho Jehova moputso o loketseng oa lefa. E-bang makhoba a Monghali, Kreste.
25  Ka sebele ea etsang se fosahetseng o tla boela a amohele seo a ileng a se etsa ka mokhoa o fosahetseng, ’me ha ho leeme.
