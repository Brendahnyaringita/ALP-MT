10  Maele a Solomone. Mora ea bohlale o thabisa ntat’ae, ’me mora ea hlokang kelello ke mesarelo ea ’m ’ae.
2  Matlotlo a ea khopo e tla ba a se nang molemo, empa ho loka ke hona ho tla lopolla lefung.
3  Jehova a ke ke a etsa hore moea oa ea lokileng o lape, empa o tla sutumelletsa takatso ea ba khopo hōle.
4  Ea sebetsang ka letsoho le monyebe o tla ba le ho honyenyane, empa letsoho la ea khothetseng ke lona le tla ruisa motho.
5  Mora ea etsang ka temohisiso o bokella nakong ea lehlabula; mora ea itšoarang ka mokhoa o hlabisang lihlong o khalehile nakong ea kotulo.
6  Litlhohonolofatso ke tsa hlooho ea ea lokileng, empa ha e le melomo ea ba khopo, e koahela pefo.
7  Sehopotso sa ea lokileng se tla hlohonolofatsoa, empa lebitso la ba khopo le tla bola.
8  Ea pelo e bohlale o tla amohela litaelo, empa ea molomo o booatla o tla hatakeloa.
9  Ea tsamaeang ka botšepehi o tla tsamaea a sireletsehile, empa ea khopamisang litsela tsa hae o tla itsebahatsa.
10  Ea robang leihlo o tla utloisa bohloko, ’me ea molomo o booatla o tla hatakeloa.
11  Molomo oa ea lokileng ke mohloli oa bophelo; empa ha e le melomo ea ba khopo, e koahela pefo.
12  Lehloeo ke lona le tsosang ho hloka kutloano, empa lerato le koahela litlōlo tsohle.
13  Molomong oa motho ea nang le kutloisiso ho fumanoa bohlale, empa thupa ke ea mokokotlo oa eo pelo ea hae e haelloang.
14  Ba bohlale ke bona ba bolokang tsebo, empa molomo oa leoatla o haufi le tšenyeho.
15  Lintho tsa bohlokoa tsa morui ke motse oa hae o matla. Tšenyeho ea ba tlaase ke bofutsana ba bona.
16  Mosebetsi oa ea lokileng o fella ka bophelo; lihlahisoa tsa ea khopo li fella ka sebe.
17  Ea tšoarellang taeong o tseleng e eang bophelong, empa ea tlohelang khalemelo o baka ho hlahlathela.
18  Moo ho nang le ea koahelang lehloeo ho na le molomo o leshano, ’me ea hlahisang tlaleho e mpe o hloka kelello.
19  Mantsoeng a mangata tlōlo ha e tlohele ho ba teng, empa ea thibang molomo oa hae o etsa ka masene.
20  Leleme la ea lokileng ke silevera e ntle; pelo ea ea khopo e na le bohlokoa bo bonyenyane.
21  Molomo oa ea lokileng o ntse o lisa ba bangata, empa ka lebaka la pelo e haelloang maoatla a ntse a shoa.
22  Tlhohonolofatso ea Jehova—ea ruisa, ’me ha a e phaelle ka bohloko.
23  Ho ea hlokang kelello ho ntšetsa pele boitšoaro bo hlephileng ho joaloka papali, empa bohlale ke ba motho ea nang le temoho.
24  Ntho e tšosang ea khopo—ke eona e tla mo hlahela; empa takatso ea ba lokileng e tla khotsofatsoa.
25  Joaloka ha moea oa sefefo o feta, ka ho tšoanang ea khopo ha a sa le eo; empa ea lokileng ke motheo ho isa nakong e sa lekanyetsoang.
26  Joaloka asene menong le joaloka mosi mahlong, motho ea botsoa o joalo ho ba mo romang.
27  Ho tšaba Jehova ho tla eketsa matsatsi, empa lilemo tsa ba khopo li tla khutsufatsoa.
28  Tebello ea ba lokileng ke thabo, empa tšepo ea ba khopo e tla timela.
29  Tsela ea Jehova ke qhobosheane bakeng sa ea sa tšoauoeng phoso, empa tšenyeho ke ea ba tloaetseng ho etsa se kotsi.
30  Ha e le ea lokileng, a ke ke a etsoa hore a thekesele ho isa nakong e sa lekanyetsoang; empa ha e le ba khopo, ba ke ke ba tsoela pele ba lula lefatšeng.
31  Molomo oa ea lokileng—o beha litholoana tsa bohlale, empa leleme le khelohileng le tla khaoloa.
32  Molomo oa ea lokileng—o tseba kamohelo, empa melomo ea ba khopo ke ho kheloha.
4  Lōna bara, le mamele taeo ea ntate ’me le ele hloko, e le hore le tsebe kutloisiso.
2  Etsoe ka sebele ke tla le fa taeo e molemo. Le se ke la tlohela molao oa ka.
3  Etsoe ke ne ke le mora oa sebele ho Ntate, ke le ea bonolo le ea mong feela ho ’Mè.
4  Ntate o ne a ntaela a re ho ’na: “E se eka pelo ea hao e ka lula e tšoere mantsoe a ka ka tieo. Boloka litaelo tsa ka ’me u tsoele pele u phela.
5  Fumana bohlale, fumana kutloisiso. U se ke ua lebala, ’me u se ke ua kheloha lipolelo tsa molomo oa ka.
6  U se ke ua bo tlohela, ’me bo tla u boloka. Bo rate, ’me bo tla u sireletsa.
7  Bohlale ke ntho ea bohlokoa ka ho fetisisa. Fumana bohlale; ’me hammoho le sohle seo u se fumanang, fumana kutloisiso.
8  Bo nke e le ba bohlokoa haholo, ’me bo tla u phahamisa. Bo tla u tlotlisa hobane ua bo amohela.
9  Bo tla fa hlooho ea hao mofapa-hlooho o khahlehang; bo tla u roesa moqhaka oa botle.”
10  Mora oa ka, utloa ’me u amohele lipolelo tsa ka. Joale lilemo tsa bophelo li tla u atela.
11  Ke tla u rupela esita le ka tsela ea bohlale; ke tla etsa hore u hate litseleng tse lokileng.
12  Ha u tsamaea, mehato ea hao e ke ke ea patisana; ’me haeba u matha, u ke ke ua khoptjoa.
13  Tšoara taeo; u se ke ua e tlohela. E sireletse, etsoe ke bophelo ba hao.
14  U se ke ua kena tseleng ea ba khopo, ’me u se ke ua tsamaea ka kotloloho ho kena tseleng ea ba babe.
15  E qobe, u se ke ua feta ka eona; e khelohe, ’me u fetele pele.
16  Etsoe ha ba robale ntle le hore ba etse bobe, ’me boroko ba bona bo hloibitsoe ntle le hore ba etse hore motho a khoptjoe.
17  Kaha ba iphepile bohobe ba bokhopo, ’me ba noa veine ea liketso tse mabifi.
18  Empa tsela ea ba lokileng e joaloka leseli le khanyang le ntseng le khanya ka ho eketsehileng ho fihlela motšehare o moholo.
19  Tsela ea ba khopo e joaloka lefifi; ha baa ka ba tseba hore na ba ntse ba khoptjoa ke eng.
20  Mora oa ka, u ele hloko mantsoe a ka. U sekehele lipolelo tsa ka tsebe.
21  E se eka li ke ke tsa tloha mahlong a hao. U li boloke ka har’a pelo ea hao.
22  Etsoe ke bophelo ho ba li fumanang le bophelo bo botle nameng eohle ea bona.
23  Ho feta tse ling tsohle tse lokelang ho lebeloa, u sireletse pelo ea hao, kaha mehloli ea bophelo e tsoa ho eona.
24  Tlosa puo e khopameng ho uena; ’me u suthisetse molomo o mano hōle le uena.
25  Ha e le mahlo a hao, a lokela ho talima pele ka ho toba, e, mahlo a hao a khanyang a lokela ho talimisisa ka ho toba ka pel’a hao.
26  Batalatsa tsela ea leoto la hao, ’me e se eka litsela tsohle tsa hao li ka tiisoa ka thata.
27  U se ke ua sekamela ka letsohong le letona kapa ka ho le letšehali. Tlosa leoto la hao ho se sebe.
26  Joaloka lehloa lehlabula le pula nakong ea kotulo, ka ho tšoanang khanya ha ea lokela ea hlokang kelello.
2  Feela joalokaha nonyana e e-na le lebaka la ho baleha le joalokaha lefokotsane le e-na le lebaka la ho fofa, ka ho tšoanang bomalimabe ha bo tle ntle ho lebaka la sebele.
3  Sephali ke sa pere, tōmo ke ea esele, ’me thupa ke ea mokokotlo oa batho ba hlokang kelello.
4  U se ke ua araba mang kapa mang ea hlokang kelello ho ea ka booatla ba hae, e le hore u se ke ua tšoana le eena.
5  Araba motho ea hlokang kelello ho ea ka booatla ba hae, e le hore a se ke a ipona bohlale.
6  Ea lahlelang litaba letsohong la motho ea hlokang kelello o joaloka motho ea pomang maoto a hae, joaloka motho ea noang pefo feela.
7  Na maoto a ea holofetseng a khile metsi? Joale ho na le maele melomong ea batho ba hlokang kelello.
8  Joaloka motho ea koahelang lejoe qubung ea majoe, ea fanang ka thoriso ho motho feela ea hlokang kelello o joalo.
9  Joalokaha setlama-tlama se meutloa se hlahile ka letsohong la letahoa, ka ho tšoanang maele a hlahile ka melomong ea batho ba hlokang kelello.
10  Ea hirang motho ea hlokang kelello kapa ea hirang ba fetang ka tsela o joaloka ea fulang metsu ea hlabang ntho e ’ngoe le e ’ngoe.
11  Feela joaloka ntja e khutlelang mahlatseng a eona, ea hlokang kelello o pheta booatla ba hae.
12  Na u bone motho ea iponang bohlale? Ho na le tšepo bakeng sa ea hlokang kelello ho feta bakeng sa hae.
13  Ea botsoa o itse: “Ho na le taoana tseleng, le tau har’a mapatlelo.”
14  Lemati le ntse le tsamaea holim ’a ase ea lona, ’me ea botsoa o ntse a fetoha holim ’a setulo sa hae se kang bethe.
15  Ea botsoa o patile letsoho la hae ka sekotlolong sa mokete; o tepeletse haholo hore a ka le khutlisetsa molomong.
16  Ea botsoa o ipona bohlale ho feta ba supileng ba fanang ka karabo e nang le kelello.
17  Mang kapa mang ea fetang ka tsela ea halefelang qabang eo e seng ea hae o joaloka ea tšoarang ntja ka litsebe.
18  Feela joaloka motho ea hlanyang ea fulang metsu e tukang, marumo le lefu,
19  ho joalo le ka motho ea qhekeletseng oa habo ’me a itse: “Na ke ne ke sa bapale?”
20  Moo ho se nang patsi mollo oa tima, ’me moo ho se nang moetselletsi khang ea emisa.
21  Joaloka mashala a patsi bakeng sa leupa le patsi bakeng sa mollo, motho ea ratang likhang o joalo bakeng sa ho etsa hore qabang e tlōke.
22  Mantsoe a moetselletsi a joaloka lintho tse lokelang ho metsoa ka meharo, tse theohelang ka likarolong tse ka hare-hare tsa mpa.
23  Molomo o chesehang hammoho le pelo e mpe li joaloka lereli la silevera le koahetsoeng holim ’a lengeta.
24  Ka molomo oa hae ea lehloeo oa ikhakanya, empa ka hare ho eena o kenya thetso.
25  Le hoja a etsa hore lentsoe la hae le be mosa, u se ke ua mo lumela, etsoe ho na le lintho tse supileng tse manyala ka pelong ea hae.
26  Lehloeo le koaheloa ke thetso. Bobe ba hae bo tla senoloa ka phuthehong.
27  Ea epang sekoti o tla oela ka ho sona, ’me ea phikolosang lejoe—le tla khutlela ho eena.
28  Leleme la bohata le hloile ea hateletsoeng ke lona, ’me molomo o rorisang ho tlōlisa oa liha.
11  Sekala se qhekellang ke ntho e manyala ho Jehova, empa majoe a ho bekha a feletseng aa mo khahlisa.
2  Na ho iketelletsa pele ho tlile? Joale ho se hlomphehe ho tla tla; empa bohlale bo ho ba inyenyefatsang.
3  Botšepehi ba ba lokileng ke bona bo ba tsamaisang, empa ho khopama ha ba sebetsang ka bolotsana ho tla ba tlatlapa.
4  Lintho tsa bohlokoa e tla ba tse se nang molemo letsatsing la khalefo, empa ho loka ho tla lopolla lefung.
5  Ho loka ha ea sa tšoauoeng phoso ho tla otlolla tsela ea hae, empa ea khopo o tla oela bokhopong ba hae.
6  Ho loka ha ba lokileng ho tla ba lopolla, empa ba sebetsang ka bolotsana ba tla tšoasoa ke takatso ea bona.
7  Ha motho ea khopo a shoa, tšepo ea hae ea timela; esita le tebello e thehiloeng matleng e timetse.
8  Ea lokileng ke eena ea pholosoang mahlomoleng, ’me bakeng sa hae ho kena ea khopo.
9  Ka molomo oa hae mokoenehi o felisa oa habo, empa ba lokileng ba pholosoa ke tsebo.
10  Ka lebaka la molemo oa ba lokileng motse oa nyakalla, empa ha ba khopo ba timela ho ba le mohoo oa thabo.
11  Ka lebaka la tlhohonolofatso ea ba lokileng motse oa phahamisoa, empa ka lebaka la melomo ea ba khopo oa qhaqhoa.
12  Eo pelo ea hae e haelloang o nyelisitse oa habo, empa motho ea nang le temoho e batsi ke ea khutsang.
13  Ea tsamaeang e le moetselletsi o senola lekunutu, empa ea tšepahalang moeeng o koahela taba.
14  Ha ho se na tataiso e bohlale, batho baa oa; empa ho na le poloko ha baeletsi ba le bangata.
15  Ka sebele motho o tla tsamaeloa ke lintho hampe kahobane a ipehile paneng bakeng sa osele, empa ea hloileng ho tšoaroa ka letsoho ha a na matšoenyeho.
16  Mosali ea khahlehang ke eena ea fumanang thoriso; empa bahatelli ba fumana maruo.
17  Motho ea nang le mosa o lerato o sebetsana ka mokhoa o putsang le moea oa hae, empa motho ea sehlōhō o tlisetsa ’mele oa hae khathatso.
18  Ea khopo o etsa moputso oa bohata, empa ea jalang ho loka, o etsa moputso oa ’nete.
19  Ea emang a tiile bakeng sa ho loka o mocheng oa bophelo, empa ea lelekisang se sebe o mocheng oa lefu la hae.
20  Ba lipelo li khopameng ke ntho e manyala ho Jehova, empa ba sa tšoauoeng phoso litseleng tsa bona baa mo khahlisa.
21  Le hoja matsoho a ka kopana, motho e mobe a ke ke a tsoela pele a sa fuoe kotlo; empa ka sebele bana ba ba lokileng ba tla phonyoha.
22  Joaloka lesale la nko la khauta sefeneng sa kolobe, mosali e motle empa a furalla ho ba le kelello o joalo.
23  Ka sebele takatso ea ba lokileng e ntle; tšepo ea ba khopo ke khalefo.
24  Ho na le ea hasanyang leha ho le joalo a ntse a ekeletsoa; le ea ithibang ho se nepahetseng, empa ho fella feela ka ho hloka.
25  Moea o fanang ka seatla se bulehileng o tla nona, ’me ea nosetsang ba bang ka bolokolohi o tla nosetsoa ka bolokolohi.
26  Ea timanang ka lijo-thollo—sechaba se tla mo rohaka, empa ho na le tlhohonolofatso bakeng sa hlooho ea ea li tlohelang hore li rekoe.
27  Ea batlang se molemo o tla ’ne a batle kamohelo; empa ha e le ea batlang bobe, bo tla mo oela holimo.
28  Ea tšepang maruo a hae—o tla oa; empa ba lokileng ba tla atleha feela joaloka makhasi.
29  Ha e le mang kapa mang ea tlisetsang ntlo ea hae khathatso, o tla rua moea; ’me leoatla e tla ba mohlanka oa ea pelo e bohlale.
30  Litholoana tsa ea lokileng ke sefate sa bophelo, ’me ea hapang meea o bohlale.
31  Bonang! Ea lokileng—o tla putsoa lefatšeng. Ea khopo le moetsalibe ba lokela ho putsoa hakaakang!
8  Na bohlale bo ntse bo sa hoeletse, le temoho e ntse e sa ntše lentsoe la eona?
2  Bo eme tlhōrōng ea libaka tse phahameng, haufi le tsela, mateanong a litsela.
3  Bo ntse bo hoeletsa ka lentsoe le phahameng lehlakoreng la liheke, khorong ea motse, menyakong eo ho kenoang ka eona:
4  “Kea le bitsa, Lōna banna, ’me lentsoe la ka le ea ho bara ba batho.
5  Lōna ba se nang phihlelo, le utloisise masene; ’me lōna ba hlokang kelello, le utloisise pelo.
6  Mamelang, etsoe ke bua ka lintho tse ka pele-pele, ’me ke ahlamisa molomo oa ka ka se lokileng.
7  Etsoe mahalapa a ka a bolela ’nete ka lentsoe le tlaase; ’me bokhopo ke ntho e manyala molomong oa ka.
8  Lipolelo tsohle tsa molomo oa ka ke tsa ho loka. Har’a tsona ha ho letho le sothehileng kapa le khopameng.
9  Kaofela ha tsona li otlolohile ho ea lemohang, ’me li lokile ho ba fumanang tsebo.
10  Amohelang taeo ea ka eseng silevera, le tsebo ho e-na le khauta e ntle.
11  Etsoe bohlale bo molemo ho feta likorale, ’me lintho tse ling tsohle tse thabeloang li ke ke tsa lekanngoa le bona.
12  “’Na, bohlale, ke lutse le masene ’me ke fumana esita le tsebo ea matla a ho nahana.
13  Ho tšaba Jehova ho bolela ho hloea bobe. Ke hloile boiphahamiso le boikakaso le tsela e mpe le molomo o khelohileng.
14  Ke na le keletso le bohlale bo sebetsang. ’Na—kutloisiso; ke na le matla.
15  Ka ’na marena a ntse a busa, le balaoli ba phahameng ba ntse ba laela hore ho be le ho loka.
16  Ka ’na likhosana li ntse li busa e le likhosana, le bahlomphehi bohle ba ahlola ka ho loka.
17  Ke rata ba nthatang, ’me ba mpatlang ke bona ba mphumanang.
18  Maruo le khanya li ho ’na, matlotlo a lefa le ho loka.
19  Litholoana tsa ka li molemo ho feta khauta, esita le ho feta khauta e hloekisitsoeng, ’me lihlahisoa tsa ka li molemo ho feta silevera e ntle.
20  Ke tsamaea tseleng ea ho loka, bohareng ba litsela tsa kahlolo,
21  ho etsa hore ba nthatang ba rue thepa; ’me matlo a bona a polokelo ke a boloka a tletse.
22  “Jehova o ile a ntlhahisa ke le tšimoloho ea tsela ea hae, ke le oa pele-pele linthong tsa khale tseo a li finyeletseng.
23  Ke ile ka hlomamisoa ho tloha nakong e sa lekanyetsoang, ho tloha qalong, ho tloha linakong tsa pele ho lefatše.
24  Ha ho ne ho se na maliba ke ile ka hlahisoa joalokaha eka ke ka bohloko ba pelehi, ha ho ne ho se na liliba tse tletseng metsi a mangata.
25  Pele lithaba li thehoa, pele ho maralla, ke ile ka hlahisoa joalokaha eka ke ka bohloko ba pelehi,
26  ha a sa ntse a e-s’o etse lefatše le libaka tse sabaletseng le karolo ea pele ea lerōle le lengata la naha e behang.
27  Ha a lokisetsa maholimo ke ne ke le teng; ha a laela hore ho be le selika-likoe holim ’a boliba,
28  ha a tiisa maru holimo, ha a etsa hore mehloli ea boliba e be matla,
29  ha a behela leoatle molao-taelo oa hae e le hore metsi a se ke a fetela ka nģ’ane ho taelo ea hae, ha a laela hore ho be le metheo ea lefatše,
30  joale ke ile ka ba mabapa le eena ke le mosebetsi ea hloahloa, ’me ka ba eo a neng a mo rata ka ho khethehileng letsatsi le letsatsi, ke ntse ke nyakaletse ka pel’a hae ka nako eohle,
31  ke ntse ke nyakaletse ka lebaka la naha e behang ea lefatše la hae, ’me lintho tseo ke neng ke li rata li ne li le ho bara ba batho.
32  “Joale, Lōna bara, le ’mamele; e, ho thaba ba bolokang litsela tsa ka.
33  Mamelang taeo ’me le hlalefe, hape le se ke la bontša ho hlokomoloha leha e le hofe.
34  Ho thaba motho ea ’mamelang ka ho lula a falimehile menyakong ea ka letsatsi le letsatsi, ka ho lebela lipalong tsa menyako ea ka.
35  Etsoe ka sebele ea mphumanang o tla fumana bophelo, ’me o fumana kamohelo e tsoang ho Jehova.
36  Empa ea nqobang o ntša moea oa hae kotsi; bohle ba ntlhoileng haholo ke bona ba ratang lefu.”
30  Mantsoe a Agure mora oa Jake, molaetsa o matla. Se boleloang ke monna ea shahlileng ho Ithiele, ho Ithiele le Ukale.
2  Etsoe ’na ke ea sa nahaneng ho feta leha e le mang e mong, ’me ha ke na kutloisiso ea moloko oa batho;
3  ha kea ithuta bohlale; ’me ha ke tsebe tsebo ea Ea Halalelang ka ho Fetisisa.
4  Ke mang ea nyolohetseng leholimong e le hore a ka theoha? Ke mang ea bokeletseng moea liatleng tse peli? Ke mang ea phuthetseng metsi seaparong sa ka holimo? Ke mang ea emisitseng lipheletso tsohle tsa lefatše? Lebitso la hae ke mang ’me lebitso la mora oa hae ke mang, haeba u tseba?
5  Polelo e ’ngoe le e ’ngoe ea Molimo e hloekile. Ke thebe ho ba tšabelang ho eena.
6  U se ke ua eketsa letho mantsoeng a hae, e le hore a se ke a u khalemela, le hore u se ke ua pakoa u le leshano.
7  Ke kōpile lintho tse peli ho uena. U se ke ua nkhanela ka tsona pele ke shoa.
8  U suthisetse hōle le ’na ho se be le ’nete le lentsoe la leshano. U se ke ua mpha bofutsana kapa maruo. E-re ke je lijo tseo ke li behetsoeng,
9  e le hore ke se ke ka khora eaba kea u latola ’me ke re: “Jehova ke mang?” le hore ke se ke ka futsaneha eaba kea utsoa ’me ke rohaka lebitso la Molimo oa ka.
10  U se ke ua etselletsa mohlanka ho mong’a hae, e le hore a se ke a u rohaka, le hore u se ke ua nkoa u le molato.
11  Ho na le moloko o rohakang ntat’a oona le o sa hlohonolofatseng ’m ’a oona.
12  Ho na le moloko o iponang o hloekile empa o sa hlatsuoa mantle a oona.
13  Ho na le moloko oo mahlo a oona e leng a phahameng hakaakang! le oo mahlo a oona a khanyang a phahameng.
14  Ho na le moloko oo meno a oona e leng lisabole le oo masapo a oona a mohlahare e leng lithipa tse selakhang, ho ja ba hlorileng lefatšeng le ba futsanehileng har’a moloko oa batho.
15  Likoili li na le barali ba babeli ba hoeletsang: “Fanang! Fanang!” Ho na le lintho tse tharo tse sa khotsofaleng, tse ’nè tse sa kang tsa re: “Ho lekane!”
16  Sheole le pōpelo e thibiloeng, naha e sa khotsofalang ke metsi, le mollo o sa kang oa re: “Ho lekane!”
17  Leihlo le fetolang ntat’a lona litšeho le le nyelisang ho mamela ’m ’a lona—makhoaba a phula ea molapo o phoroselang a tla le honya ’me malinyane a matona a ntsu a tla le ja.
18  Ho na le lintho tse tharo tse hlollang haholo ho ’na, le tse ’nè tseo ke sa li tsebeng:
19  tsela ea ntsu maholimong, tsela ea noha lefikeng, tsela ea sekepe bohareng ba leoatle le tsela ea monna ea shahlileng ho moroetsana.
20  Tsela ea mosali ea febang ke ena: o jele ’me o itlhakotse molomo eaba o re: “Ha kea etsa phoso.”
21  Lefatše le tsukutlehile tlas’a lintho tse tharo, ’me ha le khone ho mamella tlas’a tse ’nè:
22  tlas’a lekhoba ha le busa e le morena, le motho ea se nang kelello ha a e-na le lijo tse lekaneng;
23  tlas’a mosali ea hloiloeng ha a ruuoa joaloka mosali, le lekhabunyane ha le leleka mong’a lona oa mosali.
24  Ho na le lintho tse ’nè tse nyenyane ka ho fetisisa lefatšeng, empa li bohlale ka tlhaho:
25  bohloa ke batho ba seng matla, leha ho le joalo bo lokisa lijo tsa bona lehlabula;
26  lipela ke batho ba seng matla, leha ho le joalo li haha matlo a tsona holim ’a lefika;
27  litsie ha li na morena, leha ho le joalo li tsamaea kaofela li arotsoe ka lihlopha;
28  checheiki e itšoarella ka matsoho a eona ’me e ka tlung e khōlō ea ’muso ea morena.
29  Ho na le tse tharo tse ipabolang ho tsamaeeng ha tsona, le tse ’nè tse ipabolang motsamaong oa tsona:
30  tau, e matla ka ho fetisisa har’a liphoofolo le e sa khutleng ka pel’a mang kapa mang;
31  lekesi kapa phooko, le morena oa sehlopha sa masole a sechaba sa hae.
32  Haeba u sebelitse ka mokhoa o se nang kelello ka ho iphahamisa, ’me haeba u tsepamisitse monahano oa hao ho seo, u behe letsoho molomong.
33  Etsoe ho fehla lebese ke hona ho hlahisang sereleli, le ho pepeta nko ke hona ho hlahisang mali, ’me ho pepeta bohale ke hona ho hlahisang ho qabana.
16  Litokisetso tsa pelo ke tsa motho oa lefatše, empa karabo ea leleme e tsoa ho Jehova.
2  Litsela tsohle tsa motho li hloekile mahlong a hae, empa Jehova o lekanya meea.
3  Rōlela mesebetsi ea hao ho Jehova ’me merero ea hao e tla tiisoa ka thata.
4  Jehova o entse ntho e ’ngoe le e ’ngoe bakeng sa morero oa hae, e, esita le ea khopo bakeng sa letsatsi le lebe.
5  E mong le e mong ea pelo e ikakasang ke ntho e manyala ho Jehova. Matsoho a ka ’na a kopana, empa leha ho le joalo motho a ke ke a lokoloha kotlong.
6  Ka mosa o lerato le ’nete phoso ea koaheloa, ’me ka ho tšaba Jehova motho o furalla bobe.
7  Ha Jehova a khahlisoa ke litsela tsa motho o etsa hore esita le lira tsa hae li lule le eena ka khotso.
8  Bonyenyane bo nang le ho loka bo molemo ho feta lihlahisoa tse ngata tse se nang toka.
9  Pelo ea motho oa lefatše e ka ’na ea nahana ka tsela ea hae, empa Jehova o tsamaisa mehato ea hae.
10  Qeto e bululetsoeng e lokela ho ba molomong oa morena; molomo oa hae ha oa lokela ho se tšepahale kahlolong.
11  Kofuto e lekanyang le sekala se nang le toka ke tsa Jehova; majoe ’ohle a ho bekha a mokotla ke mosebetsi oa hae.
12  Ho etsa bokhopo ke ntho e manyala ho marena, etsoe ka ho loka terone e tiisoa ka thata.
13  Molomo oa ho loka o khahlisa morena e moholo; ’me o rata motho ea buang lintho tse lokileng.
14  Khalefo ea morena e bolela manģosa a lefu, empa motho ea bohlale oa e qoba.
15  Leseling la sefahleho sa morena ho na le bophelo, ’me kamohelo ea hae e joaloka leru la pula ea selemo.
16  Ho fumana bohlale ho molemo hakaakang ho feta khauta! Ho fumana kutloisiso ho lokela ho khethoa ho feta silevera.
17  Tsela e khōlō ea ba lokileng ke ho furalla bobe. Ea sireletsang tsela ea hae o boloka moea oa hae.
18  Boikakaso bo etella ho oa pele, ’me moea o ikhohomosang o etella ho khoptjoa pele.
19  Ho molemo ho ikokobetsa moeeng hammoho le ba bonolo ho feta ho arola thepa e hapuoeng hammoho le ba iphahamisang.
20  Ea bontšang temohisiso tabeng o tla fumana se molemo, ’me ho thaba ea tšepang Jehova.
21  Ea pelo e bohlale o tla bitsoa ea nang le kutloisiso, ’me ea molomo o mosa o eketsa tšusumetso.
22  Temohisiso ke seliba sa bophelo ho ba nang le eona; ’me taeo ea maoatla ke booatla.
23  Pelo ea ea bohlale e etsa hore molomo oa hae o bontše temohisiso, ’me e eketsa tšusumetso molomong oa hae.
24  Lipolelo tse khahlehang ke khekhe ea linotši, li monate moeeng ’me ke pholiso masapong.
25  Ho na le tsela e lokileng ka pel’a motho, empa qetello ea eona hamorao ke litsela tsa lefu.
26  Moea oa ea sebetsang ka thata o mo sebelelitse ka thata, hobane molomo oa hae o mo khannile ka thata.
27  Motho ea se nang molemo o epolla se sebe, ’me, kamoo ho ka boleloang kateng, molomong oa hae ho na le mollo o tlabolang.
28  Motho ea bolotsana o ntse a hlahisa ho hloka kutloano, ’me moetselletsi o arola ba tloaelaneng.
29  Motho ea mabifi o tla eka oa habo, ’me ka sebele o etsa hore a tsamaee ka tsela e seng molemo.
30  O roba leihlo ho rera bolotsana. O fupa molomo oa hae, ka sebele o phetha bobe.
31  Hlooho e putsoa ke moqhaka oa botle ha e fumanoa tseleng ea ho loka.
32  Ea liehang ho halefa o molemo ho feta monna ea matla, ’me ea laolang moea oa hae o molemo ho feta ea hapang motse.
33  Lotho e lahleloa kotleng ea seaparo, empa qeto e ’ngoe le e ’ngoe e etsoang ka eona e tsoa ho Jehova.
18  Ea itšehlang thajana o tla batla tabatabelo ea hae ea boithati; o tla phasoloha khahlanong le bohlale bohle bo sebetsang.
2  Mang kapa mang ea hlokang kelello ha a khahloe ke temoho, ntle le hore pelo ea hae e itšenole.
3  Ha ea khopo a kena, keiso le eona e tla kena; ’me ho se hlomphehe ho tsamaea le nyeliso.
4  Mantsoe a molomo oa motho ke metsi a tebileng. Seliba sa bohlale ke molapo o phoroselang.
5  Ho bontša leeme ho ea khopo hase ntho e ntle, leha e le ho qhelela ea lokileng ka thōko kahlolong.
6  Molomo oa ea hlokang kelello o kena ho qabaneng, ’me molomo oa hae o bitsa le lichapo.
7  Molomo oa ea hlokang kelello ke tšenyeho ea hae, ’me molomo oa hae ke leraba bakeng sa moea oa hae.
8  Mantsoe a moetselletsi a joaloka lintho tse lokelang ho metsoa ka meharo, tse theohelang ka likarolong tse ka hare-hare tsa mpa.
9  Hape, ea iponahatsang a le monyebe mosebetsing oa hae—ke mor’abo ea bakang tšenyo.
10  Lebitso la Jehova ke tora e matla. Ea lokileng o balehela ho lona ’me o fuoa tšireletso.
11  Lintho tsa bohlokoa tsa ea ruileng ke motse oa hae o matla, ’me li joaloka lerako le sireletsang monahanong oa hae.
12  Pelo ea motho ea phahama pele a oa, ’me boikokobetso bo etella thoriso pele.
13  Ha mang kapa mang a araba taba pele a e utloa, hoo ke booatla ho eena le tlotlollo.
14  Moea oa motho o ka mamella boloetse ba hae; empa ha e le moea o hlomohileng, ke mang ea ka o mamellang?
15  Pelo ea ea nang le kutloisiso e fumana tsebo, ’me litsebe tsa ba bohlale li batla ho fumana tsebo.
16  Mpho ea motho e tla mo bulela monyako o moholo, ’me e tla mo isa esita le ka pel’a batho ba baholo.
17  Oa pele nyeoeng ea hae o lokile; oa habo oa kena ’me ka sebele oa mo phenya.
18  Lotho e khutsisa likhang, ’me e arola ba matla.
19  Mor’abo motho ha a sitetsoe o feta motse o matla; ’me ho na le likhang tse joaloka mokoallo oa tora ea bolulo.
20  Mpa ea motho e tla khotsofatsoa ke litholoana tsa molomo oa hae; o tla khotsofatsoa ke lihlahisoa tsa molomo oa hae.
21  Lefu le bophelo li matleng a leleme, ’me ea le ratang o tla ja litholoana tsa lona.
22  Na motho o fumane mosali ea molemo? O fumane ntho e molemo, ’me o fumana kamohelo e tsoang ho Jehova.
23  Ea nang le ho honyenyane o bua ka likōpo tse tiileng, empa ea ruileng o araba ka tsela e matla.
24  Ho na le metsoalle e ratang ho tsekollana, empa ho na le motsoalle ea khomarelang haufi ho feta mor’abo motho.
17  Sengoathoana sa bohobe se omeletseng se tsamaeang le khutso se molemo ho feta ntlo e tletseng mahlabelo a ho qabana.
2  Mohlanka ea bontšang temohisiso o tla busa mora ea itšoarang ka mokhoa o hlabisang lihlong, ’me o tla ba le karolo ea lefa har’a bara ba motho.
3  Pitsa ea ho hloekisa ke bakeng sa silevera ’me sebōpi ke bakeng sa khauta, empa Jehova ke eena ea hlahlobang lipelo.
4  Moetsi oa bobe o ela hloko molomo oa se kotsi. Ea leshano o mamela leleme le bakang litsietsi.
5  Ea fetolang ea nang le ho honyenyane litšeho o nyelisitse Moetsi oa hae. Ea thabelang koluoa ea e mong a ke ke a lokoloha kotlong.
6  Moqhaka oa banna-baholo ke litloholo, ’me botle ba bara ke bo-ntat’a bona.
7  Molomo o lokileng ha oa lokela mang kapa mang ea se nang kelello. Molomo o leshano o joalo hakaakang ho mohlomphehi!
8  Mpho ke lejoe le hapang kamohelo mahlong a mong’a lona e moholo. Hohle moo a lebang teng o ba le katleho.
9  Ea koahelang tlōlo o batla lerato, ’me ea ntseng a bua ka taba o arola ba tloaelaneng.
10  Khalemelo e matla e sebetsa ka ho tebileng ho ea nang le kutloisiso ho feta ho otla ea hlokang kelello ka makhetlo a lekholo.
11  E mobe o ntse a batla borabele feela, ’me lenģosa le romeloang khahlanong le eena le sehlōhō.
12  Motho a ke a teane le bere e amohuoeng malinyane ho e-na le ho teana le mang kapa mang ea hlokang kelello booatleng ba hae.
13  Ha e le mang kapa mang ea buseletsang bobe bakeng sa botle, bobe bo ke ke ba tloha ntlong ea hae.
14  Tšimoloho ea ho hloka kutloano e joaloka ea bulelang metsi; kahoo pele qabang e qhoma, u itsamaele.
15  Mang kapa mang ea phatlalatsang hore ea khopo o lokile le mang kapa mang ea phatlalatsang hore ea lokileng o khopo—le bona ke ntho e manyala ho Jehova.
16  Ke hobane’ng ha ho e-na le tefello ea ho fumana bohlale ka letsohong la ea hlokang kelello, le hoja a se na pelo?
17  Motsoalle oa ’nete o lerato ka linako tsohle, ’me ke mor’abo motho ea tsoaletsoeng ha ho e-na le mahlomola.
18  Motho eo pelo ea hae e haelloang o tšoara e mong ka letsoho, o ipeha paneng ka ho feletseng ka pel’a motsoalle oa hae.
19  Mang kapa mang ea ratang tlōlo o rata ntoa. Mang kapa mang ea phahamisang monyako oa hae o batla ho oa.
20  Ea pelo e khopameng a ke ke a fumana se molemo, ’me eo leleme la hae le sothehileng o tla oela tlokotsing.
21  Mang kapa mang ea tsoalang ngoana ea hlokang kelello—ke mesarelo ho eena; ntat’a ngoana ea se nang kelello ha a thabe.
22  Pelo e thabileng ke moriana o motle, empa moea o hlomohileng o omeletsa masapo.
23  Ea khopo o tla nka tjotjo sefubeng e le hore a khopamise litsela tsa kahlolo.
24  Bohlale bo ka pel’a sefahleho sa ea nang le kutloisiso, empa mahlo a ea hlokang kelello a pheletsong ea lefatše.
25  Mora ea hlokang kelello ke matšoenyeho ho ntat’ae le bohloko ho ea mo tsoetseng.
26  Ho feta moo, ho lefisa ea lokileng hase ntho e ntle. Ho otla bahlomphehi ho khahlanong le se lokileng.
27  Mang kapa mang ea tšoarang lipolelo tsa hae o na le tsebo, ’me motho ea nang le temoho o na le moea o khutsitseng.
28  Esita le mang kapa mang eo e leng leoatla, ha a khutsa, o tla nkoa a le bohlale; mang kapa mang ea koalang molomo oa hae, o tla nkoa a e-na le kutloisiso.
9  Bohlale ba ’nete bo hahile ntlo ea bona; bo betlile litšiea tsa bona tse supileng.
2  Bo hlophisitse ho itlhabela nama; bo tsoakile veine ea bona; ho feta moo, bo tekile tafole ea bona.
3  Bo romile makhabunyane a bona, e le hore bo ka hoeletsa holim ’a libaka tse phahameng tsa motse:
4  “Mang kapa mang ea se nang phihlelo, a ke a fapohele mona.” Mang kapa mang eo pelo ea hae e haelloang—o itse ho eena:
5  “Tloong, le je bohobe ba ka ’me le kopanele ho noeng veine eo ke e tsoakileng.
6  Tlohelang ba se nang phihlelo ’me le ’ne le phele, hape le tsamaee ka kotloloho tseleng ea kutloisiso.”
7  Ea khalemelang mosomi o inkela ho se hlomphehe, le ea fanang ka khalemelo ho motho ea khopo—o inkela sekoli ho eena.
8  U se ke ua khalemela mosomi, e le hore a se ke a u hloea. Fana ka khalemelo ho motho ea bohlale ’me o tla u rata.
9  Fa motho ea bohlale ’me o tla hlalefa haholo. Fa motho ea lokileng tsebo ’me o tla eketsa ho ithuta.
10  Ho tšaba Jehova ke qalo ea bohlale, ’me ho tseba Ea Halalelang ka ho Fetisisa ke kutloisiso.
11  Etsoe ka ’na matsatsi a hao a tla ngatafala, ’me u tla ekeletsoa lilemo tsa bophelo.
12  Haeba u hlalefile, u hlalefile molemong oa hao; ’me haeba u somile, u tla ho jara, uena u le mong feela.
13  Mosali ea hlokang kelello o morusu. Ke sethoto ’me ha a tsebe letho ho hang.
14  O lutse monyako oa ntlo ea hae, holim ’a setulo, libakeng tse phahameng tsa motse,
15  hore a hoeletse ba fetang ka tsela, ba tsamaeang ka ho toba litseleng tsa bona:
16  “Mang kapa mang ea se nang phihlelo, a ke a fapohele mona.” Mang kapa mang eo pelo ea hae e haelloang—o itse le ho eena:
17  “Metsi a utsoitsoeng a monate, le bohobe bo jeloang sephiring—bo monate.”
18  Empa ha a tsebe hore ba se nang matla lefung ba moo, hore ba bitsoang ke eena ba libakeng tse ka tlaase tsa Sheole.
28  Ba khopo baa baleha le hoja ho se ea ba lelekisang, empa ba lokileng ba joaloka taoana e sebete.
2  Ka lebaka la tlōlo ea naha likhosana tsa eona tse hlahlamanang li ngata, empa ka motho ea nang le temoho ea nang le tsebo ea se nepahetseng khosana e tla lula halelele.
3  Monna ea shahlileng ea nang le ho honyenyane le ea etsetsang ba tlaase bolotsana o joaloka pula e hoholang e le hore ho se ke ha e-ba le lijo.
4  Ba tlohelang molao ba rorisa ea khopo, empa ba bolokang molao baa ba halefela.
5  Batho ba ineheletseng bobe ba ke ke ba utloisisa kahlolo, empa ba batlang Jehova ba ka utloisisa ntho e ’ngoe le e ’ngoe.
6  Ea nang le ho honyenyane ea tsamaeang botšepehing ba hae o molemo ho feta mang kapa mang ea khopameng litseleng tsa hae, le hoja a ruile.
7  Mora ea nang le kutloisiso o boloka molao, empa ea bang le setsoalle le menyollo o tlotlolla ntat’ae.
8  Ea atisang matlotlo a hae ka phaello le tsoala o a bokellela ea bontšang mohau ho ba tlaase.
9  Ea faposang tsebe ea hae hore e se ke ea utloa molao—esita le thapelo ea hae ke ntho e manyala.
10  Ea khelosetsang ba lokileng tseleng e mpe o tla oela ka sekoting sa hae, empa ba se nang molato ba tla rua se molemo.
11  Motho ea ruileng o ipona bohlale, empa ea tlaase ea nang le temoho oa mo phenya.
12  Ha ba lokileng ba thaba, ho ba le botle bo bongata; empa ha ba khopo ba ema, motho oa ikhakanya.
13  Ea koahelang litlōlo tsa hae a ke ke a atleha, empa ea li bolelang ’me a li tlohela o tla bontšoa mohau.
14  Ho thaba motho ea tšohang kamehla, empa ea thatafatsang pelo ea hae o tla oela tlokotsing.
15  ’Musi ea khopo ea laolang batho ba tlaase o joaloka tau e rorang le bere e futuhang.
16  Moeta-pele ea hlokang temoho ea ’nete o boetse o tletse litloaelo tsa ho etsa bolotsana, empa ea hloileng phaello e sa lokang o tla lelefatsa matsatsi a hae.
17  Motho ea imetsoeng ke molato oa mali bakeng sa moea o tla balehela ka sekoting. Ba se ke ba mo tšoara.
18  Ea tsamaeang ka mokhoa o se nang molato o tla pholosoa, empa ea khopamisitsoeng litseleng tsa hae o tla oa hang-hang.
19  Ea lemang mobu oa hae o tla ba le bohobe bo lekaneng, ’me ea phehellang lintho tsa lefeela o tla ba le bofutsana bo lekaneng.
20  Motho oa liketso tse tšepahalang o tla fumana litlhohonolofatso tse ngata, empa ea potlakelang ho fumana maruo a ke ke a lula a hloka molato.
21  Ho bontša leeme hase ntho e ntle, leha e le hore monna ea shahlileng a etse tlōlo ka lebaka la sengoathoana feela sa bohobe.
22  Motho ea leihlo le mohono o hahamalla lintho tsa bohlokoa, empa ha a tsebe hore bohloki bo tla mo oela holimo.
23  Ea khalemelang motho ka mor’a moo o tla fumana kamohelo e fetang e tla fumanoa ke ea rorisang ho tlōlisa ka leleme la hae.
24  Ea tlatlapang ntat’ae le ’m ’ae le ea reng: “Hase tlōlo,” ke molekane oa motho ea bakang tšenyo.
25  Ea moea o ikakasang o tsosa ho hloka kutloano, empa ea itšetlehang ka Jehova o tla nontšoa.
26  Ea tšepang pelo ea hae o hloka kelello, empa ea tsamaeang ka bohlale ke eena ea tla phonyoha.
27  Ea fang ea nang le ho honyenyane a ke ke a hloka, empa ea ipatang mahlo o tla fumana bomalimabe bo bongata.
28  Ha ba khopo ba ema, motho oa ipata; empa ha ba timela, ba lokileng baa ngatafala.
27  U se ke ua ithorisa ka letsatsi le hlahlamang, etsoe ha u tsebe seo letsatsi le tla se hlahisa.
2  E se eka osele a ka u rorisa, eseng molomo oa hao; e se eka molata a ka etsa joalo, eseng molomo oa hao.
3  Boima ba lejoe le boima ba lehlabathe—empa matšoenyeho a leoatla a boima ho feta tsona ka bobeli.
4  Ho na le sehlōhō sa khalefo, le moroallo oa bohale, empa ke mang ea ka emang ka pel’a poulelo?
5  Khalemelo e senolehileng e molemo ho feta lerato le patehileng.
6  Maqeba a bakoang ke moratuoa aa tšepahala, empa likako tsa ea lehloeo ke lintho tse lokelang ho kōptjoa ka tieo.
7  Moea o khotšeng o tla hatakela mahe a linotši a khekheng, empa ho moea o lapileng ntho e ’ngoe le e ’ngoe e babang e monate.
8  Feela joaloka nonyana e balehang sehlaheng sa eona, motho ea balehang sebakeng sa hae o joalo.
9  Oli le libano li thabisa pelo, ka ho tšoanang ho rateha ha motsoalle oa motho ho thabisa pelo ka lebaka la keletso ea moea.
10  U se ke ua tlohela motsoalle oa hao kapa motsoalle oa ntat’ao, ’me u se ke ua kena ka tlung ea mor’eno letsatsing la koluoa ea hao. Moahelani ea haufi o molemo ho feta mor’abo motho ea hōle.
11  Mora oa ka, hlalefa ’me u thabise pelo ea ka, e le hore nka araba ea ’nyelisang.
12  Ea masene ea boneng tlokotsi o ipatile; ba se nang phihlelo ba fetetseng pele ba fumane kotlo.
13  Nka seaparo sa motho, haeba a ipehile paneng bakeng sa osele; ’me tabeng ea mosali oa molata, u nke tebeletso ho motho eo.
14  Ea hlohonolofatsang oa habo ka lentsoe le phahameng hoseng haholo, o tla ho balloa e le bomalimabe.
15  Marulelo a nelang a lelekang motho letsatsing la pula ea melupe le mosali ea ratang likhang baa tšoana.
16  Mang kapa mang ea mo sireletsang o sirelelitse moea, ’me letsoho la hae le letona le teana le oli.
17  Tšepe e leotsoa ka tšepe. Ka ho tšoanang motho e mong o leotsa sefahleho sa e mong.
18  Ea sireletsang sefate sa feiga o tla ja litholoana tsa sona, ’me ea lebelang mong’a hae o tla hlomphuoa.
19  Joalokaha ka metsing sefahleho se bapa le sefahleho, ka ho tšoanang pelo ea motho e bapa le ea e mong.
20  Sheole le sebaka sa timetso ha li khotsofale; le mahlo a motho ha a khotsofale.
21  Pitsa ea ho hloekisa ke bakeng sa silevera, ’me sebōpi ke bakeng sa khauta; ’me motho o kamoo thoriso ea hae e leng kateng.
22  Esita le haeba u ka tula leoatla ka mokhobo hore le thumisehe ka motulong, ka har’a lijo-thollo tse tutsoeng, booatla ba lona bo ke ke ba tloha ho lona.
23  U tšoanela ho tseba ponahalo ea mohlape oa hao ka hohle-hohle. Beha pelo ea hao mehlapeng ea hao;
24  etsoe letlotlo le ke ke la e-ba teng ho isa nakong e sa lekanyetsoang, leha e le hore mofapa-hlooho o tla ba teng melokong eohle.
25  Joang bo botala bo tlohile, ’me ho hlahile joang bo bocha, ’me limela tsa lithaba li bokeletsoe.
26  Lipheleu tse nyenyane ke tsa liaparo tsa hao, ’me liphooko ke tefello ea tšimo.
27  Ho na le lebese la lipōli le lekaneng bakeng sa lijo tsa hao, bakeng sa lijo tsa ba ntlo ea hao, le mokhoa oa ho iphelisa bakeng sa banana ba hao.
7  Mora oa ka, u boloke lipolelo tsa ka, ’me e se eka u ka ipolokela litaelo tsa ka joaloka letlotlo.
2  Boloka litaelo tsa ka ’me u tsoele pele u phela, ’me u boloke molao oa ka joaloka lithaka tsa mahlo a hao.
3  Li tlame menoaneng ea hao, ’me u li ngole letlapeng la pelo ea hao.
4  E-re ho bohlale: “U morali’eso”; ’me e se eka u ka bitsa kutloisiso “Mosali eo ke Amanang le Eena,”
5  ho u lebela khahlanong le mosali osele, khahlanong le molata ea entseng hore lipolelo tsa hae e be tse boreleli.
6  Etsoe ke ile ka talima tlaase ka fensetere ea ntlo ea ka, ka lekhoakhoa la ka la fensetere,
7  e le hore nka talima ba se nang phihlelo. Ke ne ke thahasella ho lemoha har’a bara mohlankana eo pelo ea hae e haelloang,
8  ea fetang seterateng haufi le sekhutlo sa mosali eo, ’me a tsamaea tseleng e eang ntlong ea hae,
9  mantsiboea, ka shoalane, ha bosiu le lefifi li atamela.
10  Bonang! Ho ne ho e-na le mosali ea tlil’o mo khahlanyetsa, ea apereng seaparo sa letekatse le ea pelo e mano.
11  O morusu ’me o manganga. Maoto a hae ha a lule ka tlung ea hae.
12  Joale o tsoetse ka ntle, joale o mapatlelong, ’me o lula a laletse haufi le sekhutlo se seng le se seng.
13  O mo tšoere ’me o mo akile. O betefetse, ’me o qala ho re ho eena:
14  “Mahlabelo a kopanetsoeng a ne a ntlamile. Kajeno ke phethile boitlamo ba ka.
15  Ke ka lebaka leo ke tsoileng ho u khahlanyetsa, ho batla sefahleho sa hao, e le hore nka u fumana.
16  Ke khabisitse setulo sa ka se kang moalo ka masela a koahelang moalo, ka lintho tse mebala-bala, line ea Egepeta.
17  Ke fafalitse bethe ea ka ka myra, makhala le sinamone.
18  Tloo, re noe lerato hore re be re kholoe ho fihlela hoseng; a re thabelane ka lipontšo tsa lerato.
19  Etsoe monna ha a eo ka tlung ea hae; o ile sebakeng se hōle.
20  O nkile mokotla oa chelete letsohong la hae. O tla tla ntlong ea hae letsatsing leo khoeli e tolokileng ka lona.”
21  O mo khelositse ka ho mo susumetsa haholo. O mo eka ka molomo oa hae o boreleli.
22  Ka tšohanyetso o mo sala morao, joaloka poho e tlang tlhabong, le joalokaha eka o tlametsoe ho fuoa taeo e fuoang leoatla,
23  ho fihlela motsu o phunya sebete sa hae, feela joalokaha nonyana e potlakela sefing, ’me ha aa ka a tseba hore ho ama moea oa hae.
24  Joale, Lōna bara, ’mameleng ’me le ele lipolelo tsa molomo oa ka hloko.
25  E se eka lipelo tsa lōna li ke ke tsa khelohela litseleng tsa hae. Le se ke la hlahlathela litseleng tsa hae.
26  Etsoe bao a entseng hore ba oe e le ba bolailoeng ba bangata, ’me bohle ba ntseng ba bolaoa ke eena ba bangata.
27  Ntlo ea hae ke litsela tse eang Sheole; li theohela likamoreng tse ka hare tsa lefu.
23  Haeba u ka lula fatše hore u je le morena, u lokela ho nahana ka khothalo ka se ka pel’a hao,
2  ’me u behe thipa ’metsong oa hao haeba u e-na le takatso ea moea.
3  U se ke ua iponahatsa u lakatsa lijo tsa hae tse hlabosang, kaha ke lijo tsa mashano.
4  U se ke ua sehlela ho fumana maruo. Tlohela kutloisiso ea hao.
5  Na u entse hore mahlo a hao a a qekotse, le hoja e se letho? Etsoe ruri a iketsetsa mapheo a kang a ntsu ’me a fofela maholimong.
6  U se ke ua ja lijo tsa mang kapa mang ea nang le leihlo le sa faneng ka seatla se bulehileng, kapa ua iponahatsa u lakatsa lijo tsa hae tse hlabosang.
7  Etsoe joaloka ea lekantseng ka hare ho moea oa hae, ke kamoo a leng kateng. O re ho uena: “Ja ’me u noe,” empa pelo ea hae ha e eo ho uena.
8  Sengoathoana sa hao seo u se jeleng, u tla se hlatsa, ’me u tla be u sentse mantsoe a hao a khahlisang.
9  U se ke ua buela ka litsebeng tsa ea hlokang kelello, etsoe o tla nyelisa mantsoe a hao a masene.
10  U se ke ua chechisa moeli oa khale, ’me u se ke ua kena tšimong ea bashanyana ba se nang bo-ntate.
11  Etsoe Molopolli oa bona o matla; o tla buella nyeoe ea bona ho uena.
12  Tlisa pelo ea hao taeong le tsebe ea hao lipolelong tsa tsebo.
13  U se ke ua tima moshanyana taeo. Haeba u mo otla ka thupa, a ke ke a shoa.
14  U lokela ho mo otla ka thupa, e le hore u ka lopolla moea oa hae Sheole.
15  Mora oa ka, haeba pelo ea hao e hlalefile, esita le pelo ea ka e tla thaba.
16  Liphio tsa ka li tla thaba ha molomo oa hao o bolela ho loka.
17  Pelo ea hao e se ke ea honohela baetsalibe, empa u tšabe Jehova letsatsi lohle.
18  Etsoe tabeng eo ho tla ba le bokamoso, ’me tšepo ea hao e ke ke ea felisoa.
19  Uena mora oa ka, utloa ’me u hlalefe, ’me u tsamaise pelo ea hao tseleng.
20  U se ke ua ba har’a ba noang veine haholo, har’a ba jang nama ka bonyollo.
21  Etsoe letahoa le monyollo ba tla futsaneha, ’me ho otsela ho tla apesa motho maharasoa.
22  Mamela ntat’ao ea u tsoetseng, ’me u se ke ua nyelisa ’m ’ao hobane feela a tsofetse.
23  Reka ’nete ’me u se ke ua e rekisa—bohlale le taeo le kutloisiso.
24  Ruri ntat’a ea lokileng o tla thaba; ea tsoalang ea bohlale le eena o tla thabisoa ke eena.
25  Ntat’ao le ’m ’ao ba tla thaba, ’me ea u tsoetseng o tla nyakalla.
26  Mora oa ka, u mphe pelo ea hao, ’me e se eka mahlo ao a hao a ka khahlisoa ke litsela tsa ka.
27  Etsoe letekatse ke sekoti se tebileng ’me mosali osele ke seliba se moqotetsane.
28  Ka sebele eena, feela joaloka lesholu, oa lalla; ’me o eketsa balotsana har’a banna.
29  Ke mang ea nang le bomalimabe? Ke mang ea hlokang botsitso? Ke mang ea nang le likhang? Ke mang ea nang le matšoenyeho? Ke mang ea nang le maqeba ntle ho lebaka? Ke mang ea mahlo a lerootho?
30  Ke ba lulelang veine nako e telele, ba tlileng ho batla veine e tsoakiloeng.
31  U se ke ua talima veine ha e hlahisa ’mala o mofubelu, ha e phophoma ka senoelong, ha e theohela ka mokhoa o thellang.
32  Qetellong ea eona e loma feela joaloka noha, ’me e ntša chefo feela joaloka marabe.
33  Mahlo a hao a tla bona lintho tse sa tloaelehang, ’me pelo ea hao e tla bua lintho tse khelohileng.
34  Ka sebele u tla ba joaloka ea robalang bohareng ba leoatle, esita le joaloka ea robalang tlhōrōng ea palo e tšehetsang seile ea sekepe.
35  “Ba nkotlile, empa ha kea ka ka kula; ba ntjabetse, empa ha kea ka ka tseba. Ke tla tsoha neng? Ke sa ntse ke tla e batla hape.”
22  Lebitso le lokela ho khethoa ho e-na le maruo a mangata; kamohelo e molemo le ho feta silevera le khauta.
2  Ea ruileng le ea nang le ho honyenyane ba kopane. Moetsi oa bona bohle ke Jehova.
3  Ea masene ke ea boneng tlokotsi ’me a ipata, empa ba se nang phihlelo ba fetetse pele ’me ba tla fumana kotlo.
4  Phello ea boikokobetso le ho tšaba Jehova ke maruo le khanya le bophelo.
5  Meutloa le lifi li tseleng ea ea khopameng; ea lebelang moea oa hae o emella hōle le tsona.
6  Koetlisa moshanyana ho ea ka tsela e mo loketseng; esita le ha a tsofala a ke ke a e kheloha.
7  Ea ruileng o busa ba nang le ho honyenyane, ’me ea alingoang ke mohlanka oa motho ea mo alimang.
8  Ea jalang ho se loke o tla kotula se kotsi, empa molamu oa khalefo ea hae o tla fela.
9  Ea leihlo le mosa o tla hlohonolofatsoa, etsoe o file ea tlaase lijo tsa hae.
10  Leleka mosomi, e le hore ho hloka kutloano ho ka tsoa le hore tsekisano ea molao le ho se hlomphehe li khaotse.
11  Ea ratang pelo e hloekileng—ka lebaka la molomo oa hae o khahlehang morena e tla ba motsoalle oa hae.
12  Mahlo a Jehova a sirelelitse tsebo, empa o senya mantsoe a molotsana.
13  Ea botsoa o itse: “Ho na le tau ka ntle! Ke tla bolaeloa har’a mapatlelo!”
14  Melomo ea basali basele ke sekoti se tebileng. Ea nyatsuoang ke Jehova o tla oela ka ho sona.
15  Booatla bo tlameletsoe pelong ea moshanyana; thupa ea taeo e tla bo suthisetsa hōle le eena.
16  Ea etsetsang ea tlaase bolotsana hore a iphe lintho tse ngata, le ea fang ea ruileng, ka sebele o reretsoe ho ba bohloking.
17  Sekeha tsebe ’me u utloe mantsoe a ba bohlale, e le hore u ka kenya tsebo ea ka pelong ea hao.
18  Etsoe ke ntho e khahlisang hore u a boloke ka mpeng ea hao, e le hore a ka tiisoa hammoho ka thata molomong oa hao.
19  Ke u file tsebo kajeno, e le hore tšepo ea hao e be ho Jehova.
20  Na ha kea u ngolla nakong e fetileng ka likeletso le tsebo,
21  e le hore u bontše bonnete ba lipolelo tsa ’nete, e le hore u khutlisetse lipolelo tsa ’nete—ho ea u romang?
22  U se ke ua tlatlapa ea tlaase kahobane a le tlaase, ’me u se ke ua hatella ea hlorileng hekeng.
23  Etsoe Jehova o tla buella nyeoe ea bona, ’me ka sebele o tla tlatlapa moea oa ba ba tlatlapang.
24  U se ke ua ba le setsoalle le mang kapa mang ea ineheletseng bohale; ’me u se ke ua kena setsoalleng le motho ea tlakolohang ka bohale,
25  e le hore u se ke ua tloaela litsela tsa hae eaba ka sebele u nkela moea oa hao leraba.
26  U se ke ua ba har’a ba otlanyang matsoho, har’a ba iketsang tebeletso bakeng sa likalimo.
27  Haeba u se na letho leo u ka le lefang, ke hobane’ng ha a ka nka bethe ea hao ka tlas’a hao?
28  U se ke ua chechisa moeli oa khale, oo baholo-holo ba hao ba o entseng.
29  Na u bone motho ea nang le tsebo mosebetsing oa hae? O tla ema ka pel’a marena; a ke ke a ema ka pel’a batho feela ba tloaelehileng.
6  Mora oa ka, haeba u ipehile paneng bakeng sa oa heno, haeba u tšoere osele ka letsoho,
2  haeba u tšoasitsoe ke lipolelo tsa molomo oa hao, haeba u tšoeroe ke lipolelo tsa molomo oa hao,
3  joale u nke bohato bona, mora oa ka, ’me u itopolle, kaha u kene ka seatleng sa oa heno: E-ea u ikokobetse ’me u hlasele oa heno ka likōpo tse phehellang.
4  U se ke ua fa mahlo a hao boroko, kapa ua etsa hore mahlo a hao a khanyang a otsele.
5  Itopolle letsohong joaloka tšephe le joaloka nonyana letsohong la ea tšoasang linonyana.
6  E-ea ho bohloa, uena ea botsoa; bona litsela tsa bona ’me u hlalefe.
7  Le hoja bo se na molaoli, motsamaisi kapa ’musi,
8  bo lokisa lijo tsa bona lehlabula; bo bokeletse phepelo ea bona ea lijo ha ho kotuloa.
9  Uena ea botsoa, u tla ’ne u robale halelele hakae? U tla tsoha neng borokong ba hao?
10  Ho robala hanyenyane, ho re shoa! hanyenyane, ho phutha matsoho hanyenyane hore u robale,
11  ’me ka sebele bofutsana ba hao bo tla tla feela joaloka lesholu, le bohloki ba hao bo tle joaloka motho ea hlometseng.
12  Motho ea se nang molemo, motho ea kotsi, o tsamaea ka puo e khopameng,
13  o roba leihlo, o etsa lipontšo ka leoto, o etsa litšupiso ka menoana.
14  Ho kheloha ho ka pelong ea hae. O rera ntho e mpe ka nako eohle. O ntse a baka ho hloka kutloano.
15  Ke ka lebaka leo koluoa ea hae e tlang ho tla ka tšohanyetso; hang-hang o tla robeha, ’me ho ke ke ha e-ba le pholiso.
16  Ho na le lintho tse tšeletseng tseo Jehova a li hloileng; e, ke lintho tse supileng tse manyala moeeng oa hae:
17  mahlo a iphahamisang, leleme la bohata, le matsoho a tšollang mali a hlokang molato,
18  pelo e rerang merero e kotsi, maoto a potlakelang ho mathela bobeng,
19  paki ea bohata e phatlalatsang mashano, le mang kapa mang ea bakang ho hloka kutloano har’a bara ba motho.
20  Uena mora oa ka, u boloke taelo ea ntat’ao, ’me u se ke ua furalla molao oa ’m ’ao.
21  Li tlame pelong ea hao kamehla; u li fase molaleng oa hao.
22  Ha u tsamaea, e tla u tataisa; ha u robala, e tla u lebela; ’me ha u tsohile, e tla ameha ka uena.
23  Etsoe taelo ke lebone, molao ke leseli, ’me likhalemelo tsa taeo ke tsela ea bophelo,
24  ho u lebela khahlanong le mosali e mobe, khahlanong le leleme le boreleli la mosali osele.
25  U se ke ua lakatsa botle ba hae ka pelong ea hao, ’me a se ke a u hapa ka mahlo a hae a khanyang,
26  hobane ka lebaka la mosali oa letekatse motho o salloa ke polokoe ea bohobe; empa ha e le mosali oa monna e mong, o tsoma moea oa bohlokoa.
27  Na motho a ka bokella mollo sefubeng sa hae leha ho le joalo liaparo tsa hae li sa che?
28  Kapa na motho a ka tsamaea holim ’a mashala ’me maoto a hae a sa tlabohe?
29  Hoa tšoana le ka mang kapa mang ea bang le likamano le mosali oa oa habo, ha ho le ea mong ea mo amang ea tla lula a sa fuoe kotlo.
30  Batho ha ba nyelise lesholu hobane feela le utsoa hore le khotsofatse moea oa lona ha le lapile.
31  Empa, ha le fumanoa, le tla buseletsa hasupa; le tla fana ka matlotlo ’ohle a ntlo ea lona.
32  Mang kapa mang ea febang le mosali o na le pelo e haelloang; ea ho etsang o felisa moea oa hae.
33  O tla fumana kotlo le ho se hlomphehe, ’me nyeliso ea hae e ke ke ea felisoa.
34  Etsoe khalefo ea monna ea shahlileng ke poulelo, ’me a ke ke a bontša qenehelo letsatsing la phetetso.
35  A ke ke a nahanela thekollo ea mofuta leha e le ofe, kapa a bontše ho rata, ho sa tsotellehe hore na u etsa hore mpho e be khōlō hakae.
31  Mantsoe a Morena Lemuele, molaetsa o matla oo ’m ’ae a ileng a mo fa oona e le khalemelo:
2  Seo ke se buang ke’ng, Uena mora oa ka, ’me ke’ng, Uena mora oa mpa ea ka, ’me ke’ng, Uena mora oa boitlamo ba ka?
3  U se ke ua fa basali mafolofolo a hao, kapa ua fana ka litsela tsa hao ho se isang ho felisoeng ha marena.
4  Ha hoa lokela marena, Uena Lemuele, ha hoa lokela marena hore a noe veine kapa hore balaoli ba phahameng ba re: “Joala bo tahang bo hokae?”
5  e le hore motho a se ke a noa ’me a lebala se laetsoeng le ho khopamisa nyeoe ea bara leha e le bafe ba mahloreho.
6  Fanang ka joala bo tahang ho ea haufi le ho timela le veine ho bao moea oa bona o utloileng bohloko.
7  Motho a ke a noe ’me a lebale bofutsana ba hae, ’me motho a se ke a hlola a hopola khathatso ea hae.
8  Ahlamisa molomo oa hao bakeng sa ea sa khoneng ho bua, molemong oa bohle ba shoang.
9  Ahlamisa molomo oa hao, u ahlole ka ho loka ’me u buelle nyeoe ea ea hlorileng le ea futsanehileng.
10  Ke mang ea ka fumanang mosali ea nang le bokhoni? Bohlokoa ba hae bo feta ba likorale hōle.
11  Pelo ea mong’a hae e mo tšepile, ’me ha ho leruo le haellang.
12  O putsitse mong’a hae ka se molemo, eseng se sebe, ka matsatsi ’ohle a bophelo ba hae.
13  O batlile boea le line, ’me o sebetsa ka eng kapa eng eo matsoho a hae a e thabelang.
14  O tšoana le likepe tsa mohoebi. O tlisa bohobe ba hae ho tsoa hōle.
15  O boetse o tsoha e sa ntse e le bosiu, ’me o fa ba ntlo ea hae lijo le baroetsana ba hae o ba fa karolo e laetsoeng.
16  O talimile tšimo ’me a e reka; o lemme serapa sa morara ka litholoana tsa matsoho a hae.
17  O itlamile letheka ka matla, ’me o matlafatsa matsoho a hae.
18  O lemohile hore khoebo ea hae e ntle; lebone la hae ha le time bosiu.
19  O otlolletse matsoho toloking, ’me matsoho a hae a tšoara thupa e ohlang.
20  O otlolletse seatla ho ea hlorileng, ’me o otlolletse matsoho ho ea futsanehileng.
21  Ha a tšoenyehe ka ba ntlo ea hae ka lebaka la lehloa, etsoe ba ntlo ea hae kaofela ba apere liaparo tse morumo.
22  O iketselitse masela a koahelang moalo. Liaparo tsa hae ke tsa line le boea bo fetotsoeng ’mala hore bo be bopherese bo bofubelu.
23  Mong’a hae ke motho ea tsebahalang lihekeng, ha a lula fatše le banna ba baholo ba naha.
24  O entse esita le liaparo tsa ka tlaase eaba oa li rekisa, ’me o file bo-rakhoebo mabanta.
25  Matla le bokhabane ke liaparo tsa hae, ’me o tšeha letsatsi la ka moso.
26  O ahlamisitse molomo oa hae ka bohlale, ’me molao oa mosa o lerato o lelemeng la hae.
27  O lebela se etsahalang ho ba ntlo ea hae, ’me ha a je bohobe ba botsoa.
28  Bara ba hae ba tsohile eaba ba phatlalatsa hore o thabile; mong’a hae oa tsoha, ’me oa mo rorisa.
29  Ho na le barali ba bangata ba bonahalitseng bokhoni, empa uena—u ba phahametse kaofela.
30  Khahleho e ka ’na ea thetsa, ’me botle e ka ’na ea e-ba lefeela; empa mosali ea tšabang Jehova ke eena ea iphumanelang thoriso.
31  Mo feng litholoana tsa matsoho a hae, ’me mesebetsi ea hae e ke e mo rorise esita le lihekeng.
21  Pelo ea morena e joaloka melapo ea metsi letsohong la Jehova. O e retelletsa hohle moo a ratang.
2  Tsela e ’ngoe le e ’ngoe ea motho e lokile mahlong a hae, empa Jehova o lekanya lipelo.
3  Ho etsa ho loka le kahlolo hoa rateha ho Jehova ho feta sehlabelo.
4  Mahlo a ikhohomosang le pelo e ikakasang, lebone la ba khopo, ke sebe.
5  Ka sebele merero ea ea khothetseng e tlisa molemo, empa ka sebele e mong le e mong ea lepotlapotla o leba bohloking.
6  Ho fumana matlotlo ka leleme la bohata ke pululo e lelekoang, ho ba batlang lefu.
7  Ho tlatlapa ha ba khopo ho tla ba hula, etsoe ba hanne ho etsa toka.
8  Motho, esita le osele, o khopame tseleng ea hae; empa ea hloekileng o lokile mosebetsing oa hae.
9  Ho molemo ho lula sekhutlong sa marulelo ho feta ho lula le mosali ea ratang likhang, le hoja e le ka tlung e le ’ngoe.
10  Moea oa ea khopo o lakalitse se sebe; oa habo a ke ke a bontšoa mohau mahlong a hae.
11  Ho lefisa mosomi ho hlalefisa ea se nang phihlelo; ’me ka ho fa motho ea bohlale temohisiso motho o fumana tsebo.
12  Ea Lokileng o nahanela ntlo ea ea khopo, o lihela ba khopo tlokotsing ea bona.
13  Ha e le mang kapa mang ea thibang tsebe ea hae hore e se ke ea utloa mohoo o belaelang oa ea tlaase, le eena o tla hooa ’me a ke ke a arajoa.
14  Mpho e fanoang sephiring e kokobetsa bohale; ’me tjotjo sefubeng, e kokobetsa khalefo e matla.
15  Ke thabo ho ea lokileng ho etsa toka, empa ho na le ho hong ho tšabehang bakeng sa ba tloaetseng ho etsa se kotsi.
16  Ha e le motho ea hlahlathelang tseleng ea temohisiso, o tla lula phuthehong ea ba se nang matla lefung.
17  Ea ratang monyaka e tla ba motho ea hlokang; ea ratang veine le oli a ke ke a fumana maruo.
18  Ea khopo ke thekollo bakeng sa ea lokileng; ’me ea sebetsang ka bolotsana o nka sebaka sa ba lokileng.
19  Ho molemo ho lula lefeelleng ho feta ho lula le mosali ea ratang likhang hammoho le khalefo.
20  Letlotlo le lakatsehang le oli li sebakeng sa bolulo sa ea bohlale, empa motho ea hlokang kelello o tla le metsa.
21  Ea phehellang ho loka le mosa o lerato o tla fumana bophelo, ho loka le khanya.
22  Ea bohlale o hloele motse oa banna ba matla, e le hore a ka liha matla a kholiseho ea oona.
23  Ea bolokang molomo oa hae le leleme la hae o phemisa moea oa hae mahlomola.
24  Moithorisi ea iketelletsang pele, ea ikhopolang ho tlōla ke lebitso la ea etsang ka khalefo ea ho iketelletsa pele.
25  Takatso ea ea botsoa e tla mo bolaea, kaha matsoho a hae a hanne ho sebetsa.
26  Letsatsi lohle o iponahalitse a e-na le takatso e matla, empa ea lokileng oa fana ’me ha a timane ka letho.
27  Sehlabelo sa ba khopo ke ntho e manyala. Ho joalo hakaakang ha motho a se tlisa a e-na le boitšoaro bo hlephileng.
28  Paki e leshano e tla timela, empa motho ea mamelang o tla bua ka ho sa feleng.
29  Motho ea khopo o betefetse, empa ea lokileng o tla tiisa litsela tsa hae ka thata.
30  Ha ho bohlale, leha e le temoho efe kapa efe, kapa morero ofe kapa ofe o hanyetsang Jehova.
31  Pere ke ntho e lokisetsoang letsatsi la ntoa, empa poloko ke ea Jehova.
25  Ana le ’ona ke maele a Solomone ao banna ba Ezekiase morena oa Juda ba ileng ba a kopitsa:
2  Khanya ea Molimo ke ho boloka taba e le sephiri, ’me khanya ea marena ke ho phenya taba.
3  Maholimo ka bophahamo le lefatše ka botebo, le lipelo tsa marena, li ke ke tsa batlisisoa.
4  Ho ke ho tlosoe manya a okolehang silevereng, ’me kaofela ha eona e tla tsoa e hloekile.
5  Ho ke ho tlosoe e mobe ka pel’a morena, ’me terone ea hae e tla tiisoa ka thata ka ho loka.
6  U se ke ua itlotlisa ka pel’a morena, ’me u se ke ua ema sebakeng sa ba baholo.
7  Etsoe ho molemo ho eena hore a re ho uena: “Nyolohela mona,” ho feta hore a u kokobetse ka pel’a mohlomphehi eo mahlo a hao a mo boneng.
8  U se ke ua tloha ho ea tsamaisa nyeoe ka lepotlapotla, e le hore e se ke ea e-ba taba ea seo u tla se etsa qetellong ea eona ha oa heno joale a u tlotlolla.
9  Buella nyeoe ea hao ho oa heno, ’me u se ke ua senola lekunutu la e mong;
10  e le hore ea mametseng a se ke a u hlabisa lihlong ’me tlaleho e mpe ka uena e se ke ea hopoloa.
11  Lentsoe le builoeng ka nako e nepahetseng le joaloka liapole tsa khauta ka lijaneng tse betliloeng tsa silevera.
12  Ea khalemelang ka bohlale ke lesale la khauta le mokhabiso oa khauta e khethehileng tsebeng e utloang.
13  Moromuoa ea tšepahalang o joalo feela ka lehloa le pholileng letsatsing la kotulo ho ba mo romang, kaha o hlasimolla moea oa beng ba hae.
14  Motho ea ithorisang ka mpho ea bohata o joaloka maru a nang le mouoane le moea o se nang pula ea litloebelele.
15  Molaoli o susumetsoa ka ho se fele pelo, ’me leleme le bonolo le ka roba lesapo.
16  Na u fumane mahe a linotši? Ja a u lekaneng, e le hore u se ke ua ja a mangata haholo eaba u lokela ho a hlatsa.
17  Etsa hore leoto la hao le ee ka seoelo ntlong ea oa heno, e le hore a se ke a khathala ke uena eaba ka sebele oa u hloea.
18  Motho ea pakang khahlanong le oa habo e le paki ea bohata o joaloka molamu oa ntoa le sabole le motsu o leolitsoeng.
19  Ho tšepa ea bolotsana letsatsing la mahlomola ho joaloka leino le robehileng le leoto le tetemang.
20  Ea hlobolang seaparo letsatsing le batang o joaloka asene holim ’a alkali le joaloka sebini se binelang pelo e soabileng lipina.
21  Haeba ea u hloileng a lapile, u mo fe bohobe hore a je; ’me haeba a nyoriloe, u mo fe metsi hore a noe.
22  Etsoe u bokella mashala hloohong ea hae, ’me Jehova o tla u putsa.
23  Moea o tsoang leboea o hlahisa pula ea litloebelele joalokaha eka ke ka bohloko ba pelehi; ’me leleme le hlahatsang sephiri, le hlahisa sefahleho se nyatsuoang.
24  Ho molemo ho lula sekhutlong sa marulelo ho feta ho lula le mosali ea ratang likhang, le hoja e le ka tlung e le ’ngoe.
25  Joaloka metsi a batang ho moea o khathetseng, tlaleho e ntle e tsoang naheng e hōle e joalo.
26  Ea lokileng ha a thekesela ka pel’a ea khopo ke mohloli o lukiloeng le seliba se sentsoeng.
27  Ho ja mahe a linotši a mangata haholo hase ntho e ntle; le hore batho ba ipatlele khanya, na ke khanya?
28  Motho ea sa thibeng moea oa hae, o joaloka motse o thuhiloeng, o se nang lerako.
13  Mora o ba bohlale moo ho nang le taeo ea ntate, empa mosomi ke ea sa utloang khalemelo e matla.
2  Motho o tla ja se molemo se tsoang litholoaneng tsa molomo oa hae, empa moea oa ba sebetsang ka bolotsana ke pefo.
3  Ea lebelang molomo oa hae o boloka moea oa hae. Ea ahlamisang molomo—o tla ba le tšenyeho.
4  Ea botsoa o iponahatsa a lakatsa, empa moea oa hae ha o na letho. Leha ho le joalo, moea oa ba khothetseng o tla nona.
5  Ea lokileng o hloile lentsoe la bohata, empa ba khopo ba itšoara ka mokhoa o hlabisang lihlong ’me ba ipakela nyeliso.
6  Ho loka ho sireletsa ea se nang kotsi tseleng ea hae, empa bokhopo bo liha moetsalibe.
7  Ho na le ea iketsang eka ke morui leha ho le joalo a se na letho ho hang; ho na le ea iketsang eka o na le ho honyenyane leha ho le joalo a e-na le lintho tse ngata tsa bohlokoa.
8  Thekollo bakeng sa moea oa motho ke maruo a hae, empa ea nang le ho honyenyane ha aa ka a utloa khalemelo e matla.
9  Leseli la ba lokileng le tla thaba; empa lebone la ba khopo—le tla tima.
10  Ka ho iketelletsa pele motho o baka ntoa feela, empa ho ba rerisanang hammoho ho na le bohlale.
11  Lintho tsa bohlokoa tse hlahisoang ke lefeela lia fokotseha, empa ea bokellang ka letsoho ke eena ea eketsang.
12  Tebello e chechisetsoang morao e kulisa pelo, empa ntho e lakatsehang ke sefate sa bophelo ha e tla.
13  Ea nyelisitseng lentsoe, tebeletso ea ea nang le molato e tla nkoa ho eena; empa ea tšabang taelo ke eena ea tla putsoa.
14  Molao oa ea bohlale ke mohloli oa bophelo, bakeng sa ho furallisa motho maraba a lefu.
15  Temohisiso e molemo e fana ka kamohelo, empa tsela ea ba sebetsang ka bolotsana e matsutla.
16  E mong le e mong ea masene o tla sebetsa ka tsebo, empa ea hlokang kelello o tla hasanya booatla hohle.
17  Lenģosa le khopo le tla oela bobeng, empa moromuoa ea tšepahalang ke pholiso.
18  Ea hlokomolohang taeo o oela bofutsaneng le ho se hlompheheng, empa ea bolokang khalemelo ke eena ea tlotlisoang.
19  Takatso ha e phethahala e khahlisa moea; empa ho furalla bobe ke ntho e manyala ho ba hlokang kelello.
20  Ea tsamaeang le batho ba bohlale o tla hlalefa, empa ea bang le litšebelisano le ba hlokang kelello lintho li tla mo tsamaela hampe.
21  Baetsalibe ke bona bao tlokotsi e ba phehellang, empa ba lokileng ke bona ba putsoang ke se molemo.
22  Ea molemo o tla siela bara ba bara lefa, ’me leruo la moetsalibe ke ntho e bolokeloang ea lokileng.
23  Mobu o lenngoeng oa batho ba nang le ho honyenyane o beha lijo tse ngata, empa ho na le ea hoholehang ka lebaka la ho haelloa ke kahlolo.
24  Ea sa sebeliseng thupa o hloile mora oa hae, empa ea mo ratang o mo batla ka taeo.
25  Ea lokileng o ja ho fihlela moea oa hae o khotsofetse, empa limpa tsa ba khopo li tla lapa.
14  Mosali ea bohlale e le kannete o hahile ntlo ea hae, empa oa leoatla o e heletsa ka matsoho a hae.
2  Ea tsamaeang ho lokeng ha hae o tšaba Jehova, empa ea litsela li khopameng oa Mo nyelisa.
3  Molamu oa boikhohomoso o molomong oa leoatla, empa melomo ea ba bohlale e tla ba lebela.
4  Moo ho se nang likhomo sejelo se hloekile, empa chai e khōlō ka lebaka la matla a poho.
5  Paki e tšepahalang e ke ke ea bua leshano, empa paki ea bohata e phatlalatsa mashano.
6  Mosomi o batlile ho fumana bohlale, ’me ha bo eo; empa tsebo ke ntho e bonolo ho ea nang le kutloisiso.
7  Tloha ka pel’a motho ea hlokang kelello, etsoe ka sebele u ke ke ua ela hloko molomo oa tsebo.
8  Bohlale ba ea masene ke ho utloisisa tsela ea hae, empa booatla ba ba hlokang kelello ke thetso.
9  Ba fetolang molato litšeho ke maoatla, empa har’a ba lokileng ho na le tumellano.
10  Pelo e hlokomela bohloko ba moea oa motho, ’me ha ho osele ea tla kena-kenana le ho thaba ha eona.
11  Ntlo ea batho ba khopo e tla felisoa, empa tente ea ba lokileng e tla atleha.
12  Ho na le tsela e lokileng ka pel’a motho, empa qetello ea eona hamorao ke litsela tsa lefu.
13  Esita le litšehong pelo e ka ’na ea utloa bohloko; ’me ho thaba ho qetella ka mesarelo.
14  Ea se nang tumelo pelong o tla khotsofalla liphello tsa litsela tsa hae, empa motho ea molemo o tla khotsofalla liphello tsa mesebetsi ea hae.
15  Mang kapa mang ea se nang phihlelo o beha tumelo lentsoeng le leng le le leng, empa ea masene o nahana ka mehato ea hae.
16  Ea bohlale oa tšaba ’me o furalla bobe, empa ea hlokang kelello oa halefa ’me oa itšepa.
17  Ea potlakelang ho halefa o tla etsa booatla, empa motho ea nang le matla a ho nahana o hloiloe.
18  Ka sebele ba se nang phihlelo ba tla rua booatla, empa ba masene ba tla roala tsebo joaloka se roaloang hloohong.
19  Batho ba babe ba tla lokela ho inama ka pel’a ba molemo, ’me batho ba khopo ba iname lihekeng tsa ea lokileng.
20  Ea nang le ho honyenyane o hloiloe le ke oa habo, empa metsoalle ea morui e mengata.
21  Ea nyelisang oa habo o etsa sebe, empa ho thaba ea bontšang mohau ho ba hlorileng.
22  Na ba rerang bobe ba ke ke ba tsamaea ba lelera? Empa ho na le mosa o lerato le ’nete mabapi le ba rerang se molemo.
23  Ka mofuta o mong le o mong oa ho sehla ho ba le molemo, empa lentsoe feela la molomo le isa ho hlokeng.
24  Moqhaka oa ba bohlale ke maruo a bona; booatla ba ba hlokang kelello ke booatla.
25  Paki ea ’nete e lopolla meea, empa e thetsang e phatlalatsa mashano feela.
26  Ho na le kholiseho e matla ho tšabeng Jehova, ’me ho tla ba le setšabelo bakeng sa bara ba hae.
27  Ho tšaba Jehova ke seliba sa bophelo, bakeng sa ho furalla maraba a lefu.
28  Ho na le mokhabo oa morena ha batho ba le bangata, empa moo sechaba se haellang ho na le tšenyeho ea molaoli ea phahameng.
29  Ea liehang ho halefa o tletse temoho, empa ea felang pelo o phahamisa booatla.
30  Pelo e nang le khutso ke bophelo ba sebōpuoa sa nama, empa poulelo ke ho bola masapong.
31  Ea etsetsang ea tlaase bolotsana o nyelisitse Moetsi oa hae, empa ea bontšang mohau ho ea futsanehileng oa Mo tlotlisa.
32  Ka lebaka la bobe ba hae ea khopo o tla sutumelletsoa fatše, empa ea lokileng o tla fumana setšabelo botšepehing ba hae.
33  Pelong ea ea nang le kutloisiso ho lutse bohlale, ’me bo tsebahala har’a ba hlokang kelello.
34  Ho loka ho phahamisa sechaba, empa sebe ke ntho e nyelisehang lihlopheng tsa lichaba.
35  Morena o khahlisoa ke mohlanka ea etsang ka temohisiso, empa khalefo ea hae e ba ho ea itšoarang ka mokhoa o hlabisang lihlong.
29  Motho ea khalemeloang ka ho pheta-pheta empa a thatafatsa molala o tla robeha ka tšohanyetso, ’me o ke ke oa fola.
2  Ha ba lokileng ba ngatafala, batho baa thaba; empa ha mang kapa mang ea khopo a busa, batho baa feheloa.
3  Motho ea ratang bohlale o thabisa ntat’ae, empa ea bang le setsoalle le matekatse o senya lintho tsa bohlokoa.
4  Ka toka morena o etsa hore naha e ’ne e eme, empa motho ea batlang tjotjo oa e liha.
5  Monna ea shahlileng ea rorisang motsoalle oa hae ho tlōlisa o alla mehato ea hae letlooa.
6  Tlōlong ea motho e mobe ho na le leraba, empa ea lokileng o hoeletsa ka thabo ’me o nyakaletse.
7  Ea lokileng o tseba tseko ea molao ea ba tlaase. Ea khopo ha a nahane ka tsebo e joalo.
8  Batho ba puo ea boithoriso ba chesa motse, empa ba bohlale ba khutlisa bohale.
9  Motho ea bohlale ea keneng kahlolong le leoatla—o nyakaletse ’me o boetse o tšehile, ’me ha ho phomolo.
10  Batho ba nyoretsoeng mali ba hloea mang kapa mang ea sa tšoauoeng phoso; ha e le ba lokileng, ba ntse ba batla moea oa e mong le e mong.
11  Ea hlokang kelello o hlahatsa moea oohle oa hae, empa ea bohlale o o boloka o khutsitse ho fihlela qetellong.
12  Moo ’musi a elang hloko puo ea bohata, bohle ba mo sebeletsang ba tla ba khopo.
13  Ea nang le ho honyenyane le motho oa likhatello ba kopane; empa Jehova o khantša mahlo a bona ka bobeli.
14  Moo morena a ahlolang ba tlaase ka ’nete, terone ea hae e tla tiisoa ka thata ka ho sa feleng.
15  Thupa le khalemelo li fana ka bohlale; empa moshanyana ea itaolang o tla hlabisa ’m ’ae lihlong.
16  Ha ba khopo ba ngatafala, tlōlo ea ata; empa ba lokileng ba tla talima ho oa ha bona.
17  Shapa mora oa hao ’me o tla u tlisetsa phomolo ’me a fe moea oa hao nyakallo e khōlō.
18  Moo ho se nang pono batho ha ba laolehe, empa ho thaba ba bolokang molao.
19  Mohlanka a ke ke a itlohella hore a khalemeloe ka mantsoe feela, etsoe oa utloisisa empa ha a ele hloko.
20  Na u bone motho ea lepotlapotla mantsoeng a hae? Ho na le tšepo bakeng sa ea hlokang kelello ho feta bakeng sa hae.
21  Haeba motho a bokotsa mohlanka oa hae ho tloha bocheng ho ea pele, bophelong ba hae hamorao o tla fetoha ea se nang teboho.
22  Motho ea ineheletseng bohale o tsosa ho hloka kutloano, ’me mang kapa mang ea ratang ho halefa o na le litlōlo tse ngata.
23  Boikhohomoso ba motho oa lefatše bo tla mo kokobetsa, empa ea moea o ikokobelitseng o tla fumana thoriso.
24  Molekane oa lesholu o hloile moea oa hae. A ka ’na a utloa kano e akarelletsang bomalimabe, empa ha a tlalehe letho.
25  Ho thothometsoa ke batho ho cheha leraba, empa ea tšepang Jehova o tla sireletsoa.
26  Ba batlang sefahleho sa ’musi ba bangata, empa kahlolo ea motho e tsoa ho Jehova.
27  Motho ea hlokang toka ke ntho e manyala ho ba lokileng, ’me ea lokileng tseleng ea hae ke ntho e manyala ho ea khopo.
19  Mang kapa mang ea nang le ho honyenyane ea tsamaeang botšepehing ba hae o molemo ho feta eo molomo oa hae o khopameng, le ea hlokang kelello.
2  Hape, hase ntho e ntle hore moea o se ke oa e-ba le tsebo, ’me ea potlakang ka maoto a hae o etsa sebe.
3  Booatla ba motho oa lefatše bo khopamisa tsela ea hae, kahoo pelo ea hae e halefela Jehova.
4  Leruo le eketsa metsoalle e mengata, empa ea tlaase o arohana le motsoalle oa hae.
5  Paki ea bohata e ke ke ea lokoloha kotlong, ’me ea phatlalatsang mashano a ke ke a phonyoha.
6  Ba nolofatsang sefahleho sa mohlomphehi ba bangata, ’me e mong le e mong ke motsoalle oa motho ea fanang ka limpho.
7  Barab’abo ea nang le ho honyenyane ba mo hloile kaofela. Metsoalle e ntšanang se inong le eena e suthetse thōko le eena hakaakang! O ba phehella ka lintho tseo a lokelang ho li bua; ha ba eo.
8  Ea fumanang pelo o rata moea oa hae. Ea lebelang temoho o tla fumana se molemo.
9  Paki ea bohata e ke ke ea lokoloha kotlong, ’me ea phatlalatsang mashano o tla timela.
10  Monono ha oa lokela mang kapa mang ea hlokang kelello. Ho joalo hakaakang hore mohlanka a buse likhosana!
11  Ka sebele temohisiso ea motho e liehisa bohale ba hae, ’me ho hlokomoloha tlōlo ke botle ho eena.
12  Khalefo ea morena ke ho rora ho joaloka ha taoana e moetse, empa kamohelo ea hae e joaloka phoka holim ’a limela.
13  Mora ea hlokang kelello ke litsietsi ho ntat’ae, ’me likhang tsa mosali li joaloka marulelo a nelang a lelekang motho.
14  Lefa le tsoang ho bo-ntate ke ntlo le leruo, empa mosali ea masene o tsoa ho Jehova.
15  Botsoa bo tlisa boroko bo tebileng, ’me moea o monyebe oa lapa.
16  Ea bolokang taelo o boloka moea oa hae; ea nyelisang litsela tsa hae o tla bolaoa.
17  Ea bontšang mohau ho ea tlaase o alima Jehova, ’me O tla mo buseletsa tšoaro ea hae.
18  Shapa mora oa hao ha ho ntse ho e-na le tšepo; ’me takatso ea moea oa hao e se ke ea e-ba ho mo bolaea.
19  Ea nang le khalefo e khōlō o tla jara tefiso; etsoe haeba u ne u ka mo lopolla, u tla ’ne u boele u ho etse nako le nako.
20  Mamela keletso ’me u amohele taeo, e le hore u ka hlalefa bokamosong ba hao.
21  Merero e ka pelong ea motho e mengata, empa morero oa Jehova o tla ema o tiile.
22  Ntho e lakatsehang ho motho oa lefatše ke mosa oa hae o lerato; ’me ea nang le ho honyenyane o molemo ho feta motho ea leshano.
23  Ho tšaba Jehova ho lebisa bophelong, ’me motho o tla hlola bosiu a khotsofetse; a ke ke a eteloa ke se sebe.
24  Ea botsoa o patile letsoho la hae ka sekotlolong sa mokete; a ke ke a le khutlisetsa esita le molomong oa hae.
25  U lokela ho otla mosomi, e le hore ea se nang phihlelo a ka ba masene; ’me ho lokela ho khalemeloe ea nang le kutloisiso, e le hore a ka lemoha tsebo.
26  Ea tšoarang ntat’ae hampe le ea lelekang ’m ’ae ke mora ea itšoarang ka mokhoa o hlabisang lihlong le ka mokhoa o nyelisehang.
27  Mora oa ka, ha u khaotsa ho mamela taeo hoo ho tla bolela ho kheloha lipolelo tsa tsebo.
28  Paki e se nang molemo e fetola toka litšeho, ’me melomo ea batho ba khopo e metsa se kotsi.
29  Likahlolo li tiisitsoe ka thata bakeng sa basomi, le lichapo bakeng sa mekokotlo ea ba hlokang kelello.
24  U se ke ua honohela batho ba babe, ’me u se ke ua iponahatsa u lakatsa ho itsoakanya le bona.
2  Etsoe lipelo tsa bona li lula li thuisa ka ho tlatlapa, le melomo ea bona e lula e bolela khathatso.
3  Ntlo e tla hahuoa ka bohlale, ’me e tla tiisoa ka thata ka masene.
4  Ka tsebo likamore tse ka hare li tla tlala lintho tsohle tsa bohlokoa le tse khahlisang tsa bohlokoa.
5  Ea bohlale matleng ke monna ea shahlileng, ’me motho ea nang le tsebo o eketsa matla.
6  Etsoe u tla loana ntoa ea hao ka tataiso e bohlale, ’me ha baeletsi ba le bangata ho na le poloko.
7  Ho leoatla bohlale ba ’nete bo phahame haholo; le ke ke la bula molomo oa lona hekeng.
8  Ha e le mang kapa mang ea rerang ho etsa bobe, o tla bitsoa monghali likhopolong tse mpe.
9  Boitšoaro bo hlephileng ba booatla ke sebe, ’me mosomi ke ntho e manyala ho moloko oa batho.
10  Na u iponahalitse u nyahame letsatsing la mahlomola? Matla a hao a tla fokola.
11  Lopolla ba isoang lefung; ’me e se eka u ka thiba ba thekesellang polaong.
12  Haeba u ka re: “Bonang! Re ne re sa tsebe sena,” na ea lekanyang lipelo a ke ke a ho lemoha, ’me ea hlokomelang moea oa hao a tsebe ’me ka sebele a buseletse motho oa lefatše ho ea ka mosebetsi oa hae?
13  Mora oa ka, u je mahe a linotši, etsoe a monate; ’me mahe a linotši a khekheng a monate a ke a be mahalapeng a hao.
14  Ka tsela e tšoanang, u tsebe bohlale bakeng sa moea oa hao. Haeba u bo fumane, joale ho na le bokamoso, ’me tšepo ea hao e ke ke ea felisoa.
15  U se ke ua lalla sebaka sa bolulo sa ea lokileng, joaloka ea khopo; u se ke ua tlatlapa sebaka sa hae sa phomolo.
16  Etsoe ea lokileng a ka ’na a oa esita le ka makhetlo a supileng, ’me ka sebele o tla ema; empa ba khopo ba tla etsoa hore ba khoptjoe ke tlokotsi.
17  Ha sera sa hao se oa, u se ke ua thaba; ’me ha se etsoa hore se khoptjoe, e se eka pelo ea hao e ke ke ea nyakalla,
18  hore Jehova a se ke a bona ’me ha e-ba hobe mahlong a hae eaba ka sebele o khutlisa bohale ba hae khahlanong le sona.
19  U se ke ua iponahatsa u halefetse baetsi ba bobe. U se ke ua honohela batho ba khopo.
20  Etsoe ho ke ke ha e-ba le bokamoso bakeng sa mang kapa mang e mobe; lebone la batho ba khopo le tla tima.
21  Mora oa ka, u tšabe Jehova le morena. Ba batlang phetoho, u se ke ua kena-kenana le bona.
22  Etsoe koluoa ea bona e tla hlaha ka tšohanyetso, hoo e leng mang ea hlokomelang pheliso ea ba batlang phetoho?
23  Lipolelo tsena le tsona ke tsa ba bohlale: Ho bontša leeme kahlolong hase ntho e ntle.
24  Ea reng ho ea khopo: “U lokile,” batho ba tla mo rohaka, lichaba li tla mo nyatsa.
25  Empa ho ba mo khalemelang ho tla ba monate, ’me tlhohonolofatso ea se molemo e tla tla holim ’a bona.
26  Ea arabang ka tsela e otlolohileng o tla aka molomo.
27  Lokisa mosebetsi oa hao ka ntle, ’me u itokisetse oona tšimong. Ka mor’a moo u boele u hahe lelapa la hao.
28  U se ke ua ba paki khahlanong le oa heno ntle ho mabaka. Joale u ne u tla ba leoatla ka molomo oa hao.
29  U se ke ua re: “Feela joalokaha a nkentse, ke tla mo etsa joalo. Ke tla buseletsa e mong le e mong ho ea ka liketso tsa hae.”
30  Ke ile ka feta haufi le tšimo ea motho ea botsoa le haufi le serapa sa morara sa motho eo pelo ea hae e haelloang.
31  Bonang! Kaofela ha eona e hlahisitse litlama-tlama. Bobatsi bo ne bo e koahetse ka holimo, ’me lerako la eona la majoe le qhaqhiloe.
32  Kahoo ka talima; ka qala ho ho tebisa pelong; ka bona, ka amohela taeo:
33  Ho robala hanyenyane, ho re shoa! hanyenyane, ho phutha matsoho hanyenyane hore u robale,
34  ’me ka sebele bofutsana ba hao bo tla tla joaloka lesholu la litseleng ’me ho hloka ha hao ho tle joaloka motho ea hlometseng.
5  Mora oa ka, u ele bohlale ba ka hloko. U sekehele temoho ea ka litsebe,
2  e le hore u lebele matla a ho nahana; ’me e se eka molomo oa hao o ka sireletsa tsebo.
3  Etsoe molomo oa mosali osele o ntse o rotha joaloka khekhe ea linotši, le mahalapa a hae a boreleli ho feta oli.
4  Empa phello e tsoang ho eena e baba joaloka lengana; e bohale joaloka sabole e sehang ka nģa tse peli.
5  Maoto a hae a theohela lefung. Mehato ea hae e tšoara Sheole.
6  Ha a nahanisise ka tsela ea bophelo. Litsela tsa hae li hlahlathetse moo a sa tsebeng.
7  Kahoo joale, Lōna bara, le ’mamele ’me le se ke la furalla lipolelo tsa molomo oa ka.
8  Le etse hore litsela tsa lōna li be hōle le eena, ’me le se ke la atamela monyako oa ntlo ea hae,
9  e le hore le se ke la fana ka ho hlompheha ha lōna ho ba bang, kapa lilemo tsa lōna ho se sehlōhō;
10  e le hore basele ba se ke ba ikhotsofatsa ka matla a lōna, kapa lintho tseo le li fumaneng ka ho utloa bohloko li be ka tlung ea molata,
11  kapa le bobole bokamosong ba lōna ha linama tsa lōna le ’mele ea lōna e fela.
12  Le tla lokela ho re: “Ke hloile taeo ’me pelo ea ka e hlompholotse khalemelo hakaakang!
13  Ha kea mamela lentsoe la barupeli ba ka, ’me mesuoe ea ka ha kea ka ka e sekehela tsebe.
14  Ke bile bobeng ba mofuta o mong le o mong habonolo har’a phutheho le seboka.”
15  Noa metsi a tsoang selibeng sa hao, le marotholi a tsoang ka har’a seliba sa hao.
16  Na liliba tsa hao li lokela ho hasana ka ntle, melapo ea hao ea metsi e hasane mapatlelong?
17  E ke e be tsa hao u le mong, eseng tsa basele ba nang le uena.
18  Mohloli oa hao oa metsi o ke o  hlohonolofatsoe, ’me u thabe le mosali oa bocha ba hao,
19  khama e tšehali e ratehang le pōli ea thaba e khahlehang. Matsoele a hae a ke a u tahe ka linako tsohle. E se eka ka lerato la hae u ka ba boikutlong bo matla ba nyakallo kamehla.
20  Kahoo mora oa ka, ke hobane’ng ha u ka ba boikutlong bo matla ba nyakallo le mosali osele kapa ua kopa sefuba sa mosali oa molata?
21  Etsoe litsela tsa motho li ka pel’a mahlo a Jehova, ’me o nahanisisa ka litsela tsohle tsa hae.
22  Ea khopo o tla tšoasoa ke liphoso tsa hae, ’me o tla tšoaroa ke liropo tsa sebe sa hae.
23  Ke eena ea tla shoa hobane ho se na taeo, le hobane o khelosoa ke bongata ba booatla ba hae.
15  Karabo, ha e le bonolo, e leleka khalefo, empa lentsoe le utloisang bohloko le baka bohale.
2  Maleme a ba bohlale a etsa se molemo ka tsebo, empa melomo ea ba hlokang kelello e bua booatla e sa khaotse.
3  Mahlo a Jehova a sebakeng se seng le se seng, a lula a talimile ba babe le ba molemo.
4  Ho khutsa ha leleme ke sefate sa bophelo, empa ho khopama ha lona ho bolela ho sithabela moeeng.
5  Mang kapa mang eo e leng leoatla o hlompholla taeo ea ntat’ae, empa mang kapa mang ea elang khalemelo hloko o masene.
6  Ka tlung ea ea lokileng ho na le ho hongata ho bolokiloeng, empa lihlahisoeng tsa ea khopo motho oa khetholloa.
7  Melomo ea ba bohlale e ntse e hasanya tsebo, empa lipelo tsa ba hlokang kelello ha li joalo.
8  Sehlabelo sa ba khopo ke ntho e manyala ho Jehova, empa thapelo ea ba lokileng ea mo khahlisa.
9  Tsela ea ea khopo ke ntho e manyala ho Jehova, empa o rata ea phehellang ho loka.
10  Taeo e mpe ho ea khelohang tseleng; mang kapa mang ea hloileng khalemelo o tla shoa.
11  Sheole le sebaka sa timetso li ka pel’a Jehova. Ho joalo hakaakang ka lipelo tsa bara ba moloko oa batho!
12  Mosomi ha a rate ea mo khalemelang. A ke ke a ea ho ba bohlale.
13  Pelo e thabileng e na le phello e ntle sefahlehong, empa ka lebaka la bohloko ba pelo ho na le moea o hlomohileng.
14  Pelo e nang le kutloisiso e batla tsebo, empa melomo ea batho ba hlokang kelello e batla booatla.
15  Matsatsi ’ohle a ea hlorileng a mabe; empa ea pelo e ntle o ba le mokete kamehla.
16  Ho molemo ho ba le ho honyenyane tšabong ea Jehova ho feta ho ba le phepelo e ngata e tsamaeang le pherekano.
17  Ho ja meroho ho molemo moo ho nang le lerato ho feta ho ja poho e fepetsoeng sejelong e tsamaeang le lehloeo.
18  Motho ea halefileng o tsosa ho hloka kutloano, empa ea liehang ho halefa o khutsisa qabang.
19  Tsela ea ea botsoa e joaloka lekhoakhoa la sehlahla se hlabang, empa tsela ea ba lokileng ke tsela e hahiloeng.
20  Mora ea bohlale o thabisa pelo ea ntat’ae, empa motho ea hlokang kelello o nyelisa ’m ’ae.
21  Booatla ke thabo ho eo pelo ea hae e haelloang, empa motho ea nang le temoho o tsamaea ka ho toba.
22  Merero ea senyeha moo ho se nang lekunutu, empa ha baeletsi ba le bangata ho na le se finyelloang.
23  Motho o ba le thabo karabong ea molomo oa hae, ’me lentsoe le buuoang ka nako ea lona e nepahetseng le molemo hakaakang!
24  Ho ea etsang ka temohisiso tsela ea bophelo e ea holimo, bakeng sa ho furalla Sheole e tlaase.
25  Jehova o tla qhaqha ntlo ea ba iphahamisang, empa o tla tiisa moeli oa mohlolohali.
26  Merero ea e mobe ke ntho e manyala ho Jehova, empa lipolelo tse khahlehang li hloekile.
27  Ea etsang phaello e sa lokang o tlisetsa ntlo ea hae khathatso, empa ea hloileng limpho o tla ’ne a phele.
28  Pelo ea ea lokileng ea thuisa e le hore e arabe, empa melomo ea ba khopo e bua lintho tse mpe e sa khaotse.
29  Jehova o hōle haholo le ba khopo, empa o utloa thapelo ea ba lokileng.
30  Ho khanya ha mahlo ho thabisa pelo; tlaleho e ntle e nontša masapo.
31  Tsebe e mamelang khalemelo ea bophelo e lula har’a batho ba bohlale.
32  Mang kapa mang ea sesefang taeo o lahla moea oa hae, empa ea mamelang khalemelo o fumana pelo.
33  Ho tšaba Jehova ke taeo e isang bohlaleng, ’me boikokobetso bo etella thoriso pele.
20  Veine ke mosomi, joala bo tahang bo morusu, ’me e mong le e mong ea khelosoang ke bona ha a bohlale.
2  Ho tšabeha ha morena ke ho rora ho tšoanang le ha taoana e moetse. Mang kapa mang ea mo halefisang o siteloa moea oa hae.
3  Ke khanya ho motho hore a khaotse ho pheha khang, empa e mong le e mong eo e leng leoatla o tla itšohlometsa ho eona.
4  Ka lebaka la mariha ea botsoa a ke ke a lema; o tla kōpa nakong ea kotulo, empa ho tla be ho se na letho.
5  Morero ka pelong ea motho o joaloka metsi a tebileng, empa motho ea nang le temoho o tla o kha.
6  Letšoele la batho le tla phatlalatsa e mong le e mong mosa oa hae o lerato, empa ke mang ea ka fumanang motho ea tšepahalang?
7  Ea lokileng o tsamaea botšepehing ba hae. Ho thaba bara ba hae ka mor’a hae.
8  Morena o lutse holim ’a terone ea kahlolo, o hasanya bobe bohle ka mahlo a hae.
9  Ke mang ea ka reng: “Ke hloekisitse pelo ea ka; ke hloekile sebeng sa ka”?
10  Litekanyo tsa mefuta e ’meli le litekanyo tsa mefuta e ’meli tsa efa—ka bobeli ba tsona ke ntho e manyala ho Jehova.
11  Esita le ka liketso tsa hae moshanyana o iketsa hore a hlokomeloe mabapi le hore na mosebetsi oa hae o hloekile ’me o lokile.
12  Tsebe e utloang le leihlo le bonang—Jehova o li entse ka bobeli ba tsona.
13  U se ke ua rata boroko, e le hore u se ke ua futsaneha. Tutubolla mahlo a hao; khora bohobe.
14  “E mpe, e mpe!” ho bolela moreki, ’me oa tsamaea. Ebe joale oa ithorisa.
15  Ho na le khauta, le likorale tse ngata; empa molomo o nang le tsebo ke lijana tsa bohlokoa.
16  Nka seaparo sa motho, haeba a ipehile paneng bakeng sa osele; ’me tabeng ea mosali oa molata, u nke tebeletso ho eena.
17  Bohobe bo fumanoeng ka leshano bo monate ho motho, empa ka mor’a moo o tla tlala lehlohlojane ka hanong.
18  Ka keletso merero e tiisoa ka thata, ’me u loane ntoa ea hao ka tataiso e bohlale.
19  Ea tsamaeang e le moetselletsi o senola lekunutu; ’me u se ke ua ba le setsoalle le ea ekoang ke molomo oa hae.
20  Ha e le mang kapa mang ea rohakang ntat’ae le ’m ’ae, lebone la hae le tla tima ha lefifi le atamela.
21  Lefa le fumanoa ka meharo qalong, empa bokamoso ba lona bo ke ke ba hlohonolofatsoa.
22  U se ke ua re: “Ke tla buseletsa bobe!” Tšepa Jehova, ’me o tla u pholosa.
23  Litekanyo tsa mefuta e ’meli ke ntho e manyala ho Jehova, ’me sekala se qhekellang ha sea loka.
24  Mehato ea monna ea shahlileng e tsoa ho Jehova. Ha e le motho oa lefatše, a ka lemoha tsela ea hae joang?
25  Ke leraba ha motho oa lefatše a ile a hooa ka lepotlapotla, “Ntho e Halalelang!” ’me ka mor’a boitlamo a batla ho hlahloba.
26  Morena ea bohlale o hasanya batho ba khopo, ’me o bilikisetsa lebili holim ’a bona.
27  Phefumoloho ea motho oa lefatše ke lebone la Jehova, le batlisisang likarolo tsohle tse ka hare-hare tsa mpa.
28  Mosa o lerato le ’nete—li sireletsa morena; ’me o tšehelitse terone ea hae ka mosa o lerato.
29  Botle ba bahlankana ke matla a bona, ’me bokhabane ba banna-baholo ke bohlooho-putsoa ba bona.
30  Maqeba a lematsang a tlosa bobe; ’me lichapo, li tlosa likarolo tse ka hare-hare tsa mpa.
1  Maele a Solomone mora oa Davida, morena oa Iseraele,
2  hore motho a tsebe bohlale le taeo, a lemohe lipolelo tsa kutloisiso,
3  a amohele taeo e fanang ka temohisiso, ho loka le kahlolo le bokhabane,
4  ho fa ba se nang phihlelo masene, ho fa mohlankana tsebo le matla a ho nahana.
5  Motho ea bohlale o tla mamela ’me a amohele taeo e eketsehileng, ’me motho ea nang le kutloisiso ke ea fumanang tataiso e bohlale,
6  ho utloisisa maele le polelo e tsietsang, mantsoe a batho ba bohlale le lilotho tsa bona.
7  Ho tšaba Jehova ke tšimoloho ea tsebo. Maoatla a nyelisitse bohlale le taeo.
8  Mora oa ka, u mamele taeo ea ntat’ao, ’me u se ke ua furalla molao oa ’m ’ao.
9  Etsoe ke moqhaka o khahlehang hloohong ea hao le sefaha se setle molaleng oa hao.
10  Mora oa ka, haeba baetsalibe ba leka ho u eka, u se ke ua lumela.
11  Haeba ba ntse ba re: “Tsamaea le rōna. A re lalleng bakeng sa mali. A re luleng moo ho patehileng bakeng sa batho ba hlokang molato ntle ho lebaka leha e le lefe.
12  A re ba metseng ba phela feela joaloka Sheole, ba ntse ba feletse, joaloka ba theohelang ka sekoting.
13  A re fumaneng matlotlo a bohlokoa a mefuta eohle. A re tlatseng matlo a rōna ka thepa e hapuoeng.
14  U tšoanela ho lahlela lotho ea hao har’a rōna. Ho ke ho be le mokotla o le mong feela oa rōna bohle”—
15  mora oa ka, u se ke ua tsamaea tseleng eo le bona. Thiba leoto la hao tseleng ea bona.
16  Etsoe maoto a bona a mathela bobeng, ’me ba ntse ba potlakela ho ea tšolla mali.
17  Etsoe ke ha lefeela letlooa le aloang ka pel’a mahlo a ntho leha e le efe e nang le mapheo.
18  Ka lebaka leo ba lalla bakeng sa mali a bona; ba lula moo ho patehileng bakeng sa meea ea bona.
19  Litsela tsa e mong le e mong ea etsang phaello e sa lokang li joalo. E nka moea oa beng ba eona.
20  Bohlale ba ’nete bo ntse bo hoeletsa haholo seterateng. Bo ntse bo ntša lentsoe la bona mapatlelong.
21  Bo hoeletsa pheletsong e ka holimo ea literata tse lerata. Bo bolela lipolelo tsa bona menyakong ea liheke tse kenang motseng:
22  “Lōna ba se nang phihlelo le tla ’ne le rate ho se be le phihlelo halelele hakae, ’me lōna basomi le tla lakatsa ho soma ho totobetseng halelele hakae, ’me lōna ba hlokang kelello le tla ’ne le hloee tsebo halelele hakae?
23  Khutlang ha ke le khalemela. Joale ke tla etsa hore moea oa ka o phallele ho lōna; ke tla le tsebisa mantsoe a ka.
24  Kahobane ke hoelelitse empa le ntse le hana, ke otlolotse letsoho la ka empa ha ho ea elang hloko,
25  ’me le ntse le hlokomoloha keletso eohle ea ka, ’me ha lea amohela khalemelo ea ka,
26  le ’na ke tla tšeha koluoa ea lōna, ke tla soma ha seo le se tšabang se tla,
27  ha seo le se tšabang se tla feela joaloka sefefo, le koluoa ea lōna e fihla mona feela joaloka moea oa sefefo, ha le tleloa ke mahlomola le linako tse thata.
28  Ka nako eo ba tla ’ne ba mpitse, empa nke ke ka araba; ba tla ’ne ba mpatle, empa ba ke ke ba mphumana,
29  ka lebaka la hore ba hloile tsebo, ’me ha baa ka ba khetha ho tšaba Jehova.
30  Ha baa ka ba lumela keletso ea ka; ba hlompholotse khalemelo eohle ea ka.
31  Kahoo ba tla ja litholoana tsa tsela ea bona, ’me ba tla khora merero ea bona haholo.
32  Etsoe bokoenehi ba ba se nang phihlelo ke bona bo tla ba bolaea, ’me ho nka lintho habobebe ha ba hlokang kelello ke hona ho tla ba timetsa.
33  Ha e le ea ’mamelang, o tla lula a sireletsehile ’me a ke ke a khathatsoa ke ho tšaba tlokotsi.”
2  Mora oa ka, haeba u tla amohela lipolelo tsa ka ’me u ipolokele litaelo tsa ka,
2  e le hore u ele hloko bohlale ka tsebe ea hao, hore u sekamisetse pelo ea hao temohong;
3  ho feta moo, haeba u hoeletsa kutloisiso ’me u bitsa temoho,
4  haeba u ntse u li batla joaloka silevera, ’me u ntse u li batlisisa joaloka matlotlo a patiloeng,
5  tabeng eo u tla utloisisa ho tšaba Jehova, ’me u tla fumana tsebo ea Molimo.
6  Etsoe Jehova o fana ka bohlale; molomong oa hae ho tsoa tsebo le temoho.
7  O tla bolokela ba lokileng bohlale bo sebetsang; ke thebe bakeng sa ba tsamaeang ka botšepehi,
8  ka ho boloka litsela tsa kahlolo, ’me o tla lebela tsela ea ba tšepahalang ba hae.
9  Tabeng eo u tla utloisisa ho loka le kahlolo le bokhabane, tsela eohle ea se molemo.
10  Ha bohlale bo kena ka pelong ea hao le tsebo e e-ba e khahlisang moeeng oa hao,
11  matla a ho nahana a tla u lebela, temoho e tla u sireletsa,
12  ho u lopolla tseleng e mpe, ho motho ea buang lintho tse khelohileng,
13  ho ba furallang litsela tse lokileng hore ba tsamaee litseleng tsa lefifi,
14  ho ba thabelang ho etsa bobe, ba thabelang lintho tse khelohileng tsa bobe;
15  bao litsela tsa bona li khopameng le ba mano tseleng ea bona eohle;
16  ho u lopolla ho mosali osele, ho mosali oa molata ea entseng hore lipolelo tsa molomo oa hae li be boreleli,
17  ea tlohelang motsoalle ea tšepeloang makunutu oa bocha ba hae le ea lebetseng selekane sa Molimo oa hae.
18  Etsoe ntlo ea hae e theohela tlaase lefung le litsela tsa hae li theohela tlaase ho ba se nang matla lefung.
19  Ha ho le ea mong oa ba nang le likamano le eena ea tla khutla, leha e le hore ba tla boela ba fumane litsela tsa ba phelang.
20  Morero ke hore u tle u tsamaee tseleng ea batho ba molemo le hore u tle u boloke litsela tsa ba lokileng.
21  Etsoe ba lokileng ke bona ba tla lula lefatšeng, ’me ba sa tšoauoeng phoso ke bona ba tla sala ho lona.
22  Ha e le ba khopo, ba tla felisoa lefatšeng; ha e le ba bolotsana, ba tla tlosoa ho lona.
3  Mora oa ka, u se ke ua lebala molao oa ka, ’me e se eka pelo ea hao e ka boloka litaelo tsa ka,
2  hobane u tla ekelletsoa bolelele ba matsatsi le lilemo tsa bophelo le khotso.
3  E se eka mosa o lerato le ’nete li ke ke tsa u tlohela. Li tlame molaleng oa hao. Li ngole letlapeng la pelo ea hao,
4  kahoo u fumane kamohelo le temohisiso e molemo mahlong a Molimo le a motho oa lefatše.
5  Tšepa Jehova ka pelo ea hao eohle ’me u se ke ua itšetleha ka kutloisiso ea hao.
6  U mo ele hloko litseleng tsohle tsa hao, ’me o tla otlolla litsela tsa hao.
7  U se ke ua ipona bohlale. Tšaba Jehova ’me u furalle bobe.
8  E se eka e ka ba pholiso mokhubung oa hao le khatholoho masapong a hao.
9  Hlompha Jehova ka lintho tsa hao tsa bohlokoa le ka litholoana tsa pele tsa lihlahisoa tsohle tsa hao.
10  Joale meliko ea hao e tla tlala lintho tse ngata; ’me likhakeletsi tsa hao tsa sehatelo li tla khaphatseha veine e ncha.
11  Uena mora oa ka, u se ke ua lahla taeo ea Jehova; ’me u se ke ua nyonya khalemelo ea hae,
12  hobane Jehova o khalemela eo a mo ratang, feela joalokaha ntate a khalemela mora ea mo khahlisang.
13  Ho thaba motho ea fumaneng bohlale, le motho ea fumanang temoho,
14  etsoe ho ba le bona e le leruo ho molemo ho feta ho ba le silevera e le leruo ’me ho ba le bona e le lihlahisoa ho molemo ho feta khauta.
15  Ke ba bohlokoa haholo ho feta likorale, ’me lintho tse ling tsohle tseo u li thabelang li ke ke tsa lekanngoa le bona.
16  Bolelele ba matsatsi bo letsohong la bona le letona; letsohong la bona le letšehali ho na le maruo le khanya.
17  Litsela tsa bona ke litsela tsa thabo, ’me litsela tsohle tsa bona ke khotso.
18  Ke sefate sa bophelo ho ba bo tšoarang, ’me ba lulang ba bo tšoere ka tieo ba tla bitsoa ba thabileng.
19  Jehova o ile a theha lefatše ka bohlale. A tiisa maholimo ka temoho.
20  Ka tsebo ea hae maliba a ile a aroloa, ’me maholimo a koahetsoeng ke maru a ntse a rotha lefafatsane.
21  Mora oa ka, e se eka li ke ke tsa tloha mahlong a hao. Sireletsa bohlale bo sebetsang le matla a ho nahana,
22  ’me e tla ba bophelo moeeng oa hao le mokhabiso molaleng oa hao.
23  Tabeng eo u tla tsamaea u sireletsehile tseleng ea hao, esita le leoto la hao le ke ke la khoptjoa ke letho.
24  Neng kapa neng ha u robala u ke ke ua tšoha; ka sebele u tla robala, ’me boroko ba hao bo tla ba monate.
25  Ho ke ke ha hlokahala hore u tšohe ntho leha e le efe e tšabehang ea tšohanyetso, kapa sefefo holim ’a ba khopo, hobane sea tla.
26  Etsoe, ka sebele, Jehova e tla ba tšepo ea hao, ’me ka sebele o tla thiba leoto la hao hore le se ke la tšoasoa.
27  U se ke ua hana ka se molemo ho bao se ba lokelang, ha ho le matleng a letsoho la hao ho se etsa.
28  U se ke ua re ho oa heno: “Tsamaea, u boele u khutle ’me hosasane ke tla fana,” ha ho e-na le ho hong ho uena.
29  U se ke ua rerela oa heno letho le lebe, ha a lutse le uena a ikutloa a sireletsehile.
30  U se ke ua qabana le motho ntle ho lebaka, haeba a sa u etsetsa bobe.
31  U se ke ua honohela motho ea mabifi, kapa ua khetha leha e le efe ea litsela tsa hae.
32  Etsoe motho ea mano ke ntho e manyala ho Jehova, empa O na le kamano e haufi-ufi le ba lokileng.
33  Thohako ea Jehova e holim ’a ntlo ea ea khopo, empa sebaka sa bolulo sa ba lokileng oa se hlohonolofatsa.
34  Ha e le basomi, o tla ba fetola litšeho; empa ba bonolo o tla ba bontša kamohelo.
35  Ba bohlale ba tla rua tlhompho, empa ba hlokang kelello ba phahamisa ho se hlomphehe.
12  Ea ratang taeo o rata tsebo, empa ea hloileng khalemelo ha a nahane.
2  Ea molemo o fumana kamohelo e tsoang ho Jehova, empa motho ea nang le mehopolo e khopo o phatlalatsa hore o khopo.
3  Ha ho motho ea tla tiisoa ka thata ke bokhopo; empa ha e le motheo oa metso ea ba lokileng, o ke ke oa etsoa hore o thekesele.
4  Mosali ea nang le bokhoni ke moqhaka ho mong’a hae, empa mosali ea itšoarang ka mokhoa o hlabisang lihlong o joaloka ho bola masapong a mong’a hae.
5  Menahano ea ba lokileng ke kahlolo; ho tsamaisoa ke ba khopo ke thetso.
6  Mantsoe a ba khopo ke ho lalla bakeng sa mali, empa melomo ea ba lokileng ke eona e tla ba lopolla.
7  Ba khopo baa lihuoa ’me ha ba sa le eo, empa ntlo ea ba lokileng e tla ’ne e eme.
8  Motho o tla rorisoa ka lebaka la molomo oa hae o masene, empa ea pelo e sothehileng o tla nyelisoa.
9  Ea khelloang fatše empa a e-na le mohlanka o molemo ho feta ea itlotlisang empa a hloka bohobe.
10  Ea lokileng o hlokomela moea oa phoofolo ea hae e ruuoang, empa mehauhelo ea ba khopo e sehlōhō.
11  Ea lemang mobu oa hae o tla khotsofatsoa ke bohobe, empa ea phehellang lintho tsa lefeela o na le pelo e haelloang.
12  Ea khopo o lakalitse phofu e tšoasitsoeng ke letlooa ea batho ba babe; empa ha e le motso oa ba lokileng, oa beha.
13  Motho e mobe o tšoasoa ke tlōlo ea molomo, empa ea lokileng o tsoa mahlomoleng.
14  Motho o khotsofatsoa ke se molemo se tsoang litholoaneng tsa molomo oa hae, ’me liketso tsa matsoho a motho li tla khutlela ho eena.
15  Tsela ea leoatla e nepahetse mahlong a lona, empa ea mamelang keletso o bohlale.
16  Ke leoatla le tsebahatsang matšoenyeho a lona ka letsatsi lona leo, empa ea masene o koahela ho se hlomphehe.
17  Ea phatlalatsang botšepehi o tla bolela se lokileng, empa paki ea bohata, e tla bolela thetso.
18  Ho na le ea buang a sa nahane joalokaha eka ke ka ho hlaba ha sabole, empa maleme a ba bohlale ke pholiso.
19  Molomo oa ’nete o tla tiisoa ka thata ka ho sa feleng, empa leleme la bohata le tla ba teng feela ka motsotsoana.
20  Thetso e ka lipelong tsa ba rerang bobe, empa ba rerang khotso ba na le thabo.
21  Ha ho letho le kotsi le tla hlahela ea lokileng, empa ba khopo ke bona bao ka sebele ba tla tlala litlokotsi.
22  Molomo oa bohata ke ntho e manyala ho Jehova, empa ba sebetsang ka botšepehi baa mo khahlisa.
23  Motho ea masene o koahela tsebo, empa lipelo tsa ba hlokang kelello li hoeletsa booatla.
24  Matsoho a ba khothetseng a tla busa, empa letsoho le monyebe le tla etsa mosebetsi o qobelloang.
25  Ho tšoenngoa ke lipelaelo ka pelong ea motho ho tla etsa hore e thulame, empa lentsoe le molemo le etsa hore e thabe.
26  Ea lokileng o hloela lekhulo la hae, empa tsela ea ba khopo e etsa hore ba lelere.
27  Monyebe o ke ke oa lelekisa liphoofolo tseo motho a li tsomang, empa khothalo ke leruo la motho la bohlokoa.
28  Tseleng ea ho loka ho na le bophelo, ’me leeto tseleng ea hona ha e bolele lefu.
