1  Pono ea Obadia: Sena ke seo ’Musi Morena Jehova a se boletseng mabapi le Edomo: “Ho na le tlaleho eo re e utloileng ho Jehova, ’me ho na le moromuoa ea rometsoeng har’a lichaba, ‘Emang, ’me re mo tsoheleng matla ntoeng.’”
2  “Bona! Ke u entse hore u be monyenyane har’a lichaba. U nyeliseha haholo.
3  Ho iketelletsa pele ha pelo ea hao ke hona ho u thetsitseng, uena ea lulang tšireletsong ea lefika, bophahamong boo a lulang ho bona, a re ka pelong ea hae, ‘Ke mang ea tla ntheolela fatše?’
4  Haeba u ka etsa hore boemo ba hao e be bo phahameng joaloka ntsu, kapa haeba sehlaha sa hao se ne se ka behoa har’a linaleli, ke ne ke tla u theola moo,” ho bolela Jehova.
5  “Haeba e ne e le masholu a neng a kene ho uena, haeba batlatlapi ba ne ba kene bosiu, u ka be u khutsisitsoe ho isa tekanyong efe? Na ba ne ba ke ke ba utsoa haholo kamoo ba batlang kateng? Kapa haeba e ne e le ba khang morara ba neng ba kene ho uena, na ba ne ba ke ke ba siea se seng se khoahlapisitsoeng?
6  Ba Esau ba batlisisitsoe ho isa tekanyong e kaakang! Matlotlo a hae a patiloeng a batlisisitsoe hakaakang!
7  Ba u rometse ho ea fihla moeling. Banna ba leng selekaneng le uena ba u thetsitse bohle. Banna ba leng khotsong le uena ba u hlōtse. Ba jang lijo le uena ba tla beha letlooa ka tlas’a hao joaloka eo ho se nang temoho ho eena.
8  Na ho ke ke ha e-ba joalo letsatsing leo?” ho bolela Jehova. “Ka sebele ke tla timetsa ba bohlale ho tsoa Edomo, le temoho ho tsoa sebakeng se lithaba sa Esau.
9  Banna ba hao ba matla ba tla tšoha, Uena Temane, ka lebaka la hore e mong le e mong o tla felisoa sebakeng se lithaba sa Esau, ka lebaka la polao.
10  Ka lebaka la pefo ho mor’eno Jakobo, lihlong li tla u koahela, ’me u tla lokela ho felisoa ho isa nakong e sa lekanyetsoang.
11  Letsatsing leo ka lona u neng u eme ka thōko, letsatsing leo ka lona basele ba ileng ba isa lebotho la hae la sesole kholehong le ha basele ba totobetseng ba kena hekeng ea hae ’me ba lahla lotho bakeng sa Jerusalema, le uena u ne u le joaloka e mong oa bona.
12  “Ha ua tšoanela ho shebella pono letsatsing la mor’eno, letsatsing la tsietsi ea hae; ha ua tšoanela ho thabela bara ba Juda letsatsing la ho timela ha bona; ’me ha ua tšoanela ho ba le molomo o moholo letsatsing la mahlomola a bona.
13  Ha ua tšoanela ho kena hekeng ea batho ba ka letsatsing la koluoa ea bona. Ha ua tšoanela ho talima tlokotsi ea hae letsatsing la koluoa ea hae; ’me ha ua tšoanela ho otlollela letsoho leruong la hae letsatsing la koluoa ea hae.
14  Ha ua tšoanela ho ema moo litsela li arohanang, e le ho felisa baphonyohi ba hae; ’me ha ua tšoanela ho nehelana ka baphonyohi ba hae letsatsing la mahlomola.
15  Etsoe letsatsi la Jehova khahlanong le lichaba tsohle le haufi. Tsela eo u entseng ka eona, ho tla etsoa ka eona ho uena. Mofuta oa tšoaro ea hao o tla khutlela hloohong ea hao.
16  Etsoe tsela eo le noeleng ka eona holim ’a thaba ea ka e halalelang, lichaba tsohle li tla ’ne li noe ka eona kamehla. Ka sebele li tla noa le ho koenya ’me li be joalokaha eka ha ho mohla li kileng tsa e-ba teng.
17  “Thabeng ea Sione ke moo ba phonyohang ba tla ba teng, e tla ba ntho e halalelang; ’me ntlo ea Jakobo e tla rua lintho tseo ba tla li rua.
18  Ntlo ea Jakobo e tla ba mollo, ntlo ea Josefa e be lelakabe, ’me ntlo ea Esau e be joaloka litlhaka; ba tla ba chesa ’me ba timetse. Ho ke ke ha e-ba le mophonyohi ntlong ea Esau; etsoe Jehova o boletse.
19  Ba tla rua Negebe, esita le sebaka se lithaba sa Esau, le sa Shefela, esita le sa Bafilista. Ba tla rua naha ea Efraime le naha ea Samaria; ’me Benjamine o tla rua Gileade.
20  Ha e le baholehuoa ba ’mōtomōto ona, se neng se ruiloe ke Bakanana e tla ba sa bara ba Iseraele ho ea fihla Sarepta. Baholehuoa ba Jerusalema, ba neng ba le Sefarade, ba tla rua metse ea Negebe.
21  “Ka sebele bapholosi ba tla nyolohela Thabeng ea Sione, e le ho ahlola sebaka se lithaba sa Esau; ’me borena e tla ba ba Jehova.”
