4  “Mukobwa nakunze, uri mwiza. Uri mwiza pe! Amaso yawe ameze nk’ay’inuma mu ivara wambaye. Umusatsi wawe umeze nk’umukumbi w’ihene zimanutse zikinagira mu misozi y’i Gileyadi.
2  Amenyo yawe ameze nk’umukumbi w’intama zimaze gukemurwa, zivuye kuhagirwa. Zose zifite abana b’impanga, nta n’imwe yatakaje abana bayo.
3  Iminwa yawe imeze nk’ubudodo bw’umutuku, kandi amagambo yawe arashimishije. Imisaya yawe mu ivara, imeze nk’ibisate by’amakomamanga.
4  Ijosi ryawe rimeze nk’umunara wa Dawidi wubakishijwe impushya z’amabuye, umanitsweho ingabo igihumbi, ingabo zose ziburungushuye z’abanyambaraga.
5  Amabere yawe ameze nk’abana babiri b’impanga b’isirabo barisha mu marebe.”
6  “Nzajya ku musozi w’ishangi no ku gasozi k’ububani mbere y’amafu ya nimunsi n’igicucu kitararenga.”
7  “Mukobwa nakunze, uri mwiza rwose! Nta nenge ufite.
8  Mugeni wanjye we, ngwino tujyane tuve muri Libani! Ngwino tujyane tuve muri Libani. Umanuke mu mpinga z’umusozi wa Amana, mu mpinga z’umusozi wa Seniri na Herumoni, umanuke uve mu masenga y’intare, uve mu misozi y’ingwe.
9  Mushiki wanjye, mugeni wanjye, watumye umutima wanjye usabagira. Kubona ijisho ryawe byonyine no kubona isaro rimwe gusa ry’umukufi wo mu ijosi ryawe, byatumye umutima wanjye usabagira.
10  Mushiki wanjye, mugeni wanjye, mbega ukuntu urukundo ungaragariza ruhebuje! Rundutira divayi! Kandi amavuta yawe ahumura neza cyane kurusha imibavu y’amoko yose!
11  Mugeni wanjye we, iminwa yawe ikomeza gutonyanga ubuki. Ubuki n’amata biri munsi y’ururimi rwawe, kandi impumuro y’imyenda yawe imeze nk’impumuro yo muri Libani.
12  Mushiki wanjye, ari we mugeni wanjye, ameze nk’ubusitani buzitiye. Ameze nk’ubusitani buzitiye, nk’iriba ryashyizweho ikimenyetso gifatanya.
13  Uruhu rwawe rumeze nk’ubusitani bw’ibiti by’amakomamanga burimo imbuto z’indobanure n’utwatsi twa koferu na narada;
14  burimo narada n’ururabyo rwa habaseleti, n’ubwoko bw’urubingo ruhumura, n’umubavu wa sinamomu, n’ibiti by’ubwoko bwose bivamo ububani, n’ishangi, n’umusagavu n’indi mibavu yose myiza kuruta iyindi,
15  n’isoko yo kuhira ubusitani n’iriba ry’amazi afutse, n’utugezi duturuka muri Libani.
16  Wa muyaga uturuka mu majyaruguru we, kanguka; nawe muyaga uturuka mu majyepfo we, ngwino. Nimuze muhuhe mu busitani bwanjye kugira ngo impumuro yabwo itame.” “Umukunzi wanjye naze mu busitani bwe maze arye imbuto z’indobanure zo muri bwo.”
8  “Iyaba wari nka musaza wanjye twonse rimwe! Ndamutse ngusanze hanze nagusoma, kandi abantu ntibabingayira.
2  Nakujyana nkakugeza mu nzu ya mama wajyaga anyigisha. Naguha divayi ikaze, n’umutobe ufutse w’amakomamanga.
3  Ukuboko kwe kw’ibumoso kwansegura n’ukuboko kwe kw’iburyo kwamfumbata.
4  “Mwa bakobwa b’i Yerusalemu mwe, narabarahije: muramenye ntimukangure urukundo rwanjye cyangwa ngo murubyutse kugeza igihe ruzumva rubyishakiye.”
5  “Uriya mugore ni nde uzamuka aturuka mu butayu yegamiye umukunzi we?” “Nagukanguye uri munsi y’igiti cy’umutapuwa. Aho ni ho nyoko yagiriye ku gise igihe yari agutwite. Aho ni ho uwakubyaye yagiriye ku gise.
6  “Nshyira ku mutima wawe mbe nk’ikashe, mbe nk’ikashe ku kuboko kwawe, kuko urukundo rukomeye nk’urupfu; urukundo ni nk’imva, ntirwemera kugira ikindi rubangikanywa na cyo. Ikibatsi cyarwo ni nk’ikibatsi cy’umuriro, ikirimi cy’umuriro wa Yah.
7  Amazi menshi ntashobora kuzimya urukundo, n’inzuzi ntizishobora kurutembana. Umuntu aramutse atanze ibintu byose by’agaciro byo mu nzu ye kugira ngo agure urukundo, abantu ntibabyitaho.”
8  “Dufite mushiki wacu muto utaramera amabere. Tuzakorera iki uwo mushiki wacu umunsi baje kumusaba?”
9  “Namera nk’urukuta, tuzamwubakaho uruzitiro rw’ifeza; ariko namera nk’urugi, tuzamukingisha urubaho rw’isederi.”
10  “Ndi urukuta, n’amabere yanjye ameze nk’iminara. Ni yo mpamvu mu maso ye nabaye nk’ubonye amahoro.
11  “Salomo yari afite uruzabibu i Bayali-Hamoni. Urwo ruzabibu yaruhaye abarinzi, maze imbuto zakwera buri wese agatanga ibiceri igihumbi by’ifeza.
12  “Uruzabibu rwanjye ni urwanjye bwite, ndwigengaho. Salomo we, igihumbi ni icyawe, naho magana abiri ni ay’abarinda imbuto.”
13  “Yewe uba mu busitani, bagenzi banjye bateze amatwi ijwi ryawe. Reka ndyumve.”
14  “Mukunzi wanjye banguka; nyaruka nk’ingeragere cyangwa impala ikiri nto mu misozi y’ibihumura.”
7  “Yewe mukobwa urangwa n’ubupfura, mbega ukuntu ibirenge byawe ari byiza mu nkweto zawe! Ibibero byawe ni byiza, bimeze nk’imirimbo yakozwe n’umunyabukorikori w’umuhanga.
2  Umukondo wawe umeze nk’akabakure. Ntikakaburemo divayi ikaze. Inda yawe imeze nk’ikirundo cy’ingano kizitiwe n’amarebe.
3  Amabere yawe ameze nk’abana babiri b’impanga b’isirabo.
4  Ijosi ryawe rimeze nk’umunara w’amahembe y’inzovu. Amaso yawe ameze nk’ibidendezi by’i Heshiboni, hafi y’irembo ry’i Bati-Rabimu. Izuru ryawe rimeze nk’umunara wo muri Libani werekeye i Damasiko.
5  Umutwe wawe wemye nk’umusozi wa Karumeli, kandi umusatsi uboshye wo ku mutwe wawe umeze nk’ubwoya bwatewe ibara ry’isine. Umwami yatwawe n’imisatsi yawe itendera.
6  Yewe mukobwa ukundwa, mbega ukuntu uri mwiza! Mbega ukuntu ushimishije kurusha ibindi bintu byose bishimisha!
7  Igihagararo cyawe kimeze nk’umukindo, n’amabere yawe ameze nk’amaseri yawo.
8  Naravuze nti ‘nzurira igiti cy’umukindo kugira ngo mfate amaseri y’imbuto zawo.’ Amabere yawe amere nk’amaseri y’imizabibu, n’impumuro ituruka mu mazuru yawe imere nk’imitapuwa,
9  n’iminwa yawe imere nka divayi iryoshye kurusha izindi imanuka neza mu muhogo w’umukunzi wanjye, igatemba buhoro buhoro mu kanwa, igatuma abantu basinzira neza.”
10  “Ndi uw’umukunzi wanjye, kandi kwifuza kwe ni jye kwerekeyeho.
11  Mukunzi wanjye, ngwino tujye mu gasozi, tujye kwibera mu twatsi twa koferu.
12  Reka tubyuke kare tujye mu nzabibu, turebe niba imizabibu yarashibutse, niba uburabyo bwayo bwarabumbuye, turebe niba ibiti by’amakomamanga byararabije. Aho ni ho nzakugaragariza urukundo rwanjye.
13  Impumuro y’amadudayimu yaratamye, kandi mu marembo yacu hari imbuto z’indobanure z’ubwoko bwose. Mukunzi wanjye, nakuzigamiye iza vuba n’iza kera.
6  “Yewe hogoza mu bagore, umukunzi wawe yagiye he? Umukunzi wawe yagannye he ngo tugufashe kumushaka?”
2  “Umukunzi wanjye yagiye mu busitani bwe, mu busitani bw’indabyo zihumura neza; yagiye kuragira mu busitani no guca indabyo z’amarebe.
3  Ndi uw’umukunzi wanjye, n’umukunzi wanjye ni uwanjye. Aragira mu marebe.”
4  “Mukobwa nakunze, uri mwiza! Uri mwiza nk’Umurwa Ushimishije, ubwiza ubunganya na Yerusalemu. Uteye ubwoba nk’ingabo zikikije amabendera.
5  Erekeza amaso yawe hirya we gukomeza kundeba, kuko amaso yawe antwara umutima. Umusatsi wawe umeze nk’umukumbi w’ihene zimanutse i Gileyadi zikinagira.
6  Amenyo yawe ameze nk’umukumbi w’intama zimaze gukemurwa, zivuye kuhagirwa. Zose zifite abana b’impanga, nta n’imwe yatakaje abana bayo.
7  Imisaya yawe mu ivara, imeze nk’ibisate by’amakomamanga.
8  Hashobora kuba hariho abamikazi mirongo itandatu n’inshoreke mirongo inani, n’abakobwa batabarika.
9  Ariko hariho umwe gusa, ni we numa yanjye, utagira inenge. Hariho umwe, ni we mutoni wa nyina. Araboneye mu maso y’uwamwibarutse. Abakobwa baramubonye bamwita uhiriwe; abamikazi n’inshoreke baramurata,
10  bati ‘uyu mugore ni nde, ureba hasi nk’umuseke, ufite ubwiza nk’ubw’ukwezi kw’inzora, ukeye nk’izuba rirashe, uteye ubwoba nk’ingabo zikikije amabendera?’”
11  “Nagiye mu busitani bw’ibiti byera imbuto ngiye kureba imishibu mu kibaya, ngiye kureba niba imizabibu yarashibutse, niba ibiti by’amakomamanga byararabije.
12  Ntarasobanukirwa ibibaye, nagiye kubona mbona ngeze mu magare y’imfura zo mu bwoko bwanjye.”
13  “Garuka, garuka wa Mushulami we! Garuka, garuka tukwitegereze!” “Iyo mwitegereje Umushulami mubona ameze ate?” “Ameze nk’imbyino z’i Mahanayimu!”
5  “Mushiki wanjye, mugeni wanjye, naje mu busitani bwanjye. Nasoromye ishangi yanjye n’ibyatsi byanjye bihumura. Nariye ikinyagu cyanjye n’ubuki bwanjye; nanyoye divayi yanjye n’amata yanjye.” “Nimurye ncuti zanjye! Nimunywe maze musinde urukundo!”
2  “Ndasinziriye ariko umutima wanjye uri maso. Ndumva umukunzi wanjye akomanga!” “Nkingurira mushiki wanjye, mukobwa nakunze, numa yanjye, wowe utagira inenge! Kuko umutwe wanjye watonze ikime, n’imisatsi yanjye yuzuye ibitonyanga by’ikime cya nijoro.”
3  “‘Ko niyambuye ikanzu yanjye, nabasha nte kongera kuyambara? Ko nakarabye ibirenge, nabasha nte kongera kubyanduza?’
4  Umukunzi wanjye yashubijeyo ukuboko yari yinjije mu mwenge w’urugi, maze umutima wanjye uradiha.
5  Nuko ndabyuka ngo nkingurire umukunzi wanjye, maze ibiganza byanjye bitonyanga ishangi, n’intoki zanjye zitonyanga ishangi iyagirana hejuru y’imyenge y’ibyuma bikingishwa urugi.
6  Nuko nkingurira umukunzi wanjye, ariko umukunzi wanjye yari yahindukiye yigendeye. Ubwo numvaga ijwi rye umutima wanjye warashigutse. Naramushatse ariko sinamubona. Naramuhamagaye ntiyanyitaba.
7  Abarinzi bazengurukaga mu mugi barambonye maze barankubita barankomeretsa. Abarindaga inkuta banyambuye umwenda munini nari nifubitse.
8  “Mwa bakobwa b’i Yerusalemu mwe, ndabarahije: nimubona umukunzi wanjye mumumbwirire ko urukundo rwanzonze.”
9  “Yewe hogoza mu bakobwa, umukunzi wawe arusha iki abandi bakundwa? Umukunzi wawe arusha iki abandi bakundwa byatuma uturahiza utyo?”
10  “Umukunzi wanjye ni mwiza bihebuje kandi akeye mu maso. Mu bihumbi icumi ni we ugaragara kurusha abandi bose.
11  Umutwe we ni zahabu, zahabu yatunganyijwe. Imisatsi ye imeze nk’amaseri y’imikindo; imisatsi ye yirabura isa n’igikona.
12  Amaso ye ameze nk’inuma zihagaze ku migende y’amazi, zoga mu mata, ziri ku kidendezi.
13  Amatama ye ameze nk’ubusitani bw’indabyo zihumura, nk’iminara y’ibyatsi bihumura neza. Iminwa ye imeze nk’amarebe, itonyanga ishangi.
14  Intoki ze ni zahabu, zuzuye kirusolito. Inda ye imeze nk’igisate cy’ihembe ry’inzovu gitatsweho safiro.
15  Amaguru ye ameze nk’inkingi za marimari zishinze mu bisate bya zahabu itunganyijwe. Uburanga bwe ni nk’ubwa Libani, burahebuje nk’amasederi.
16  Iminwa ye ni uburyohe gusa gusa, kandi ibye byose ni ibyo kwifuzwa. Bakobwa b’i Yerusalemu mwe, nguwo umukunzi wanjye, uwo ni we musore nakunze.”
1  Indirimbo ihebuje ya Salomo:
2  “ansome, iminwa ye insome. Urukundo ungaragariza rundutira divayi.
3  Amavuta yawe ahumura neza. Izina ryawe ni nk’amavuta asutswe ku mutwe. Ni yo mpamvu abakobwa bagukunda.
4  Mfata twijyanire; ngwino twiruke. Umwami yanjyanye mu byumba bye by’imbere. Ngwino twishimane kandi tunezerwe. Ngwino tuvuge iby’urukundo ungaragariza rundutira divayi. Baragukunda, kandi ni mu gihe.
5  “Yemwe bakobwa b’i Yerusalemu, ndirabura ariko ndi mwiza nk’amahema y’i Kedari, kandi meze nk’amahema ya Salomo.
6  Ntimundebe uko nirabura uku, ni izuba ryambabuye. Abahungu ba mama barandakariye, banyohereza kurinda inzabibu, nubwo uruzabibu rwanjye, uruzabibu rwanjye bwite, ntashoboye kururinda.
7  “Mbwira, wowe ubugingo bwanjye bwakunze, mbwira aho uragira n’aho ubyagiza imikumbi yawe ku manywa. Kuki namera nk’umugore wambaye imyenda y’icyunamo hagati y’imikumbi ya bagenzi bawe?”
8  “Yewe hogoza mu bagore, niba utahazi, ronda aho umukumbi wanyuze maze uragire abana b’ihene zawe iruhande rw’amahema y’abashumba.”
9  “Mukobwa nakunze, nakugereranyije n’ifarashi yanjye mu magare ya Farawo.
10  Amatama yawe ni meza hagati y’imisatsi yawe iboshye, n’ijosi ryawe ni ryiza hagati y’urunigi rw’amasaro.
11  Tuzagucurira muri zahabu imirimbo imeze nk’ingori zitatseho ifeza.”
12  “Igihe umwami yari ku meza ye, impumuro y’umubavu wanjye wa narada yaratamye.
13  Umukunzi wanjye amerera nk’agafuka k’ishangi; azarara hagati y’amabere yanjye.
14  Umukunzi wanjye amerera nk’iseri rya koferu hagati y’inzabibu zo muri Eni-Gedi.”
15  “Mukobwa nakunze, uri mwiza. Uri mwiza pe! Amaso yawe ameze nk’ay’inuma.”
16  “Mukunzi wanjye we, uri mwiza kandi uteye ubwuzu. Uburiri bwacu ni uburiri bw’amababi atohagiye.
17  Inkingi z’inzu yacu nziza cyane ni amasederi, n’imishoro yayo ni imiberoshi.
2  “Meze nk’ururabyo rwa habaseleti rwo mu kibaya cyo ku nkombe, ndi irebe ryo mu bibaya.”
2  “Umukobwa nakunze, mu bandi bakobwa ameze nk’irebe mu mahwa.”
3  “Umukunzi wanjye mu bandi basore ameze nk’igiti cy’umutapuwa mu biti byo mu ishyamba. Nifuje cyane igicucu cye, kandi aho ni ho nicaye maze imbuto ze zirandyohera cyane.
4  Yanjyanye mu nzu ya divayi maze azamura ibendera ry’urukundo rwe hejuru yanjye.
5  Nimumpembuze utugati dukozwe mu mizabibu, mundamize imitapuwa kuko urukundo rwanzonze.
6  Ukuboko kwe kw’ibumoso kuranseguye n’ukuboko kwe kw’iburyo kuramfumbase.
7  Mwa bakobwa b’i Yerusalemu mwe, nabarahije amasirabo cyangwa imparakazi zo mu gasozi: muramenye ntimukangure urukundo rwanjye cyangwa ngo murubyutse kugeza igihe ruzumva rubyishakiye.
8  “Numvise ijwi ry’umukunzi wanjye. Dore nguwo araje, aje azamuka imisozi, akinagira ku dusozi.
9  Umukunzi wanjye ameze nk’ingeragere cyangwa impala zikiri nto. Dore ahagaze inyuma y’urukuta arebera mu madirishya, arungurukira mu myenge y’idirishya.
10  Umukunzi wanjye yaranshubije maze arambwira ati ‘mukobwa nakunze, bwiza bwanjye, haguruka uze tugende.
11  Kuko igihe cy’imvura kirangiye, imvura yagwaga ari nyinshi yarangiye, yaragiye.
12  Uburabyo bwarabije mu gihugu, igihe cyo gukonorera imizabibu kirageze, kandi ijwi ry’intungura ryumvikanye mu gihugu cyacu.
13  Imbuto za mbere z’umutini na zo zimaze guhisha, n’imizabibu ifite uruyange, impumuro yayo yaratamye. Mukobwa nakunze, bwiza bwanjye, haguruka uze tugende.
14  Numa yanjye, sohoka mu buvumo bwo mu rutare, uve mu rwihisho rwo ku nzira inyura ahantu hacuramye, unyereke ikimero cyawe, unyumvishe ijwi ryawe kuko ijwi ryawe rishimishije kandi uteye neza rwose.’”
15  “Mudufatire izo ngunzu, ibyo bibwana by’ingunzu byonona inzabibu kuko inzabibu zacu zifite uruyange.”
16  “Umukunzi wanjye ni uwanjye nanjye nkaba uwe. Aragira mu marebe.
17  Mukunzi wanjye, hindukira mbere y’amafu ya nimunsi n’igicucu kitararenga. Umere nk’ingeragere cyangwa impala zikiri nto ku misozi idutandukanya.
3  “Nari ku buriri bwanjye nijoro, nshaka uwo ubugingo bwanjye bwakunze. Naramushatse, ariko sinamubona.
2  Henga mbyuke nzenguruke mu mugi, nyure mu mihanda no ku karubanda, nshake uwo ubugingo bwanjye bwakunze. Naramushatse, ariko sinamubona.
3  Abarinzi bazengurukaga mu mugi barambonye, maze ndababaza nti ‘mbese ntimwigeze mubona uwo ubugingo bwanjye bwakunze?’
4  Nkimara kubanyuraho, mpita mbona uwo ubugingo bwanjye bwakunze. Nuko ndamufata sinamurekura, mujyana mu nzu ya mama, mu cyumba cy’imbere cy’uwantwise.
5  Mwa bakobwa b’i Yerusalemu mwe, nabarahije ingeragere cyangwa imparakazi zo mu gasozi: muramenye ntimukangure urukundo rwanjye cyangwa ngo murubyutse kugeza igihe ruzumva rubyishakiye.”
6  “Kiriya ni iki kizamuka giturutse mu butayu kimeze nk’inkingi z’umwotsi, gihumura ishangi n’ububani, n’ipuderi zihumura z’ubwoko bwose z’abacuruzi?”
7  “Dorere! Ni uburiri bwe, ni uburiri bwa Salomo. Bukikijwe n’abagabo mirongo itandatu b’abanyambaraga, bo mu bagabo b’abanyambaraga bo muri Isirayeli.
8  Bose bitwaje inkota kandi bigishijwe kurwana. Buri wese yambaye inkota ye ku itako bitewe n’ibiteye ubwoba bya nijoro.”
9  “Ni ikitabashwa Umwami Salomo yikoreshereje mu biti byo muri Libani.
10  Inkingi zacyo yazicuze mu ifeza, n’urwegamiro rwacyo rucuzwe muri zahabu. Urwicariro rwacyo rukozwe mu bwoya buteye ibara ry’isine, imbere hacyo abakobwa b’i Yerusalemu bahatakanye urukundo.”
11  “Mwa bakobwa b’i Siyoni mwe, musohoke murebe Umwami Salomo atamirije ikamba ry’indabyo nyina yamuboheye ku munsi w’ishyingirwa rye, ku munsi umutima we wari wanezerewe.”
