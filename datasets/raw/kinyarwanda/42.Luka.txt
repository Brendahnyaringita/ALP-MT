10  Hanyuma y’ibyo, Umwami atoranya abandi mirongo irindwi, maze yohereza babiri babiri ngo bamubanzirize imbere, bajye mu migi yose n’ahantu hose yendaga kujya.
2  Nuko arababwira ati “rwose ibisarurwa ni byinshi, ariko abakozi ni bake. Nuko rero musabe cyane Nyir’ibisarurwa yohereze abakozi mu bisarurwa bye.
3  Ngaho nimugende. Dore mbatumye mumeze nk’abana b’intama bari mu masega.
4  Ntimwitwaze uruhago rw’amafaranga cyangwa uruhago rurimo ibyokurya, cyangwa inkweto, kandi ntimugatinde mu nzira muramukanya.
5  Ahantu hose muzajya mwinjira mu nzu, mujye mubanza muvuge muti ‘iyi nzu nigire amahoro.’
6  Kandi niba irimo umuntu ukunda amahoro, amahoro yanyu azaba kuri we. Ariko niba nta wurimo, amahoro yanyu azabagarukira.
7  Mujye muguma muri iyo nzu, murye kandi munywe ibyo babahaye, kuko umukozi akwiriye ibihembo bye. Ntimukimuke muri iyo nzu ngo mujye mu yindi.
8  “Nanone kandi, ahantu hose mwinjiye mu mugi bakabakira, mujye murya ibyo babahaye,
9  kandi mukize abarwayi bawurimo, mubabwire muti ‘ubwami bw’Imana burabegereye.’
10  Ariko ahantu hose mwinjiye mu mugi ntibabakire, muzasohoke mujye mu mihanda yawo muvuge muti,
11  ‘ndetse n’umukungugu wo mu mugi wanyu wafashe mu birenge byacu turawukunkumuye kugira ngo bibabere ubuhamya bubashinja. Icyakora muzirikane iki: ubwami bw’Imana buregereje.’
12  Ndababwira ko ku munsi w’urubanza i Sodomu hazahabwa igihano cyakwihanganirwa kurusha icy’uwo mugi.
13  “Uzabona ishyano Korazini! Uzabona ishyano Betsayida! Kuko iyo ibitangaza byakorewe muri mwe biza gukorerwa i Tiro n’i Sidoni, abaho baba barihannye kera bakambara ibigunira kandi bakisiga ivu.
14  Ni cyo gituma mu gihe cy’urubanza, i Tiro n’i Sidoni hazahanwa igihano cyakwihanganirwa kurusha icyanyu.
15  Nawe Kaperinawumu, ese wibwira ko uzakuzwa ukagera mu ijuru? Uzamanuka ujye mu mva!
16  “Ubateze amatwi, nanjye aba anteze amatwi, kandi ubasuzuguye nanjye aba ansuzuguye. Byongeye kandi, unsuzuguye aba asuzuguye n’uwantumye.”
17  Hanyuma ba bandi mirongo irindwi bagaruka bishimye, baramubwira bati “Mwami, abadayimoni na bo baratwumvira iyo dukoresheje izina ryawe.”
18  Abyumvise arababwira ati “nabonye Satani yamaze kugwa ava mu ijuru nk’umurabyo.
19  Dore nabahaye ubutware bwo gukandagira inzoka na sikorupiyo no gutegeka imbaraga zose z’umwanzi, kandi nta kintu na kimwe kizabagirira nabi.
20  Icyakora ntimwishimire ko imyuka ibumvira, ahubwo mwishimire ko amazina yanyu yanditswe mu ijuru.”
21  Muri ako kanya agira ibyishimo bisaze biturutse ku mwuka wera, maze aravuga ati “ndagusingiriza mu ruhame Data, Mwami w’ijuru n’isi, kuko ibi bintu wabihishe abanyabwenge n’abahanga ubyitondeye, ukabihishurira abana bato. Yego Data, kuko wabonye bikwiriye ko ubigenza utyo.
22  Data yanyeguriye ibintu byose, kandi nta wuzi uwo Umwana ari we, keretse Data wenyine, kandi nta wuzi uwo Data ari we keretse Umwana wenyine, n’uwo Umwana ashatse kumuhishurira.”
23  Amaze kuvuga ibyo, arahindukira abwira abigishwa be biherereye ati “amaso yanyu arahirwa kuko areba ibintu mureba.
24  Ndababwira ko abahanuzi benshi n’abami bifuje kureba ibintu mureba ariko ntibabibona, no kumva ibintu mwumva ariko ntibabyumva.”
25  Nuko umuhanga umwe mu by’Amategeko arahaguruka, maze amubaza amugerageza ati “Mwigisha, nakora iki kugira ngo nzaragwe ubuzima bw’iteka?”
26  Aramubwira ati “ni iki cyanditswe mu Mategeko? Ni iki wasomye?”
27  Aramusubiza ati “‘ugomba gukundisha Yehova Imana yawe umutima wawe wose n’ubugingo bwawe bwose n’imbaraga zawe zose n’ubwenge bwawe bwose,’ kandi ‘ugakunda mugenzi wawe nk’uko wikunda.’”
28  Aramubwira ati “ushubije neza; ‘komeza ukore ibyo, uzabona ubuzima.’”
29  Ariko uwo muntu ashatse kugaragaza ko ari umukiranutsi, abaza Yesu ati “mu by’ukuri mugenzi wanjye ni nde?”
30  Yesu aramusubiza ati “hari umuntu wari uturutse i Yerusalemu amanuka ajya i Yeriko, agwa mu gico cy’abambuzi baramucuza kandi baramukubita, hanyuma barigendera bamusiga ari intere.
31  Nuko bihurirana n’uko hari umutambyi wamanukaga muri iyo nzira. Ariko amukubise amaso anyura ku rundi ruhande arigendera.
32  Nanone haza Umulewi wamanukaga, ageze aho hantu aramubona, na we anyura ku rundi ruhande arigendera.
33  Ariko Umusamariya wanyuraga muri iyo nzira amugeraho, maze amubonye amugirira impuhwe.
34  Aramwegera, apfuka inguma ze, azisukaho amavuta na divayi. Hanyuma amwuriza itungo rye amujyana mu icumbi kandi amwitaho.
35  Bukeye bwaho, afata idenariyo ebyiri aziha nyir’icumbi, aramubwira ati ‘umwiteho, kandi ibyo uzakoresha byose birenze kuri ibi, nzabikwishyura ngarutse hano.’
36  Utekereza ko ari nde muri abo batatu wabaye mugenzi w’uwo muntu wari waguye mu gico cy’abambuzi?”
37  Aramusubiza ati “ni uwamugaragarije imbabazi.” Hanyuma Yesu aramubwira ati “genda nawe ujye ugenza utyo.”
38  Nuko bakiri mu nzira bagenda, yinjira mu mudugudu umwe. Hariyo umugore witwaga Marita, amwakira mu nzu ye.
39  Nanone uwo mugore yari afite murumuna we witwaga Mariya. Icyakora we yicaye hafi y’ibirenge by’Umwami, akomeza gutega amatwi ijambo rye.
40  Marita we yari ahugijwe n’uturimo twinshi yakoraga. Nuko aramwegera aravuga ati “Mwami, kuba murumuna wanjye yampariye imirimo nta cyo bikubwiye? Mubwire aze amfashe.”
41  Umwami aramusubiza ati “Marita, Marita, uhangayikishijwe n’ibintu byinshi kandi byaguhagaritse umutima.
42  Nyamara, ibintu bikenewe ni bike, ndetse ni kimwe gusa. Mariya we yahisemo umugabane mwiza, kandi nta wuzawumwaka.”
4  Yesu yuzuye umwuka wera, ava kuri Yorodani maze ajyanwa n’umwuka hirya no hino mu butayu
2  mu gihe cy’iminsi mirongo ine, ageragezwa na Satani. Nanone muri iyo minsi nta kintu yaryaga; nuko irangiye yumva arashonje.
3  Satani abibonye atyo, aramubwira ati “niba uri umwana w’Imana, bwira iri buye rihinduke umugati.”
4  Ariko Yesu aramusubiza ati “handitswe ngo ‘umuntu ntatungwa n’ibyokurya gusa.’”
5  Hanyuma Satani amuzamura ku musozi muremure, amwereka mu kanya gato ubwami bwose bwo mu isi yose ituwe,
6  maze Satani aramubwira ati “ndaguha gutwara ubu bwami bwose n’icyubahiro cyabwo, kuko nabuhawe kandi mbuha uwo nshatse wese.
7  Nuko rero, niwikubita imbere yanjye ukandamya, bwose buraba ubwawe.”
8  Yesu aramusubiza ati “handitswe ngo ‘Yehova Imana yawe ni we ugomba gusenga, kandi ni we wenyine ugomba gukorera umurimo wera.’”
9  Nuko amujyana i Yerusalemu maze amuhagarika hejuru y’urukuta rukikije urusengero, aramubwira ati “niba uri umwana w’Imana ijugunye hasi uturutse hano,
10  kuko handitswe ngo ‘izagutegekera abamarayika kugira ngo bakurinde,’
11  kandi ngo ‘bazagutwara mu maboko yabo kugira ngo udakubita ikirenge ku ibuye.’”
12  Yesu aramusubiza ati “byaravuzwe ngo ‘ntukagerageze Yehova Imana yawe.’”
13  Nuko Satani arangije ibyo bigeragezo byose, amusiga aho ategereza ikindi gihe yari kubonera uburyo.
14  Yesu asubira i Galilaya afite imbaraga z’umwuka. Nuko inkuru y’ibye isakara mu turere twose tuhakikije, abantu bamuvuga neza.
15  Nanone atangira kwigishiriza mu masinagogi yabo, kandi abantu bose bakamwubaha.
16  Hanyuma agera i Nazareti aho yari yararerewe, maze nk’uko yari yaramenyereye ku munsi w’isabato, yinjira mu isinagogi arahagarara ngo asome.
17  Bamuhereza umuzingo w’igitabo cy’umuhanuzi Yesaya, arawurambura abona ahantu handitswe ngo
18  “umwuka wa Yehova uri kuri jye, kuko yantoranyirije gutangariza abakene ubutumwa bwiza, yantumye gutangariza imbohe ko zibohowe, n’impumyi ko zihumuwe, no kubohora abashenjaguwe,
19  no kubwiriza umwaka wo kwemerwamo na Yehova.”
20  Arangije azinga umuzingo w’igitabo, awusubiza umukozi wo mu rusengero maze aricara; abari mu isinagogi bose bari bamuhanze amaso bamutumbiriye.
21  Nuko arababwira ati “uyu munsi, ibi byanditswe mumaze kumva birashohojwe.”
22  Nuko bose batangira kumuvuga neza, batangazwa n’amagambo meza yavaga mu kanwa ke, baravuga bati “mbese uyu si mwene Yozefu?”
23  Abyumvise arababwira ati “nta gushidikanya ko muzancira uyu mugani ngo ‘muganga, banza wivure. Ibintu twumvise wakoreye i Kaperinawumu, bikorere na hano mu karere k’iwanyu.’”
24  Ariko arababwira ati “ndababwira ukuri ko nta muhanuzi wemerwa mu karere k’iwabo.
25  Urugero, ndababwiza ukuri ko muri Isirayeli hari abapfakazi benshi mu gihe cya Eliya, ubwo ijuru ryakingwaga rikamara imyaka itatu n’amezi atandatu, bigatuma haba inzara ikomeye mu gihugu hose.
26  Nyamara nta mugore n’umwe muri abo Eliya yatumweho, ahubwo yatumwe gusa ku mupfakazi w’i Sarefati ho mu gihugu cy’i Sidoni.
27  Nanone muri Isirayeli hari ababembe benshi mu gihe cy’umuhanuzi Elisa, nyamara nta n’umwe muri abo wahumanuwe, ahubwo Namani w’i Siriya ni we wahumanuwe.”
28  Abumvise ibyo bintu bose mu isinagogi bazabiranywa n’uburakari,
29  barahaguruka baramushushubikanya bamusohora mu mugi, bamujyana ku manga y’umusozi umugi wabo wari wubatsweho, kugira ngo bamuroheyo abanje umutwe.
30  Ariko abanyuramo arigendera.
31  Nuko ajya mu mugi w’i Galilaya witwa Kaperinawumu, kandi yabigishaga ari ku isabato;
32  batangarira uburyo yigishaga, kuko yavuganaga ubutware.
33  Icyo gihe mu isinagogi harimo umuntu watewe n’umwuka mubi, ni ukuvuga umudayimoni, asakuza n’ijwi rirenga ati
34  “turapfa iki nawe Yesu w’i Nazareti? Waje kuturimbura? Nzi neza uwo uri we, uri Uwera w’Imana.”
35  Ariko Yesu acyaha uwo mudayimoni ati “ceceka kandi umuvemo!” Nuko uwo mudayimoni amaze gutura uwo muntu hasi hagati yabo, amuvamo atagize icyo amutwara.
36  Ababibonye bose baratangara, barabwirana bati “ibi ni ibiki? Arakoresha imbaraga n’ubutware agategeka imyuka mibi ikava mu bantu!”
37  Nuko inkuru y’ibye ikomeza kwamamara mu turere twose tuhakikije.
38  Avuye mu isinagogi ajya kwa Simoni. Icyo gihe, nyirabukwe wa Simoni yari arwaye ahinda umuriro cyane, nuko bamusaba ko yagira icyo amumarira.
39  Yunama hejuru ye acyaha umuriro, umuvamo. Ako kanya arahaguruka atangira kubakorera.
40  Ariko izuba rirenze, abari bafite abantu barwaye indwara zinyuranye barabamuzanira. Arambika ibiganza kuri buri wese, arabakiza.
41  Abadayimoni na bo bavaga mu bantu benshi, bakabavamo bataka bati “uri Umwana w’Imana.” Ariko akabacyaha ntabemerere kuvuga, kuko bari bazi ko ari we Kristo.
42  Icyakora bukeye arasohoka, ajya ahantu hadatuwe. Ariko abantu batangira kumushakisha ahantu hose maze bagera aho ari, bagerageza kumubuza kuva iwabo.
43  Ariko arababwira ati “ngomba gutangariza ubutumwa bwiza bw’ubwami bw’Imana no mu yindi migi, kuko ibyo ari byo natumwe gukora.”
44  Nuko akomeza kubwiriza mu masinagogi y’i Yudaya.
11  Igihe kimwe yari ahantu asenga, maze arangije umwe mu bigishwa be aramubwira ati “Mwami, twigishe gusenga nk’uko na Yohana yabyigishije abigishwa be.”
2  Nuko arababwira ati “nimusenga, mujye muvuga muti ‘Data, izina ryawe niryezwe. Ubwami bwawe nibuze.
3  Uduhe ibyokurya by’uyu munsi, uhuje n’ibyo dukeneye uyu munsi.
4  Utubabarire ibyaha byacu, kuko natwe tubabarira umuntu wese uturimo umwenda, kandi ntudutererane mu bitwoshya.’”
5  Nanone arababwira ati “ni nde muri mwe waba afite incuti, hanyuma akayisanga mu gicuku akayibwira ati ‘ncuti yanjye, nguriza imigati itatu,
6  kuko hari incuti yanjye ingezeho nonaha ivuye ku rugendo, none nkaba nta cyo mfite nyizimanira.’
7  Hanyuma iyo ncuti ye ikamusubiza iri imbere mu nzu iti ‘reka kumbuza amahoro. Dore namaze gukinga urugi kandi jye n’abana banjye bato twaryamye. Sinshobora kubyuka ngo ngire icyo nguha.’
8  Ndababwira ko nubwo atazabyuka ngo agire icyo amuha abitewe n’uko ari incuti ye, nta gushidikanya rwose ko azabyuka akamuha ibyo akeneye bitewe n’uko yakomeje kumutitiriza.
9  Ni yo mpamvu mbabwira nti ‘mukomeze gusaba muzahabwa, mukomeze gushaka muzabona, mukomeze gukomanga muzakingurirwa.’
10  Kuko usaba wese ahabwa, kandi umuntu wese ushaka abona, n’umuntu wese ukomanga azakingurirwa.
11  Mu by’ukuri se, ni nde mubyeyi muri mwe umwana we yasaba ifi, maze akamuha inzoka aho kumuha ifi?
12  Cyangwa se nanone yamusaba igi akamuha sikorupiyo?
13  None se niba muzi guha abana banyu impano nziza kandi muri babi, So wo mu ijuru we ntazarushaho guha umwuka wera abawumusaba?”
14  Nyuma yaho yirukanye umudayimoni utera uburagi. Uwo mudayimoni amaze kuva muri uwo muntu wari ikiragi, uwo muntu aravuga. Nuko abantu baratangara cyane.
15  Ariko bamwe muri bo baravuga bati “Belizebuli umutware w’abadayimoni ni we umuha kwirukana abadayimoni.”
16  Abandi bo batangira kumusaba ikimenyetso kivuye mu ijuru bagira ngo bamugerageze.
17  Amenye ibyo batekereza arababwira ati “ubwami bwose bwiciyemo ibice burarimbuka, kandi inzu yose yiciyemo ibice iragwa.
18  Niba se Satani na we yicamo ibice akirwanya, ubwami bwe bwagumaho bute? Muvuga ko Belizebuli ari we umpa kwirukana abadayimoni.
19  Niba ari Belizebuli umpa kwirukana abadayimoni, mwebwe abana banyu ni nde ubaha kubirukana? Ni cyo gituma bazabacira urubanza.
20  Ariko niba urutoki rw’Imana ari rwo rumpa kwirukana abadayimoni, ubwami bw’Imana bwabaguye gitumo rwose.
21  Iyo umuntu w’umunyambaraga ufite intwaro zikomeye arinze ingoro ye, ibintu bye bikomeza kugira umutekano.
22  Ariko iyo umuntu umurusha imbaraga aje kumurwanya maze akamunesha, amwambura intwaro ze zose yari yiringiye, hanyuma akagaba ibyo yamunyaze.
23  Utari ku ruhande rwanjye, aba andwanya, kandi uwo tudateranyiriza hamwe aranyanyagiza.
24  “Iyo umwuka mubi uvuye mu muntu, unyura ahantu hakakaye ushaka aho waruhukira, maze wahabura ukibwira uti ‘nzasubira mu nzu yanjye navuyemo.’
25  Kandi iyo uhageze, usanga ikubuye neza kandi itatswe.
26  Hanyuma usubirayo ukagarukana n’indi myuka irindwi iwurusha kuba mibi, kandi iyo imaze kwinjiramo, ituramo; nuko imimerere yo hanyuma y’uwo muntu ikarusha iya mbere kuba mibi.”
27  Nuko akivuga ibyo, umugore umwe wari muri abo bantu arangurura ijwi ati “hahirwa inda yakubyaye n’amabere yakonkeje!”
28  Ariko aravuga ati “oya, ahubwo hahirwa abumva ijambo ry’Imana bakarikomeza!”
29  Abantu bamaze guteranira hamwe, arababwira ati “abantu b’iki gihe ni babi, barashaka ikimenyetso. Ariko nta kimenyetso bazabona, keretse ikimenyetso cya Yona.
30  Kuko nk’uko Yona yabereye ikimenyetso ab’i Nineve, ni na ko Umwana w’umuntu azabera ikimenyetso ab’iki gihe.
31  Umwamikazi wo mu majyepfo azazukana n’abantu b’iki gihe ku munsi w’urubanza kandi azabaciraho iteka, kuko yaje aturutse ku mpera z’isi kugira ngo yumve ubwenge bwa Salomo. Ariko dore uruta Salomo ari hano.
32  Abantu b’i Nineve bazazukana n’ab’iki gihe ku munsi w’urubanza kandi bazabaciraho iteka, kuko bo bihannye bamaze kumva ibyo Yona yabwirizaga. Ariko dore uruta Yona ari hano.
33  Iyo umuntu amaze gucana itara ntarihisha cyangwa ngo arishyire munsi y’igitebo, ahubwo arishyira ku gitereko cyaryo kugira ngo abinjiye bose babone urumuri.
34  Itara ry’umubiri ni ijisho ryawe. Iyo ijisho ryawe riboneje ku kintu kimwe, umubiri wawe wose uba ufite umucyo. Ariko iyo ijisho ryawe riboneje ku bintu bibi, umubiri wawe na wo uba mu mwijima.
35  Nuko rero, ba maso. Ahari wenda umucyo ukurimo waba ari umwijima.
36  Ku bw’ibyo rero, niba umubiri wawe wose ufite umucyo, nta hantu na hamwe hari umwijima, uzamurika wose nk’uko itara rikumurikishiriza urumuri rwaryo.”
37  Amaze kuvuga ibyo, Umufarisayo aramutumira ngo aze basangire. Nuko ajyayo, ajya ku meza.
38  Ariko uwo Mufarisayo aratangara cyane abonye atabanje gukaraba mbere yo kurya.
39  Icyakora Umwami aramubwira ati “mwebwe Bafarisayo, musukura inyuma y’igikombe n’isahani, ariko imbere mwuzuye ubwambuzi n’ubugome.
40  Bantu mudashyira mu gaciro! Uwaremye inyuma si na we waremye imbere?
41  Ahubwo ibiri imbere abe ari byo mutangana ubuntu, maze mwirebere ukuntu n’ibyanyu byose bizaba bisukuye.
42  Ariko muzabona ishyano mwa Bafarisayo mwe, kuko mutanga kimwe mu icumi cya menta na peganoni n’izindi mboga zose, ariko mukirengagiza ubutabera bw’Imana n’urukundo rwayo! Ibyo mwari mukwiriye kubikora, ariko n’ibyo bindi ntimubireke.
43  Muzabona ishyano mwa Bafarisayo mwe, kuko mukunda imyanya y’imbere mu masinagogi no kuramukirizwa mu masoko!
44  Muzabona ishyano kuko mumeze nk’imva zitagaragara, ku buryo abantu bazigenda hejuru batabizi!”
45  Umwe mu bahanga mu by’Amategeko aramubwira ati “Mwigisha, ibyo bintu uvuze natwe uradututse.”
46  Nuko aramubwira ati “namwe bahanga mu by’Amategeko, muzabona ishyano kuko mwikoreza abantu imitwaro iremereye cyane, ariko mwe ubwanyu ntimuyikozeho n’urutoki!
47  “Muzabona ishyano kuko mwubaka imva z’abahanuzi kandi ba sokuruza ari bo babishe!
48  Nta gushidikanya ko muzi ibikorwa ba sokuruza bakoze, nyamara mubyemeranyaho na bo, kuko abo bishe abahanuzi namwe mukaba mwubaka imva zabo.
49  Ni na yo mpamvu Imana ikoresheje ubwenge bwayo, yavuze iti ‘nzabatumaho abahanuzi n’intumwa, ariko bazica bamwe muri bo abandi babatoteze,
50  kugira ngo amaraso y’abahanuzi bose yamenwe kuva urufatiro rw’isi rwashyirwaho aryozwe ab’iki gihe,
51  uhereye ku maraso ya Abeli kugeza ku maraso ya Zekariya wiciwe hagati y’igicaniro n’inzu y’Imana.’ Ni koko, ndababwira ko ibyo byose bizaryozwa ab’iki gihe.
52  “Muzabona ishyano mwebwe bahanga mu by’Amategeko, kuko mwatwaye urufunguzo rw’ubumenyi. Mwe ubwanyu ntimwinjiye, n’abinjira mwarababujije!”
53  Nuko asohotse avuyeyo, abanditsi n’Abafarisayo bamwuzuranaho bikabije kandi batangira kumuhata ibibazo ku bindi bintu byinshi,
54  barekereje ngo barebe ko bamufatira mu magambo yo mu kanwa ke.
8  Nyuma yaho gato ajya mu migi n’imidugudu, abwiriza kandi atangaza ubutumwa bwiza bw’ubwami bw’Imana. Ba bandi cumi na babiri na bo bari kumwe na we,
2  hamwe n’abagore yari yarakijije imyuka mibi n’indwara, urugero nka Mariya witwaga Magadalena, uwo yari yarirukanyemo abadayimoni barindwi,
3  na Yowana muka Kuza, igisonga cya Herode, na Suzana hamwe n’abandi bagore benshi babakoreraga bakoresheje ubutunzi bwabo.
4  Abantu benshi bamaze guteranira hamwe biyongera ku bagendaga bamukurikira bavuye mu migi yanyuragamo, atangira kubabwira avugira mu mugani,
5  ati “umubibyi yagiye kubiba imbuto, nuko igihe yabibaga, imbuto zimwe zigwa iruhande rw’inzira maze barazinyukanyuka, n’inyoni zo mu kirere ziraza zirazirya.
6  Izindi zigwa ku rutare, nuko zimaze kumera ziruma kuko zitabonye amazi.
7  Izindi zigwa mu mahwa, amahwa akurana na zo araziniga.
8  Izindi zigwa mu butaka bwiza, zimaze kumera zera imbuto incuro ijana.” Nuko akibabwira ibyo, arangurura ijwi ati “ufite amatwi yumva, niyumve.”
9  Ariko abigishwa be bamubaza icyo uwo mugani usobanura.
10  Arabasubiza ati “mwebweho mwahawe gusobanukirwa amabanga yera y’ubwami bw’Imana, ariko abandi bo babibwirwa mu migani, kugira ngo nubwo bareba, barebere ubusa; kandi nubwo bumva, be kubisobanukirwa.
11  Dore noneho icyo uwo mugani usobanura: imbuto ni ijambo ry’Imana.
12  Izaguye ku nzira ni abantu bumvise, hanyuma Satani akaza agakura iryo jambo mu mitima yabo kugira ngo batizera bagakizwa.
13  Naho izaguye ku rutare, ni abantu bumva ijambo bakaryemera bishimye, ariko ntibagire imizi muri bo. Baryemera igihe gito, ariko bagera mu gihe cy’ibigeragezo bakagwa.
14  Naho izaguye mu mahwa, izo zigereranya abantu bumva ariko bagatwarwa n’imihangayiko n’ubutunzi n’ibinezeza byo muri ubu buzima, bikabaniga burundu ntibere imbuto.
15  Naho izaguye mu butaka bwiza, abo ni abamara kumva ijambo n’umutima mwiza kandi uboneye, bakarikomeza kandi bakera imbuto bihanganye.
16  “Nta muntu umara gucana itara ngo aritwikirize igitebo cyangwa ngo arishyire munsi y’uburiri, ahubwo arishyira ku gitereko cyaryo kugira ngo abinjiye bose babone urumuri.
17  Nta cyahishwe kitazahishurwa, kandi nta cyapfuritswe mu buryo bwitondewe kitazamenyekana ngo gishyirwe ahagaragara.
18  Ku bw’ibyo, mujye mwitondera uko mwumva; ufite wese azahabwa ibindi byinshi, ariko umuntu wese udafite, n’utwo atekereza ko afite bazatumwaka.”
19  Nuko nyina n’abavandimwe be baza aho ari, ariko ntibashobora kumugeraho bitewe n’uko hari abantu benshi.
20  Icyakora abantu baramubwira bati “dore nyoko na bene nyoko bahagaze hanze barashaka ko mubonana.”
21  Arabasubiza ati “mama na bene mama ni aba bumva ijambo ry’Imana bakarishyira mu bikorwa.”
22  Umunsi umwe muri iyo minsi, we n’abigishwa be buriye ubwato maze arababwira ati “nimuze twambuke tujye ku nkombe yo hakurya.” Nuko baragenda.
23  Ariko bakigenda, arasinzira. Nuko mu nyanja hazamo umuyaga w’ishuheri, amazi atangira kubuzuranaho, bugarizwa n’akaga.
24  Amaherezo bamusanga aho ari baramukangura, baramubwira bati “Mwigisha, Mwigisha, turapfuye!” Nuko arabyuka acyaha umuyaga n’inyanja yari yarubiye, maze birahosha haba ituze.
25  Hanyuma arababwira ati “kwizera kwanyu kuri he?” Ariko ubwoba burabataha, baratangara cyane, barabazanya bati “mu by’ukuri uyu ni muntu ki, ko ategeka umuyaga n’inyanja bikamwumvira?”
26  Bomokera mu gihugu cy’Abanyagerasa kiri hakurya ya Galilaya.
27  Ageze ku butaka ahura n’umugabo wari ufite abadayimoni wari uvuye mu mugi. Yari amaze igihe kinini cyane atambara imyenda, kandi ntiyabaga mu rugo, ahubwo yiberaga mu irimbi.
28  Nuko abonye Yesu arataka cyane kandi yikubita imbere ye, avuga mu ijwi riranguruye ati “ndapfa iki nawe, Yesu Mwana w’Imana Isumbabyose? Ndakwinginze, ntumbabaze urubozo.”
29  (Uwo mwuka mubi wabivugiye ko yari awutegetse gusohoka muri uwo muntu. Wari umaze igihe kirekire waramufashe, kandi bahoraga bamubohesha iminyururu n’ibyuma kandi bakamurinda, ariko agacagagura ibyo bamubohesheje, uwo mudayimoni akamujyana ahataba abantu.)
30  Yesu aramubaza ati “witwa nde?” Uwo mwuka uravuga uti “nitwa Legiyoni,” kuko abadayimoni bari baramwinjiyemo bari benshi.
31  Nuko abo badayimoni bakomeza kumwinginga ngo atabategeka kujya ikuzimu.
32  Icyo gihe hari umugana w’ingurube nyinshi zarishaga ku musozi. Nuko baramwinginga ngo abareke binjire muri izo ngurube, maze arabibemerera.
33  Hanyuma abadayimoni bava muri uwo muntu binjira muri za ngurube, maze ziruka zigana ku gacuri ziroha mu nyanja, zirarohama.
34  Ariko abashumba babonye ibibaye, barahunga bajya kubivuga mu mugi no mu giturage.
35  Hanyuma abantu bajyayo kureba ibyabaye, bageze aho Yesu ari basanga wa muntu abadayimoni bavuyemo yambaye kandi yagaruye ubwenge, yicaye ku birenge bya Yesu, bituma bagira ubwoba.
36  Nuko abari babibonye bababwira uko uwo muntu wari waratewe n’abadayimoni yakijijwe.
37  Abantu bose bo mu turere dukikije Abanyagerasa bamusaba kugenda akabavira mu gihugu, kuko ubwoba bwinshi cyane bwari bwabatashye. Nuko yurira ubwato avayo.
38  Wa muntu abadayimoni bari bavuyemo akomeza kumusaba amutitiriza ngo bajyane, ariko aramusezerera aramubwira ati
39  “subira iwanyu ukomeze ubabwire ibintu Imana yagukoreye.” Nuko aragenda yamamaza mu mugi hose ibintu Yesu yamukoreye.
40  Yesu agarutse, abantu bamwakirana urugwiro kuko bose bari bamutegereje.
41  Nuko haza umugabo witwaga Yayiro wari umutware w’isinagogi. Yikubita ku birenge bya Yesu aramwinginga ngo aze mu rugo iwe,
42  kubera ko yari afite umukobwa w’ikinege w’imyaka nka cumi n’ibiri wendaga gupfa. Mu gihe yerekezagayo, abantu benshi bagenda bamubyiga impande zose.
43  Nuko umugore wari umaze imyaka cumi n’ibiri ava amaraso, utari warashoboye kubona uwamukiza,
44  amwegera amuturutse inyuma akora ku nshunda z’umwitero we, ako kanya amaraso ye ahita akama.
45  Nuko Yesu arabaza ati “ni nde unkozeho?” Bose babihakanye, Petero aramubwira ati “Mwigisha, abantu bagukoraniyeho ari benshi kandi barakubyiga.”
46  Ariko Yesu aravuga ati “hari umuntu unkozeho, kuko numvise imbaraga zimvuyemo.”
47  Uwo mugore abonye ko yamenyekanye, aza ahinda umushyitsi maze amwikubita imbere, amubwirira imbere y’abantu bose icyatumye amukoraho, n’ukuntu yahise akira ako kanya.
48  Ariko aramubwira ati “mukobwa, ukwizera kwawe kwagukijije, igendere amahoro.”
49  Akivuga ibyo, haza umuntu uturutse mu rugo rw’umutware w’isinagogi, aramubwira ati “umukobwa wawe yapfuye! Ntukomeze kurushya umwigisha.”
50  Yesu abyumvise aramusubiza ati “witinya; wowe wizere gusa, arakira.”
51  Ageze mu rugo ntiyareka ngo hagire undi winjirana na we mu nzu, uretse Petero na Yohana na Yakobo na se na nyina b’uwo mukobwa.
52  Abantu bose barariraga bikubita mu gituza kubera agahinda bari batewe n’uwo mukobwa. Nuko arababwira ati “mwikomeza kurira, kuko atapfuye; ahubwo arasinziriye.”
53  Avuze atyo batangira kumuseka bamukwena, kuko bari bazi ko yapfuye.
54  Ariko amufata ukuboko maze arahamagara ati “mukobwa, haguruka!”
55  Umwuka we umugarukamo, ako kanya ahita ahaguruka, maze Yesu ategeka ko bamuha icyo arya.
56  Ababyeyi be baratangara cyane; ariko abategeka kutagira uwo babwira ibyabaye.
16  Hanyuma abwira n’abigishwa be ati “hari umugabo wari umukire, akagira igisonga, maze bakimuregaho ko cyasesaguraga ibintu bye.
2  Nuko aragihamagara arakibwira ati ‘ibyo bintu numva bakuvugaho ni ibiki? Murika iby’ubusonga bwawe kuko utazakomeza gucunga ibyo mu rugo rwanjye.’
3  Nuko icyo gisonga kiribwira kiti ‘ndabigenza nte ko mbona databuja agiye kunyaga ubusonga bwanjye? Simfite imbaraga zo guhinga kandi mfite isoni zo gusabiriza.
4  Yewe, mbonye uko nzabigenza kugira ngo igihe nzaba ntakiri igisonga abantu bazanyakire mu ngo zabo!’
5  Nuko ahamagara buri wese mu bari bafite umwenda wa shebuja, abaza uwa mbere ati ‘harya urimo databuja umwenda ungana iki?’
6  Aramusubiza ati ‘ni bati ijana z’amavuta ya elayo.’ Na we aramubwira ati ‘fata urwandiko rwawe rw’amasezerano, wicare uhite wandika ko ari incuro mirongo itanu.’
7  Hanyuma abaza undi ati ‘naho wowe se, urimo umwenda ungana iki?’ Aramusubiza ati ‘ni koru ijana z’ingano.’ Aramubwira ati ‘fata urwandiko rwawe rw’amasezerano, maze wandike ko ari mirongo inani.’
8  Nuko shebuja ashimira icyo gisonga nubwo kitakiranukaga, kubera ko cyakoze ibintu birangwa n’ubwenge; abana b’iyi si ni abanyabwenge ku bo mu gihe cyabo kurusha abana b’umucyo.
9  “Nanone ndababwira nti ‘mwishakire incuti mukoresheje ubutunzi bukiranirwa, kugira ngo nibuyoyoka zizabakire mu buturo bw’iteka.’
10  Umuntu ukiranuka mu byoroheje aba akiranuka no mu bikomeye, kandi umuntu ukiranirwa mu byoroheje aba akiranirwa no mu bikomeye.
11  Ku bw’ibyo rero, niba mutarabaye abizerwa mu birebana n’ubutunzi bukiranirwa, ni nde uzababitsa ubw’ukuri?
12  Niba mutarabaye abizerwa mu by’abandi, ni nde uzabaha ibyo mwigengaho?
13  Nta mugaragu uba mu rugo ushobora kuba umugaragu w’abatware babiri, kuko yakwanga umwe agakunda undi, cyangwa akaguma kuri umwe agasuzugura undi. Ntimushobora kuba abagaragu b’Imana n’ab’Ubutunzi.”
14  Icyo gihe Abafarisayo bakundaga amafaranga bari bateze amatwi ibyo bintu byose, maze batangira kumunnyega.
15  Na we arababwira ati “ni mwe ubwanyu mwibaraho gukiranuka imbere y’abantu, ariko Imana izi imitima yanyu, kuko ikintu abantu babona ko ari icy’ingenzi cyane, ku Mana kiba giteye ishozi.
16  “Amategeko n’amagambo y’abahanuzi byaratangajwe kugeza kuri Yohana. Kuva icyo gihe, ubwami bw’Imana ni bwo butumwa bwiza butangazwa kandi abantu b’ingeri zose bahatanira kubugeraho.
17  Koko rero, icyoroshye ni uko ijuru n’isi byavaho aho kugira ngo agace k’inyuguti yo mu Mategeko kadasohora.
18  “Umuntu wese utana n’umugore we agashaka undi aba asambanye, kandi umuntu wese ushyingiranwa n’umugore watanye n’umugabo we aba asambanye.
19  “Hariho umugabo w’umukire wakundaga kwambara imyenda myiza y’isine, akishimisha uko bwije n’uko bukeye, adamaraye.
20  Ariko hari umuntu wasabirizaga witwaga Lazaro wari wuzuye ibisebe ku mubiri hose. Bahoraga bamuzana bakamushyira imbere y’irembo ry’uwo mukire,
21  kandi yifuzaga guhazwa n’ibyagwaga hasi bivuye ku meza y’uwo mukire. Koko rero, imbwa na zo zarazaga zikarigata mu bisebe bye.
22  Nyuma y’igihe wa muntu wasabirizaga arapfa, abamarayika bamujyana mu gituza cya Aburahamu. “Wa mukire na we arapfa, maze arahambwa.
23  Ageze mu mva, aho yababarizwaga cyane, yubura amaso abona Aburahamu ari kure cyane, na Lazaro ari mu gituza cye.
24  Nuko arahamagara ati ‘data Aburahamu, ngirira imbabazi utume Lazaro akoze umutwe w’urutoki rwe mu mazi maze abobeze ururimi rwanjye, kuko mbabarizwa muri uyu muriro ugurumana.’
25  Ariko Aburahamu aravuga ati ‘mwana wa, wibuke ko igihe wari ukiriho wabonye ibintu byiza byose, ariko Lazaro we yabonye ibibi gusa. None ubu ari hano arahumurizwa, naho wowe urababara.
26  Uretse n’ibyo kandi, hagati yacu namwe hashyizwe umworera munini kugira ngo abashaka kwambuka bava hano baza aho muri batabibasha, n’abashaka kwambuka bava aho ngaho baza aho turi batabibasha.’
27  Hanyuma aravuga ati ‘data, noneho niba ari uko biri, ndagusaba ngo umwohereze mu nzu ya data,
28  kuko mfite abavandimwe batanu, kugira ngo abahe ubuhamya bunonosoye, bityo na bo be kuzaza aha hantu ho kubabarizwa.’
29  Ariko Aburahamu aramubwira ati ‘bafite Mose n’Abahanuzi; nibumvire abo.’
30  Na we aravuga ati ‘oya data Aburahamu, ahubwo umuntu uturutse mu bapfuye aramutse abasanze, bakwihana.’
31  Ariko aramusubiza ati ‘niba batumviye Mose n’Abahanuzi, niyo hagira uzuka mu bapfuye ntibakwemera.’”
18  Hanyuma abacira umugani agira ngo abumvishe ko ari ngombwa gusenga buri gihe kandi ntibacogore,
2  aravuga ati “mu mugi umwe hari umucamanza utaratinyaga Imana kandi ntagire umuntu yubaha.
3  Ariko muri uwo mugi hari umupfakazi wahoraga ajya kumureba, akamubwira ati ‘ndenganura kuko uwo tuburana yandenganyije.’
4  Nuko hashira igihe adashaka kumwumva, ariko nyuma yaho aribwira ati ‘nubwo ntatinya Imana cyangwa ngo ngire umuntu nubaha,
5  ibyo ari byo byose kubera ko uyu mupfakazi ahora ambuza amahwemo, nzamurenganura kugira ngo atazakomeza kuza, akarinda amaramo umwuka.’”
6  Hanyuma Umwami aravuga ati “mwiyumviye ibyo uwo mucamanza yavuze nubwo atari umukiranutsi!
7  Mu by’ukuri se, Imana yo ntizarenganura intore zayo ziyitakira amanywa n’ijoro, nubwo bisa naho itinda kubera ko yihangana ku bw’inyungu zabo?
8  Ndababwira ko izazirenganura bidatinze. Ariko se, Umwana w’umuntu naza, mu by’ukuri azasanga ukwizera nk’uko kukiri mu isi?”
9  Hanyuma nanone acira uyu mugani abantu bamwe na bamwe biyiringiraga ko ari abakiranutsi, bakabona ko abandi nta cyo bavuze:
10  “hari abagabo babiri bagiye mu rusengero gusenga, umwe ari Umufarisayo naho undi ari umukoresha w’ikoro.
11  Umufarisayo arahagarara atangira gusengera mu mutima avuga ati ‘Mana, ndagushimira ko ntameze nk’abandi bantu, abanyazi, abakiranirwa, abasambanyi, cyangwa ngo mbe meze nk’uyu mukoresha w’ikoro.
12  Niyiriza ubusa kabiri mu cyumweru kandi ntanga icya cumi cy’ibyo nunguka.’
13  Ariko umukoresha w’ikoro we ahagarara kure, ntiyatinyuka no kubura amaso ngo arebe mu ijuru, ahubwo akomeza kwikubita mu gituza avuga ati ‘Mana ngirira imbabazi kuko ndi umunyabyaha.’
14  Ndababwira ko uwo muntu yasubiye iwe agaragaye ko ari umukiranutsi kurusha uwo muntu wundi, kubera ko uwishyira hejuru azacishwa bugufi, kandi uwicisha bugufi azashyirwa hejuru.”
15  Icyo gihe abantu bamuzanira abana babo bato ngo abakoreho, ariko abigishwa be babibonye barabacyaha.
16  Ariko Yesu ahamagara abo bana ngo baze aho ari, aravuga ati “nimureke abana bato baze aho ndi, kandi ntimugerageze kubabuza, kuko ubwami bw’Imana ari ubw’abameze nka bo.
17  Ndababwira ukuri ko umuntu wese utakira ubwami bw’Imana nk’umwana muto, atazabwinjiramo na hato.”
18  Nuko umutware umwe aramubaza ati “Mwigisha mwiza, nkore iki kugira ngo nzaragwe ubuzima bw’iteka?”
19  Yesu aramubwira ati “unyitira iki mwiza? Nta mwiza n’umwe ubaho, keretse Imana yonyine.
20  Uzi amategeko ngo ‘ntugasambane, ntukice, ntukibe, ntugashinje ibinyoma, wubahe so na nyoko.’”
21  Hanyuma aramubwira ati “ibyo byose narabyubahirije kuva nkiri muto.”
22  Yesu amaze kubyumva aramubwira ati “ushigaje ikintu kimwe: gurisha ibyawe byose maze uhe abakene, ni bwo uzagira ubutunzi mu ijuru; hanyuma uze unkurikire ube umwigishwa wanjye.”
23  Abyumvise agira agahinda kenshi kuko yari umukire cyane.
24  Yesu aramureba aravuga ati “mbega ukuntu biruhije ko abanyamafaranga binjira mu bwami bw’Imana!
25  Mu by’ukuri, icyoroshye ni uko ingamiya yanyura mu mwenge w’urushinge badodesha, kuruta ko umukire yakwinjira mu bwami bw’Imana.”
26  Ababyumvise baravuga bati “ni nde ushobora gukizwa?”
27  Arababwira ati “ibidashobokera abantu, ku Mana birashoboka.”
28  Ariko Petero aramubwira ati “dore twebwe twasize ibyacu turagukurikira.”
29  Arababwira ati “ndababwira ukuri ko nta muntu wasize inzu cyangwa umugore we cyangwa abavandimwe cyangwa ababyeyi cyangwa abana ku bw’ubwami bw’Imana,
30  utazabona mu buryo runaka ibibikubye incuro nyinshi muri iki gihe, kandi akazahabwa ubuzima bw’iteka mu isi izaza.”
31  Hanyuma ashyira ba bandi cumi na babiri ku ruhande, maze arababwira ati “dore ubu tugiye i Yerusalemu, kandi ibintu byose abahanuzi banditse ku Mwana w’umuntu bizasohora.
32  Urugero, azatangwa bamugabize abanyamahanga bamushinyagurire, bamutuke kandi bamucire amacandwe.
33  Nibamara kumukubita ibiboko bazamwica, ariko ku munsi wa gatatu azazuka.”
34  Icyakora ntibasobanukiwe icyo ibyo byashakaga kuvuga; ahubwo ayo magambo barayahishwe, ntibamenya ibyo ababwiye.
35  Igihe yari ageze hafi y’i Yeriko, hari umuntu wari impumyi wari wicaye iruhande rw’inzira asabiriza.
36  Yumvise ikivunge cy’abantu benshi bagenda, atangira kubaririza ibyo ari byo.
37  Baramubwira bati “ni Yesu w’i Nazareti ugiye kunyura hano!”
38  Abyumvise arangurura ijwi ati “Yesu Mwene Dawidi, ngirira imbabazi!”
39  Nuko abari imbere baramucyaha cyane ngo aceceke, ariko arushaho gusakuza avuga ati “Mwene Dawidi, ngirira imbabazi.”
40  Hanyuma Yesu arahagarara ategeka ko bamumuzanira. Ageze hafi, Yesu aramubaza ati
41  “urifuza ko ngukorera iki?” Na we aramusubiza ati “Mwami, mpumura.”
42  Nuko Yesu aramubwira ati “humuka, kwizera kwawe kuragukijije.”
43  Uwo mwanya arahumuka, amukurikira asingiza Imana. Abantu bose babibonye, na bo basingiza Imana.
17  Nuko abwira abigishwa be ati “ibisitaza bigomba kuza byanze bikunze. Ariko umuntu ibisitaza biturukaho azabona ishyano!
2  Icyamubera cyiza ni uko yahambirwa urusyo runini ku ijosi maze akarohwa mu nyanja, aho kugira ngo abere igisitaza umwe muri aba bato.
3  Mwirinde! Niba umuvandimwe wawe akoze icyaha umucyahe, kandi niyihana umubabarire.
4  Niyo yagucumuraho incuro ndwi ku munsi kandi akagusanga incuro ndwi akubwira ati ‘ndihannye,’ uzamubabarire.”
5  Icyo gihe intumwa zibwira Umwami ziti “twongerere ukwizera.”
6  Hanyuma Umwami aravuga ati “muramutse mufite ukwizera kungana n’akabuto ka sinapi, mwabwira iki giti muti ‘randuka uterwe mu nyanja!’ Kandi cyabumvira.
7  “Ni nde muri mwe waba afite umugaragu umuhingira cyangwa umuragirira umukumbi, maze yaza avuye mu murima akamubwira ati ‘hita uza hano ujye ku meza’?
8  Ahubwo ntiyamubwira ati ‘ntegurira ibyokurya bya nimugoroba, hanyuma ukenyere unkorere kugeza aho ndi burangirize kurya no kunywa, nyuma yaho ni bwo nawe uri burye kandi ukanywa’?
9  Ntazumva ko akwiriye gushimira uwo mugaragu kubera ko uwo mugaragu azaba yakoze ibyo ashinzwe.
10  Nuko rero, namwe nimumara gukora ibintu byose mushinzwe, mujye muvuga muti ‘turi abagaragu batagira umumaro. Ibyo twakoze ni byo twagombaga gukora.’”
11  Hari igihe yari agiye i Yerusalemu, anyura muri Samariya na Galilaya.
12  Nuko yinjiye mu mudugudu umwe, ababembe icumi baramubona, ariko bahagarara kure ye.
13  Barangurura amajwi yabo baravuga bati “Yesu, Mwigisha, tugirire impuhwe!”
14  Nuko ababonye arababwira ati “nimugende mwiyereke abatambyi.” Hanyuma bakigenda barakira.
15  Umwe muri bo abonye ko yakize, agaruka asingiza Imana mu ijwi riranguruye.
16  Nuko yikubita ku birenge bya Yesu yubamye, aramushimira, kandi yari Umusamariya.
17  Yesu na we arabaza ati “mbese abakize ntibari icumi? None se abandi icyenda bari he?
18  Hari n’umwe muri bo wagarutse gusingiza Imana, uretse uyu mugabo w’umunyamahanga?”
19  Nuko aramubwira ati “haguruka wigendere, ukwizera kwawe kwagukijije.”
20  Ariko Abafarisayo bamubajije igihe ubwami bw’Imana buzazira, arabasubiza ati “ubwami bw’Imana ntibuzaza mu buryo bugaragarira bose,
21  kandi nta n’ubwo abantu bazavuga bati ‘dore ngubu!,’ cyangwa bati ‘nguburiya!’ Kuko ubwami bw’Imana buri hagati muri mwe.”
22  Nuko abwira abigishwa be ati “igihe kizaza ubwo muzifuza kubona umwe mu minsi y’Umwana w’umuntu, ariko ntimuzawubona.
23  Abantu bazababwira bati ‘murebe hariya’ cyangwa bati ‘murebe hano!’ Ntimuzasohoke cyangwa ngo mubiruke inyuma.
24  Nk’uko iyo umurabyo urabije ubonekera mu ruhande rumwe rw’ikirere ukagera no ku rundi ruhande, ni ko bizamera no ku Mwana w’umuntu.
25  Ariko agomba kubanza kugerwaho n’imibabaro myinshi, kandi ab’iki gihe bakamwanga.
26  Nanone kandi, nk’uko byagenze mu minsi ya Nowa, ni na ko bizagenda mu minsi y’Umwana w’umuntu:
27  bararyaga, baranywaga, abagabo bararongoraga n’abakobwa bagashyingirwa, kugeza umunsi Nowa yinjiriye mu nkuge maze umwuzure ukaza ukabarimbura bose.
28  Ni na ko byagenze mu minsi ya Loti: bararyaga, baranywaga, baraguraga bakagurisha, bagatera imyaka kandi bakubaka.
29  Ariko umunsi Loti yaviriye i Sodomu, haguye umuriro n’amazuku biturutse mu ijuru, birabarimbura bose.
30  Uko ni na ko bizagenda ku munsi Umwana w’umuntu azahishurwa.
31  “Kuri uwo munsi, umuntu uzaba ari hejuru y’inzu ariko ibintu bye biri mu nzu, ntazamanuke ngo abifate; kandi umuntu uzaba yagiye mu murima na we ntazagaruke kureba ibyo yasize inyuma.
32  Mwibuke umugore wa Loti.
33  Umuntu wese ushaka kurinda ubugingo bwe azabubura, ariko umuntu wese uhara ubugingo bwe azaburokora.
34  Ndababwira ko muri iryo joro abagabo babiri bazaba baryamye mu buriri bumwe, umwe azajyanwa ariko undi asigare.
35  Hazaba hari abagore babiri basya ku rusyo rumwe, umwe azajyanwa, ariko undi asigare.”
36  ——
37  Bamaze kubyumva baramubaza bati “ibyo bizabera he Mwami?” Arabasubiza ati “aho intumbi iri, ni na ho kagoma ziteranira.”
9  Hanyuma ahamagara ba bandi cumi na babiri, abaha imbaraga n’ubutware byo gutegeka abadayimoni bose no gukiza indwara.
2  Nuko abohereza kubwiriza ubwami bw’Imana no gukiza abantu,
3  arababwira ati “ntimugire icyo mwitwaza mu rugendo, yaba inkoni cyangwa uruhago rurimo ibyokurya cyangwa umugati cyangwa amafaranga, kandi ntimwitwaze amakanzu abiri.
4  Ahubwo inzu yose mwinjiramo, muyigumemo kugeza muvuye aho hantu.
5  Kandi ahantu hose abantu batazabakira, nimuva muri uwo mugi muzakunkumure umukungugu wo mu birenge byanyu kugira ngo bibabere ubuhamya bubashinja.”
6  Nuko bajya muri ako karere kose, bava mu mudugudu umwe bajya mu wundi batangaza ubutumwa bwiza, kandi aho bageze hose bagakiza abantu.
7  Herode wari umuyobozi w’intara yumvise ibyo bintu byose byabaga, bimutera urujijo cyane kubera ko hari abantu bavugaga ko Yohana yazuwe mu bapfuye,
8  abandi bakavuga ko Eliya yabonekeye abantu, ariko abandi bo bakavuga ko ari umwe wo mu bahanuzi ba kera wazutse.
9  Herode aravuga ati “Yohana namuciye igihanga. None se uwo numva bavugaho ibyo byose ni nde?” Nuko ashaka kumureba.
10  Intumwa zigarutse aho Yesu ari zimutekerereza ibyo zari zakoze. Abyumvise abajyana ahantu hiherereye mu mugi witwa Betsayida.
11  Ariko abantu babimenye, baramukurikira. Nuko abakirana urugwiro, atangira kubabwira iby’ubwami bw’Imana, kandi akiza abari bakeneye gukizwa.
12  Hanyuma umunsi utangira kwira. Ba bandi cumi na babiri baraza baramubwira bati “sezerera aba bantu batahe bajye mu midugudu no mu biturage biri hafi aha, kugira ngo bashake icumbi n’ibyokurya, kuko aha hantu turi hataba abantu.”
13  Ariko arababwira ati “abe ari mwe mubaha ibyokurya.” Na bo baramubwira bati “nta kindi kintu dufite uretse imigati itanu n’amafi abiri. Keretse ahari ari twe tugiye guhaha ibyokurya bihagije aba bantu bose.”
14  Mu by’ukuri, bari abagabo ibihumbi nka bitanu. Ariko abwira abigishwa be ati “mubicaze mu matsinda y’abantu mirongo itanu mirongo itanu, nk’uko abantu bicara bagiye kurya.”
15  Nuko babigenza batyo, barabicaza bose.
16  Hanyuma afata iyo migati itanu n’amafi abiri, yubura amaso areba mu ijuru arasenga, amanyagura iyo migati, maze abiha abigishwa be ngo babihe abantu.
17  Nuko bose bararya barahaga, maze ibice bisigaye barabitoragura byuzura ibitebo cumi na bibiri.
18  Nyuma y’ibyo, igihe yasengaga ari wenyine, abigishwa be baraterana bamusanga aho ari, arababaza ati “abantu bavuga ko ndi nde?”
19  Baramusubiza bati “bamwe bavuga ko uri Yohana Umubatiza, abandi ngo uri Eliya, ariko abandi bo bavuga ko uri umwe mu bahanuzi ba kera wazutse.”
20  Nuko arababaza ati “none se mwebwe muvuga ko ndi nde?” Petero aramusubiza ati “uri Kristo w’Imana.”
21  Hanyuma ababwira akomeje, abihanangiriza kutagira uwo babibwira,
22  ahubwo arababwira ati “Umwana w’umuntu agomba kugerwaho n’imibabaro myinshi, akangwa n’abakuru, n’abakuru b’abatambyi n’abanditsi kandi akicwa, maze ku munsi wa gatatu akazuka.”
23  Hanyuma bose arababwira ati “umuntu nashaka kunkurikira yiyange, maze uko bwije n’uko bukeye, afate igiti cye cy’umubabaro, akomeze ankurikire.
24  Ushaka gukiza ubugingo bwe azabubura, ariko uhara ubugingo bwe ku bwanjye azabukiza.
25  Mu by’ukuri se, umuntu byamumarira iki aramutse yungutse ibintu byo mu isi byose, ariko agatakaza ubuzima bwe cyangwa akabwangiza?
26  Umuntu wese uterwa isoni no kuba umwigishwa wanjye no kwizera amagambo yanjye, Umwana w’umuntu na we azagira isoni zo kumwemera ubwo azaba aje mu ikuzo rye n’irya Se n’iry’abamarayika bera.
27  Ariko ndababwira ukuri ko hari bamwe mu bahagaze hano batazasogongera ku rupfu batabanje kubona ubwami bw’Imana.”
28  Koko rero, hashize iminsi nk’umunani avuze ayo magambo, yafashe Petero na Yohana na Yakobo, bazamukana umusozi agiye gusenga.
29  Nuko mu gihe yasengaga, isura yo mu maso he irahinduka, n’imyenda ye ihinduka umweru urabagirana.
30  Nanone hari abagabo babiri baganiraga na we, ari bo Mose na Eliya.
31  Abo babonetse bafite ikuzo, maze batangira kuvuga ibyo kugenda kwe byagombaga gusohorezwa i Yerusalemu.
32  Icyo gihe Petero n’abari kumwe na we bari bafite ibitotsi byinshi. Ariko bamaze gukanguka neza babona ikuzo rye, na ba bagabo babiri bahagararanye na we.
33  Abo bagabo batangiye gutandukana na we, Petero abwira Yesu ati “Mwigisha, ni byiza kuba turi aha: none reka tubambe amahema atatu, iryawe, irya Mose n’irya Eliya.” Icyakora ntiyari azi ibyo yavugaga.
34  Ariko igihe yari akibivuga, haza igicu gitangira kubakingiriza. Binjiye muri icyo gicu, bagira ubwoba,
35  maze ijwi rituruka muri icyo gicu rigira riti “uyu ni Umwana wanjye watoranyijwe. Mumwumvire.”
36  Iryo jwi rimaze kumvikana, Yesu aboneka ari wenyine. Ariko bakomeza kwicecekera, muri iyo minsi ntibagira uwo babwira ibintu babonye.
37  Bukeye bwaho, ubwo bamanukaga ku musozi, abantu benshi barabasanganira.
38  Nuko umugabo umwe wari muri abo bantu arangurura ijwi ati “Mwigisha, ndakwinginze ngwino undebere umuhungu wanjye, kuko ari we mwana wenyine ngira.
39  Hari umwuka mubi ujya umufata agahita ataka, ukamutigisa akazana ifuro, kandi niyo umaze kumugirira nabi ntuhita umuvamo.
40  Ninginze abigishwa bawe ngo bawirukane ariko ntibabishobora.”
41  Yesu aramusubiza ati “bantu b’iki gihe kigoramye mutizera, nzagumana namwe ngeze ryari? Nzabihanganira ngeze ryari? Nzanira uwo muhungu wawe hano.”
42  Ariko uwo muhungu aje, nabwo uwo mudayimoni amutura hasi aramutigisa cyane. Yesu acyaha uwo mwuka mubi, akiza uwo muhungu maze amusubiza se.
43  Nuko bose batangarira imbaraga zitangaje z’Imana. Mu gihe bose bari bagitangarira ibintu byose yakoraga, abwira abigishwa be ati
44  “aya magambo mbabwira mujye muyazirikana, kuko Umwana w’umuntu agomba kuzatangwa mu maboko y’abantu.”
45  Icyakora ntibasobanukiwe iryo jambo yababwiye. Koko rero, bararihishwe kugira ngo batarisobanukirwa, kandi batinye kugira icyo bamubaza kuri iryo jambo.
46  Hanyuma igitekerezo kibazamo cyo gushaka kumenya uwari kuzaba ukomeye kuruta abandi muri bo.
47  Yesu amenya ibyo batekereza mu mitima yabo, nuko afata umwana muto amushyira iruhande rwe,
48  arababwira ati “umuntu wese wakira uyu mwana muto abigiriye izina ryanjye, aba anyakiriye nanjye, kandi unyakiriye wese aba yakiriye n’uwantumye. Uwitwara nk’umuto muri mwe mwese ni we ukomeye.”
49  Yohana aramubwira ati “Mwigisha, twabonye umuntu wirukana abadayimoni akoresheje izina ryawe, tugerageza kumubuza kuko atajyana natwe.”
50  Ariko Yesu aramubwira ati “ntimugerageze kumubuza, kuko utabarwanya aba ari ku ruhande rwanyu.”
51  Uko igihe cyagendaga cyegereza kugira ngo azamurwe, yiyemeje amaramaje kujya i Yerusalemu.
52  Nuko yohereza intumwa ngo zimubanzirize imbere. Ziragenda zinjira mu mudugudu w’Abasamariya kugira ngo zimutegurize,
53  ariko abaho ntibamwakira kuko yari agiye i Yerusalemu.
54  Abigishwa Yakobo na Yohana babibonye baravuga bati “Mwami, urashaka ko tubwira umuriro ngo umanuke uve mu ijuru ubarimbure?”
55  Ariko arahindukira arabacyaha.
56  Nuko bajya mu wundi mudugudu.
57  Igihe bari mu nzira bagenda, umuntu aramubwira ati “nzagukurikira aho uzajya hose.”
58  Nuko Yesu aramubwira ati “ingunzu zifite amasenga n’inyoni zo mu kirere zifite aho zitaha, ariko Umwana w’umuntu ntagira n’aho kurambika umusaya.”
59  Hanyuma abwira undi ati “nkurikira ube umwigishwa wanjye.” Uwo muntu aramubwira ati “nyemerera mbanze njye guhamba data.”
60  Ariko aramubwira ati “reka abapfuye bahambe abapfu babo, naho wowe genda wamamaze hose ubwami bw’Imana.”
61  Nanone haza undi aramubwira ati “Mwami, nzagukurikira; ariko nyemerera mbanze njye gusezera ku bo mu rugo rwanjye.”
62  Yesu aramubwira ati “nta muntu ufashe isuka ureba ibintu yasize inyuma ukwiriye ubwami bw’Imana.”
7  Amaze kubwira abantu ayo magambo yose, yinjira i Kaperinawumu.
2  Icyo gihe, hari umutware utwara umutwe w’abasirikare wari ufite umugaragu yakundaga cyane wari urwaye yenda gupfa.
3  Uwo mutware yumvise bavuga ibya Yesu, amutumaho abakuru b’Abayahudi kugira ngo bamusabe kuza iwe ngo amukirize umugaragu.
4  Nuko abatumwe kuri Yesu bamwinginga batakamba cyane bati “birakwiriye rwose ko wafasha uwo muntu
5  kuko akunda ishyanga ryacu, kandi we ubwe yatwubakiye isinagogi.”
6  Nuko Yesu ajyana na bo. Ariko ageze hafi yo mu rugo, asanga uwo mutware yamaze kumutumaho incuti ze ngo zimubwire ziti “Nyagasani, ntiwirushye, kuko ntakwiriye ko wakwinjira iwanjye.
7  Ni yo mpamvu nanjye ntigeze ntekereza ko nkwiriye kuza aho uri. Ahubwo vuga gusa, ukize umugaragu wanjye.
8  Nanjye mfite abantegeka, nkagira n’abasirikare ntwara. Iyo mbwiye umwe nti ‘genda!,’ aragenda; nabwira undi nti ‘ngwino!,’ akaza; nabwira umugaragu wanjye nti ‘kora iki!,’ akagikora.”
9  Yesu yumvise ibyo bintu aramutangarira cyane, maze arahindukira abwira abari bamukurikiye ati “ndababwira ko no muri Isirayeli ntigeze mbona ukwizera gukomeye bene aka kageni.”
10  Maze abari batumwe basubiye imuhira basanga wa mugaragu yakize.
11  Nyuma yaho gato yagiye mu mugi witwaga Nayini, ajyana n’abigishwa be hamwe n’abandi bantu benshi.
12  Ageze hafi y’irembo ry’umugi, ahura n’abantu bajyanye umurambo. Uwari wapfuye yari umwana w’ikinege, kandi nyina yari umupfakazi. Abantu benshi bo muri uwo mugi bari kumwe na we.
13  Umwami amubonye amugirira impuhwe, aramubwira ati “wikomeza kurira.”
14  Amaze kuvuga ibyo, arabegera akora ku kiriba maze abari bagitwaye barahagarara, nuko aravuga ati “musore, byuka!”
15  Nuko uwari wapfuye areguka aricara, atangira kuvuga, maze amuhereza nyina.
16  Bose ubwoba burabataha, batangira gusingiza Imana bagira bati “muri twe habonetse umuhanuzi ukomeye,” kandi bati “Imana yitaye ku bwoko bwayo.”
17  Iyo nkuru isakara hose mu gihugu cy’i Yudaya no mu turere twose tuhakikije.
18  Nuko abigishwa ba Yohana bamubwira ibyo bintu byose.
19  Hanyuma Yohana ahamagara babiri mu bigishwa be, abatuma ku Mwami ngo bamubaze bati “mbese ni wowe wa Wundi ugomba kuza, cyangwa tugomba gutegereza undi?”
20  Abo bagabo bageze aho ari baramubwira bati “Yohana Umubatiza aradutumye ngo tukubaze tuti ‘mbese ni Wowe ugomba kuza, cyangwa tugomba gutegereza undi?’”
21  Uwo mwanya akiza abantu benshi indwara n’uburwayi bwabababazaga, abakiza n’imyuka mibi, kandi atuma abantu benshi bari impumyi bongera kureba.
22  Hanyuma abona gusubiza ba bigishwa babiri ati “nimugende mubwire Yohana ibyo mubonye n’ibyo mwumvise: impumyi zirahumuka, ibirema biragenda, ababembe barakira, ibipfamatwi birumva, abapfuye barazurwa n’abakene barabwirwa ubutumwa bwiza.
23  Hahirwa uwo ibyanjye bitazabera igisitaza.”
24  Intumwa za Yohana zimaze kugenda, abwira imbaga y’abantu ibya Yohana, arababaza ati “mwagiye mu butayu kureba iki? Ni urubingo ruhungabanywa n’umuyaga?
25  None se, mwagiye kureba iki? Ni umuntu wambaye imyenda yorohereye? Erega abambaye imyenda y’akataraboneka kandi bibera mu iraha baba mu mazu y’abami!
26  Koko se, mwagiye kureba iki? Kureba umuhanuzi? Yee, ndetse ndababwira ko aruta umuhanuzi.
27  Uwo ni we ibyanditswe byavuzeho ngo ‘dore ndohereza intumwa yanjye imbere yawe, ni yo izakubanziriza igutegurire inzira.’
28  Ndababwira ko mu babyawe n’abagore nta wuruta Yohana. Nyamara uworoheje mu bwami bw’Imana aramuruta.”
29  (Nuko abantu bose n’abakoresha b’ikoro babyumvise bavuga ko Imana ikiranuka, kuko bari barabatijwe umubatizo wa Yohana.
30  Ariko Abafarisayo n’abahanga mu by’Amategeko bahinyuye inama z’Imana, kuko batabatijwe na Yohana).
31  “Ariko se, ab’iki gihe nabagereranya na nde, kandi bameze nka nde?
32  Bameze nk’abana bato bicaye mu isoko basakuza, bahamagara bagenzi babo bati ‘twabavugirije umwironge ntimwabyina, twaboroze ntimwarira.’
33  Mu buryo nk’ubwo, Yohana Umubatiza na we yaje atarya umugati atanywa na divayi, ariko muravuga ngo ‘afite umudayimoni.’
34  Umwana w’umuntu we aje arya kandi anywa, muravuga muti ‘dore uwo munyandanini n’umunywi wa divayi, incuti y’abakoresha b’ikoro n’abanyabyaha!’
35  Nyamara ubwenge bugaragazwa n’imirimo yabwo ko bukiranuka.”
36  Nuko umwe mu Bafarisayo amusaba ko yaza bagasangira. Yesu yinjira mu nzu y’uwo Mufarisayo maze ajya ku meza.
37  Umugore wari uzwi muri uwo mugi ko ari umunyabyaha amenya ko ari ku meza afungura mu rugo rw’uwo Mufarisayo, nuko azana icupa ry’amavuta ahumura,
38  maze ajya inyuma ye ku birenge bye ararira, atangira gutonyangiriza amarira ku birenge bye akabihanaguza umusatsi we. Nanone yamusomye ibirenge kandi abisiga ayo mavuta ahumura.
39  Umufarisayo wari wamutumiye abibonye aribwira mu mutima we ati “uyu muntu iyo aza kuba umuhanuzi, yari no kumenya uyu mugore umukozeho uwo ari we, ko ari umunyabyaha.”
40  Ariko Yesu aramusubiza ati “Simoni, hari icyo ngira ngo nkubwire.” Na we aravuga ati “Mwigisha kimbwire!”
41  “Hari abagabo babiri bari bafitiye umwenda umuntu wabagurije; umwe yari amurimo idenariyo magana atanu, naho undi amurimo mirongo itanu.
42  Babuze icyo bamwishyura, bombi arabababarira rwose. None se, muri abo bombi ni nde uzarushaho kumukunda?”
43  Simoni aramusubiza ati “ndibwira ko ari uwo yahariye menshi.” Na we aramubwira ati “ubivuze ukuri.”
44  Nuko arahindukira areba aho wa mugore ari, maze abwira Simoni ati “ntureba uyu mugore? Ninjiye mu nzu yawe ntiwampa amazi yo gukaraba ibirenge. Ariko uyu mugore we yogesheje ibirenge byanjye amarira ye, abihanaguza umusatsi we.
45  Ntiwigeze unsoma, ariko uyu mugore, uhereye igihe ninjiriye hano ntiyahwemye gusoma ibirenge byanjye.
46  Ntiwigeze unsiga amavuta mu mutwe, ariko uyu mugore we yasize ibirenge byanjye amavuta ahumura.
47  Kubera iyo mpamvu, ndababwira ko ababariwe ibyaha bye nubwo ari byinshi, kubera ko yagaragaje urukundo rwinshi. Ariko ubabariwe bike, agaragaza n’urukundo ruke.”
48  Hanyuma abwira uwo mugore ati “ibyaha byawe urabibabariwe.”
49  Abari kumwe na we ku meza baribwira mu mitima yabo bati “uyu muntu ubabarira abantu ibyaha ni muntu ki?”
50  Ariko abwira uwo mugore ati “kwizera kwawe kuragukijije, igendere amahoro.”
23  Nuko abantu bose bahagurukira icyarimwe bamujyana kwa Pilato.
2  Hanyuma baramurega bati “uyu muntu twamusanze agandisha abaturage, ababuza guha Kayisari umusoro, kandi avuga ko ari we Kristo umwami.”
3  Pilato aramubaza ati “mbese uri umwami w’Abayahudi?” Aramusubiza ati “wowe ubwawe urabyivugiye.”
4  Hanyuma Pilato abwira abakuru b’abatambyi na rubanda ati “nta cyaha mbonye kuri uyu muntu.”
5  Ariko abantu barahatiriza bati “atera imidugararo mu bantu yigishiriza muri Yudaya hose, ndetse yatangiriye i Galilaya none yageze n’ino.”
6  Pilato abyumvise abaza niba uwo muntu ari Umunyagalilaya,
7  kandi amaze kumenya neza ko yaturutse mu karere kategekwaga na Herode, amwoherereza Herode, na we wari i Yerusalemu muri iyo minsi.
8  Herode abonye Yesu arishima cyane kuko hari hashize igihe kirekire ashaka kumubona, bitewe n’uko yari yarumvise ibye kandi akaba yari yiringiye kumubona akora ikimenyetso.
9  Nuko atangira kumubaza ibibazo byinshi, ariko ntiyagira icyo amusubiza.
10  Icyakora abakuru b’abatambyi n’abanditsi bakomezaga guhaguruka bafite ubukana, bakamurega.
11  Hanyuma Herode n’abasirikare bamurindaga bamutesha agaciro, maze Herode amwambika umwenda mwiza cyane amunnyega, maze aramwohereza bamusubiza kwa Pilato.
12  Nuko uwo munsi Herode na Pilato baherako baruzura, kuko mbere yaho bari basanzwe bangana.
13  Hanyuma Pilato ahamagara abakuru b’abatambyi n’abatware na rubanda barakorana,
14  maze arababwira ati “mwanzaniye uyu muntu muvuga ko yoshya abantu kwivumbagatanya, none dore namubarije imbere yanyu ariko nsanga ibirego mumurega nta shingiro bifite.
15  Ndetse na Herode nta cyaha yamubonyeho kuko yamutugaruriye; nta kintu yakoze gikwiriye kumwicisha.
16  Ku bw’ibyo rero, ngiye kumuhana hanyuma murekure.”
17  ——
18  Ariko bose basakuriza icyarimwe bati “kuraho uyu muntu, ahubwo uturekurire Baraba!”
19  (Baraba uwo yari yarashyizwe mu nzu y’imbohe azira ibikorwa byo kwigomeka n’ubwicanyi byabereye mu mugi.)
20  Pilato yongera kubahamagara, kuko yashakaga kurekura Yesu.
21  Nuko barasakuza bati “mumanike! Mumanike!”
22  Yongera kubabwira ubwa gatatu ati “kubera iki? Ikibi uyu muntu yakoze ni ikihe? Nta cyo namubonyeho gikwiriye kumwicisha; ndamuhana maze murekure.”
23  Babyumvise batangira kumwotsa igitutu, bavugira hejuru basaba ko amanikwa; amajwi yabo aramuganza.
24  Nuko Pilato ategeka ko ibyo basaba bikorwa:
25  abohora umuntu wari warashyizwe mu nzu y’imbohe azira kwigomeka n’ubwicanyi, uwo bari basabiye ko arekurwa, ariko atanga Yesu ngo bamugenze uko bashaka.
26  Igihe bari bamushoreye, bafata umugabo witwaga Simoni w’Umunyakurene wari uvuye mu giturage, bamwikoreza igiti cy’umubabaro ngo agende akurikiye Yesu.
27  Hari abantu benshi bari bamukurikiye, barimo n’abagore bagendaga bikubita mu gituza bitewe n’agahinda, kandi bamuborogera.
28  Yesu arahindukira abwira abo bagore ati “bakobwa b’i Yerusalemu, nimureke kundirira. Ahubwo mwiririre, muririre n’abana banyu,
29  kuko iminsi izaza ubwo abantu bazavuga bati ‘hahirwa abagore b’ingumba n’inda zitabyaye, n’amabere ataronkeje!’
30  Icyo gihe bazabwira imisozi bati ‘nimutugwire!’ Babwire n’udusozi bati ‘nimudutwikire!’
31  Niba bakora ibi bintu igiti kigitoshye, nikimara kuma bizacura iki?”
32  Ariko hari abandi bagabo babiri bari abagizi ba nabi, na bo bari bagiye kwicanwa na we.
33  Nuko bageze ahantu hitwa Igihanga, bamumanikana n’abo bagizi ba nabi, umwe iburyo bwe, undi ibumoso bwe.
34  [[Ariko Yesu aravuga ati “Data bababarire, kuko batazi icyo bakora.”]] Nanone bakoresha ubufindo kugira ngo babone uko bagabana imyenda ye.
35  Abantu bari bahagaze aho bashungereye. Ariko abatware baramunnyega bavuga bati “yakijije abandi; ngaho na we niyikize niba ari we Kristo w’Imana, Uwatoranyijwe.”
36  Ndetse n’abasirikare baramunnyega, baramwegera bamuha divayi isharira,
37  baravuga bati “niba uri umwami w’Abayahudi ikize.”
38  Hejuru ye hari icyapa cyanditsweho ngo “uyu ni umwami w’Abayahudi.”
39  Ariko umwe mu bagizi ba nabi bari bamanitswe aramutuka ati “si wowe Kristo? Ngaho se ikize, natwe udukize.”
40  Mugenzi we agiye kumusubiza aramucyaha, aramubwira ati “wowe nta n’ubwo utinya Imana rwose; ubu se muri mu rubanza rumwe?
41  Twebwe ntabwo turengana rwose, kuko turimo duhabwa ibikwiriye ibyo twakoze byose. Ariko uyu muntu we nta kintu kidakwiriye yakoze.”
42  Yongeraho ati “Yesu, uzanyibuke nugera mu bwami bwawe.”
43  Na we aramusubiza ati “uyu munsi ndakubwiza ukuri: uzaba uri kumwe nanjye muri Paradizo.”
44  Icyo gihe byari bigeze nko ku isaha ya gatandatu; nyamara isi yose yacuze umwijima kugeza ku isaha ya cyenda,
45  kuko urumuri rw’izuba rutabonetse. Hanyuma umwenda wakingirizaga ahera h’urusengero utabukamo kabiri uhereye hagati.
46  Yesu ataka aranguruye ijwi, aravuga ati “Data, mu maboko yawe ni ho nshyize umwuka wanjye.” Amaze kuvuga atyo, arapfa.
47  Umutware utwara umutwe w’abasirikare abonye ibibaye, asingiza Imana ati “mu by’ukuri, uyu muntu yari umukiranutsi.”
48  Abantu bose bari bakoraniye aho baje gushungera babonye ibintu bibaye, basubira iwabo bikubita mu gituza.
49  Byongeye kandi, abantu bose bari bamuzi bari bahagaze ahitaruye. Nanone abagore bari baramukurikiye baturutse i Galilaya bari bahagaze bitegereza ibyo bintu.
50  Hari umugabo witwaga Yozefu wari umwe mu bagize Urukiko rw’Ikirenga rwa Kiyahudi, akaba yari umuntu mwiza kandi w’umukiranutsi.
51  Uwo mugabo ntiyari yarashyigikiye umugambi wabo n’ibikorwa byabo. Yari uwo mu mugi w’i Yudaya witwaga Arimataya kandi yategerezaga ubwami bw’Imana.
52  Nuko uwo mugabo ajya kwa Pilato amusaba umurambo wa Yesu.
53  Awumanura ku giti awuzingira mu mwenda mwiza, awushyira mu mva yakorogoshowe mu rutare itari yarigeze ihambwamo.
54  Icyo gihe hari ku munsi wo Kwitegura, kandi uwo mugoroba isabato yari yegereje.
55  Ariko abagore bari barazanye na we baturutse i Galilaya baramukurikira bareba iyo mva n’uko arambikamo umurambo wa Yesu;
56  basubirayo bategura imibavu n’amavuta ahumura neza. Ariko birumvikana nyine ko baruhutse isabato nk’uko byategetswe.
22  Icyo gihe, umunsi mukuru w’imigati idasembuwe, ari wo bita Pasika, wari wegereje.
2  Nanone abakuru b’abatambyi n’abanditsi bashakaga uburyo bwiza bwo kumwikiza, kuko batinyaga abantu.
3  Ariko Satani yinjira muri Yuda, ari we witwaga Isikariyota, wabarirwaga muri ba bandi cumi na babiri.
4  Hanyuma aragenda avugana n’abakuru b’abatambyi n’abatware b’abarinzi b’urusengero, ababwira uburyo bwiza bwo kuzamubashyikiriza.
5  Nuko baranezerwa, bamwemerera kumuha amafaranga.
6  Na we aremera, ndetse atangira gushaka uburyo bwiza bwo kumubashyikiriza nta bantu benshi bahari.
7  Noneho umunsi w’imigati idasembuwe uragera, ari wo bagombaga gutambiraho igitambo cya pasika.
8  Nuko atuma Petero na Yohana, arababwira ati “nimugende mudutegurire ibya pasika turi burye.”
9  Baramubaza bati “ni hehe ushaka ko tuyitegurira?”
10  Arababwira ati “nimugera mu mugi murahura n’umugabo wikoreye ikibindi cy’amazi. Mumukurikire, mwinjire mu nzu yinjiramo.
11  Hanyuma mubwire nyir’urugo muti ‘Umwigisha aravuze ati “icyumba cy’abashyitsi ndi busangiriremo pasika n’abigishwa banjye kiri he?”’
12  Uwo muntu arabereka icyumba kinini cyo hejuru kirimo ibyangombwa byose; aho abe ari ho mudutegurira ibya pasika.”
13  Nuko baragenda basanga bimeze nk’uko yabibabwiye, bategura ibya pasika.
14  Amaherezo, isaha igeze ajya ku meza ari kumwe n’intumwa ze.
15  Nuko arababwira ati “nifuje cyane gusangira namwe iyi pasika mbere y’uko mbabazwa.
16  Ndababwira ukuri ko ntazongera kuyirya kugeza aho izasohorera mu bwami bw’Imana.”
17  Hanyuma yakira igikombe, arashimira aravuga ati “nimwakire iki gikombe mugihererekanye.
18  Ndababwira ko guhera ubu ntazongera kunywa ku biva mu mizabibu, kugeza igihe ubwami bw’Imana buzazira.”
19  Afata n’umugati arashimira, arawumanyagura arawubaha, arababwira ati “uyu ugereranya umubiri wanjye ugomba gutangwa ku bwanyu. Mujye mukomeza gukora mutya munyibuka.”
20  N’igikombe na cyo akigenza atyo bamaze gufata ifunguro rya nimugoroba, aravuga ati “iki gikombe kigereranya isezerano rishya rishingiye ku maraso yanjye agomba kumenwa ku bwanyu.
21  “Ariko dore ungambanira ari kumwe nanjye ku meza.
22  Umwana w’umuntu agiye kugenda nk’uko byagenwe, ariko ukoreshwa kugira ngo agambanire Umwana w’umuntu azabona ishyano!”
23  Nuko batangira kujya impaka hagati yabo bibaza mu by’ukuri uwo muri bo wari ugiye gukora ibyo bintu.
24  Icyakora, nanone havutse impaka zikomeye hagati yabo, bashaka kumenya uwasaga naho akomeye kuruta abandi muri bo.
25  Ariko arababwira ati “abami b’amahanga barayategeka, kandi abayategeka bitwa Abagiraneza.
26  Ariko mwe si uko mukwiriye kumera. Ahubwo, ukomeye kuruta abandi muri mwe ajye aba nk’umuto muri mwe mwese, kandi umutware muri mwe ajye amera nk’ukorera abandi.
27  None se, ari uri ku meza, ari n’umukorera, ukomeye kuruta undi ni nde? Si uri ku meza? Ariko jye ndi hagati yanyu mbakorera.
28  “Icyakora, ni mwe mwomatanye nanjye mu bigeragezo byanjye;
29  kandi ngiranye namwe isezerano ry’ubwami, nk’uko na Data yagiranye nanjye isezerano,
30  kugira ngo muzarire kandi munywere ku meza yanjye mu bwami bwanjye, kandi muzicare ku ntebe z’ubwami mucire imanza imiryango cumi n’ibiri ya Isirayeli.
31  “Simoni, Simoni, dore Satani yabasabye ngo abagosore nk’uko bagosora ingano.
32  Ariko nagusabiye ninginga kugira ngo ukwizera kwawe kudacogora, kandi nawe numara kwihana, uzakomeze abavandimwe bawe.”
33  Nuko aramubwira ati “Mwami, niteguye kujyana nawe, haba mu nzu y’imbohe cyangwa gupfana nawe.”
34  Ariko aramubwira ati “Petero, ndakubwira ko uyu munsi isake iri bubike umaze kunyihakana gatatu ko utanzi.”
35  Nanone arababwira ati “igihe naboherezaga mudafite uruhago rw’amafaranga cyangwa uruhago rurimo ibyokurya cyangwa inkweto, hari icyo mwakennye?” Baravuga bati “nta cyo!”
36  Hanyuma arababwira ati “ariko noneho, ufite uruhago rw’amafaranga arujyane, n’ufite uruhago rw’ibyokurya arujyane, kandi umuntu udafite inkota, agurishe umwitero we ayigure.
37  Ndababwira ko ibi byanditswe bivuga ngo ‘kandi yabaranywe n’abica amategeko’ bigomba kunsohoreraho. Ibinyerekeyeho byose birimo birasohozwa.”
38  Nuko baravuga bati “Mwami, dore hano dufite inkota ebyiri.” Arababwira ati “zirahagije.”
39  Asohotse, ajya ku musozi w’Imyelayo nk’uko yari yaramenyereye, abigishwa be na bo baramukurikira.
40  Bahageze arababwira ati “mukomeze gusenga kugira ngo mutajya mu moshya.”
41  Ava aho bari, ajya ahantu hareshya n’aho umuntu yatera ibuye, arapfukama atangira gusenga,
42  agira ati “Data, niba ubishaka, undenze iki gikombe. Ariko ntibibe uko nshaka, ahubwo bibe uko ushaka.”
43  Hanyuma umumarayika uvuye mu ijuru aramubonekera aramukomeza.
44  Ariko kubera ko yari afite umubabaro mwinshi, arushaho gusenga ashishikaye, ibyuya bye bihinduka nk’ibitonyanga by’amaraso bigwa hasi.
45  Nuko ahaguruka aho yasengeraga ajya aho abigishwa be bari, asanga basinzirijwe n’agahinda.
46  Arababwira ati “kuki musinziriye? Nimuhaguruke mukomeze musenge, kugira ngo mutajya mu moshya.”
47  Akivuga ayo magambo, haza abantu benshi, kandi uwitwa Yuda, umwe muri ba bandi cumi na babiri, yari abarangaje imbere. Nuko yegera Yesu kugira ngo amusome.
48  Ariko Yesu aramubwira ati “Yuda, uragambanira Umwana w’umuntu umusoma?”
49  Abari kumwe na we babonye ibyari bigiye kuba, baravuga bati “Mwami, tubakubite inkota?”
50  Ndetse umwe muri bo akubita inkota umugaragu w’umutambyi mukuru, amuca ugutwi kw’iburyo.
51  Ariko Yesu aramusubiza ati “nimurekere aho, birahagije.” Nuko amukora ku gutwi, aramukiza.
52  Hanyuma Yesu abwira abakuru b’abatambyi n’abatware b’abarinzi b’urusengero n’abakuru bari baje kumufata ati “mwaje kumfata mwitwaje inkota n’amahiri nk’aho muje gufata igisambo?
53  Igihe nabaga ndi kumwe namwe mu rusengero iminsi yose, ntimwarambuye amaboko ngo mumfate. Ariko iki ni cyo gihe cyanyu n’icy’ubutware bw’umwijima.”
54  Nuko baramufata baramujyana, bamwinjiza mu nzu y’umutambyi mukuru, ariko Petero arabakurikira, bakarenga ahinguka.
55  Bacana umuriro mu rugo hagati, maze bicara hamwe, Petero na we yicarana na bo.
56  Ariko umuja umwe amubona yicaye imbere y’umuriro waka, aramwitegereza maze aravuga ati “uyu na we yari kumwe na we.”
57  Ariko arabihakana, aravuga ati “simuzi wa mugore we!”
58  Hashize akanya gato undi muntu aramubona aravuga ati “nawe uri umwe muri bo.” Ariko Petero aravuga ati “wa muntu we, si ndi uwo muri bo.”
59  Hashize nk’isaha haza undi muntu abyemeza akomeje ati “ni ukuri, uyu na we yari kumwe na we; n’ikimenyimenyi, ni Umunyagalilaya!”
60  Ariko Petero aravuga ati “wa muntu we ibyo uvuga simbizi.” Nuko ako kanya atararangiza kuvuga, isake irabika.
61  Umwami arahindukira areba Petero, maze Petero yibuka amagambo Umwami yari yamubwiye ati “uyu munsi isake irabika umaze kunyihakana gatatu.”
62  Nuko arasohoka maze ararira cyane.
63  Hanyuma abari bamurinze batangira kumunnyega bamukubita,
64  bamara kumupfuka mu maso bakamubaza bati “umva ko uri umuhanuzi, ngaho tubwire ugukubise!”
65  Nuko bakomeza kumubwira n’ibindi bintu byinshi bamutuka.
66  Bumaze gucya, inteko y’abakuru b’ubwo bwoko, abakuru b’abatambyi n’abanditsi barakorana, bamujyana mu cyumba cy’Urukiko rw’Ikirenga rwa Kiyahudi, baravuga bati
67  “niba ari wowe Kristo, tubwire.” Ariko arabasubiza ati “niyo nabibabwira ntimwabyemera.
68  Byongeye kandi, niyo nababaza ntimwansubiza.
69  Icyakora, uhereye ubu Umwana w’umuntu azaba yicaye iburyo bw’ukuboko kw’Imana gufite imbaraga.”
70  Babyumvise bose baravuga bati “ubwo noneho uri Umwana w’Imana?” Arabasubiza ati “mwe ubwanyu murabyivugiye ko ndi we.”
71  Baravuga bati “turacyashakira iki abagabo? Twe ubwacu twiyumviye ibivuye mu kanwa ke.”
6  Nuko umunsi umwe ku isabato, anyura mu mirima y’ingano, abigishwa be baca amahundo y’ingano bayavungira mu ntoki barazihekenya.
2  Bamwe mu Bafarisayo babibonye baravuga bati “kuki mukora ibintu bitemewe n’amategeko ku isabato?”
3  Ariko Yesu arabasubiza ati “mbese ntimwigeze gusoma icyo Dawidi yakoze ubwo we n’abo bari kumwe basonzaga?
4  Ukuntu yinjiye mu nzu y’Imana bakamuha imigati yo kumurikwa akayirya, agahaho n’abari kumwe na we, kandi bitari byemewe n’amategeko ko hagira undi muntu uyirya, uretse abatambyi bonyine?”
5  Nuko arababwira ati “Umwana w’umuntu ni Umwami w’isabato.”
6  Ku yindi sabato yinjira mu isinagogi atangira kwigisha. Aho hari umuntu unyunyutse ukuboko kw’iburyo.
7  Icyo gihe abanditsi n’Abafarisayo bari bamuhanze amaso cyane, kugira ngo barebe ko amukiza ku isabato, ngo babone aho bahera bamurega.
8  Ariko amenya ibyo batekereza, nyamara abwira uwo mugabo unyunyutse ukuboko ati “haguruka uhagarare hano hagati.” Nuko arahaguruka arahagarara.
9  Hanyuma Yesu arababwira ati “reka mbabaze: amategeko yemera ko umuntu akora igikorwa cyiza ku isabato, cyangwa yemera ko akora ikibi, ko akiza ubugingo cyangwa ko aburimbura?”
10  Nuko amaze kubararanganyamo amaso, abwira uwo mugabo ati “rambura ukuboko kwawe.” Arakurambura, maze ukuboko kwe kongera kuba kuzima.
11  Ariko bamera nk’abafashwe n’ibisazi, maze batangira kujya inama y’uko bazagenza Yesu.
12  Nuko muri iyo minsi ajya ku musozi gusenga, akesha ijoro ryose asenga Imana.
13  Ariko bukeye ahamagara abigishwa be baza aho ari, abatoranyamo cumi na babiri abita “intumwa.”
14  Abo ni Simoni, uwo nanone yise Petero, umuvandimwe we Andereya, Yakobo na Yohana, Filipo na Barutolomayo,
15  Matayo na Tomasi, Yakobo mwene Alufayo, Simoni witwaga “umunyamwete,”
16  Yuda mwene Yakobo hamwe na Yuda Isikariyota waje kuba umugambanyi.
17  Nuko amanukana na bo maze ahagarara ahantu haringaniye. Hari abigishwa be benshi n’imbaga y’abantu benshi bari baturutse i Yudaya hose n’i Yerusalemu, no mu bihugu bituriye inyanja by’i Tiro n’i Sidoni, baje kumwumva no kugira ngo abakize indwara zabo.
18  Ndetse n’abo imyuka mibi yabuzaga amahwemo yarabakizaga.
19  Abantu bose bashakaga kumukoraho, kuko imbaraga zamuvagamo zikabakiza bose.
20  Nuko yubura amaso areba abigishwa be, arababwira ati “Murahirwa mwe mukennye, kuko ubwami bw’Imana ari ubwanyu.
21  “Murahirwa mwe mufite inzara ubu, kuko muzahazwa. “Murahirwa mwe murira ubu, kuko muzaseka.
22  “Namwe muzishime abantu nibabanga, bakabaha akato, bakabatuka kandi bakabaharabika bavuga ko muri abantu babi, babahora Umwana w’umuntu.
23  Icyo gihe muzishime munezerwe cyane, kuko ingororano yanyu ari nyinshi mu ijuru; kuko ibyo ari byo ba sekuruza bajyaga bagirira abahanuzi.
24  “Ariko muzabona ishyano bantu mukize, kuko mufite ihumure ryanyu ryose.
25  “Muzabona ishyano namwe abahaze ubu, kuko muzasonza. “Muzabona ishyano mwebwe abaseka ubu, kuko muzaboroga kandi mukarira.
26  “Muzabona ishyano abantu bose nibabavuga neza, kuko uko ari ko ba sekuruza bavugaga neza abahanuzi b’ibinyoma.
27  “Ariko mwebwe munteze amatwi ndababwira nti ‘mukomeze gukunda abanzi banyu, mugirire neza ababanga,
28  musabire umugisha ababavuma kandi musenge musabira ababatuka.
29  Ugukubise ku itama rimwe umuhindurire n’irindi, kandi ugutwaye umwitero ntukamwime n’ikanzu yawe.
30  Ugusabye ujye umuha, kandi ugutwaye ibyawe ntukabimwake.’
31  “Nanone ibyo mushaka ko abantu babagirira, mube ari byo mubagirira namwe.
32  “Niba mukunda ababakunda gusa, muzashimwa iki? Abanyabyaha na bo bakunda ababakunda.
33  Nimugirira neza ababagirira neza, mu by’ukuri muzashimwa iki? Abanyabyaha na bo babigenza batyo.
34  Nanone nimuguriza abantu mutabatse inyungu, mwiringiye ko bazagira icyo babaha, muzashimwa iki? Abanyabyaha na bo baguriza abandi banyabyaha batabatse inyungu, kugira ngo bazabakureho byinshi.
35  Ibinyuranye n’ibyo, mukomeze gukunda abanzi banyu no kugira neza no kuguriza abantu mutabatse inyungu, mutiteze ko hari ikintu icyo ari cyo cyose muzabona. Ni bwo ingororano yanyu izaba nyinshi, kandi muzaba abana b’Isumbabyose kuko igirira neza indashima n’abagome.
36  Mukomeze kuba abanyambabazi nk’uko na So ari umunyambabazi.
37  “Nimureke gucira abandi urubanza, namwe ntimuzarucirwa; nimureke gucira abandi ho iteka, namwe ntimuzaricirwaho. Nimukomeze kudohora, namwe muzadohorerwa.
38  Mugire akamenyero ko gutanga, namwe muzahabwa. Bazabasukira mu binyita by’imyenda yanyu urugero rukwiriye, rutsindagiye, rucugushije kandi rusesekaye, kuko urugero mugeramo ari rwo namwe bazabagereramo.”
39  Nanone abacira umugani ati “impumyi yabasha ite kurandata indi mpumyi? Mbese zombi ntizagwa mu mwobo?
40  Umwigishwa ntaruta umwigisha, ahubwo umuntu wese wigishijwe neza azamera nk’umwigisha we.
41  None se kuki ubona akatsi kari mu jisho ry’umuvandimwe wawe, ariko nturebe ingiga iri mu jisho ryawe?
42  Wabasha ute kubwira umuvandimwe wawe uti ‘muvandimwe, oroshya ngukure akatsi mu jisho,’ mu gihe wowe utabona ingiga iri mu jisho ryawe? Wa ndyarya we! Banza ukure iyo ngiga mu jisho ryawe, ni bwo uzabasha kureba neza uko wakura akatsi mu jisho ry’umuvandimwe wawe.
43  “Nta giti cyiza cyera imbuto mbi kandi nta giti kibi cyera imbuto nziza.
44  Igiti cyose kimenyekanira ku mbuto zacyo. Urugero, abantu ntibasarura imbuto z’umutini ku mahwa; nta n’ubwo basarura inzabibu ku gihuru cy’amahwa.
45  Umuntu mwiza atanga ibyiza abivanye mu butunzi bwiza bwo mu mutima we, ariko umuntu mubi atanga ibibi abivanye mu butunzi bwe bubi, kuko ibyuzuye umutima ari byo akanwa kavuga.
46  “None se kuki mumbwira muti ‘Mwami, Mwami,’ ariko ntimukore ibyo mvuga?
47  Umuntu wese uza aho ndi akumva amagambo yanjye kandi akayakurikiza, ndabereka uwo yagereranywa na we:
48  ameze nk’umuntu wubatse inzu, agacukura akagera hasi mu kuzimu, agashinga urufatiro rwayo ku rutare. Nuko imyuzure yaza, uruzi rukikubita kuri iyo nzu, ariko ntirugire imbaraga zihagije ku buryo rwayinyeganyeza, kubera ko iba yubatse neza.
49  Naho umuntu wumva ariko ntakore ibyo yumvise, ameze nk’umuntu wubatse inzu ku butaka adashyizeho urufatiro, nuko uruzi ruraza ruyikubitaho, ako kanya ihita igwa, kandi kugwa kwayo kwabaye kunini.”
21  Nuko yubuye amaso abona abakire bashyira amaturo yabo mu masanduku y’amaturo.
2  Hanyuma abona n’umupfakazi w’umukene ashyiramo uduceri tubiri tw’agaciro gake cyane,
3  maze aravuga ati “ndababwira ukuri ko uyu mupfakazi w’umukene ashyizemo menshi kurusha abandi bose.
4  Bariya bose bashyizemo ayo bakuye ku bibasagutse, ariko uyu mugore we mu bukene bwe yashyizemo ibyo yari atezeho amakiriro byose.”
5  Nyuma yaho, ubwo bamwe bavugaga iby’urusengero, ukuntu rwarimbishijwe amabuye meza hamwe n’ibintu byeguriwe Imana,
6  aravuga ati “dore ibi bintu byose mureba, igihe kizaza ubwo hatazasigara ibuye rigeretse ku rindi, ritajugunywe hasi.”
7  Hanyuma baramubaza bati “Mwigisha, ibyo bizaba ryari, kandi se ni ikihe kimenyetso kizagaragaza ko byenda kuba?”
8  Arababwira ati “mube maso hatagira umuntu ubayobya; kuko hari benshi bazaza biyitirira izina ryanjye, bavuga bati ‘ndi we,’ kandi bati ‘igihe cyagenwe kiregereje.’ Ntimuzabakurikire.
9  Byongeye kandi, nimwumva iby’intambara n’akaduruvayo, ntibizabakure umutima. Ibyo bigomba kubanza kubaho, ariko imperuka ntizahita iza ako kanya.”
10  Nuko akomeza ababwira ati “igihugu kizahagurukira ikindi, n’ubwami buhagurukire ubundi;
11  hazabaho imitingito ikomeye, kandi hirya no hino hazabaho ibyorezo by’indwara n’inzara; nanone abantu bazabona ibintu biteye ubwoba n’ibimenyetso bikomeye biturutse mu ijuru.
12  “Ariko mbere y’uko ibyo bintu byose biba, abantu bazabafata babatoteze. Bazabatanga mujyanwe mu masinagogi no mu mazu y’imbohe; bazabahagarika imbere y’abami na ba guverineri babahora izina ryanjye.
13  Muzaboneraho uburyo bwo kubabwiriza.
14  Ku bw’ibyo rero, mwiyemeze mu mitima yanyu kutitoza mbere y’igihe uko muziregura,
15  kuko nzabaha akanwa n’ubwenge ababarwanya bose hamwe badashobora kurwanya cyangwa kuvuguruza.
16  Byongeye kandi, muzatangwa n’ababyeyi banyu n’abavandimwe banyu na bene wanyu n’incuti zanyu, kandi bazicisha bamwe muri mwe.
17  Muzangwa n’abantu bose babahora izina ryanjye.
18  Ariko kandi, nta n’agasatsi ko ku mitwe yanyu kazavaho.
19  Nimwihangana muzaronka ubugingo bwanyu.
20  “Nanone kandi, nimubona Yerusalemu igoswe n’ingabo zikambitse, muzamenye ko iri hafi guhindurwa amatongo.
21  Icyo gihe abazaba bari i Yudaya bazatangire guhungira mu misozi, abazaba bari muri Yerusalemu bazayivemo, kandi abazaba bari mu giturage ntibazayinjiremo,
22  kuko iyo minsi izaba ari iyo gusohorezamo urubanza, kugira ngo ibyanditswe byose bisohore.
23  Abagore bazaba batwite n’abonsa muri iyo minsi bazabona ishyano! Mu gihugu hazaba amakuba akomeye, kandi ubu bwoko buzahanwa:
24  bazicwa n’inkota, bajyanwe mu mahanga yose ari imbohe. I Yerusalemu hazasiribangwa n’amahanga kugeza aho ibihe byagenwe by’amahanga bizuzurira.
25  “Nanone hazaba ibimenyetso ku zuba no ku kwezi no ku nyenyeri, kandi ku isi amahanga azagira umubabaro mwinshi atazi icyo yakora, bitewe no guhorera kw’inyanja no kwivumbagatanya kwayo.
26  Hagati aho abantu bazagwa igihumura bitewe n’ubwoba no gutekereza ibintu bigiye kuba mu isi ituwe, kuko imbaraga zo mu ijuru zizanyeganyezwa.
27  Ubwo ni bwo bazabona Umwana w’umuntu aje mu gicu afite ububasha n’icyubahiro cyinshi.
28  Ariko ibyo nibitangira kubaho, muzahagarare mwemye kandi mwubure imitwe yanyu, kuko gucungurwa kwanyu kuzaba kwegereje.”
29  Nuko abacira umugani ati “mwitegereze igiti cy’umutini hamwe n’ibindi biti byose:
30  iyo bimaze kurabya, murabyitegereza mukamenya ko impeshyi yegereje.
31  Muri ubwo buryo, namwe nimubona ibyo byose bibaye, muzamenye ko ubwami bw’Imana bwegereje.
32  Ndababwira ukuri ko ab’iki gihe batazashiraho ibyo byose bitabaye.
33  Ijuru n’isi bizashira, ariko amagambo yanjye ntazashira.
34  “Ariko mwirinde ubwanyu kugira ngo imitima yanyu itaremererwa no kurya no kunywa birenze urugero hamwe n’imihangayiko y’ubuzima, maze mu buryo butunguranye uwo munsi ukazabagwa gitumo
35  umeze nk’umutego, kuko uzagera ku bantu bose batuye ku isi hose.
36  Nuko rero, mukomeze kuba maso, kandi igihe cyose mujye musenga mwinginga kugira ngo muzashobore kurokoka ibyo bintu byose bigomba kubaho, no guhagarara imbere y’Umwana w’umuntu.”
37  Ku manywa yigishirizaga mu rusengero, nimugoroba akajya kurara ku musozi witwaga umusozi w’Imyelayo.
38  Abantu bose bazindukaga kare bakamusanga mu rusengero kugira ngo bamutege amatwi.
13  Muri icyo gihe, hari abantu bari aho maze bamubwira iby’Abanyagalilaya, abo Pilato yari yaravanze amaraso yabo n’ibitambo byabo.
2  Nuko arabasubiza ati “ese mwibwira ko abo Banyagalilaya bari abanyabyaha ruharwa kurusha abandi Banyagalilaya bose kubera ko ibyo byababayeho?
3  Ndababwira ko atari ko biri rwose! Ahubwo namwe nimutihana, muzarimbuka mutyo mwese.
4  Cyangwa ba bandi cumi n’umunani umunara w’i Silowamu wagwiriye ukabica, muribwira ko bari abanyabyaha kurusha abandi bantu bose bari batuye i Yerusalemu?
5  Ndababwira ko atari ko biri rwose! Ahubwo namwe nimutihana, mwese muzarimbuka mutyo.”
6  Hanyuma abacira uyu mugani ati “hariho umuntu wari ufite igiti cy’umutini mu ruzabibu rwe, maze aza kukirebaho imbuto ariko ntiyazibona.
7  Ni ko kubwira uwakoreraga urwo ruzabibu ati ‘hashize imyaka itatu nza gushaka imbuto kuri uyu mutini ariko sinzibone. Wuteme! Kuki se wakomeza gutuma ubutaka bupfa ubusa?’
8  Aramusubiza ati ‘databuja, wureke uyu mwaka na wo, mbanze ncukure iruhande rwawo nshyiremo ifumbire.
9  Hanyuma niwera imbuto bizaba ari byiza, ariko nutera uzawuteme.’”
10  Nanone hari igihe yarimo yigishiriza mu isinagogi ku isabato.
11  Aho hari umugore wari umaze imyaka cumi n’umunani afite uburwayi yaterwaga n’umudayimoni, kandi yari yarahetamye adashobora kunamuka.
12  Yesu amubonye aramubwira ati “mugore, ubohowe ku burwayi bwawe.”
13  Nuko amurambikaho ibiganza maze ako kanya arunamuka, atangira gusingiza Imana.
14  Ariko umutware w’isinagogi abibonye, ararakara bitewe n’uko Yesu yakijije umuntu ku isabato, maze atangira kubwira abantu ati “hariho iminsi itandatu imirimo igomba gukorwamo. Bityo rero, kuri iyo minsi mujye muza mukizwe, ntimukaze ku munsi w’isabato.”
15  Ariko Umwami aramusubiza ati “mwa ndyarya mwe, mbese buri wese muri mwe ntazitura ikimasa cye cyangwa indogobe ye ku isabato akayivana mu kiraro akajya kuyuhira?
16  None se uyu mugore, ko ari umukobwa wa Aburahamu, uwo Satani yari yaraboshye akaba yari amumaranye imyaka cumi n’umunani yose, ntibyari bikwiriye ko abohorwa kuri iyi ngoyi ye ku munsi w’isabato?”
17  Avuze ibyo, abamurwanyaga bose bagira isoni, ariko rubanda rwo rwishimira ibintu bihebuje yakoraga.
18  Nuko Yesu arababwira ati “ubwami bw’Imana bumeze nk’iki, kandi nabugereranya n’iki?
19  Bumeze nk’akabuto ka sinapi umuntu yafashe akagatera mu murima we, nuko karakura kaba igiti, maze inyoni zo mu kirere ziza kuba mu mashami yacyo.”
20  Arongera aravuga ati “ubwami bw’Imana nabugereranya n’iki?
21  Bugereranywa n’umusemburo umugore yahishe mu myariko itatu minini y’ifu, kugeza aho imyariko yose ikwiriyemo umusemburo.”
22  Nuko akora urugendo yigisha, ava mu mugi ajya mu wundi, no mu mudugudu ajya mu wundi, kandi akomeza urugendo rwe ajya i Yerusalemu.
23  Umuntu umwe aramubwira ati “Mwami, mbese abakizwa ni bake?” Arababwira ati
24  “muhatane cyane kugira ngo mwinjire mu muryango ufunganye. Ndababwira ko hari benshi bazashaka kuwinjiramo ariko ntibabibashe,
25  igihe nyir’inzu azaba yahagurutse agakinga urugi rwe, namwe mugahagarara inyuma mukomanga ku rugi, muvuga muti ‘nyagasani, dukingurire.’ Ariko azabasubiza ati ‘sinzi iyo muturutse.’
26  Ubwo ni bwo muzavuga muti ‘twajyaga turira imbere yawe, tukanywera imbere yawe, kandi wigishirije mu mihanda y’iwacu.’
27  Ariko azababwira ati ‘sinzi iyo muturutse. Nimumve imbere, mwebwe abakora ibyo gukiranirwa!’
28  Aho ni ho muzaririra mukahahekenyera amenyo, mubonye Aburahamu na Isaka na Yakobo n’abandi bahanuzi bose bari mu bwami bw’Imana, ariko mwe mwajugunywe hanze.
29  Nanone abantu bazaturuka iburasirazuba n’iburengerazuba no mu majyaruguru no mu majyepfo, bajye ku meza mu bwami bw’Imana.
30  Kandi hari aba nyuma bazaba aba mbere, n’aba mbere bazaba aba nyuma.”
31  Muri uwo mwanya bamwe mu Bafarisayo baraza baramubwira bati “va hano ugende kuko Herode ashaka kukwica.”
32  Na we arababwira ati “nimugende mubwire iyo ndyarya muti ‘dore ndirukana abadayimoni kandi nkize abantu uyu munsi n’ejo, ku munsi wa gatatu nzaba ndangije.’
33  Nanone kandi, ngomba gukomeza urugendo rwanjye none n’ejo n’ejobundi, kuko bitemewe ko umuhanuzi yicirwa ahandi hatari i Yerusalemu.
34  Yerusalemu, Yerusalemu wica abahanuzi, ugatera amabuye abagutumweho! Ni kangahe nashatse gukoranyiriza abana bawe hamwe nk’uko inkoko ibundikira imishwi yayo mu mababa yayo? Ariko ntimwabishatse.
35  Ngiyo inzu yanyu nimuyisigarane. Ndababwira ko mutazongera kumbona kugeza igihe muzavugira muti ‘hahirwa uje mu izina rya Yehova!’”
14  Igihe kimwe ari ku munsi w’isabato, Yesu yinjiye mu nzu y’umwe mu batware b’Abafarisayo kugira ngo basangire ibyokurya, kandi baramugenzuraga cyane.
2  Icyo gihe, imbere ye hari umuntu wari urwaye urushwima.
3  Nuko Yesu abaza abahanga mu by’Amategeko n’Abafarisayo ati “mbese amategeko yemera gukiza umuntu ku isabato, cyangwa ntabyemera?”
4  Ariko baraceceka. Nuko aramufata aramukiza, maze aramusezerera.
5  Hanyuma arababaza ati “ni nde muri mwe utahita arohora umwana we waguye mu iriba, cyangwa ikimasa cye, ku munsi w’isabato?”
6  Ntibashobora kugira icyo basubiza kuri ibyo.
7  Hanyuma abonye ukuntu abari batumiwe bitoranyirizaga imyanya y’icyubahiro, abacira umugani arababwira ati
8  “nihagira ugutumira mu bukwe, ntukicare mu mwanya w’icyubahiro. Wenda uwagutumiye ashobora kuba yaratumiye undi muntu ukurusha icyubahiro,
9  uwabatumiye mwembi akaza akakubwira ati ‘imukira uyu muntu.’ Maze ukagenda ufite ikimwaro ukajya mu mwanya w’inyuma.
10  Ahubwo nutumirwa, ujye ugenda wicare mu mwanya w’inyuma, kugira ngo uwagutumiye naza azakubwire ati ‘ncuti yanjye, jya mu mwanya w’imbere.’ Ni bwo uzagira icyubahiro imbere y’abandi batumirwa bose.
11  Uwishyira hejuru wese azacishwa bugufi, kandi uwicisha bugufi azashyirwa hejuru.”
12  Hanyuma abwira n’uwamutumiye ati “nutegura amafunguro yo ku manywa cyangwa aya nimugoroba, ntugatumire incuti zawe cyangwa abavandimwe bawe cyangwa bene wanyu cyangwa abaturanyi bawe b’abakire. Wenda igihe kimwe na bo bashobora kuzagutumira, bityo bakaba bakwituye.
13  Ahubwo nutegura ibirori, uzatumire abakene, ibimuga n’ibirema n’impumyi.
14  Ubwo ni bwo uzagira ibyishimo kuko nta cyo bafite cyo kukwitura. Ahubwo uziturwa mu gihe cy’umuzuko w’abakiranutsi.”
15  Umwe mu bari batumiwe abyumvise aramubwira ati “hahirwa uzarira umugati mu bwami bw’Imana.”
16  Yesu aramubwira ati “hari umuntu wari wateguye ibyokurya byinshi bya nimugoroba, atumira abantu benshi.
17  Nuko igihe cy’ifunguro rya nimugoroba kigeze, yohereza umugaragu we ngo ajye guhamagara abatumiwe ati ‘nimuze kuko ubu ibintu byose byatunganye.’
18  Ariko bose batangira kuvuga impamvu z’urwitwazo zitumye bataboneka. Uwa mbere ati ‘naguze umurima, none ndashaka kujya kuwureba; umbabarire sinshoboye kuza.’
19  Undi ati ‘naguze ibimasa icumi bihinga, none ngiye kubigerageza; umbabarire sinshoboye kuza.’
20  Naho undi ati ‘ni bwo nkizana umugore none sinshoboye kuza.’
21  Nuko uwo mugaragu aragaruka atekerereza shebuja ibyo bintu. Hanyuma nyir’urugo ararakara maze abwira uwo mugaragu ati ‘ihute ujye mu mihanda no mu tuyira two mu mugi, uzane abakene n’ibimuga n’impumyi n’ibirema.’
22  Hashize umwanya, uwo mugaragu araza aravuga ati ‘databuja ibyo wategetse byakozwe, ariko haracyari imyanya.’
23  Nuko shebuja aramubwira ati ‘genda ujye mu mihanda no mu mihora, uhate abantu baze binjire kugira ngo inzu yanjye yuzure.
24  Ndababwira ko nta n’umwe muri abo bari batumiwe uzarya ku ifunguro ryanjye rya nimugoroba.’”
25  Icyo gihe abantu benshi cyane bagendanaga na Yesu, maze arahindukira arababwira ati
26  “umuntu nankurikira ntiyange se na nyina n’umugore we n’abana be, n’abavandimwe be na bashiki be, ndetse na we ubwe ngo yange ubugingo bwe, ntashobora kuba umwigishwa wanjye.
27  Umuntu wese utikorera igiti cye cy’umubabaro ngo ankurikire, ntashobora kuba umwigishwa wanjye.
28  Urugero, ni nde muri mwe waba ashaka kubaka umunara utabanza kwicara akabara ibyo azawutangaho, ngo arebe niba afite ibyawuzuza?
29  Bitabaye bityo, ashobora gushyiraho urufatiro ariko ntashobore kuwuzuza, maze ababireba bose bakamuseka
30  bati ‘uyu muntu yatangiye kubaka none yananiwe kuzuza.’
31  Cyangwa se ni nde mwami waba agiye kurwana n’undi mwami, ntabanze kwicara ngo agishe inama, kugira ngo amenye niba azajyana ingabo ibihumbi icumi agashobora guhangana n’umuteye afite ibihumbi makumyabiri?
32  Iyo abonye atabishobora, amutumaho intumwa akiri kure, akamusaba amahoro.
33  Ubwo rero, mumenye neza ko nta muntu n’umwe ushobora kuba umwigishwa wanjye niba adasezeye ku byo atunze byose.
34  “Ubundi umunyu ni mwiza. Ariko se umunyu uramutse ukayutse, wasubirana uburyohe bwawo ute?
35  Nta n’icyo uba ukimariye ubutaka cyangwa ifumbire. Ahubwo abantu bawujugunya hanze. Ufite amatwi yumva, niyumve.”
19  Hanyuma yinjira i Yeriko, ashaka kwambukiranya uwo mugi.
2  Icyo gihe hari umugabo witwaga Zakayo wari umutware w’abakoresha b’ikoro, kandi yari umukire.
3  Yari afite amatsiko yo kureba uwo Yesu uwo ari we, ariko ntiyashoboye kumubona bitewe n’imbaga y’abantu, kuko yari mugufi.
4  Nuko ariruka abatanga imbere maze yurira igiti cy’umukuyu kugira ngo amurebe, kubera ko Yesu yari agiye kunyura muri iyo nzira.
5  Yesu ahageze areba hejuru aramubwira ati “Zakayo we, ururuka vuba kuko uyu munsi ngomba gucumbika mu nzu yawe.”
6  Abyumvise yururuka vuba amwakira yishimye.
7  Ariko abantu babibonye, bose batangira kujujura bati “agiye gucumbika ku muntu w’umunyabyaha.”
8  Ariko Zakayo arahaguruka abwira Umwami ati “Nyagasani, icya kabiri cy’ibyo ntunze ngiye kugiha abakene, kandi umuntu wese nareze ibinyoma kugira ngo mutware ibye, ndabimusubiza incuro enye.”
9  Yesu abyumvise aramubwira ati “uyu munsi, agakiza kaje muri iyi nzu, kuko uyu na we ari umwana wa Aburahamu.
10  Umwana w’umuntu yaje gushaka abazimiye no kubakiza.”
11  Mu gihe bari bateze amatwi ibyo bintu, abacira undi mugani, kuko yari hafi y’i Yerusalemu kandi bakaba baribwiraga ko ubwami bw’Imana bwari bugiye kwigaragaza ako kanya.
12  Nuko aravuga ati “hari umuntu wavukiye mu muryango ukomeye, wagiye mu gihugu cya kure kwimikirwayo hanyuma akagaruka.
13  Ahamagara abagaragu be icumi abaha mina icumi, maze arababwira ati ‘mugende muzicuruze kugeza aho nzagarukira.’
14  Ariko abaturage be baramwangaga; hanyuma batuma intumwa ngo zimukurikire zivuge ziti ‘ntidushaka ko uyu muntu atubera umwami.’
15  “Nuko aho agarukiye amaze kwimikwa, ategeka ko bamuhamagarira abo bagaragu yari yarahaye amafaranga, kugira ngo amenye icyo bari barungutse mu bucuruzi bwabo.
16  Uwa mbere araza aravuga ati ‘Nyagasani, mina yawe yungutse izindi mina icumi.’
17  Aramubwira ati ‘nuko nuko mugaragu mwiza! Kubera ko wabaye uwizerwa mu bintu byoroheje cyane, uhawe gutwara imigi icumi.’
18  Noneho haza uwa kabiri aravuga ati ‘Nyagasani, mina yawe yungutse izindi mina eshanu.’
19  Uwo na we aramubwira ati ‘nawe uhawe gutwara imigi itanu.’
20  Ariko haza undi aravuga ati ‘Nyagasani, ngiyi mina yawe; nari narayibitse izingazingiye mu mwenda.
21  Mu by’ukuri, naragutinye, kuko uri umuntu w’umunyamwaga, utwara ibyo atabitse kandi agasarura ibyo atabibye.’
22  Aramubwira ati ‘ndagucira urubanza mpereye ku byo wivugiye, wa mugaragu mubi we! Harya ngo wari uzi ko ndi umuntu w’umunyamwaga, utwara ibyo atabitse kandi agasarura ibyo atabibye?
23  None se kuki utashyize amafaranga yanjye muri banki, ngo ninza nzayatwarane n’inyungu zayo?’
24  “Nuko abwira abari bahagaze aho ati ‘mumwake iyo mina muyihe ufite mina icumi.’
25  Ariko baramubwira bati ‘Nyagasani, afite izindi mina icumi!’ Arabasubiza ati
26  ‘ndababwira ko ufite wese azahabwa ibindi byinshi, ariko umuntu wese udafite, n’utwo yari afite bazatumwaka.
27  Byongeye kandi, abo banzi banjye batashakaga ko mbabera umwami, mubazane hano mubicire imbere yanjye.’”
28  Nuko amaze kuvuga ibyo, agenda yerekeza i Yerusalemu.
29  Ageze hafi y’i Betifage n’i Betaniya ku musozi witwa umusozi w’Imyelayo, atuma babiri mu bigishwa be,
30  arababwira ati “nimujye muri uriya mudugudu mureba imbere yanyu, nimumara kuwinjiramo murabona icyana cy’indogobe kiziritse, kitigeze cyicarwaho n’umuntu; mukiziture mukizane.
31  Ariko nihagira umuntu ubabaza ati ‘murakiziturira iki?’ Mumubwire muti ‘Umwami aragikeneye.’”
32  Nuko abo yatumye baragenda basanga bimeze nk’uko yabibabwiye.
33  Ariko batangiye kuzitura icyo cyana cy’indogobe, bene cyo barababaza bati “icyo cyana cy’indogobe murakiziturira iki?”
34  Baravuga bati “Umwami aragikeneye.”
35  Nuko bakizanira Yesu, bagiteguraho imyenda yabo hanyuma bakimwicazaho.
36  Uko yagendaga, bakomezaga kugenda barambura imyenda yabo mu nzira.
37  Akigera hafi y’umuhanda umanuka ku musozi w’Imyelayo, ikivunge cyose cy’abigishwa bari kumwe na we batangira kwishima no gusingiza Imana mu ijwi riranguruye, babitewe n’ibitangaza byose bari babonye,
38  baravuga bati “hahirwa uje ari Umwami mu izina rya Yehova! Amahoro abe mu ijuru, n’icyubahiro kibe ahasumba ahandi hose!”
39  Icyakora bamwe mu Bafarisayo bari muri abo bantu baramubwira bati “Mwigisha, cyaha abigishwa bawe.”
40  Ariko arabasubiza ati “ndababwira ko niyo aba baceceka amabuye yarangurura.”
41  Nuko ageze hafi aho areba umugi, arawuririra,
42  aravuga ati “ubonye iyo muri iki gihe uza kuba waramenye ibintu biguhesha amahoro! Ariko none byahishwe amaso yawe.
43  Kuko iminsi izaza, ubwo abanzi bawe bazakubakaho uruzitiro rw’ibisongo maze bakugote, bakugarize baguturutse impande zose.
44  Bazaguhonda hasi wowe n’abana bawe kandi ntibazagusigira ibuye rigeretse ku rindi, kuko utamenye igihe wagenzuriwemo.”
45  Nuko yinjira mu rusengero yirukana abacururizagamo,
46  arababwira ati “haranditswe ngo ‘inzu yanjye izaba inzu yo gusengeramo,’ ariko mwe mwayihinduye indiri y’abambuzi.”
47  Nanone buri munsi yigishirizaga mu rusengero. Ariko abakuru b’abatambyi n’abanditsi n’abakomeye bo muri ubwo bwoko bashaka kumwica,
48  icyakora ntibabona uburyo bwiza bwo kubikora, kuko abantu bose bakomezaga kumwizirikaho kugira ngo bamwumve.
24  Icyakora ku munsi wa mbere w’icyumweru, bazinduka kare mu gitondo bajya ku mva bitwaje imibavu bari bateguye.
2  Ariko basanga ibuye ryari ku mva ryahirikiwe ku ruhande,
3  binjiyemo ntibabona umurambo w’Umwami Yesu.
4  Bakiri mu rujijo bibaza ibyo ari byo, babona abagabo babiri bambaye imyenda irabagirana bahagaze hafi yabo.
5  Abo bagore bagize ubwoba bakomeza kureba hasi, maze abo bagabo barababwira bati “kuki mushakira umuzima mu bapfuye?
6  [[Nta wuri hano, ahubwo yazutse.]] Mwibuke uko yababwiye akiri i Galilaya,
7  agira ati ‘Umwana w’umuntu agomba gutangwa mu maboko y’abanyabyaha bakamumanika, ariko ku munsi wa gatatu akazuka.’”
8  Nuko bibuka ayo magambo ye,
9  bava ku mva maze bajya gutekerereza ibyo bintu byose ba bandi cumi n’umwe hamwe n’abandi bose.
10  Abo ni Mariya Magadalena na Yowana na Mariya nyina wa Yakobo. N’abandi bagore bari kumwe na bo batekerereza intumwa ibyo bintu.
11  Icyakora, bafata ayo magambo nk’amanjwe, ntibemera ibyo abo bagore bababwiye.
12  [[Ariko Petero arahaguruka arirukanka ajya ku mva, ahageze arunama arungurukamo, abona ibitambaro byonyine. Nuko asubirayo atangaye, yibaza ibyabaye.]]
13  Kuri uwo munsi, hari abigishwa babiri berekezaga mu mudugudu witwa Emawusi wari ku birometero nka cumi na kimwe uvuye i Yerusalemu,
14  bagendaga baganira kuri ibyo bintu byose byari byabaye.
15  Nuko mu gihe baganiraga kandi babijyaho impaka, Yesu ubwe arabegera ajyana na bo,
16  ariko ntibashobora kumumenya.
17  Arababwira ati “ese ibyo bintu mugenda mujyaho impaka ni ibiki?” Nuko barahagarara, bafite umubabaro mu maso.
18  Uwitwa Kiliyofasi aramusubiza ati “mbese wibera ukwawe muri Yerusalemu nk’umushyitsi, ku buryo utazi ibyahabereye muri iyi minsi?”
19  Na we arababaza ati “ni ibiki byahabereye?” Baramusubiza bati “ni ibyerekeye Yesu w’i Nazareti, wabaye umuhanuzi ufite imbaraga mu byo yakoraga no mu byo yavugaga imbere y’Imana n’abantu bose;
20  n’ukuntu abakuru b’abatambyi bacu n’abatware bacu bamutanze agacirwa urubanza rwo gupfa maze akamanikwa.
21  Nyamara twiringiraga ko uwo muntu ari we wari kuzacungura Isirayeli. Uretse n’ibyo kandi, uyu ni umunsi wa gatatu ibyo bibaye.
22  Hari abagore bamwe bo muri twe badutangaje, kuko bazindukiye ku mva
23  ariko ntibabone umurambo we, maze bakaza bavuga ko babonekewe n’abamarayika bakababwira ko ari muzima.
24  Nanone hari bamwe bo muri twe bagiye ku mva basanga bimeze nk’uko abo bagore babivuze, ariko we ntibamubona.”
25  Nuko arababwira ati “mwa bapfu mwe, mutinda kwizera ibintu byose byavuzwe n’abahanuzi!
26  Ese ntibyari ngombwa ko Kristo ababazwa bene ako kageni mbere y’uko yinjira mu ikuzo rye?”
27  Nuko atangirira kuri Mose n’abandi bahanuzi bose abasobanurira ibintu byamuvuzweho mu Byanditswe byose.
28  Amaherezo bagera hafi y’umudugudu bari bagiyemo, we asa n’ushaka kwikomereza urugendo.
29  Ariko baramuhata cyane bavuga bati “gumana natwe kuko bugorobye kandi bukaba bugiye guhumana.” Bavuze batyo, arinjira agumana na bo.
30  Yicaranye na bo basangira, afata umugati arashimira, arawumanyagura arawubaha.
31  Babibonye amaso yabo arahumuka baramumenya, nuko ahita azimira baramubura.
32  Barabwirana bati “mbese imitima yacu ntiyagurumanaga igihe yatuvugishaga turi mu nzira, adusobanurira neza Ibyanditswe?”
33  Ako kanya barahaguruka basubira i Yerusalemu basanga ba bandi cumi n’umwe n’abari bateraniye hamwe na bo
34  bavuga bati “ni ukuri Umwami yazutse, kandi yabonekeye Simoni!”
35  Na bo babatekerereza ibyababayeho bari mu nzira, n’ukuntu bamumenye ari uko amanyaguye umugati.
36  Bakivuga ibyo ahagarara hagati yabo [[nuko arababwira ati “mugire amahoro.”]]
37  Ariko kubera ko bari bakutse umutima kandi bahiye ubwoba, batekereje ko babonye ikiremwa cy’umwuka.
38  Nuko arababwira ati “ni iki gitumye muhagarika umutima, kandi ni iki gituma mushidikanya mu mitima yanyu?
39  Murebe ibiganza byanjye n’ibirenge byanjye, mumenye ko ari jye; munkoreho mwumve kandi murebe, kuko ikiremwa cy’umwuka kitagira umubiri n’amagufwa nk’ibyo mubona mfite.”
40  [[Mu gihe yababwiraga ibyo, abereka ibiganza bye n’ibirenge bye.]]
41  Ariko igihe bari batarabyemera bitewe n’uko bari bafite umunezero mwinshi kandi batangaye cyane, arababwira ati “hari icyo kurya mufite hano?”
42  Nuko bamuhereza igice cy’ifi yokeje;
43  arayifata ayirira imbere yabo.
44  Noneho arababwira ati “aya ni yo magambo nababwiraga nkiri kumwe namwe, ko ibintu byose byanditswe kuri jye mu mategeko ya Mose n’abahanuzi no muri za Zaburi bigomba gusohora.”
45  Nuko aha ubwenge bwabo gusobanukirwa neza Ibyanditswe,
46  kandi arababwira ati “uko ni ko byanditswe ko Kristo yagombaga kubabazwa maze ku munsi wa gatatu akazurwa mu bapfuye,
47  kandi ko bishingiye ku izina rye abantu bo mu mahanga yose, uhereye i Yerusalemu, bari kubwirizwa ibyo kwihana kugira ngo bababarirwe ibyaha.
48  Muzaba abagabo bo guhamya ibyo.
49  Dore ngiye kuboherereza icyo Data yasezeranyije. Ariko mwebwe mugume mu mugi kugeza igihe muzaherwa imbaraga ziturutse mu ijuru.”
50  Arabasohokana bagera i Betaniya, maze azamura amaboko abaha umugisha.
51  Akibaha umugisha, atandukanywa na bo atangira kuzamurwa mu ijuru.
52  Nuko baramuramya, hanyuma basubira i Yerusalemu bafite ibyishimo byinshi.
53  Nuko bakajya bahora mu rusengero basingiza Imana.
5  Igihe kimwe, abantu bari bateze Yesu amatwi ubwo yari ahagaze iruhande rw’ikiyaga cya Genesareti yigisha ijambo ry’Imana, maze batangira kumubyiganiraho.
2  Nuko abona amato abiri atsitse ku nkombe z’icyo kiyaga, ariko abarobyi bari bayavuyemo boza inshundura zabo.
3  Yurira ubwato bumwe muri ubwo bwari ubwa Simoni, amusaba gutsura ubwato ho gato ngo buve ku nkombe. Hanyuma yicara muri ubwo bwato atangira kwigisha abantu.
4  Amaze kubigisha, abwira Simoni ati “nimwigire aho amazi ari maremare maze mumanurire inshundura zanyu mu mazi mufate amafi.”
5  Ariko Simoni aramusubiza ati “Mwigisha, twakesheje ijoro ryose tugoka ntitwagira icyo dufata. Ariko kuko ubimbwiye, reka nzimanuriremo.”
6  Bazimanuriyemo bafata amafi menshi cyane, ku buryo n’inshundura zabo zatangiye gucika.
7  Nuko barembuza bagenzi babo bari mu bundi bwato ngo baze babafashe. Baraza maze buzuza ayo mato yombi, ku buryo yatangiye kurengerwa.
8  Simoni Petero abibonye yikubita imbere ya Yesu aramubwira ati “va aho ndi Mwami, kuko ndi umunyabyaha.”
9  Ayo mafi bari bamaze gufata yatumye we n’abo bari kumwe bose batangara cyane,
10  kandi Yakobo na Yohana bene Zebedayo bafatanyaga na Simoni, na bo baratangaye cyane. Ariko Yesu abwira Simoni ati “witinya, kuko uhereye ubu uzajya uroba abantu.”
11  Nuko basubiza amato yabo imusozi, basiga byose baramukurikira.
12  Ikindi gihe, ubwo yari muri umwe mu migi yaho, haje umugabo wuzuye ibibembe! Abonye Yesu amwikubita imbere, aramwinginga ati “Mwami, ubishatse ushobora kunkiza.”
13  Nuko arambura ukuboko amukoraho, aramubwira ati “ndabishaka. Kira.” Ako kanya ibibembe bye bimushiraho.
14  Ategeka uwo mugabo kutagira uwo abibwira, ati “ahubwo genda wiyereke umutambyi kandi utange ituro ry’uko uhumanutse, nk’uko byategetswe na Mose, kugira ngo bibabere ubuhamya.”
15  Ariko inkuru y’ibye irushaho gusakara, kandi abantu benshi barateranaga kugira ngo bamutege amatwi, abakize n’indwara zabo.
16  Icyakora yakomeje kwibera ahantu hitaruye mu butayu, asenga.
17  Nanone igihe kimwe ubwo yigishaga abantu, Abafarisayo n’abigishamategeko bari baturutse mu midugudu yose y’i Galilaya n’i Yudaya n’i Yerusalemu na bo bari bicaye aho, kandi imbaraga za Yehova zari kuri we kugira ngo akize abantu.
18  Nuko haza abantu bahetse umugabo waremaye uryamye ku kariri, maze bashakisha uko bamwinjiza ngo bamurambike imbere ye.
19  Babuze uko bamwinjiza bitewe n’abantu benshi, burira hejuru ku gisenge maze bamunyuza mu mategura ari ku kariri ke, bamumanurira mu bantu bari imbere ya Yesu.
20  Abonye ukwizera kwabo aravuga ati “wa mugabo we, ibyaha byawe urabibabariwe.”
21  Abanditsi n’Abafarisayo babibonye barabwirana bati “uyu muntu utuka Imana ni muntu ki? Ni nde wundi ushobora kubabarira abantu ibyaha, uretse Imana yonyine?”
22  Ariko Yesu amenye ibyo batekereza, arababaza ati “ibyo mutekereza mu mitima yanyu ni ibiki?
23  None se, ari ukuvuga ngo ‘ibyaha byawe urabibabariwe,’ cyangwa ngo ‘haguruka ugende,’ icyoroshye ni ikihe?
24  Ariko kugira ngo mumenye ko Umwana w’umuntu afite ububasha mu isi bwo kubabarira abantu ibyaha . . . ” abwira uwo mugabo wari wararemaye ati “ndakubwiye ngo uhaguruke ufate akariri kawe utahe.”
25  Ako kanya ahagurukira imbere yabo afata ka kariri yajyaga aryamaho, ataha asingiza Imana.
26  Hanyuma bose baratangara cyane, batangira gusingiza Imana kandi bagira ubwoba bwinshi, baravuga bati “uyu munsi twabonye ibintu bidasanzwe!”
27  Ibyo birangiye, arasohoka yitegereza umukoresha w’ikoro witwaga Lewi yicaye ku biro by’imisoro, aramubwira ati “nkurikira ube umwigishwa wanjye.”
28  Nuko asiga byose, arahaguruka aramukurikira.
29  Nanone Lewi ategura ibirori bikomeye byo kumwakira mu nzu ye, kandi hari abakoresha b’ikoro benshi n’abandi bantu bari bicaranye na we basangira.
30  Abafarisayo n’abanditsi babo babibonye bitotombera abigishwa be bati “kuki musangira n’abakoresha b’ikoro n’abanyabyaha ibyokurya n’ibyokunywa?”
31  Yesu arabasubiza ati “abazima si bo bakeneye umuganga, ahubwo abarwayi ni bo bamukeneye.
32  Sinazanywe no guhamagara abakiranutsi, ahubwo nazanywe no guhamagara abanyabyaha kugira ngo bihane.”
33  Baramubwira bati “abigishwa ba Yohana biyiriza ubusa kenshi kandi bagasenga binginga, abigishwa b’Abafarisayo na bo ni uko; ariko abigishwa bawe bo bararya kandi bakanywa.”
34  Yesu arabasubiza ati “ntimushobora gutegeka incuti z’umukwe kwiyiriza ubusa igihe cyose umukwe akiri kumwe na zo.
35  Icyakora, igihe kizagera ubwo umukwe azabakurwamo; icyo gihe ni bwo baziyiriza ubusa.”
36  Akomeza abacira umugani ati “nta wukata ikiremo ku mwenda mushya ngo agitere ku mwenda ushaje, kuko iyo abikoze ikiremo gishya kirawuca, kandi ikiremo cyo ku mwenda mushya ntikijya ku mwenda ushaje ngo bihwane.
37  Nanone kandi, nta wushyira divayi nshya mu mpago z’uruhu zishaje, kuko abikoze iyo divayi nshya yaturitsa impago maze ikameneka, n’izo mpago zikangirika.
38  Ahubwo divayi nshya igomba gushyirwa mu mpago nshya z’uruhu.
39  Nta muntu wanyoye kuri divayi ikuze wifuza kunywa inshya, kuko avuga ati ‘ikuze ni yo nziza.’”
15  Nuko abakoresha b’ikoro n’abanyabyaha bose baramwegera kugira ngo bamwumve.
2  Ariko Abafarisayo n’abanditsi bakomeza kujujura bavuga bati “uyu muntu yakira abanyabyaha agasangira na bo.”
3  Hanyuma abacira uyu mugani ati
4  “ni nde muri mwe waba afite intama ijana, maze yatakaza imwe muri zo ntasige mirongo icyenda n’icyenda mu butayu, ngo ajye gushaka iyazimiye kugeza aho ayiboneye?
5  Iyo ayibonye, ayishyira ku bitugu bye maze akishima.
6  Iyo ageze imuhira atumira incuti ze n’abaturanyi be, akababwira ati ‘mwishimane nanjye kuko nabonye intama yanjye yari yazimiye.’
7  Ndababwira ko mu buryo nk’ubwo mu ijuru hazaba ibyishimo byinshi kurushaho, bishimira umunyabyaha umwe wihannye, kuruta abakiranutsi mirongo icyenda n’icyenda badakeneye kwihana.
8  “Cyangwa se ni nde mugore waba afite ibiceri icumi by’idarakama, maze yatakaza igiceri kimwe ntacane itara ngo akubure inzu ye, agishake abyitondeye kugeza aho akiboneye?
9  Iyo akibonye, ahamagara abagore b’incuti ze n’abaturanyi be, akababwira ati ‘mwishimane nanjye, kuko nabonye igiceri cy’idarakama nari nabuze.’
10  Ndababwira ko uko ari ko abamarayika b’Imana bishimira umunyabyaha umwe wihannye.”
11  Hanyuma aravuga ati “hari umuntu wari ufite abahungu babiri.
12  Nuko umuto abwira se ati ‘data, mpa ibintu bihwanye n’umunani wanjye.’ Nuko se abagabanya ibyo yari atunze.
13  Nyuma yaho, bidateye kabiri wa mwana muto yegeranya ibye byose ajya mu gihugu cya kure, agezeyo agira imibereho y’ubwiyandarike, arabyaya.
14  Amaze kubimara byose, muri icyo gihugu hatera inzara ikaze maze arakena.
15  Ndetse yageze n’ubwo ajya guhakwa kuri umwe mu baturage bo muri icyo gihugu, maze amwohereza mu masambu ye kuragira ingurube.
16  Nuko akajya yifuza guhazwa n’ibyo ingurube zaryaga, ariko nta muntu wagiraga icyo amuha.
17  “Amaze kugarura agatima, aribwira ati ‘mbega ukuntu data afite abakozi benshi barya umugati bagahaga, naho jye inzara ikaba insinze hano!
18  Ngiye guhaguruka njye kwa data mubwire nti “data, nacumuye ku Mana, nawe ngucumuraho.
19  Singikwiriye kwitwa umwana wawe. Ngira nk’umwe mu bakozi bawe.”’
20  Nuko arahaguruka ajya kwa se. Akiri kure, se aramubona amugirira impuhwe, maze ariruka amugwa mu ijosi aramusoma cyane.
21  Uwo mwana aramubwira ati ‘data, nacumuye ku Mana nawe ngucumuraho. Singikwiriye kwitwa umwana wawe. Ngira nk’umwe mu bakozi bawe.’
22  Ariko se abwira abagaragu be ati ‘mugire vuba muzane ikanzu, inziza iruta izindi, muyimwambike, kandi mumwambike impeta ku rutoki n’inkweto mu birenge.
23  Muzane n’ikimasa cy’umushishe, mukibage, ubundi turye tunezerwe,
24  kuko uyu mwana wanjye yari yarapfuye none yongeye kuba muzima; yari yarazimiye, none yabonetse.’ Nuko batangira kunezerwa.
25  “Icyo gihe, umuhungu we mukuru yari mu murima. Nuko araza, ageze hafi y’urugo yumva abacuranga n’ababyina.
26  Ahamagara umugaragu umwe amubaza ibyabaye ibyo ari byo.
27  Aramubwira ati ‘murumuna wawe yaje, none so yabaze ikimasa cy’umushishe, kuko yamubonye akiri muzima.’
28  Ariko ararakara yanga kwinjira, nuko se arasohoka aramwinginga.
29  Na we asubiza se ati ‘ubu hashize imyaka myinshi ngukorera nk’umugaragu kandi nta na rimwe nigeze ndenga ku itegeko ryawe. Nyamara nta na rimwe wigeze umpa n’agahene ngo nishimane n’incuti zanjye.
30  Ariko uyu muhungu wawe wariye ibyawe byose akabimarira mu ndaya, akigera aha umubagira ikimasa cy’umushishe.’
31  Na we aramusubiza ati ‘mwana wa, igihe cyose wari kumwe nanjye, kandi ibyanjye byose ni ibyawe.
32  Ariko twari dukwiriye kwishima tukanezerwa, kuko uyu murumuna wawe yari yarapfuye none yongeye kuba muzima, yari yarazimiye none yabonetse.’”
20  Umunsi umwe ubwo yigishirizaga abantu mu rusengero ababwira ubutumwa bwiza, abakuru b’abatambyi n’abanditsi hamwe n’abakuru baramwegereye,
2  baramubwira bati “tubwire ububasha butuma ukora ibyo bintu, cyangwa uwaguhaye ubwo bubasha.”
3  Arabasubiza ati “nanjye ndababaza ikibazo kimwe, namwe munsubize:
4  umubatizo wa Yohana wakomotse mu ijuru, cyangwa ni mu bantu?”
5  Nuko hagati yabo bafata umwanzuro, baravuga bati “nituvuga tuti ‘wakomotse mu ijuru,’ aratubaza ati ‘none kuki mutamwizeye?’
6  Kandi nituvuga tuti ‘wakomotse mu bantu,’ rubanda rwose ruradutera amabuye kuko bemera ko Yohana yari umuhanuzi.”
7  Ni ko kumusubiza ko batari bazi aho wakomotse.
8  Yesu na we arababwira ati “nanjye simbabwira ububasha butuma nkora ibi bintu.”
9  Nuko acira abantu uyu mugani ati “hari umuntu wateye uruzabibu maze arusigira abahinzi, ajya mu gihugu cya kure amarayo igihe kirekire.
10  Igihe cy’isarura kigeze, atuma umugaragu kuri abo bahinzi, kugira ngo bamuhe ku mbuto zo mu ruzabibu rwe. Ariko abo bahinzi baramwohereza agenda amara masa bamaze no kumukubita.
11  Ariko yongera kubatumaho undi mugaragu. Na we baramukubita baramwandagaza, baramwohereza agenda amara masa.
12  Yongera kubatumaho uwa gatatu; uwo we baramukomeretsa maze bamujugunya hanze.
13  Nyir’uruzabibu abibonye aravuga ati ‘nzabigenza nte? Ngiye kubatumaho umwana wanjye nkunda. Ahari we bazamwubaha.’
14  Abo bahinzi bamubonye bajya inama bati ‘uyu ni we muragwa; nimuze tumwice maze twegukane umurage we.’
15  Nuko bamujugunya hanze y’uruzabibu baramwica. None se nyir’uruzabibu azagenza ate abo bahinzi?
16  Azaza arimbure abo bahinzi, hanyuma uruzabibu aruhe abandi.” Babyumvise baravuga bati “ibyo ntibikabeho!”
17  Ariko arabitegereza aravuga ati “none se ibi byanditswe bivuga ngo ‘ibuye abubatsi banze ni ryo ryabaye irikomeza imfuruka’ bisobanura iki?
18  Umuntu wese ugwira iryo buye azavunagurika, kandi uwo rizagwira wese rizamusya.”
19  Nuko abanditsi n’abakuru b’abatambyi batangira gushaka uko bamufata muri ako kanya, ariko batinya rubanda, kuko bamenye ko yaciye uwo mugani ari bo avugiraho.
20  Bamaze kumugenzura neza, batuma abantu bari baguriye rwihishwa kugira ngo bigire nk’abakiranutsi, bityo bamufatire mu magambo, kugira ngo bamujyane mu butegetsi, bamushyikirize guverineri.
21  Nuko baramubaza bati “Mwigisha, tuzi ko uvuga iby’ukuri kandi ukabyigisha neza, nturobanure abantu ku butoni, ahubwo ukigisha inzira y’Imana mu kuri:
22  mbese amategeko yemera ko duha Kayisari umusoro, cyangwa ntabyemera?”
23  Ariko atahura uburyarya bwabo maze arababwira ati
24  “nimunyereke idenariyo. Iyi shusho n’inyandiko biriho ni ibya nde?” Baramusubiza bati “ni ibya Kayisari.”
25  Arababwira ati “nuko rero ibya Kayisari mubihe Kayisari, ariko iby’Imana mubihe Imana.”
26  Nuko ntibashobora kumufatira kuri iryo jambo imbere ya rubanda, ahubwo batangarira igisubizo cye, ntibagira ikindi barenzaho.
27  Ariko bamwe mu Basadukayo, ari bo bavugaga ko nta muzuko ubaho, baza aho ari baramubaza
28  bati “Mwigisha, Mose yaratwandikiye ati ‘niba umuvandimwe w’umuntu apfuye agasiga umugore, ariko nta mwana asize, umuvandimwe we agomba gushyingiranwa n’uwo mugore kugira ngo amubyareho abana, bityo aheshe umuvandimwe we urubyaro.’
29  Nuko rero, habayeho abavandimwe barindwi; uwa mbere ashaka umugore, apfa nta mwana asize.
30  Uwa kabiri na we biba bityo.
31  N’uwa gatatu barashyingiranwa. Ndetse bose uko ari barindwi bimera bityo, bapfa badasize abana.
32  Amaherezo, uwo mugore na we arapfa.
33  None se, mu gihe cy’umuzuko uwo mugore azaba muka nde, ko bose uko ari barindwi bamutunze?”
34  Yesu arababwira ati “abantu bo muri iyi si bararongora kandi bagashyingirwa,
35  ariko abagaragaye ko bakwiriye kuzahabwa ubuzima mu isi izaza no kuzurwa mu bapfuye, ntibarongora cyangwa ngo bashyingirwe.
36  Mu by’ukuri ntibashobora no kongera gupfa kuko bazaba bameze nk’abamarayika, bakaba n’abana b’Imana babiheshejwe n’umuzuko.
37  Kuba abapfuye bazuka, Mose na we yabigaragaje mu nkuru ivuga iby’igihuru cy’amahwa, igihe yitaga Yehova ‘Imana ya Aburahamu, Imana ya Isaka n’Imana ya Yakobo.’
38  Si Imana y’abapfuye, ahubwo ni iy’abazima, kuko kuri yo bose ari bazima.”
39  Bamwe mu banditsi babyumvise baravuga bati “Mwigisha, uvuze neza.”
40  Nuko ntibongera gutinyuka kumubaza ikibazo na kimwe.
41  Hanyuma na we arababaza ati “bishoboka bite ko bavuga ko Kristo ari mwene Dawidi?
42  Dawidi ubwe yivugiye mu gitabo cya Zaburi ati ‘Yehova yabwiye Umwami wanjye, ati “icara iburyo bwanjye
43  ugeze ubwo nzagirira abanzi bawe nk’agatebe ukandagizaho ibirenge.”’
44  None se ko Dawidi amwita ‘Umwami’ we, bishoboka bite ko yaba n’umwana we?”
45  Hanyuma igihe abantu bose bari bakimuteze amatwi, abwira abigishwa be ati
46  “mwirinde abanditsi bashaka kugenda bambaye amakanzu kandi bagakunda kuramukirizwa mu masoko no kwicara mu myanya y’imbere mu masinagogi, no mu myanya y’icyubahiro mu gihe cy’amafunguro ya nimugoroba.
47  Ni bo barya ingo z’abapfakazi, bagashaka urwitwazo rwo kuvuga amasengesho maremare. Abo bazahabwa igihano kiremereye kurusha abandi.”
1  Kubera ko abantu benshi bagerageje kwandika inkuru y’ibintu by’ukuri byabayeho, byemewe rwose muri twe,
2  nk’uko twabibwiwe n’ababyiboneye kuva bigitangira kandi bagatangaza ubwo butumwa,
3  nanjye niyemeje kubikwandikira uko bikurikirana neza, nyakubahwa Tewofili, kuko byose nabigenzuye mbyitondeye mu kuri kose kuva bigitangira,
4  kugira ngo umenye neza udashidikanya ko ibyo wigishijwe ari ukuri.
5  Ku ngoma ya Herode umwami wa Yudaya, hariho umutambyi witwaga Zekariya wo mu itsinda rya Abiya, wari ufite umugore wo mu bakobwa ba Aroni, witwaga Elizabeti.
6  Bombi bari abakiranutsi imbere y’Imana kuko bagenderaga mu mategeko ya Yehova, bagakurikiza amabwiriza ye yose ari inyangamugayo.
7  Ariko nta mwana bari bafite kuko Elizabeti yari ingumba, kandi bombi bari bageze mu za bukuru.
8  Icyo gihe itsinda rye ni ryo ryari ritahiwe, kandi yakoraga umurimo w’ubutambyi imbere y’Imana.
9  Maze nk’uko umugenzo wakurikizwaga mu murimo w’ubutambyi wari uri, igihe cye cyo kosa imibavu kiragera, yinjira ahera h’urusengero rwa Yehova.
10  Icyo gihe abantu bose basengeraga hanze mu gihe cyo kosa imibavu.
11  Nuko umumarayika wa Yehova aramubonekera, ahagarara iburyo bw’igicaniro cyoserezwaho imibavu.
12  Zekariya amubonye ahagarika umutima, ubwoba bwinshi buramutaha.
13  Ariko uwo mumarayika aramubwira ati “wigira ubwoba Zekariya we, kuko Imana yumvise kwinginga kwawe; umugore wawe Elizabeti azakubyarira umwana w’umuhungu, uzamwite Yohana.
14  Uzagira ibyishimo n’umunezero mwinshi, n’abantu benshi bazishimira ivuka rye,
15  kuko azaba umuntu ukomeye imbere ya Yehova. Ariko ntagomba kunywa divayi cyangwa ibindi bisindisha, kuko azuzuzwa umwuka wera kuva akiri mu nda ya nyina.
16  Azahindura Abisirayeli benshi bagarukire Yehova Imana yabo.
17  Nanone azagendera imbere ye afite umwuka wa Eliya n’imbaraga ze, kugira ngo agarure imitima y’ababyeyi ku bana, n’abatumvira abahindure bagire ubwenge bw’abakiranutsi, kugira ngo ategurire Yehova ubwoko bwiteguye.”
18  Nuko Zekariya abwira uwo mumarayika ati “ibyo nabyemezwa n’iki? Dore ndashaje n’umugore wanjye ageze mu za bukuru.”
19  Uwo mumarayika aramubwira ati “ndi Gaburiyeli uhagarara imbere y’Imana, kandi yantumye kuvugana nawe nkagutangariza inkuru nziza y’ibyo bintu.
20  Nuko rero, uraba ikiragi kandi ntuzashobora kuvuga kugeza umunsi ibyo bizasohorera, kuko utizeye amagambo yanjye azasohora igihe cyayo cyagenwe kigeze.”
21  Hagati aho abantu bari bakomeje gutegereza Zekariya, batangira kwibaza icyamutindije ahera h’urusengero.
22  Ariko asohotse ntiyashobora kuvugana na bo, nuko bamenya ko yari yabonekewe ubwo yari ahera h’urusengero. Akomeza kujya abacira amarenga kandi akomeza kuba ikiragi.
23  Iminsi ye yo gukora umurimo irangiye, arataha ajya iwe.
24  Nyuma y’iyo minsi, umugore we Elizabeti asama inda. Nuko amara amezi atanu atagira aho ajya, avuga ati
25  “uku ni ko Yehova yangiriye muri iyi minsi ubwo yanyitayeho kugira ngo ankureho igitutsi mu bantu.”
26  Inda ye igeze mu mezi atandatu, marayika Gaburiyeli atumwa n’Imana mu mugi w’i Galilaya witwa Nazareti,
27  ku mukobwa w’isugi wari warasabwe n’umugabo witwaga Yozefu wo mu nzu ya Dawidi; uwo mukobwa w’isugi yitwaga Mariya.
28  Nuko ageze imbere ye aravuga ati “gira amahoro, wowe utoneshejwe cyane! Yehova ari kumwe nawe.”
29  Ariko iryo jambo rimuhagarika umutima cyane, atangira kwibaza icyo iyo ndamukanyo ishaka kuvuga.
30  Nuko uwo mumarayika aramubwira ati “wigira ubwoba Mariya we, kuko utonnye ku Mana;
31  dore uzasama inda kandi uzabyara umwana w’umuhungu, uzamwite Yesu.
32  Uwo azaba umuntu ukomeye, azitwa Umwana w’Isumbabyose, kandi Yehova Imana azamuha intebe y’ubwami ya se Dawidi.
33  Azaba umwami ategeke inzu ya Yakobo iteka ryose, kandi ubwami bwe ntibuzagira iherezo.”
34  Ariko Mariya abaza uwo mumarayika ati “ibyo byashoboka bite, ko ntaragirana imibonano mpuzabitsina n’umugabo?”
35  Uwo mumarayika aramusubiza ati “umwuka wera uzakuzaho, kandi imbaraga z’Isumbabyose zizagutwikira. Iyo ni na yo mpamvu umwana uzavuka azitwa uwera, Umwana w’Imana.
36  Dore Elizabeti mwene wanyu na we yasamye inda y’umwana w’umuhungu ageze mu za bukuru, none ubu uwitwaga ingumba inda ye igeze mu mezi atandatu,
37  kuko nta cyo Imana yavuze kitazashoboka.”
38  Nuko Mariya aravuga ati “dore ndi umuja wa Yehova! Bibe nk’uko ubivuze.” Hanyuma uwo mumarayika amusiga aho aragenda.
39  Muri iyo minsi Mariya arahaguruka yihutira kujya mu gihugu cy’imisozi miremire, mu mugi wa Yuda,
40  yinjira mu nzu ya Zekariya asuhuza Elizabeti.
41  Elizabeti yumvise indamukanyo ya Mariya, umwana wari mu nda ye arasimbagurika. Nuko Elizabeti yuzuzwa umwuka wera,
42  maze arangurura ijwi ati “wahawe umugisha mu bagore, kandi imbuto iri mu nda yawe na yo yahawe umugisha!
43  Bishoboka bite ko natoneshwa bene aka kageni, ngasurwa na nyina w’Umwami wanjye?
44  Ijwi ry’indamukanyo yawe rikigera mu matwi yanjye, umwana uri mu nda yanjye yasimbaguritse abitewe n’ibyishimo byinshi.
45  Hahirwa uwizeye, kuko ibyo bintu yabwiwe biturutse kuri Yehova bizasohora mu buryo bwuzuye.”
46  Nuko Mariya aravuga ati “ubugingo bwanjye busingize Yehova,
47  kandi umutima wanjye ntiwabura kwishimira Imana Umukiza wanjye ibyishimo bisaze,
48  kuko yabonye imibereho yoroheje y’umuja we. Uhereye ubu, abo mu bihe byose bazanyita uhiriwe,
49  kuko Nyir’ububasha yankoreye ibikomeye, kandi izina rye ni iryera.
50  Uko ibihe biha ibindi, ahora agirira imbabazi abamutinya.
51  Yakoze ibikomeye abikoresheje ukuboko kwe, yatatanyirije mu mahanga abishyira hejuru mu byo bagambirira mu mitima yabo.
52  Yacishije bugufi abafite ububasha abakura ku ntebe z’ubwami, maze ashyira hejuru aboroheje.
53  Abashonje yabahagije ibyiza, kandi abari bafite ubutunzi arabirukana, bagenda amara masa.
54  Yatabaye Isirayeli umugaragu we, kugira ngo agaragaze ko yibuka isezerano ryo kugaragariza imbabazi
55  Aburahamu n’urubyaro rwe iteka ryose, nk’uko yabibwiye ba sogokuruza.”
56  Hanyuma Mariya amarana na we amezi agera kuri atatu, maze asubira iwabo.
57  Igihe Elizabeti yagombaga kubyarira kiragera, maze abyara umwana w’umuhungu.
58  Nuko abaturanyi na bene wabo bumva ko Yehova yamugaragarije imbabazi ze nyinshi, bishimana na we.
59  Nuko ku munsi wa munani baza gukeba uwo mwana, kandi bari bagiye kumwita izina rya se, Zekariya.
60  Ariko nyina arababwira ati “oya, ahubwo yitwe Yohana!”
61  Babyumvise baramubwira bati “nta n’umwe muri bene wanyu wigeze yitwa iryo zina.”
62  Ni ko kubaza se izina yashakaga ko umwana yitwa, bakoresheje amarenga.
63  Abasaba akabaho yandikaho ati “Yohana ni ryo zina rye.” Nuko bose baratangara.
64  Muri ako kanya akanwa ke karabumbuka, ururimi rwe ruragobodoka, atangira kuvuga ashima Imana.
65  Nuko ubwoba butaha abari batuye bugufi bwabo bose, kandi ibyo bintu bitangira kuvugwa hose mu gihugu cy’imisozi miremire cya Yudaya.
66  Ababyumvaga bose babibikaga mu mutima, bakabazanya bati “mu by’ukuri se uyu mwana azaba muntu ki?” Koko rero, ukuboko kwa Yehova kwari kumwe na we rwose.
67  Nuko se Zekariya yuzura umwuka wera maze arahanura ati
68  “Yehova Imana ya Isirayeli nasingizwe, kuko yitaye ku bwoko bwe kandi akaburokora.
69  Yaduhagurukirije ihembe ry’agakiza mu nzu ya Dawidi umugaragu we,
70  nk’uko yabivugiye mu kanwa k’abahanuzi be bera bo mu bihe bya kera, akavuga
71  iby’uko tuzakizwa abanzi bacu n’amaboko y’abatwanga bose,
72  kugira ngo asohoze imbabazi yagiriye ba sogokuruza kandi yibuke isezerano rye ryera,
73  n’indahiro yarahiye sogokuruza Aburahamu,
74  ko nitumara gucungurwa tukavanwa mu maboko y’abanzi bacu, azadutonesha akaduha kumukorera umurimo wera tudatinya,
75  tugendera imbere ye mu budahemuka no gukiranuka iminsi yacu yose.
76  Ariko wowe mwana, uzitwa umuhanuzi w’Isumbabyose, kuko uzabanziriza Yehova ugategura inzira ze,
77  kugira ngo uhe ubwoko bwe kumenya iby’agakiza binyuze mu kubabarirwa ibyaha byabo,
78  babiheshejwe n’impuhwe z’Imana yacu zirangwa n’ubwuzu. Izo mpuhwe ni zo zizatuma umuseke udutambikira uvuye mu ijuru,
79  kugira ngo umurikire abicaye mu mwijima no mu gicucu cy’urupfu, kandi uyobore neza ibirenge byacu mu nzira y’amahoro.”
80  Nuko uwo mwana akomeza gukura no gukomera mu buryo bw’umwuka, kandi akomeza kwibera mu butayu kugeza igihe yiyerekeye Isirayeli ku mugaragaro.
2  Muri iyo minsi itegeko rituruka kuri Kayisari Awugusito, risaba ko abo mu isi yose ituwe bajya kwibaruza.
2  (Iryo barura rya mbere ryabaye igihe Kwirini yari guverineri wa Siriya.)
3  Nuko abantu bose bakora urugendo bajya kwibaruza, buri wese mu mugi w’iwabo.
4  Birumvikana nyine ko Yozefu na we yavuye i Galilaya mu mugi wa Nazareti, akajya i Yudaya mu mugi wa Dawidi witwa Betelehemu, kuko yari uwo mu nzu ya Dawidi no mu muryango wa Dawidi,
5  kugira ngo ajye kwiyandikishanya na Mariya, wari waramaze gushyingiranwa na we nk’uko yari yarabisezeranyijwe, icyo gihe akaba yari akuriwe.
6  Bariyo, igihe cye cyo kubyara kiragera.
7  Nuko abyara umwana w’umuhungu, ari we mfura ye, maze amufureba mu bitambaro amuryamisha aho amatungo arira, kubera ko batari babonye umwanya mu icumbi.
8  Nanone muri ako karere hari abashumba bararaga hanze barinze imikumbi yabo ijoro ryose.
9  Nuko mu buryo butunguranye umumarayika wa Yehova ahagarara hafi yabo, ikuzo rya Yehova rirabagirana iruhande rwabo, maze bagira ubwoba bwinshi.
10  Ariko uwo mumarayika arababwira ati “mwitinya, kuko nje kubabwira ubutumwa bwiza bw’ibyishimo byinshi abantu bose bazagira,
11  kuko uyu munsi Umukiza yabavukiye mu mugi wa Dawidi, uwo akaba ari Kristo Umwami.
12  Iki ni cyo kiri bubabere ikimenyetso: murasanga umwana w’uruhinja afurebye mu bitambaro, aryamye aho amatungo arira.”
13  Nuko mu buryo butunguranye haza umutwe munini w’ingabo zo mu ijuru zihagararana na wa mumarayika, zisingiza Imana zigira ziti
14  “mu ijuru icyubahiro kibe icy’Imana, no ku isi amahoro abe mu bantu yishimira.”
15  Nuko abo bamarayika babasiga aho basubira mu ijuru, hanyuma abo bashumba barabwirana bati “nimuze twihute tujye i Betelehemu, turebe ibyo bintu byabaye Yehova yatumenyesheje.”
16  Bagenda bihuta babona Mariya na Yozefu, hamwe n’umwana w’uruhinja uryamye aho amatungo arira.
17  Bamubonye bavuga ibyo bari babwiwe kuri uwo mwana.
18  Ababyumvise bose batangazwa n’ayo magambo babwiwe n’abashumba,
19  ariko Mariya abika ayo magambo yose mu mutima we, akajya ayatekerezaho.
20  Nuko abashumba bataha bahimbaza Imana kandi bayisingiza, kubera ibintu byose bari bumvise n’ibyo bari babonye, bihuje neza n’uko bari babibwiwe.
21  Hashize iminsi umunani igihe cyo kumukeba kiragera, bamwita Yesu; izina wa mumarayika yari yaramwise mbere y’uko asamwa.
22  Byongeye kandi, iminsi bagombaga kwiyeza igeze, nk’uko byari biri mu mategeko ya Mose, bamujyana i Yerusalemu kumumurikira Yehova,
23  nk’uko byanditswe mu mategeko ya Yehova ngo “umuhungu w’imfura wese azitwa uwera kuri Yehova,”
24  no gutamba igitambo gihuje n’ibivugwa mu mategeko ya Yehova ngo “intungura ebyiri cyangwa ibyana by’inuma bibiri.”
25  I Yerusalemu hari umugabo witwaga Simeyoni. Uwo mugabo yari umukiranutsi wubahaga Imana, wategerezaga ihumure rya Isirayeli, kandi umwuka wera wari umuriho.
26  Imana yari yaramuhishuriye ikoresheje umwuka wera ko atari kuzapfa atabonye Kristo wa Yehova.
27  Nuko aza mu rusengero ayobowe n’imbaraga z’umwuka. Kubera ko ababyeyi b’uwo mwana Yesu bari bamuzanye mu rusengero kumukorera ibihuje n’umugenzo usabwa n’amategeko,
28  yaramuteruye ashimira Imana avuga ati
29  “ubu noneho Mwami w’Ikirenga, usezereye umugaragu wawe amahoro nk’uko wabivuze,
30  kuko amaso yanjye abonye uko uzazana agakiza,
31  ako wateguye mu maso y’abantu bose,
32  n’urumuri rwo gukura igitwikirizo ku maso y’amahanga, n’icyubahiro cy’ubwoko bwawe bwa Isirayeli.”
33  Nuko se na nyina bakomeza gutangazwa n’ibyo bintu byamuvugwagaho.
34  Nanone Simeyoni abaha umugisha, ariko abwira Mariya nyina w’uwo mwana ati “dore uyu ashyiriweho kugira ngo benshi muri Isirayeli bagwe abandi babyuke, kandi azaba ikimenyetso kivugwa nabi
35  kugira ngo ibitekerezo biri mu mitima ya benshi bishyirwe ahabona (ni koko, nawe inkota ndende izaguhinguranya).”
36  Nanone hariho umuhanuzikazi witwaga Ana, umukobwa wa Fanuweli, wo mu muryango wa Asheri (uwo mugore yari ageze mu za bukuru, kandi yari yarashatse umugabo akiri isugi, bamarana imyaka irindwi gusa,
37  icyo gihe akaba yari umupfakazi w’imyaka mirongo inani n’ine). Ntiyigeraga abura mu rusengero, akora umurimo wera ku manywa na nijoro, yiyiriza ubusa kandi asenga yinginga.
38  Nuko muri uwo mwanya araza arabegera, atangira gushima Imana no kuvuga iby’uwo mwana abibwira abantu bose bari bategereje gucungurwa kwa Yerusalemu.
39  Nuko bamaze gukora ibintu byose nk’uko bisabwa n’amategeko ya Yehova, basubira i Galilaya mu mugi w’iwabo witwa Nazareti.
40  Uwo mwana akomeza gukura no gukomera, akomeza kugwiza ubwenge kandi akomeza gukundwa n’Imana.
41  Ababyeyi be bari bamenyereye kujya i Yerusalemu uko umwaka utashye, kwizihiza umunsi mukuru wa pasika.
42  Nuko agejeje ku myaka cumi n’ibiri, bajyayo mu minsi mikuru nk’uko bari babimenyereye,
43  bamarayo iyo minsi yose. Ariko batashye, Yesu asigara i Yerusalemu, ababyeyi be ntibabimenya.
44  Kubera ko batekerezaga ko yari mu kivunge cy’abo bari bafatanyije urugendo, bakoze urugendo rw’umunsi wose, hanyuma batangira kumushakisha muri bene wabo no mu bo bari baziranye.
45  Ariko bamubuze basubira i Yerusalemu, bamushakisha babyitondeye.
46  Nuko nyuma y’iminsi itatu bamusanga mu rusengero yicaye hagati y’abigisha, abateze amatwi kandi ababaza ibibazo.
47  Ariko abamwumvaga bose bakomezaga gutangazwa n’ukuntu yari asobanukiwe ibintu hamwe n’ibisubizo bye.
48  Bamubonye barumirwa, maze nyina aramubwira ati “mwana wa, kuki watugenje utya? Dore jye na so twataye umutwe tugushakisha.”
49  Ariko arababwira ati “kuki mwagombye kunshakisha? Mbese ntimuzi ko ngomba kuba mu nzu ya Data?”
50  Icyakora ntibasobanukiwe iryo jambo yababwiye.
51  Nuko amanukana na bo bajya i Nazareti, akomeza kujya abagandukira. Ariko ayo magambo yose nyina ayabika mu mutima we abyitondeye.
52  Maze Yesu akomeza gukura agwiza ubwenge n’imbaraga kandi akundwa n’Imana n’abantu.
3  Mu mwaka wa cumi n’itanu w’ingoma ya Tiberiyo Kayisari, igihe Ponsiyo Pilato yari guverineri w’i Yudaya, na Herode ategeka intara ya Galilaya, naho Filipo umuvandimwe we ategeka intara ya Ituraya na Tirakoniti, Lusaniya we ategeka intara ya Abilene,
2  mu gihe cya Ana wari umwe mu bakuru b’abatambyi, na Kayafa wari umutambyi mukuru, ijambo ry’Imana ryaje kuri Yohana mwene Zekariya ari mu butayu.
3  Nuko anyura mu turere twose dukikije Yorodani abwiriza abantu ko bagombaga kubatizwa bagaragaza ko bihannye kugira ngo bababarirwe ibyaha,
4  nk’uko byanditswe mu gitabo kirimo amagambo y’umuhanuzi Yesaya ngo “nimwumve! Hari umuntu urangururira mu butayu ati ‘nimutegurire Yehova inzira, mugorore inzira ze.
5  Umukoke wose uzuzuzwa, n’umusozi wose n’agasozi bizaringanizwa, n’amakoni azahinduka inzira zigororotse, kandi ahantu hataringaniye hazaba inzira ziringaniye;
6  abantu bose bazabona uko Imana itanga agakiza.’”
7  Nuko atangira kubwira abantu bamusangaga kugira ngo babatizwe ati “mwa rubyaro rw’impiri mwe, ni nde wababuriye ngo muhunge umujinya wegereje?
8  Nuko rero, nimwere imbuto zikwiranye no kwihana. Ntimwibwire muti ‘dufite Aburahamu, ni we data.’ Ndababwira ko Imana ibasha guhindurira Aburahamu abana muri aya mabuye.
9  Ubu ishoka igeze ku gishyitsi cy’igiti. Ubwo rero, igiti cyose kitera imbuto nziza kigomba gutemwa kikajugunywa mu muriro.”
10  Abantu baramubazaga bati “none se dukore iki?”
11  Na we akabasubiza ati “ufite amakanzu abiri agabane n’udafite n’imwe, kandi ufite ibyokurya, na we abigenze atyo.”
12  Ndetse n’abakoresha b’ikoro barazaga kugira ngo ababatize, bakamubaza bati “Mwigisha, dukore iki?”
13  Na we akababwira ati “ntimugasabe ibirenze umusoro wategetswe.”
14  Abasirikare na bo bakamubaza bati “naho se twe dukore iki?” Akababwira ati “ntimukagire uwo muhohotera cyangwa ngo mugire uwo murega ibinyoma, ahubwo mujye munyurwa n’ibihembo byanyu.”
15  Kubera ko icyo gihe abantu bari bategereje Kristo kandi bose bakaba baribazaga ibya Yohana mu mitima yabo bati “ese aho ntiyaba ari we Kristo?,”
16  Yohana yarabashubije bose ati “jye mbabatirisha amazi, ariko hari ukomeye kundusha ugiye kuza, sinkwiriye no gupfundura udushumi tw’inkweto ze. Uwo azababatirisha umwuka wera n’umuriro.
17  Mu kuboko kwe afashe igikoresho cyo kugosoza, kugira ngo asukure imbuga ahuriraho ayeze kandi ashyire ingano mu kigega, naho umurama awutwikishe umuriro udashobora kuzimywa.”
18  Nanone yahaye abantu izindi nama nyinshi zitajenjetse, kandi akomeza kubabwira ubutumwa bwiza.
19  Ariko Herode wari umutegetsi w’iyo ntara, yacyashywe na Yohana amucyahira Herodiya umugore w’umuvandimwe we n’ibindi bibi byose Herode yari yarakoze.
20  Hanyuma kuri ibyo bikorwa bibi byose, yongeraho no gufata Yohana amufungira mu nzu y’imbohe.
21  Abantu bose bamaze kubatizwa, Yesu na we arabatizwa, maze agisenga ijuru rirakinguka,
22  umwuka wera umumanukiraho umeze nk’inuma, maze humvikana ijwi rivuye mu ijuru rivuga riti “uri Umwana wanjye nkunda; ndakwemera.”
23  Ubwo Yesu yatangiraga umurimo we yari afite imyaka nka mirongo itatu, abantu bakaba baratekerezaga ko yari mwene Yozefu,mwene Heli,
24  mwene Matati,mwene Lewi,mwene Meliki,mwene Yanayi,mwene Yozefu,
25  mwene Matatiya,mwene Amosi,mwene Nahumu,mwene Esili,mwene Nagayi,
26  mwene Mati,mwene Matatiya,mwene Semeyini,mwene Yoseki,mwene Yoda,
27  mwene Yohanani,mwene Resa,mwene Zerubabeli,mwene Salatiyeli,mwene Neri,
28  mwene Meliki,mwene Adi,mwene Kosamu,mwene Elimadamu,mwene Eri,
29  mwene Yesu,mwene Eliyezeri,mwene Yorimu,mwene Matati,mwene Lewi,
30  mwene Simeyoni,mwene Yuda,mwene Yozefu,mwene Yonamu,mwene Eliyakimu,
31  mwene Meleya,mwene Mena,mwene Matata,mwene Natani,mwene Dawidi,
32  mwene Yesayi,mwene Obedi,mwene Bowazi,mwene Salumoni,mwene Nahasoni,
33  mwene Aminadabu,mwene Aruni,mwene Hesironi,mwene Peresi,mwene Yuda,
34  mwene Yakobo,mwene Isaka,mwene Aburahamu,mwene Tera,mwene Nahori,
35  mwene Serugi,mwene Rewu,mwene Pelegi,mwene Eberi,mwene Shela,
36  mwene Kenani,mwene Arupakisadi,mwene Shemu,mwene Nowa,mwene Lameki,
37  mwene Metusela,mwene Henoki,mwene Yeredi,mwene Mahalaleli,mwene Kenani,
38  mwene Enoshi,mwene Seti,mwene Adamu,umwana w’Imana.
12  Hagati aho, igihe abantu bari bateraniye hamwe ari ibihumbi byinshi cyane ku buryo bakandagiranaga, abwira mbere na mbere abigishwa be ati “murabe maso mwirinde umusemburo w’Abafarisayo, ari wo buryarya.
2  Icyakora nta kintu cyapfuritswe mu buryo bwitondewe kitazahishurwa, kandi nta banga ritazamenyekana.
3  Ni yo mpamvu ibintu byose muvugira mu mwijima bizumvikanira mu mucyo, kandi ibyo mwongoreranira mu byumba byanyu bizatangarizwa hejuru y’inzu.
4  Byongeye kandi, ndababwira ncuti zanjye nti ‘ntimutinye abamara kwica umubiri, bakaba badashobora kugira ikindi babatwara.’
5  Ahubwo ndabereka uwo mukwiriye gutinya: mutinye umara kwica umuntu, akaba afite n’ububasha bwo kumujugunya muri Gehinomu. Ni koko, ndababwira ko Uwo ari we mukwiriye gutinya.
6  Mbese ibishwi bitanu ntibigura ibiceri bibiri by’agaciro gake? Nyamara nta na kimwe muri byo cyibagirana imbere y’Imana.
7  Ndetse n’imisatsi yo ku mitwe yanyu yose irabazwe. Ku bw’ibyo rero, ntimutinye kuko murusha ibishwi byinshi agaciro.
8  “Ndababwira ko umuntu wese wemerera imbere y’abantu ko yunze ubumwe nanjye, Umwana w’umuntu na we azemerera imbere y’abamarayika b’Imana ko yunze ubumwe na we.
9  Ariko unyihakanira imbere y’abantu, nanjye nzamwihakanira imbere y’abamarayika b’Imana.
10  Umuntu wese uvuga nabi Umwana w’umuntu azabibabarirwa, ariko umuntu wese utuka umwuka wera ntazabibabarirwa.
11  Igihe bazaba babajyanye imbere ya rubanda n’abategetsi n’abatware, ntimuzahangayike mwibaza uko muziregura cyangwa icyo muzireguza, cyangwa icyo muzavuga,
12  kuko muri uwo mwanya umwuka wera uzabigisha ibyo muzaba mugomba kuvuga.”
13  Nuko umwe mu bari aho aramubwira ati “Mwigisha, bwira umuvandimwe wanjye tugabane umurage.”
14  Aramubwira ati “wa muntu we, ni nde wanshinze kuba umucamanza wanyu cyangwa kubagabanya ibyanyu?”
15  Hanyuma arababwira ati “mukomeze kuba maso, kandi mwirinde kurarikira k’uburyo bwose, kuko niyo umuntu yagira ibintu byinshi ate, ubuzima bwe ntibuva mu bintu atunze.”
16  Amaze kubabwira ibyo, abacira umugani ati “isambu y’umuntu umwe wari umukire yareze cyane.
17  Nuko atangira gutekereza mu mutima we ati ‘nzabigenza nte noneho ko ntafite aho guhunika imyaka yanjye?’
18  Nuko aravuga ati ‘dore uko nzabigenza: nzasenya ibigega byanjye maze nubake ibindi binini kurushaho. Aho ni ho nzahunika ibinyampeke byanjye n’ibintu byanjye byose byiza.
19  Hanyuma nzabwira ubugingo bwanjye nti “bugingo bwanjye, ubikiwe ibintu byinshi byiza bizamara imyaka myinshi; gubwa neza, urye, unywe, unezerwe.”’
20  Ariko Imana iramubwira iti ‘wa muntu we udashyira mu gaciro, iri joro urakwa ubugingo bwawe. None se ibyo wahunitse bizaba ibya nde?’
21  Uko ni ko bimera ku muntu wirundanyirizaho ubutunzi, ariko atari umutunzi ku Mana.”
22  Hanyuma abwira abigishwa be ati “ku bw’ibyo rero, ndababwira nti ‘ntimukomeze guhangayikira ubugingo bwanyu mwibaza icyo muzarya cyangwa ngo muhangayikire imibiri yanyu mwibaza icyo muzambara,
23  kuko ubugingo buruta ibyokurya, n’umubiri ukaruta imyambaro.’
24  Mwitegereze neza ibikona: ntibibiba cyangwa ngo bisarure, nta n’ubwo bigira ibigega; nyamara Imana irabigaburira. None se ntimurusha inyoni agaciro?
25  Ni nde muri mwe ushobora kongera umukono umwe ku gihe ubuzima bwe buzamara, abiheshejwe no guhangayika?
26  None se niba nta kintu na gito mushobora gukora, kuki mwahangayikira ibindi bisigaye?
27  Mwitegereze neza ukuntu indabyo zo mu gasozi zikura: ntizigoka cyangwa ngo zibohe imyenda. Ariko ndababwira ko na Salomo mu ikuzo rye ryose atigeze arimba nka rumwe muri zo.
28  Niba se Imana yambika ityo ibyatsi byo mu gasozi biba biriho uyu munsi ejo bikajugunywa mu muriro, ntizarushaho kubambika, mwa bafite ukwizera guke mwe!
29  Nuko rero, ntimukomeze kwiganyira mwibaza icyo muzarya n’icyo muzanywa, kandi ntimukomeze guhangayika mubunza imitima,
30  kuko ibyo byose ari byo abantu b’isi bamaranira, kandi So wo mu ijuru azi ko mubikeneye.
31  Ahubwo, mukomeze gushaka ubwami bwe, hanyuma ibyo bintu muzabihabwa.
32  “Ntimutinye, mwa mukumbi muto mwe, kuko So yemeye kubaha ubwami.
33  Mugurishe ibyo mufite muhe abakene. Mwidodere impago z’amafaranga zidasaza, mwibikire ubutunzi butangirika mu ijuru, aho umujura atabwegera n’udukoko ntituburye,
34  kuko aho ubutunzi bwanyu buri, ari ho n’imitima yanyu izaba.
35  “Nimukenyere n’amatara yanyu yake,
36  kandi mumere nk’abantu bategereje igihe shebuja ari bugarukire avuye mu bukwe, kugira ngo naza agakomanga bahite bamukingurira.
37  Abo bagaragu barahirwa shebuja naza agasanga bari maso! Ndababwira ukuri ko azakenyera maze akabicaza ku meza, hanyuma akabakorera.
38  Kandi barahirwa naramuka aje mu gicuku cyangwa mu nkoko, agasanga bari maso!
39  Ariko mumenye iki: nyir’urugo aramutse amenye isaha umujura azaziraho, yakomeza kuba maso ntamwemerere gucukura inzu ye ngo yinjiremo.
40  Namwe rero muhore mwiteguye, kuko Umwana w’umuntu azaza mu gihe mudatekereza ko ashobora kuza.”
41  Hanyuma Petero aramubwira ati “Mwami, ni twe uciriye uwo mugani cyangwa uwuciriye n’abandi bose?”
42  Nuko Umwami aravuga ati “mu by’ukuri se, ni nde gisonga cyizerwa kandi kizi ubwenge, shebuja azashinga abagaragu be kugira ngo kijye gikomeza kubagerera ibyokurya mu gihe gikwiriye?
43  Uwo mugaragu arahirwa shebuja naza agasanga abigenza atyo!
44  Ndababwira ukuri ko azamushinga ibyo atunze byose.
45  Ariko uwo mugaragu niyibwira mu mutima we ati ‘databuja atinze kuza,’ agatangira gukubita abandi bagaragu n’abaja, kandi akarya, akanywa, agasinda,
46  shebuja w’uwo mugaragu azaza ku munsi atari amwiteze no ku isaha atazi, maze amuhane yihanukiriye, kandi azamushyira hamwe n’abahemu.
47  Nuko uwo mugaragu wasobanukiwe icyo shebuja ashaka, ariko ntiyitegure cyangwa ngo agikore ahuje n’ibyo shebuja ashaka, azakubitwa inkoni nyinshi.
48  Ariko utarasobanukiwe maze agakora ibintu bikwiriye kumukubitisha inkoni, azakubitwa nke. Koko rero, umuntu wese wahawe byinshi azabazwa byinshi, kandi uwo abantu bashinze byinshi bazamusaba ibirenze ibyo basaba abandi.
49  “Naje gukongeza umuriro mu isi. None se ni iki kindi nshaka niba umuriro waramaze gufatwa?
50  Koko rero, mfite umubatizo ngomba kubatizwa, kandi se mbega ukuntu mbabara kugeza aho uzarangirira!
51  Mbese mutekereza ko naje kuzana amahoro mu isi? Oya rwose, ahubwo ndababwira ko naje gutuma abantu batandukana.
52  Kuko uhereye ubu, mu rugo rumwe hazajya habamo abantu batanu batavuga rumwe, batatu barwanye babiri, na babiri barwanye batatu.
53  Bazaba batavuga rumwe, umugabo ahagurukire umuhungu we, n’umuhungu ahagurukire se, umugore ahagurukire umukobwa we, n’umukobwa ahagurukire nyina, umugore ahagurukire umukazana we, n’umukazana ahagurukire nyirabukwe.”
54  Nanone abwira abantu ati “iyo mubonye igicu giturutse iburengerazuba, muhita muvuga muti ‘hagiye kugwa imvura y’umugaru,’ kandi koko biraba.
55  Iyo mubonye umuyaga uhushye uturuka mu majyepfo, nabwo muravuga muti ‘haraba ubushyuhe,’ kandi koko biraba.
56  Mwa ndyarya mwe, ko muzi gusuzuma uko isi n’ikirere bimeze, bishoboka bite ko mutamenya gusuzuma iki gihe turimo?
57  Ni iki gituma mutigenzurira ngo mumenye igihuje no gukiranuka icyo ari cyo?
58  Urugero, niba uri kumwe n’ukurega mugiye kuburana imbere y’umutware, gira icyo ukora mukiri mu nzira ukemure ikibazo mufitanye, kugira ngo atagushyikiriza umucamanza, umucamanza na we akagushyikiriza umukozi w’urukiko, umukozi w’urukiko na we akakujugunya mu nzu y’imbohe.
59  Ndakubwira ko utazavamo utabanje kwishyura umwenda wose, hadasigaye n’agaceri k’agaciro gake cyane.”
