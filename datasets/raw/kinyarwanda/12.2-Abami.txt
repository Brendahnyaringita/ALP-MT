10  Ahabu yari afite abahungu mirongo irindwi i Samariya. Nuko Yehu yandika inzandiko azohereza i Samariya ku batware b’i Yezereli n’abakuru n’abareraga abahungu ba Ahabu, agira ati
2  “mukimara kubona uru rwandiko, ubwo muri kumwe n’abahungu ba shobuja kandi mukaba mufite intwaro, amagare y’intambara, amafarashi n’imigi igoswe n’inkuta,
3  mutoranye umwe mu bahungu ba shobuja mubona akwiriye kurusha abandi, mumushyire ku ntebe y’ubwami ya se, hanyuma murwanirire inzu ya shobuja.”
4  Bagira ubwoba cyane baravuga bati “dore n’abami babiri ntibashoboye kumuhagarara imbere, none twe twabishoboza iki?”
5  Nuko uwari umutware w’urugo n’uwari umutware w’umugi n’abakuru hamwe n’abareraga abahungu ba Ahabu, batuma kuri Yehu bati “turi abagaragu bawe. Icyo uri butubwire cyose turagikora. Nta n’umwe turi bugire umwami. Ukore icyo ubona gikwiriye mu maso yawe.”
6  Yehu yandika urwandiko rwa kabiri ati “niba muri abanjye kandi mukaba mwumvira icyo mbabwiye, nimuce abahungu ba shobuja ibihanga, maze ejo nk’iki gihe muzabinzanire i Yezereli.” Abahungu b’umwami uko ari mirongo irindwi bari kumwe n’abanyacyubahiro bo mu mugi babareraga.
7  Bakimara kubona urwo rwandiko, bafata abahungu b’umwami uko bari mirongo irindwi barabica, ibihanga byabo babishyira mu bitebo babyoherereza Yehu i Yezereli.
8  Intumwa iraza ibwira Yehu iti “bazanye ibihanga by’abahungu b’umwami.” Aravuga ati “nimubirundemo ibirundo bibiri ku marembo y’umugi bihagume kugeza ejo mu gitondo.”
9  Bukeye arasohoka, arahagarara abwira abantu bose ati “muri abakiranutsi. None se niba naragambaniye databuja nkamwica, ni nde wishe aba bose?
10  Mumenye rero ko nta jambo na rimwe Yehova yavuze rizagwa hasi ridasohoye, mu magambo yose Yehova yavuze ku nzu ya Ahabu, kandi ko Yehova yashohoje ibyo yavuze binyuze ku mugaragu we Eliya.”
11  Nanone Yehu yica abo mu nzu ya Ahabu bose bari basigaye i Yezereli, yica n’abanyacyubahiro be bose n’inkoramutima ze n’abatambyi be, kugeza aho yabamariye bose.
12  Arahaguruka afata inzira yerekeza i Samariya. Iruhande rw’inzira hari inzu bakemuriragamo ubwoya bw’intama.
13  Yehu ahura n’abavandimwe ba Ahaziya umwami w’u Buyuda. Ababajije ati “muri ba nde?,” baramusubiza bati “turi abavandimwe ba Ahaziya. Tugiye kubaza amakuru y’abana b’umwami n’ab’umwamikazi.”
14  Ahita avuga ati “nimubafate mpiri.” Babafata mpiri bose uko ari mirongo ine na babiri, babicira ku kigega cy’amazi cy’inzu bakemuriragamo ubwoya bw’intama, ntiyagira n’umwe asiga.
15  Avuye aho ahura na Yehonadabu mwene Rekabu aje kumusanganira. Yehu aramusuhuza aramubaza ati “umutima wawe utunganiye uwanjye nk’uko uwanjye utunganiye uwawe?” Yehonadabu aramusubiza ati “uratunganye!” Yehu aravuga ati “niba utunganye, mpa ukuboko.” Yehonadabu amuhereza ukuboko. Yehu aramwuriza amushyira mu igare rye.
16  Aramubwira ati “ngwino tujyane urebe ukuntu ntihanganira abarwanya Yehova.” Bakomeza kujyana na we mu igare ry’intambara rya Yehu.
17  Amaherezo agera i Samariya, yica abo mu nzu ya Ahabu bose bari barasigaye arabatsemba, nk’uko Yehova yari yarabibwiye Eliya.
18  Nuko Yehu akoranya abantu bose arababwira ati “Ahabu yasenze Bayali mu rugero ruto cyane, Yehu we azayisenga cyane kurushaho.
19  None nimumpamagarire abahanuzi bose ba Bayali, abayisenga bose n’abatambyi bayo bose. Ntihagire n’umwe ubura kuko ngiye gutambira Bayali igitambo gikomeye. Ubura wese azicwa.” Ariko ayo yari amayeri Yehu yakoresheje kugira ngo arimbure abasenga Bayali.
20  Yehu aravuga ati “nimutangaze ko hari ikoraniro ryihariye rya Bayali.” Nuko barabitangaza.
21  Hanyuma Yehu yohereza intumwa muri Isirayeli hose, abasenga Bayali bose baraza. Nta n’umwe wasigaye ataje. Binjira mu rusengero rwa Bayali bararwuzura, kuva mu ruhande rumwe kugeza mu rundi.
22  Abwira uwarindaga urwambariro ati “ha abasenga Bayali bose imyenda.” Arayibazanira.
23  Yehu yinjirana na Yehonadabu mwene Rekabu mu rusengero rwa Bayali. Abwira abasenga Bayali ati “mugenzure mwitonze murebe ko nta muntu usenga Yehova uri hano, ko hari abasenga Bayali gusa.”
24  Binjiye kugira ngo batambe ibitambo n’ibitambo bikongorwa n’umuriro, Yehu ashyira hanze ingabo ze mirongo inani arazibwira ati “nihagira n’umwe mu bo nashyize mu maboko yanyu ubacika, uwo yacitse aramuryozwa apfe mu cyimbo cye.”
25  Nuko Yehu arangije gutamba igitambo gikongorwa n’umuriro, ahita abwira abarinzi n’abatware b’ingabo ati “nimwinjire mubice! Ntihagire n’umwe usohoka.” Abarinzi n’abatware b’ingabo babicisha inkota, bakajya bajugunya intumbi zabo hanze. Bakomeza kubica bagera no mu cyumba cy’imbere cy’urusengero rwa Bayali cyitwa umugi.
26  Basohora inkingi zera z’amabuye zo mu rusengero rwa Bayali barazitwika.
27  Nanone basenya inkingi zera z’amabuye za Bayali, basenya n’urusengero rwa Bayali baruhindura imisarani kugeza n’uyu munsi.
28  Uko ni ko Yehu yarimbuye Bayali muri Isirayeli.
29  Ibyaha bya Yerobowamu mwene Nebati byateye Abisirayeli gucumura ni byo byonyine Yehu ataretse gukora. Yakomeje gusenga bya bimasa bya zahabu, kimwe cyari i Beteli ikindi kiri i Dani.
30  Yehova abwira Yehu ati “kubera ko wagize neza ugakora ibikwiriye mu maso yanjye, ugakorera inzu ya Ahabu ibyari mu mutima wanjye byose, abagukomokaho bazagusimbura ku ntebe y’ubwami ya Isirayeli kugeza ku buzukuruza bawe.”
31  Icyakora Yehu ntiyashishikariye kugendera mu mategeko ya Yehova Imana ya Isirayeli n’umutima we wose. Ntiyaretse kugendera mu byaha Yerobowamu yakoze agatera Isirayeli gucumura.
32  Icyo gihe Yehova yatangiye kugenda yambura Isirayeli tumwe mu turere twayo. Hazayeli yagabaga ibitero mu turere twose twa Isirayeli,
33  kuva kuri Yorodani ugana mu burasirazuba, akarere ka Gileyadi kose, ak’Abagadi, ak’Abarubeni n’ak’Abamanase, kuva kuri Aroweri iri mu kibaya cya Arunoni, ndetse n’i Gileyadi n’i Bashani.
34  Ibindi bintu Yehu yakoze, ibigwi bye byose n’ubutwari bwe bwose, ese ntibyanditse mu gitabo cy’ibyakozwe mu gihe cy’abami ba Isirayeli?
35  Amaherezo Yehu aratanga asanga ba sekuruza, bamuhamba i Samariya. Umuhungu we Yehowahazi yima ingoma mu cyimbo cye.
36  Yehu yamaze imyaka makumyabiri n’umunani ku ngoma i Samariya, ari umwami wa Isirayeli.
4  Igihe kimwe, umugore wari warashakanye n’umuhanuzi yaje gutakira Elisa ati “umugabo wanjye, umugaragu wawe, yarapfuye. Kandi uzi neza ko umugaragu wawe yari yarakomeje gutinya Yehova. Uwo tubereyemo umwenda yaje gutwara abana banjye bombi ngo abagire abagaragu be.”
2  Elisa aramubaza ati “nkumarire iki? Mbwira icyo ufite mu nzu.” Aramusubiza ati “nta kintu umuja wawe afite uretse urwabya rw’amavuta.”
3  Elisa aramubwira ati “jya mu baturanyi bawe bose, ubatire inzabya zirimo ubusa. Uzane nyinshi zishoboka.
4  Ujye mu nzu wikingirane n’abana bawe, maze usuke amavuta muri izo nzabya zose, izuzuye uzishyire ku ruhande.”
5  Uwo mugore aragenda. Ajya iwe, we n’abahungu be barakinga, bakajya bamwegereza izo nzabya akazisukamo amavuta.
6  Izo nzabya zose zimaze kuzura, abwira umwe mu bahungu be ati “nzanira urundi rwabya.” Uwo muhungu we aramubwira ati “nta rwabya rusigaye.” Ayo mavuta ahita akama.
7  Aragenda asanga umuntu w’Imana y’ukuri, uwo muntu w’Imana y’ukuri aramubwira ati “genda ugurishe ayo mavuta wishyure imyenda urimo, asigaye azagutunga wowe n’abahungu bawe.”
8  Umunsi umwe, Elisa anyura i Shunemu. Umugore waho wari uzwi cyane aramuhata ngo aze amuhe icyo kurya. Kuva ubwo Elisa yahanyura, akajyayo agafungura.
9  Haciye igihe, uwo mugore abwira umugabo we ati “nzi ko uyu muntu ukunda kunyura hano ari umuhanuzi w’Imana.
10  None ndakwinginze, reka twubake akumba gato hejuru y’inzu, tumushyiriremo uburiri, ameza, intebe n’itara; najya aza kudusura abe ari ho arara.”
11  Nuko umunsi umwe araza nk’uko bisanzwe, ajya muri cya cyumba cyo hejuru aba ari ho arara.
12  Elisa abwira umugaragu we Gehazi ati “hamagara uwo Mushunemukazi aze.” Aramuhamagara araza.
13  Abwira Gehazi ati “mubwire uti ‘ko watuvunikiye cyane, urifuza ko twagukorera iki? Ese hari icyifuzo ushaka kugeza ku mwami cyangwa ku mugaba w’ingabo?’” Undi arasubiza ati “nta kibazo mfite, kuko ntuye muri bene wacu.”
14  Elisa abaza Gehazi ati “none se ubu twamukorera iki?” Gehazi aramubwira ati “nta mwana w’umuhungu agira kandi umugabo we arashaje.”
15  Elisa ahita avuga ati “muhamagare.” Aramuhamagara araza ahagarara ku muryango.
16  Elisa aramubwira ati “umwaka utaha, igihe nk’iki, uzaba uhagatiye umwana w’umuhungu.” Ariko uwo mugore aravuga ati “oya databuja, muntu w’Imana y’ukuri, wivuga ibinyoma ku birebana n’umuja wawe.”
17  Ariko uwo mugore asama inda, maze mu mwaka ukurikiyeho nk’icyo gihe, abyara umwana w’umuhungu nk’uko Elisa yari yarabimubwiye.
18  Uwo mwana arakura. Igihe kimwe, nk’uko yari asanzwe abigenza, ajya kureba se aho yari kumwe n’abasaruzi.
19  Abwira se incuro nyinshi ati “umutwe uranyishe we! Umutwe uranyishe we!” Amaherezo se abwira umugaragu we ati “mushyire nyina.”
20  Umugaragu aramujyana amushyira nyina. Nyina aramukikira kugeza saa sita, hanyuma arapfa.
21  Aragenda amuryamisha ku buriri bw’umuntu w’Imana y’ukuri, arakinga arasohoka.
22  Nuko atuma ku mugabo we ati “ndakwinginze, nyoherereza umugaragu azane n’indogobe imwe, nyaruke ndebe umuntu w’Imana y’ukuri ngaruke.”
23  Umugabo we aramubaza ati “kuki ugiye kumureba uyu munsi, ko atari ku mboneko z’ukwezi kandi akaba atari ku isabato.” Uwo mugore aramusubiza ati “ntuhangayike, nta kibazo.”
24  Ategura indogobe maze abwira umugaragu we ati “yobora indogobe ugende, ntuhagarare keretse ari jye ubikubwiye.”
25  Aragenda ajya aho umuntu w’Imana y’ukuri yari ari ku musozi wa Karumeli. Umuntu w’Imana y’ukuri amubonye akiri kure, abwira umugaragu we Gehazi ati “dore wa Mushunemukazi.
26  None genda wiruka umusanganire umubaze uti ‘ni amahoro? N’umugabo wawe araho? N’umwana wawe?’” Uwo mugore aramusubiza ati “ni amahoro.”
27  Ageze aho uwo muntu w’Imana y’ukuri yari ari ku musozi, ahita amufata ibirenge. Gehazi aramwegera agira ngo amwigizeyo, ariko umuntu w’Imana y’ukuri aravuga ati “mureke kuko afite intimba ku mutima; Yehova yabimpishe ntiyigeze abimbwira.”
28  Uwo mugore aramubwira ati “ese nigeze nsaba umwana w’umuhungu mbinyujije kuri databuja? Sinavuze nti ‘ntunyizeze ibidashoboka’?”
29  Elisa ahita abwira Gehazi ati “cebura ufate inkoni yanjye ugende. Nugira uwo muhura ntumusuhuze, nihagira ugusuhuza ntumwikirize. Ugende ushyire inkoni yanjye mu maso h’uwo mwana.”
30  Nyina w’uwo mwana aravuga ati “ndahiye Yehova Imana nzima n’ubugingo bwawe ko ntari bugusige aha.” Elisa arahaguruka barajyana.
31  Gehazi arabasiga aragenda ashyira iyo nkoni mu maso h’uwo mwana, ariko uwo mwana ntiyakoma cyangwa ngo yinyagambure. Gehazi aragaruka ajya gusanganira Elisa aramubwira ati “umwana ntiyakangutse.”
32  Amaherezo Elisa agera muri urwo rugo, asanga umwana yapfuye bamuryamishije ku buriri bwe.
33  Nuko arinjira akinga umuryango, asenga Yehova.
34  Yurira uburiri, yubarara kuri uwo mwana, ashyira umunwa ku munwa, amaso ku maso, ibiganza ku biganza. Akomeza kumwubarara hejuru maze umubiri w’uwo mwana ugenda uzamo agashyuhe.
35  Elisa atangira kugendagenda hirya no hino muri iyo nzu, arongera yubarara kuri uwo mwana. Umwana yitsamura karindwi, hanyuma afungura amaso.
36  Elisa ahamagara Gehazi aramubwira ati “hamagara wa Mushunemukazi.” Aramuhamagara araza. Elisa aramubwira ati “terura umwana wawe.”
37  Uwo mugore arinjira yikubita ku birenge bye aramwunamira, hanyuma aterura umwana we arasohoka.
38  Elisa asubira i Gilugali asanga muri ako karere hari amapfa. Ubwo abahanuzi bari bicaye imbere ye, yabwiye umugaragu we ati “shyira inkono nini ku ziko utekere aba bahanuzi isupu.”
39  Nuko umwe muri abo bahanuzi ajya mu gasozi gusoroma imboga, abonye umutanga asoroma imbuto zawo azuzuza umwenda we arataha. Azikatira muri ya nkono y’isupu, kuko batari bazizi.
40  Nyuma yaho baza kwarurira abo bagabo ngo barye. Bariye kuri iyo supu barataka bati “muntu w’Imana y’ukuri, iyi nkono irimo uburozi.” Ntibashobora kurya.
41  Aravuga ati “nimunzanire ifu.” Amaze kuyishyira muri iyo nkono, aravuga ati “nimwarurire abantu barye.” Nuko basanga nta kintu kibi kikiri muri iyo nkono.
42  Hari umugabo waturutse i Bayali-Shalisha azaniye umuntu w’Imana y’ukuri imigati ikozwe mu mbuto z’umuganura, imigati makumyabiri ikozwe mu ifu y’ingano za sayiri n’ibinyampeke mu ruhago rwe rw’imigati. Elisa aravuga ati “bihe abantu babirye.”
43  Ariko umugaragu we aravuga ati “nabigaburira nte abantu ijana?” Elisa aramusubiza ati “bihe abantu babirye kuko Yehova yavuze ati ‘bazarya banasigaze.’”
44  Arabibagaburira barabirya, ndetse baranabisigaza nk’uko Yehova yabivuze.
11  Ataliya nyina wa Ahaziya abonye ko umuhungu we yapfuye, arahaguruka arimbura abana b’umwami bose.
2  Ariko Yehosheba wari umukobwa w’Umwami Yehoramu akaba na mushiki wa Ahaziya, yiba Yehowashi umwana wa Ahaziya amukura mu bana b’umwami bari bagiye kwicwa, amujyanana n’umugore wamureraga abahisha mu cyumba cyo kuraramo; bamuhisha Ataliya ntiyamwica.
3  Akomeza kubana na we, amuhisha mu nzu ya Yehova imyaka itandatu. Icyo gihe Ataliya ni we wategekaga igihugu.
4  Mu mwaka wa karindwi, Yehoyada atuma ku batware b’amagana batwaraga abarinzi b’Abakari n’abatware b’amagana batwaraga abandi barinzi, bamusanga ku nzu ya Yehova agirana na bo isezerano kandi abarahiriza mu nzu ya Yehova, arangije abereka umwana w’umwami.
5  Hanyuma arabategeka ati “dore icyo musabwa gukora: kimwe cya gatatu cyanyu kizaze ku isabato kurinda inzu y’umwami;
6  ikindi kimwe cya gatatu kizarinda Irembo ry’Urufatiro, ikindi kimwe cya gatatu kibe ku irembo riri inyuma y’abarinzi. Muzajye ibihe byo kurinda inzu y’umwami.
7  Amatsinda yanyu abiri yari gusimburwa ku isabato azahaguma akomeze kurinda inzu ya Yehova arinze umwami.
8  Muzakikize umwami mumugote impande zose, buri wese afite intwaro ye mu ntoki. Nihagira umuntu ushaka kubameneramo muzamwice. Muzagume iruhande rw’umwami igihe azaba asohotse n’igihe azaba yinjiye.”
9  Abatware b’amagana bakora ibyo umutambyi Yehoyada yari yabategetse byose. Nuko buri wese afata ingabo ze, izari zitahiwe kurinda ku isabato hamwe n’izagombaga gusimburwa ku isabato, basanga umutambyi Yehoyada.
10  Umutambyi aha abo batware b’amagana amacumu n’ingabo ziburungushuye byari mu nzu ya Yehova, byahoze ari iby’Umwami Dawidi.
11  Abarinzi bari bahagaze hafi y’umwami bamuzengurutse, buri wese afite intwaro ye mu ntoki, kuva mu ruhande rw’iburyo rw’inzu kugeza mu ruhande rw’ibumoso, hafi y’igicaniro n’inzu.
12  Asohora umwana w’umwami amwambika ikamba, amushyira n’Igihamya ku mutwe, nuko bamusukaho amavuta baramwimika. Abantu bakoma mu mashyi bati “umwami arakabaho!”
13  Ataliya yumvise urusaku rw’abantu birukaga, ahita aza abasanga ku nzu ya Yehova.
14  Nuko arebye abona umwami ahagaze iruhande rw’inkingi, nk’uko umugenzo wakorwaga, abatware n’abavuza impanda bahagaze iruhande rw’umwami, kandi abaturage bose bo mu gihugu bishimye bavuza impanda. Ataliya ahita ashishimura imyambaro ye, atera hejuru ati “ubugambanyi! Ubugambanyi!”
15  Ariko umutambyi Yehoyada ategeka abatware b’amagana, ari bo bakuru b’ingabo, ati “nimumukure mu bantu, kandi umukurikira wese mumwicishe inkota!” Umutambyi yari yavuze ati “ntimumwicire mu nzu ya Yehova.”
16  Baramufata bamujyana ku irembo ry’amafarashi ry’inzu y’umwami, bahamugejeje baramwica.
17  Nuko Yehoyada asaba umwami na rubanda kugirana na Yehova isezerano ry’uko bazaba ubwoko bwa Yehova. Nanone umwami agirana isezerano na rubanda.
18  Hanyuma abantu bose bo muri icyo gihugu bajya mu rusengero rwa Bayali basenya ibicaniro byayo, ibishushanyo byayo barabimenagura na Matani umutambyi wa Bayali bamwicira imbere y’ibicaniro. Nuko umutambyi ashyiraho abagenzuzi b’inzu ya Yehova.
19  Akoranya abatware b’amagana, abarinzi b’Abakari n’abandi barinzi hamwe na rubanda rwose, bavana umwami mu nzu ya Yehova baramujyana bamunyuza mu irembo ry’abarinzi b’inzu y’umwami, yicara ku ntebe y’ubwami.
20  Abaturage bose bakomeza kwishima. Umugi wari utekanye kandi Ataliya bari bamwicishirije inkota hafi y’inzu y’umwami.
21  Yehowashi yimye ingoma afite imyaka irindwi.
8  Nuko Elisa abwira wa mugore yari yarazuriye umwana ati “hagurukana n’abo mu rugo rwawe, usuhukire ahandi hantu hose wifuza, kuko Yehova agiye guteza iki gihugu inzara izamara imyaka irindwi.”
2  Uwo mugore arahaguruka nk’uko umuntu w’Imana y’ukuri yari yabimubwiye, ajyana n’abo mu rugo rwe asuhukira mu gihugu cy’Abafilisitiya, amarayo imyaka irindwi.
3  Imyaka irindwi ishize, uwo mugore ava mu gihugu cy’Abafilisitiya araza atakambira umwami ngo asubizwe inzu ye n’isambu ye.
4  Icyo gihe umwami yari amaze kubwira Gehazi, umugaragu w’umuntu w’Imana y’ukuri, ati “ntekerereza ibitangaza byose Elisa yakoze.”
5  Igihe yari akibwira umwami ukuntu Elisa yazuye uwari wapfuye, abona wa mugore Elisa yazuriye umwana aje gutakambira umwami ngo asubizwe inzu ye n’isambu ye. Gehazi ahita avuga ati “mwami databuja, uwo mugore ni uyu kandi n’umwana we Elisa yazuye ni uyu.”
6  Umwami abaza uwo mugore uko byagenze, uwo mugore arabimutekerereza byose. Hanyuma umwami amuha umutware w’ibwami, aramutuma ati “umuheshe ibye byose n’ibyeze mu isambu ye byose, kuva igihe yaviriye mu gihugu kugeza uyu munsi.”
7  Nuko Elisa ajya i Damasiko. Icyo gihe Beni-Hadadi umwami wa Siriya yari arwaye. Baza kubwira umwami bati “umuntu w’Imana y’ukuri yaje ino aha.”
8  Umwami abwira Hazayeli ati “fata impano ujye gusanganira umuntu w’Imana y’ukuri, umusabe akugishirize Yehova inama uti ‘ese iyi ndwara ndwaye izakira?’”
9  Hazayeli ajya kumusanganira yitwaje impano zigizwe n’ibintu byiza byose by’i Damasiko, byari byikorewe n’ingamiya mirongo ine. Araza ahagarara imbere ya Elisa aramubwira ati “umuhungu wawe Beni-Hadadi umwami wa Siriya akuntumyeho ati ‘ese iyi ndwara ndwaye izakira?’”
10  Elisa aramubwira ati “genda umubwire uti ‘uzakira rwose’; icyakora Yehova yanyeretse ko azapfa.”
11  Elisa atumbira Hazayeli kugeza aho yagiriye ipfunwe. Nuko umuntu w’Imana y’ukuri ararira.
12  Hazayeli abibonye aramubaza ati “databuja ararizwa n’iki?” Elisa aramusubiza ati “ni uko nzi neza ibibi uzakorera Abisirayeli. Imigi yabo igoswe n’inkuta uzayitwika, abagabo babo b’intwari uzabicisha inkota, abana babo uzabajanjagura, n’abagore babo batwite ubafomoze.”
13  Hazayeli aramusubiza ati “umugaragu wawe ni iki ku buryo yakora ibintu bikomeye bityo, ko ndi imbwa gusa?” Ariko Elisa aravuga ati “Yehova yakunyeretse uri umwami wa Siriya.”
14  Nyuma y’ibyo Hazayeli atandukana na Elisa asubira kwa shebuja. Shebuja aramubaza ati “Elisa yakubwiye iki?” Undi aramusubiza ati “yambwiye ati ‘uzakira rwose.’”
15  Bukeye bwaho Hazayeli afata uburingiti abwinika mu mazi, abupfuka Beni-Hadadi mu maso, abura umwuka arapfa. Hazayeli yima ingoma mu cyimbo cye.
16  Mu mwaka wa gatanu w’ingoma ya Yehoramu mwene Ahabu umwami wa Isirayeli, igihe Yehoshafati yari akiri umwami w’u Buyuda, Yehoramu mwene Yehoshafati umwami w’u Buyuda yimye ingoma.
17  Yabaye umwami afite imyaka mirongo itatu n’ibiri, amara imyaka umunani ku ngoma i Yerusalemu.
18  Yagendeye mu nzira z’abami ba Isirayeli, akora nk’ibyo abo mu nzu ya Ahabu bakoze kuko yari yararongoye umukobwa wa Ahabu. Yakoraga ibibi mu maso ya Yehova.
19  Icyakora Yehova ntiyashatse kurimbura u Buyuda, kuko yari yarasezeranyije umugaragu we Dawidi ko yari kuzamuha urubyaro ruzakomeza gutegeka.
20  Mu gihe cya Yehoramu, Abedomu bigometse ku Buyuda biyimikira umwami.
21  Nuko Yehoramu arambuka atera i Sayiri aherekejwe n’amagare ye yose y’intambara. Ahaguruka nijoro yica Abedomu bari bamugose hamwe n’abatware b’abagendera ku magare y’intambara; abantu bahungira mu mahema yabo.
22  Ariko Edomu yakomeje kwigomeka ku Buyuda kugeza n’uyu munsi. Icyo gihe ni bwo na Libuna yatangiye kwigomeka.
23  Ibindi bigwi bya Yehoramu n’ibyo yakoze byose, ese ntibyanditse mu gitabo cy’ibyakozwe mu gihe cy’abami b’u Buyuda?
24  Amaherezo Yehoramu aratanga asanga ba sekuruza, bamuhamba hamwe na ba sekuruza mu Murwa wa Dawidi. Ahaziya umuhungu we yima ingoma mu cyimbo cye.
25  Mu mwaka wa cumi n’ibiri w’ingoma ya Yehoramu mwene Ahabu umwami wa Isirayeli, Ahaziya mwene Yehoramu umwami w’u Buyuda yimye ingoma.
26  Ahaziya yimye ingoma afite imyaka makumyabiri n’ibiri, amara umwaka umwe ku ngoma i Yerusalemu. Nyina yitwaga Ataliya, akaba umwuzukuru wa Omuri umwami wa Isirayeli.
27  Yagendeye mu nzira z’abo mu nzu ya Ahabu, akora ibibi mu maso ya Yehova nk’ibyo abo mu nzu ya Ahabu bakoraga, kuko se yari yarashatse umugore wo mu nzu ya Ahabu.
28  Yatabaranye na Yehoramu mwene Ahabu batera Hazayeli umwami wa Siriya i Ramoti-Gileyadi, ariko Abasiriya bakomeretsa Yehoramu.
29  Umwami Yehoramu aragaruka ajya kwivuriza i Yezereli ibikomere yari yatewe n’Abasiriya i Rama, igihe yarwanaga na Hazayeli umwami wa Siriya. Hanyuma Ahaziya mwene Yehoramu umwami w’u Buyuda aramanuka ajya i Yezereli gusura Yehoramu mwene Ahabu, kuko yari arwaye.
16  Mu mwaka wa cumi n’irindwi w’ingoma ya Peka mwene Remaliya, Ahazi mwene Yotamu umwami w’u Buyuda yimye ingoma.
2  Ahazi yimye ingoma afite imyaka makumyabiri, amara imyaka cumi n’itandatu ku ngoma i Yerusalemu. Ntiyakoze ibyiza mu maso ya Yehova Imana ye nk’ibyo sekuruza Dawidi yakoze.
3  Yagendeye mu nzira z’abami ba Isirayeli, atwika umuhungu we, akora ibizira nk’ibyakorwaga n’amahanga Yehova yari yarirukanye ku bw’Abisirayeli.
4  Yatambiraga ibitambo ku tununga no hejuru y’udusozi no munsi y’igiti gitoshye cyose, akanahosereza ibitambo.
5  Icyo gihe Resini umwami wa Siriya na Peka mwene Remaliya umwami wa Isirayeli barazamutse batera i Yerusalemu bagota Ahazi, ariko ntibashobora kwigarurira uwo mugi.
6  Nanone Resini umwami wa Siriya yashubije Elati Abedomu, hanyuma yirukana Abayahudi muri Elati. Abedomu na bo bajya muri Elati barahatura kugeza n’uyu munsi.
7  Hanyuma Ahazi yohereza intumwa kuri Tigulati-Pileseri umwami wa Ashuri ati “ndi umugaragu wawe n’umuhungu wawe. None ngwino unkize amaboko y’umwami wa Siriya n’umwami wa Isirayeli bahagurukiye kundwanya.”
8  Ahazi afata ifeza na zahabu byari mu nzu ya Yehova n’ibyari mu bubiko bw’inzu y’umwami, abyoherereza umwami wa Ashuri ho impongano.
9  Umwami wa Ashuri aramwumvira, atera i Damasiko arahigarurira, abaturage baho abajyana mu bunyage i Kiri, naho Resini we aramwica.
10  Nuko Umwami Ahazi ajya i Damasiko gusanganira Tigulati-Pileseri umwami wa Ashuri, agezeyo abona igicaniro cyari i Damasiko. Umwami Ahazi yoherereza umutambyi Uriya igishushanyo mbonera cy’icyo gicaniro n’icyitegererezo cy’ukuntu cyari gikozwe.
11  Umutambyi Uriya yubaka icyo gicaniro akurikije ibyo Umwami Ahazi yari yamwoherereje ari i Damasiko byose, ategereza igihe umwami yari kuzahindukirira avuye i Damasiko.
12  Umwami Ahazi avuye i Damasiko abona icyo gicaniro; aracyegera acyoserezaho ibitambo.
13  Akomeza kujya acyoserezaho igitambo gikongorwa n’umuriro n’ituro ry’ibinyampeke, akagisukaho ituro ry’ibyokunywa, akanakiminjagiraho amaraso y’ibitambo bisangirwa.
14  Igicaniro cy’umuringa cyari imbere ya Yehova agikura imbere y’inzu, hagati y’igicaniro cye n’inzu ya Yehova, agishyira mu majyaruguru y’aho igicaniro cye cyari giteretse.
15  Umwami Ahazi ategeka umutambyi Uriya ati “igicaniro kinini ujye ucyoserezaho igitambo gikongorwa n’umuriro cya mu gitondo, ituro ry’ibinyampeke rya nimugoroba, igitambo gikongorwa n’umuriro cy’umwami n’ituro rye ry’ibinyampeke, igitambo gikongorwa n’umuriro cy’abaturage bo mu gihugu bose, ituro ryabo ry’ibinyampeke n’ituro ryabo ry’ibyokunywa. Ujye kandi ukiminjagiraho amaraso yose y’igitambo gikongorwa n’umuriro n’amaraso yose y’ikindi gitambo. Naho igicaniro cy’umuringa cyo nzaba ndeba uko nkigenza.”
16  Umutambyi Uriya akora ibyo Umwami Ahazi yamutegetse byose.
17  Nanone Umwami Ahazi akura ku magare amabati y’umuringa yari mu mpande zayo, ayacamo ibice, anakuraho ibikarabiro byari biyateretseho. Ikigega cy’amazi cyari giteretse ku bimasa by’umuringa agikuraho agitereka ku mabuye ashashe.
18  Ibaraza ritwikiriye bari barubatse kuri iyo nzu ryakoreshwaga ku isabato hamwe n’umuryango wo ku nzu ya Yehova umwami yinjiriragamo abyimurira ahandi, abitewe no gutinya umwami wa Ashuri.
19  Ibindi bigwi bya Ahazi n’ibyo yakoze byose, ese ntibyanditse mu gitabo cy’ibyakozwe mu gihe cy’abami b’u Buyuda?
20  Amaherezo Ahazi aratanga asanga ba sekuruza, bamuhamba hamwe na ba sekuruza mu Murwa wa Dawidi; umuhungu we Hezekiya yima ingoma mu cyimbo cye.
18  Mu mwaka wa gatatu w’ingoma ya Hoseya mwene Ela umwami wa Isirayeli, Hezekiya mwene Ahazi umwami w’u Buyuda yimye ingoma.
2  Yabaye umwami afite imyaka makumyabiri n’itanu, amara imyaka makumyabiri n’icyenda ku ngoma i Yerusalemu. Nyina yitwaga Abi, akaba umukobwa wa Zekariya.
3  Yakoze ibyiza mu maso ya Yehova, nk’ibyo sekuruza Dawidi yakoze byose.
4  Ni we wakuyeho utununga, amenagura inkingi zera z’amabuye, atema inkingi yera y’igiti, amenagura n’inzoka y’umuringa Mose yari yarakoze, kuko kugeza icyo gihe Abisirayeli bari barakomeje kuyosereza ibitambo. Bayitaga ishusho y’inzoka y’umuringa.
5  Hezekiya yiringiraga Yehova Imana ya Isirayeli. Mu bami b’u Buyuda bose bamukurikiye ndetse n’abamubanjirije, nta wigeze ahwana na we.
6  Yomatanye na Yehova. Ntiyigeze areka kumukurikira, ahubwo yakomeje amategeko Yehova yategetse Mose.
7  Yehova yari kumwe na we. Hezekiya yagiraga amakenga mu byo yakoraga byose. Nuko aza kwigomeka ku mwami wa Ashuri, yanga kumukorera.
8  Ni we watsinze Abafilisitiya kugera i Gaza n’uturere twaho twose, kuva ku munara w’abarinzi kugeza ku mugi ugoswe n’inkuta.
9  Mu mwaka wa kane w’ingoma y’Umwami Hezekiya, ari wo mwaka wa karindwi w’ingoma ya Hoseya mwene Ela umwami wa Isirayeli, Shalumaneseri umwami wa Ashuri yateye Samariya arayigota.
10  Hashize imyaka itatu arayigarurira. Mu mwaka wa gatandatu w’ingoma ya Hezekiya, ari wo mwaka wa cyenda w’ingoma ya Hoseya umwami wa Isirayeli, ni bwo Samariya yafashwe.
11  Nyuma yaho umwami wa Ashuri ajyana Abisirayeli mu bunyage muri Ashuri, abatuza i Hala n’i Habori ku ruzi rwa Gozani, no mu migi y’Abamedi,
12  bitewe n’uko batumviye Yehova Imana yabo, bakica isezerano rye, ni ukuvuga ibyo Mose umugaragu wa Yehova yari yarategetse byose. Ntibigeze babyumvira cyangwa ngo babishyire mu bikorwa.
13  Mu mwaka wa cumi n’ine w’ingoma ya Hezekiya, Senakeribu umwami wa Ashuri yateye imigi yose y’u Buyuda igoswe n’inkuta arayigarurira.
14  Hezekiya umwami w’u Buyuda atuma ku mwami wa Ashuri wari i Lakishi ati “naracumuye, none hindukira undeke. Icyo unca cyose nzakiguha.” Nuko umwami wa Ashuri ategeka Hezekiya umwami w’u Buyuda kumuha italanto magana atatu z’ifeza, n’italanto mirongo itatu za zahabu.
15  Hezekiya atanga ifeza yose yari mu nzu ya Yehova no mu bubiko bw’inzu y’umwami.
16  Icyo gihe Hezekiya umwami w’u Buyuda yakuye inzugi z’urusengero rwa Yehova n’ibizingiti byazo, byose akaba yari yarabiyagirijeho zahabu, abiha umwami wa Ashuri.
17  Hanyuma umwami wa Ashuri ari i Lakishi atuma Taritani, Rabusarisi na Rabushake ku mwami Hezekiya wari i Yerusalemu, bagenda bafite ingabo nyinshi bajya i Yerusalemu. Baraza bahagarara ku muyoboro w’amazi y’ikidendezi cyo haruguru, ku nzira y’igihogere igana ku murima w’umumeshi.
18  Nuko bahamagara umwami, ariko Eliyakimu mwene Hilukiya wari umutware w’urugo rw’umwami, na Shebuna umunyamabanga na Yowa mwene Asafu wari umwanditsi, baba ari bo baza kubasanganira.
19  Rabushake arababwira ati “mubwire Hezekiya muti ‘uku ni ko umwami ukomeye, umwami wa Ashuri, yavuze ati “ibyo byiringiro byawe bishingiye ku ki?
20  Waravuze (ariko ni amagambo gusa) uti ‘mfite ubuhanga n’imbaraga byo kurwana.’ Ubwo se wiringiye nde byatuma unyigomekaho?
21  Dore wiringiye inkunga y’urubingo rusadutse, ari rwo Egiputa, nyamara umuntu arwishingikirijeho rwamwinjira mu kiganza rukagihinguranya. Uko ni ko Farawo umwami wa Egiputa amerera abamwiringira bose.
22  Wenda mwambwira muti ‘Yehova Imana yacu ni we twiringiye.’ Ariko se utununga twe n’ibicaniro bye Hezekiya ntiyabikuyeho, akabwira u Buyuda na Yerusalemu ati ‘iki gicaniro ni cyo muzajya mwikubita imbere i Yerusalemu’?”’
23  None rero, nimutege na databuja umwami wa Ashuri, mbahe amafarashi ibihumbi bibiri turebe ko mushobora kubona abayagenderaho.
24  None se wabasha ute gusubiza inyuma umutware n’umwe wo mu bagaragu ba databuja boroheje hanyuma y’abandi, kandi wiringira Egiputa kubera amagare yayo y’intambara n’abagendera ku mafarashi bayo?
25  None se utekereza ko nateye iki gihugu kugira ngo nkirimbure Yehova atampaye uburenganzira? Yehova ubwe yaranyibwiriye ati ‘zamuka utere kiriya gihugu ukirimbure.’”
26  Eliyakimu mwene Hilukiya na Shebuna na Yowa babyumvise babwira Rabushake bati “turakwinginze, vugana n’abagaragu bawe mu rurimi rw’igisiriya kuko turwumva. Witubwira mu rurimi rw’Abayahudi bariya bantu bari ku rukuta bumva.”
27  Ariko Rabushake arababwira ati “ese ugira ngo databuja yantumye kuri wowe na shobuja ngo mbabwire aya magambo? Ntiyantumye ku bantu bicaye ku rukuta kugira ngo barye amabyi yabo banywe n’inkari zabo, kandi mubisangire?”
28  Nuko Rabushake akomeza guhagarara, avuga mu rurimi rw’Abayahudi mu ijwi riranguruye ati “mwumve amagambo y’umwami ukomeye, umwami wa Ashuri.
29  Uku ni ko umwami yavuze ati ‘Hezekiya ntabashuke, kuko adashobora kubakiza amaboko yanjye.
30  Hezekiya ntabashuke ngo mwiringire Yehova, ababwira ati “Yehova azadukiza nta kabuza. Uyu mugi ntuzahanwa mu maboko y’umwami wa Ashuri.”
31  Ntimwumvire Hezekiya, kuko umwami wa Ashuri yavuze ati “mwishyire mu maboko yanjye muze mu ruhande rwanjye, maze murebe ngo buri wese ararya ibyeze ku muzabibu we no ku mutini we, akanywa n’amazi yo mu kigega cye,
32  kugeza aho nzazira nkabajyana mu gihugu kimeze nk’icyanyu, igihugu kirimo impeke na divayi nshya, igihugu gifite imigati n’inzabibu, igihugu gifite ibiti by’imyelayo bivamo amavuta kikagira n’ubuki; bityo mukomeze kubaho ntimupfe. Ntimwumvire Hezekiya kuko aboshya ababwira ati ‘Yehova azadukiza.’
33  Mbese mu mana z’amahanga hari iyigeze ikiza igihugu cyayo amaboko y’umwami wa Ashuri?
34  Imana z’i Hamati no muri Arupadi ziri he? Imana z’i Sefarivayimu n’i Hena no muri Iva ziri he? Mbese zigeze zikiza Samariya amaboko yanjye?
35  None se mu mana zose zo muri ibyo bihugu, hari iyakijije igihugu cyayo amaboko yanjye ku buryo Yehova na we yakiza Yerusalemu amaboko yanjye?”’”
36  Nuko abaturage baraceceka ntibagira ijambo bamusubiza, kuko umwami yari yabategetse ati “ntimugire icyo mumusubiza.”
37  Hanyuma Eliyakimu mwene Hilukiya, umutware w’urugo rw’umwami, na Shebuna umunyamabanga na Yowa mwene Asafu wari umwanditsi, basanga Hezekiya bashishimuye imyambaro yabo, maze bamubwira amagambo Rabushake yavuze.
17  Mu mwaka wa cumi n’ibiri w’ingoma ya Ahazi umwami w’u Buyuda, Hoseya mwene Ela yimye ingoma muri Isirayeli, amara imyaka icyenda ku ngoma i Samariya.
2  Yakoze ibibi mu maso ya Yehova, ariko ntiyageza ah’abami ba Isirayeli bamubanjirije.
3  Shalumaneseri umwami wa Ashuri yarazamutse atera Hoseya, Hoseya ahinduka umugaragu we akajya amuha amakoro.
4  Hanyuma umwami wa Ashuri aza kumenya ko Hoseya yamugambaniye, kuko yohereje intumwa kwa So umwami wa Egiputa, kandi akaba atari acyoherereza amakoro umwami wa Ashuri nk’uko yajyaga ayohereza mu yindi myaka. Nuko umwami wa Ashuri aramuboha amufungira mu nzu y’imbohe.
5  Umwami wa Ashuri agaba igitero mu gihugu hose, atera na Samariya, amara imyaka itatu ayigose.
6  Mu mwaka wa cyenda w’ingoma ya Hoseya, umwami wa Ashuri atsinda Samariya ajyana Abisirayeli mu bunyage muri Ashuri, abatuza i Hala n’i Habori ku ruzi rwa Gozani, no mu migi y’Abamedi.
7  Ibyo byatewe n’uko Abisirayeli bari baracumuye kuri Yehova Imana yabo yabakuye mu gihugu cya Egiputa, ikabakiza ukuboko kwa Farawo umwami wa Egiputa, bagatangira gutinya izindi mana,
8  bagakurikiza amategeko y’amahanga Yehova yari yarirukanye imbere y’Abisirayeli n’amategeko abami ba Isirayeli bishyiriyeho.
9  Abisirayeli bakoze ibidakwiriye mu maso ya Yehova Imana yabo, bubaka utununga mu migi yabo yose, kuva ku munara w’abarinzi kugera ku mugi ugoswe n’inkuta,
10  bashinga inkingi zera z’amabuye n’inkingi zera z’ibiti kuri buri gasozi no munsi y’igiti cyose gitoshye,
11  bakajya bosereza ibitambo kuri utwo tununga twose kimwe n’amahanga Yehova yari yarajyanye mu bunyage ari bo agirira; bakomeza gukora ibibi barakaza Yehova.
12  Bakoreye ibigirwamana biteye ishozi, ibyo Yehova yari yarababwiye ati “ntimugakore ikintu nk’icyo.”
13  Yehova yakomeje kuburira Isirayeli n’u Buyuda akoresheje abahanuzi be bose na ba bamenya, agira ati “nimuhindukire muve mu nzira zanyu mbi mukomeze amategeko yanjye n’amateka yanjye, mukurikize amategeko yose nategetse ba sokuruza kandi nkayabaha binyuze ku bagaragu banjye b’abahanuzi.”
14  Ntibumviye ahubwo bakomeje gushinga ijosi nk’uko ba sekuruza bashinze ijosi bakanga kwizera Yehova Imana yabo,
15  banga amabwiriza ye n’isezerano yari yaragiranye na ba sekuruza, banga n’ibyo yabibutsaga ababurira, bakurikira ibigirwamana bitagira umumaro na bo ubwabo bahinduka imburamumaro, bigana amahanga yari abakikije kandi Yehova yari yarababujije gukora nk’ibyayo.
16  Baretse amategeko ya Yehova Imana yabo yose bicurira ibishushanyo biyagijwe, ibimasa bibiri, bibariza n’inkingi yera y’igiti, batangira kunamira ingabo zose zo mu kirere no gukorera Bayali,
17  batwika abahungu babo n’abakobwa babo, bakora iby’ubupfumu, bararaguza, biyemeza gukora ibibi mu maso ya Yehova kugira ngo bamurakaze.
18  Ibyo byatumye Yehova arakarira Abisirayeli cyane abakura imbere y’amaso ye. Nta n’umwe yasize, uretse umuryango wa Yuda wonyine.
19  Abayuda na bo ntibakomeje amategeko ya Yehova Imana yabo, ahubwo bagendeye mu mategeko Abisirayeli bishyiriyeho,
20  bituma Yehova yanga urubyaro rwa Isirayeli rwose, akomeza kubateza ibyago, abahana mu maboko y’abanyazi, kugeza ubwo yabaciye imbere ye.
21  Yakuye Isirayeli ku nzu ya Dawidi, maze Abisirayeli biyimikira Yerobowamu mwene Nebati ngo ababere umwami; Yerobowamu atandukanya Isirayeli na Yehova, atuma Isirayeli ikora icyaha gikomeye.
22  Abisirayeli bagendeye mu byaha byose Yerobowamu yakoze, ntibabireka,
23  kugeza aho Yehova yabakuriye imbere y’amaso ye nk’uko yari yarabivuze binyuze ku bagaragu be bose b’abahanuzi. Nguko uko Isirayeli yakuwe mu gihugu cyayo ikajyanwa mu bunyage muri Ashuri kugeza n’uyu munsi.
24  Nuko umwami wa Ashuri yimura abaturage b’i Babuloni, ab’i Kuta, abo muri Ava, ab’i Hamati n’ab’i Sefarivayimu ajya kubatuza mu migi y’i Samariya, ahahoze hatuye Abisirayeli; bigarurira Samariya batura mu migi yayo.
25  Abo bantu bacyimukira aho ntibatinyaga Yehova. Nuko Yehova abateza intare zibahukamo zirabica.
26  Batuma ku mwami wa Ashuri bati “amahanga wajyanye mu bunyage ukayatuza mu migi y’i Samariya ntazi uko abo muri icyo gihugu basengaga Imana yaho, none iyo Mana ikomeje kubateza intare zikabica kuko nta n’umwe uzi uko abo muri icyo gihugu basengaga iyo Mana.”
27  Umwami wa Ashuri arategeka ati “mushake umwe mu batambyi bajyanywe mu bunyage bavanywe muri icyo gihugu, asubireyo ajye kuhatura abigishe uko basenga Imana yaho.”
28  Nuko umwe mu batambyi Abashuri bari barajyanye mu bunyage bamukuye i Samariya araza atura i Beteli, abigisha uko bakwiriye gutinya Yehova.
29  Icyakora buri shyanga ryagiye ryiremera imana yaryo, bakazishyira mu nsengero zo ku tununga zari zarubatswe n’Abasamariya, buri shyanga rikagira imana yaryo muri iyo migi bari batuyemo.
30  Ab’i Babuloni biremeye Sukoti-Benoti, ab’i Kuti biremera Nerugali, ab’i Hamati biremera Ashima,
31  abo muri Ava biremera Nibuhazi na Taritaki, ab’i Sefarivayimu bo batwikaga abana babo bakabatambira Adurameleki na Anameleki, imana z’i Sefarivayimu.
32  Batinyaga Yehova; bafataga abantu bakuye muri rubanda rwa giseseka bakabagira abatambyi bo ku tununga, bakajya babakorera mu nsengero zo ku tununga.
33  Batinyaga Yehova ariko bagasenga imana zabo, bakurikije uburyo bwo gusenga bwo mu mahanga bari barakuwemo bakajyanwa mu bunyage.
34  Kugeza n’uyu munsi baracyasenga uko basengaga kera. Nta watinyaga Yehova, nta wumviraga amabwiriza ye, imanza ze, amateka n’amategeko Yehova yategetse bene Yakobo, uwo yari yarahinduye izina akamwita Isirayeli,
35  igihe Yehova yagiranaga na bo isezerano akabategeka ati “ntimuzatinye izindi mana, ntimuzazunamire, ntimuzazikorere kandi ntimuzazitambire ibitambo.
36  Ahubwo Yehova wabakuye mu gihugu cya Egiputa akoresheje imbaraga nyinshi n’ukuboko kurambuye, azabe ari we mutinya, mumwunamire kandi abe ari we mutambira ibitambo.
37  Igihe cyose mujye mwitondera amabwiriza, imanza, amategeko n’amateka yabandikiye; ntimugatinye izindi mana.
38  Ntimuzibagirwe isezerano nagiranye namwe; ntimuzatinye izindi mana.
39  Ahubwo muzatinye Yehova Imana yanyu kuko ari we uzabakiza amaboko y’abanzi banyu bose.”
40  Ariko ntibumviye, ahubwo bakomeje gusenga uko basengaga kera.
41  Ayo mahanga yatinyaga Yehova ariko agakorera ibishushanyo byayo bibajwe. Kugeza n’uyu munsi abana babo n’abuzukuru babo baracyakora nk’ibyo ba sekuruza bakoraga.
9  Nuko umuhanuzi Elisa ahamagara umwe mu bahanuzi aramubwira ati “fata icupa ry’amavuta ucebure ujye i Ramoti-Gileyadi.
2  Nuhagera ushake Yehu mwene Yehoshafati mwene Nimushi; winjire umuhagurutse umukure mu bavandimwe be, umujyane mu cyumba cy’imbere cyane.
3  Hanyuma ufate icupa ry’amavuta uyamusuke ku mutwe uvuge uti ‘Yehova aravuze ati “nkwimikiye kuba umwami wa Isirayeli.”’ Nurangiza ufungure umuryango uhite uhunga udatindiganyije.”
4  Uwo mugaragu w’umuhanuzi Elisa ahita ajya i Ramoti-Gileyadi.
5  Yinjiye asanga abatware b’ingabo bicaye, aravuga ati “mutware, hari icyo nashakaga kukubwira.” Yehu aramubaza ati “ni nde ushaka muri twe?” Aramusubiza ati “ni wowe, mutware.”
6  Arahaguruka yinjira mu nzu, amusuka amavuta ku mutwe aramubwira ati “Yehova Imana ya Isirayeli aravuze ati ‘nkwimikiye kuba umwami w’ubwoko bwa Yehova, ari bwo Isirayeli.
7  Uzarimbure inzu ya shobuja Ahabu, kandi nzaryoza Yezebeli amaraso y’abagaragu banjye b’abahanuzi n’abagaragu bose ba Yehova.
8  Inzu ya Ahabu yose igomba kurimbuka; nzarimbura uw’igitsina gabo wese wo mu nzu ya Ahabu nkureho n’uworoheje kurusha abandi muri Isirayeli.
9  Inzu ya Ahabu nzayigira nk’inzu ya Yerobowamu mwene Nebati n’inzu ya Basha mwene Ahiya.
10  Yezebeli imbwa zizamurira mu isambu y’i Yezereli kandi ntazahambwa.’” Hanyuma ahita afungura umuryango arahunga.
11  Yehu agaruka aho abagaragu ba shebuja bari, baramubaza bati “ni amahoro? Uriya musazi yagushakiraga iki?” Arabasubiza ati “namwe ntimuyobewe uriya muntu n’amagambo avuga.”
12  Ariko baramubwira bati “oya tubwize ukuri.” Arababwira ati “uku ni ko yambwiye ati ‘Yehova yavuze ati “nkwimikiye kuba umwami wa Isirayeli.”’”
13  Buri wese ahita afata umwenda we, bayisasa aho yari ahagaze ku madarajya, bavuza ihembe bati “Yehu yabaye umwami!”
14  Nuko Yehu mwene Yehoshafati mwene Nimushi agambanira Yehoramu. Icyo gihe Yehoramu yari yarashinze ibirindiro i Ramoti-Gileyadi hamwe n’Abisirayeli bose, bitewe na Hazayeli umwami wa Siriya.
15  Nyuma yaho umwami Yehoramu yasubiye i Yezereli kwivuza ibikomere yatewe n’Abasiriya, igihe yarwanaga na Hazayeli umwami wa Siriya. Nuko Yehu aravuga ati “niba mubyemeye, ntihagire umuntu uva mu mugi ngo ajyane iyi nkuru i Yezereli.”
16  Yehu yurira igare ajya i Yezereli kuko ari ho Yehoramu yari arwariye, kandi Ahaziya umwami w’u Buyuda yari yamanutse ajya gusura Yehoramu.
17  Umurinzi wari uhagaze ku munara w’i Yezereli abona ikivunge cy’ingabo za Yehu zije, ahita avuga ati “mbonye ikivunge cy’abantu benshi.” Yehoramu aravuga ati “fata umuntu ugendera ku ifarashi umwohereze ajye kubasanganira ababaze ati ‘ese ni amahoro?’”
18  Umuntu ugendera ku ifarashi ajya kubasanganira aravuga ati “umwami aravuze ati ‘ese ni amahoro?’” Ariko Yehu aramusubiza ati “iby’‘amahoro’ bikurebaho iki? Hindukira unkurikire.” Umurinzi aravuga ati “yagiye abageraho ariko ntiyagarutse.”
19  Yehoramu yohereza umuntu wa kabiri ugendera ku ifarashi, abagezeho arababwira ati “umwami aravuze ati ‘ese ni amahoro?’” Ariko Yehu aramusubiza ati “iby’‘amahoro’ bikurebaho iki? Hindukira unkurikire.”
20  Umurinzi aravuga ati “yagiye abageraho ariko ntiyagarutse. Icyakora ndabona uko uriya muntu atwaye igare ari nk’uko Yehu umwuzukuru wa Nimushi aritwara, kuko aritwaye nk’umusazi.”
21  Yehoramu aravuga ati “nimuzirike amafarashi ku igare!” Bazirika amafarashi ku igare rye ry’intambara maze Yehoramu umwami wa Isirayeli na Ahaziya umwami w’u Buyuda barasohoka, buri wese ari mu igare rye ry’intambara, bahurira na Yehu mu murima wa Naboti w’i Yezereli.
22  Yehoramu akubise amaso Yehu, aramubaza ati “Yehu we, ni amahoro?” Ariko Yehu aramusubiza ati “amahoro ki n’ubusambanyi bwa nyoko Yezebeli n’ubupfumu bwe bwinshi?”
23  Yehoramu ahita ahindukiza igare rye ngo ahunge, abwira Ahaziya ati “twagambaniwe Ahaziya we!”
24  Yehu afora umuheto we, arasa Yehoramu umwambi mu gihumbi usohokera mu mutima, agwa mu igare rye.
25  Yehu abwira Bidukari wari umwungirije ati “muterure umujugunye mu murima wa Naboti w’i Yezereli. Wibuke ko jye nawe twari inyuma ya se Ahabu ku magare yari akuruwe n’amafarashi, igihe Yehova yamuciragaho iteka ati
26  ‘“ni ukuri ejo nabonye amaraso ya Naboti n’ay’abahungu be bishwe,” uko ni ko Yehova yavuze. “Nzabikuryoreza muri uyu murima,” uko ni ko Yehova yavuze.’ None muterure umujugunye muri uyu murima nk’uko Yehova yabivuze.”
27  Ahaziya umwami w’u Buyuda abibonye ahunga anyuze inzira ica ku nzu y’ubusitani. (Nyuma yaho Yehu aramukurikira aravuga ati “na we mumwice!” Nuko bamurasira mu igare rye mu nzira izamuka igana i Guri hafi y’ahitwa Ibuleyamu. Akomeza guhunga agana i Megido agwayo.
28  Abagaragu be bamujyana mu igare bamugeza i Yerusalemu, bamuhamba mu mva ye hamwe na ba sekuruza mu Murwa wa Dawidi.
29  Ahaziya yari yarabaye umwami w’u Buyuda mu mwaka wa cumi n’umwe w’ingoma ya Yehoramu mwene Ahabu.)
30  Amaherezo Yehu agera i Yezereli. Yezebeli abimenye, yisiga irangi ry’umukara ku maso arimbisha umutwe we, ahagarara mu idirishya areba hasi.
31  Hanyuma Yehu yinjira mu marembo. Nuko Yezebeli aramubaza ati “ese ntuzi uko byagendekeye Zimuri wishe shebuja?”
32  Yehu yubura amaso areba mu idirishya aravuga ati “ni nde uri kumwe nanjye, ni nde?” Abakozi babiri cyangwa batatu b’ibwami bahita bareba hasi aho yari ari.
33  Yehu aravuga ati “nimumujugunye hasi!” Bamujugunya hasi, amaraso ye atarukira ku rukuta no ku mafarashi, aramunyukanyuka.
34  Hanyuma arinjira, ararya aranywa, arangije aravuga ati “nimugende muhambe kiriya kivume kuko ari umukobwa w’umwami.”
35  Bagiye kumuhamba basanga hasigaye igihanga n’ibirenge n’ibiganza.
36  Bagarutse babibwira Yehu, aravuga ati “ibyo ni byo Yehova yavuze binyuze ku mugaragu we Eliya w’i Tishubi ati ‘imbwa zizarira inyama za Yezebeli i Yezereli.
37  Intumbi ya Yezebeli izahinduka ifumbire mu murima w’i Yezereli, kugira ngo hatazagira uvuga ati “uyu ni Yezebeli.”’”
7  Elisa aravuga ati “bantu mwese nimutege amatwi ijambo rya Yehova. Yehova yavuze ati ‘ejo nk’iki gihe, ku marembo ya Samariya seya imwe y’ifu inoze izaba igura shekeli imwe, kandi seya ebyiri z’ingano za sayiri zizaba zigura shekeli imwe.’”
2  Umwami yari yishingikirije ku kuboko k’umutware w’ingabo ze. Nuko uwo mutware abaza umuntu w’Imana y’ukuri ati “ese niyo Yehova yafungura ingomero zo mu ijuru, ibyo uvuze koko bishobora kubaho?” Elisa aramusubiza ati “uzabirebesha amaso yawe ariko ntuzabiryaho.”
3  Hari abagabo bane b’ababembe bari ku marembo y’umugi, barabwirana bati “kuki twakwicara aha tukarinda tuhapfira?
4  Nituvuga tuti ‘reka twinjire mu mugi’ kandi hari inzara, tuzawugwamo; kandi nidukomeza kwicara hano, nabwo turapfa. None nimuze twishore mu nkambi y’Abasiriya. Nibatatwica, tuzabaho; kandi nibatwica, ubwo tuzapfa nta kundi.”
5  Bumaze kwira barahaguruka bajya mu nkambi y’Abasiriya; bageze aho inkambi y’Abasiriya itangiriye basanga nta n’inyoni itamba.
6  Yehova yari yatumye ingabo z’Abasiriya zumva ikiriri cy’amagare y’intambara n’amafarashi n’ingabo nyinshi. Abasiriya barabwirana bati “umwami wa Isirayeli yaguriye abami b’Abaheti n’abami bo muri Egiputa ngo badutere!”
7  Kuri uwo mugoroba bahita bahaguruka barahunga kugira ngo bakize ubugingo bwabo, basiga amahema yabo n’amafarashi yabo n’indogobe zabo, basiga inkambi yabo yose uko yakabaye.
8  Abo babembe bageze aho iyo nkambi itangirira binjira mu ihema rimwe, bararya, baranywa, barangije bafata ifeza na zahabu n’imyambaro barabijyana bajya kubihisha. Hanyuma baragaruka binjira mu rindi hema, basahura ibyarimo bajya kubihisha.
9  Amaherezo barabwirana bati “ibyo dukora ibi si byiza. Uyu ni umunsi w’inkuru nziza. Nidukomeza gutinda bukadukeraho, turagibwaho n’urubanza rw’icyaha. None nimuze tujye mu mugi tubimenyeshe ibwami.”
10  Baragenda bahamagara abarinzi b’irembo ry’umugi barababwira bati “twagiye mu nkambi y’Abasiriya, dusanga nta muntu n’umwe uhari, nta n’igikoma, uretse amafarashi n’indogobe byari biziritse, n’amahema basize uko yakabaye.”
11  Abarinzi b’amarembo bahita babimenyesha abari ibwami.
12  Iryo joro umwami ahita abyuka, abwira abagaragu be ati “nimureke mbabwire ibyo Abasiriya badukoreye: bazi neza ko twishwe n’inzara. Buriya bavuye mu nkambi bajya kwihisha mu gasozi bibwira bati ‘Abisirayeli bari buve mu mugi tubafate mpiri, duhite twinjira mu mugi.’”
13  Umwe mu bagaragu be aramubwira ati “shaka abantu bafate amafarashi atanu mu yasigaye mu mugi. Ese ugira ngo hari aho bari bube bataniye n’abasigaye mu mugi cyangwa imbaga y’Abisirayeli bose bapfuye? Reka tubohereze turebe.”
14  Nuko bafata amagare abiri y’intambara n’amafarashi, umwami arabohereza ngo bakurikire Abasiriya, ati “nimugende murebe uko byifashe.”
15  Bagenda babakurikiye bagera kuri Yorodani. Basanga inzira yose yuzuye imyenda n’ibikoresho Abasiriya bari bataye, igihe birukaga bahunga. Izo ntumwa ziragaruka zibibwira umwami.
16  Abantu barasohoka basahura inkambi y’Abasiriya, bityo seya imwe y’ifu inoze igura shekeli imwe, na seya ebyiri z’ingano za sayiri zigura shekeli imwe nk’uko Yehova yari yabivuze.
17  Wa mutware w’ingabo, uwo umwami yishingikirizaga ku kuboko kwe, ni we washinzwe kurinda amarembo. Nuko abantu bamunyukanyukira ku marembo arapfa, nk’uko umuntu w’Imana y’ukuri yari yabivuze igihe umwami yazaga kumureba.
18  Byabaye nk’uko umuntu w’Imana y’ukuri yari yabibwiye umwami ati “ejo nk’iki gihe, ku marembo ya Samariya seya ebyiri z’ingano za sayiri zizaba zigura shekeli imwe, naho seya imwe y’ifu inoze igura shekeli imwe.”
19  Ariko umutware w’ingabo abaza umuntu w’Imana y’ukuri ati “ese niyo Yehova yafungura ingomero zo mu ijuru, ibyo uvuze koko bishobora kubaho?” Elisa aramusubiza ati “uzabirebesha amaso yawe ariko ntuzabiryaho.”
20  Uko ni ko byamugendekeye igihe abantu bamunyukanyukiraga mu marembo agapfa.
23  Nuko umwami atumaho abakuru bose b’i Buyuda n’ab’i Yerusalemu barakorana.
2  Hanyuma umwami ajya mu nzu ya Yehova ari kumwe n’abaturage b’i Buyuda n’i Yerusalemu bose, n’abatambyi n’abahanuzi na rubanda rwose, aboroheje n’abakomeye. Abasomera amagambo yose yanditse mu gitabo cy’isezerano bari babonye mu nzu ya Yehova.
3  Umwami ahagarara iruhande rw’inkingi, agirana na Yehova isezerano ry’uko bazakurikira Yehova, bakumvira amategeko ye, amabwiriza ye n’ibyo yahamije, babigiranye umutima wabo wose n’ubugingo bwabo bwose, bagakora ibihuje n’amagambo y’isezerano yari yanditse muri icyo gitabo. Abantu bose bemera ko bazakora ibihuje n’iryo sezerano.
4  Umwami ategeka umutambyi mukuru Hilukiya n’abandi batambyi n’abarinzi b’amarembo gusohora mu rusengero rwa Yehova ibikoresho byose byakorewe Bayali, n’inkingi yera y’igiti n’ingabo zose zo mu kirere. Abitwikira inyuma ya Yerusalemu mu materasi y’i Kidironi, ivu ryabyo arijyana i Beteli.
5  Yirukana abatambyi b’imana z’amahanga abami b’u Buyuda bari barashyizeho, kugira ngo bajye bosereza ibitambo ku tununga two mu migi y’i Buyuda no mu nkengero za Yerusalemu, akuraho n’aboserezaga ibitambo Bayali, izuba, ukwezi, amatsinda y’inyenyeri n’ingabo zose zo mu kirere.
6  Hanyuma asohora inkingi yera y’igiti yari mu nzu ya Yehova ayijyana mu nkengero za Yerusalemu, mu kibaya cya Kidironi, ayitwikirayo. Arayisya ayihindura ivu, arijugunya mu irimbi rya rubanda.
7  Asenya amazu y’abagabo b’indaya bo mu rusengero yari mu nzu ya Yehova, aho abagore baboheraga uduhema duto twari dufite ishusho y’urusengero rw’inkingi yera y’igiti.
8  Hanyuma umwami azana abatambyi bose bari mu migi y’i Buyuda kugira ngo bahumanye utununga abatambyi boserezagaho ibitambo, kuva i Geba kugera i Beri-Sheba, ngo tutongera gukoreshwa mu gusenga. Asenya utununga twari hafi y’irembo rya Yosuwa umutware w’umugi, ryari ibumoso bw’umuntu winjiye mu marembo y’umugi.
9  Abatambyi bo ku tununga bo ntibageraga ku gicaniro cya Yehova i Yerusalemu, ariko basangiraga imigati idasembuwe n’abavandimwe babo.
10  Umwami yahumanyije Tofeti iri mu gikombe cya bene Hinomu, kugira ngo hatagira umuntu wongera kuhatwikira umuhungu we cyangwa umukobwa we, amutambiye Moleki.
11  Ntiyemeye ko amafarashi abami b’u Buyuda bari bareguriye izuba yongera kwinjira mu nzu ya Yehova, hafi y’icyumba cyo kuriramo cya Natani-Meleki umutware w’ibwami, cyari mu ibaraza. Amagare y’intambara yari yareguriwe izuba arayatwika.
12  Umwami asenya ibicaniro abami b’u Buyuda bari barubatse ku gisenge cy’icyumba cyo hejuru cya Ahazi, n’ibicaniro Manase yari yarubatse mu mbuga zombi z’inzu ya Yehova, arangije arabijanjagura abihindura ifu, abijugunya mu kibaya cya Kidironi.
13  Utununga twari duteganye na Yerusalemu twari iburyo bw’Umusozi w’Irimbukiro, utwo Salomo umwami wa Isirayeli yari yarubakiye Ashitoreti, igiteye ishozi cy’Abasidoni, Kemoshi, igiteye ishozi cy’i Mowabu, na Milikomu, igiteye ishozi cy’Abamoni, umwami araduhumanya kugira ngo tutongera gusengerwaho.
14  Amenagura inkingi zera z’amabuye, atemagura inkingi zera z’ibiti, aho zari ziri aharunda amagufwa y’abantu.
15  Asenya igicaniro cyari i Beteli, urusengero rwo ku kanunga umwami Yerobowamu mwene Nebati yari yarubatse agatera Isirayeli gucumura. Urwo rusengero ararutwika; ararumenagura arangije atwika inkingi yera y’igiti.
16  Yosiya ahindukiye abona imva zari ku musozi. Yohereza abantu bavana amagufwa muri izo mva bayatwikira kuri icyo gicaniro, aragihumanya kugira ngo kitazongera gukoreshwa mu gusenga, akurikije ijambo rya Yehova umuntu w’Imana y’ukuri yari yaravuze.
17  Hanyuma arabaza ati “ririya buye ndeba, riri ku mva ya nde?” Abantu bo muri uwo mugi baramusubiza bati “iriya ni imva y’umuntu w’Imana y’ukuri wari waraturutse mu Buyuda, agatangaza ibi bintu umaze gukorera igicaniro cy’i Beteli.”
18  Arababwira ati “nimumureke yiruhukire. Ntihagire ukora ku magufwa ye.” Nuko amagufwa ye barayareka, hamwe n’ay’umuhanuzi wari waraturutse i Samariya.
19  Insengero zose zo ku tununga abami ba Isirayeli bari barubatse mu migi y’i Samariya bakarakaza Imana, Yosiya yarazishenye azikorera nk’ibyo yakoreye i Beteli byose.
20  Abatambyi bose bo ku tununga bari aho abicira ku bicaniro, arangije atwikira amagufwa y’abantu kuri ibyo bicaniro. Hanyuma asubira i Yerusalemu.
21  Umwami ategeka abantu bose ati “mwizihirize Yehova Imana yanyu pasika nk’uko byanditse muri iki gitabo cy’isezerano.”
22  Nta pasika nk’iyo yari yarigeze yizihizwa, haba mu gihe cy’abacamanza ba Isirayeli, cyangwa mu gihe cyose cy’abami ba Isirayeli n’ab’u Buyuda.
23  Iyo pasika bayizihirije Yehova i Yerusalemu mu mwaka wa cumi n’umunani w’ingoma y’Umwami Yosiya.
24  Yosiya yatsembye abashitsi n’abapfumu, arimbura za terafimu, ibigirwamana biteye ishozi n’ibindi bintu biteye ishozi byari bikigaragara mu gihugu cy’i Buyuda no muri Yerusalemu, kugira ngo asohoze amategeko yari yanditse mu gitabo umutambyi Hilukiya yari yabonye mu nzu ya Yehova.
25  Mu bami bamubanjirije bose, nta n’umwe wahindukiriye Yehova nka we abigiranye umutima we wose, ubugingo bwe bwose n’imbaraga ze zose, akurikije amategeko ya Mose yose. Na nyuma ye nta wabayeho umeze nka we.
26  Icyakora Yehova ntiyacururutse ngo ashire uburakari bwe buguramana, bwagurumaniye u Buyuda bitewe n’ibikorwa bibi byose Manase yakoze akabatera kurakaza Imana.
27  Yehova yaravuze ati “u Buyuda na bwo nzabukura imbere y’amaso yanjye nk’uko nakuye Isirayeli imbere y’amaso yanjye, kandi uyu mugi natoranyije, Yerusalemu, nzawuta, nte n’inzu navuzeho nti ‘ni ho hazaba izina ryanjye.’”
28  Ibindi bintu Yosiya yakoze n’ibigwi bye byose, ese ntibyanditse mu gitabo cy’ibyakozwe mu gihe cy’abami b’u Buyuda?
29  Ku ngoma ye, Farawo Neko umwami wa Egiputa yagiye gutabara umwami wa Ashuri hafi y’uruzi rwa Ufurate, Umwami Yosiya ajya kumurwanya. Ariko Farawo akimubona ahita amwicira i Megido.
30  Nuko abagaragu be batwara umurambo we mu igare bamukura i Megido bamujyana i Yerusalemu, bamuhamba mu mva ye. Nyuma yaho, abaturage bo muri icyo gihugu bafata Yehowahazi umuhungu wa Yosiya, bamusukaho amavuta baramwimika, asimbura se ku ngoma.
31  Yehowahazi yimye ingoma afite imyaka makumyabiri n’itatu, amara amezi atatu ku ngoma i Yerusalemu. Nyina yitwaga Hamutali, akaba umukobwa wa Yeremiya w’i Libuna.
32  Yakoze ibibi mu maso ya Yehova nk’ibyo ba sekuruza bari barakoze byose.
33  Farawo Neko amubohera i Ribula mu gihugu cy’i Hamati kugira ngo adakomeza gutegeka i Yerusalemu. Farawo ategeka igihugu gutanga icyiru cy’italanto ijana z’ifeza, n’italanto imwe ya zahabu.
34  Nanone Farawo Neko yimitse Eliyakimu umuhungu w’umwami Yosiya, asimbura se Yosiya ku ngoma, ahindura izina rye amwita Yehoyakimu. Hanyuma Farawo ajyana Yehowahazi muri Egiputa, aza kugwayo.
35  Nuko Yehoyakimu akajya aha Farawo ifeza na zahabu. Yakaga abaturage umusoro, kugira ngo abone ifeza Farawo yamusabaga. Yakaga abaturage bo mu gihugu ifeza na zahabu byo guha Farawo Neko, akurikije umusoro buri wese yasabwaga gutanga.
36  Yehoyakimu yimye ingoma afite imyaka makumyabiri n’itanu, amara imyaka cumi n’umwe ku ngoma i Yerusalemu. Nyina yitwaga Zebida, akaba umukobwa wa Pedaya w’i Ruma.
37  Yakoze ibibi mu maso ya Yehova nk’ibyo ba sekuruza bari barakoze byose.
22  Yosiya yimye ingoma afite imyaka umunani, amara imyaka mirongo itatu n’umwe ku ngoma i Yerusalemu. Nyina yitwaga Yedida, akaba umukobwa wa Adaya w’i Bosikati.
2  Yakoze ibyiza mu maso ya Yehova, agendera mu nzira zose za sekuruza Dawidi, ntiyateshuka ngo ace iburyo cyangwa ibumoso.
3  Mu mwaka wa cumi n’umunani w’ingoma y’Umwami Yosiya, umwami yohereje Shafani mwene Asaliya mwene Meshulamu, wari umunyamabanga, amutuma mu nzu ya Yehova ati
4  “jya kureba umutambyi mukuru Hilukiya akusanye amafaranga azanwa mu nzu ya Yehova, ayo abarinzi b’amarembo bahabwa na rubanda,
5  bayashyikirize abashyizweho ngo bahagararire imirimo ku nzu ya Yehova, na bo bayahe abakozi bakora ku nzu ya Yehova basane ahasenyutse kuri iyo nzu,
6  bayahe abanyabukorikori, abubatsi n’abafundi kandi bagure imbaho n’amabuye aconze yo gusana iyo nzu.
7  Icyakora abahabwa ayo mafaranga ntibazagenzurwe, kuko ari indahemuka.”
8  Nyuma yaho umutambyi mukuru Hilukiya abwira umunyamabanga Shafani ati “nabonye cya gitabo cy’amategeko mu nzu ya Yehova.” Hilukiya agihereza Shafani ahita agisoma.
9  Umunyamabanga Shafani asanga umwami aramubwira ati “abagaragu bawe basutse amafaranga yose yari muri iyo nzu, kandi bakomeje kuyashyikiriza abashyizweho ngo bahagararire imirimo mu nzu ya Yehova.”
10  Umunyamabanga Shafani arongera abwira umwami ati “hari igitabo umutambyi Hilukiya yampaye.” Shafani atangira kugisomera imbere y’umwami.
11  Umwami yumvise amagambo yo mu gitabo cy’amategeko ahita ashishimura imyambaro ye.
12  Nuko umwami ategeka umutambyi Hilukiya, Ahikamu mwene Shafani, Akibori mwene Mikaya, Shafani wari umunyamabanga na Asaya wari umugaragu w’umwami, ati
13  “nimugende mumbarize Yehova, mubarize na rubanda n’u Buyuda bwose ku birebana n’amagambo ari muri iki gitabo cyabonetse, kuko uburakari bwa Yehova bwatugurumaniye bitewe n’uko ba sogokuruza batumviye amagambo atureba yanditse muri iki gitabo, ngo bakore ibyanditswemo byose.”
14  Nuko umutambyi Hilukiya na Ahikamu na Akibori na Shafani na Asaya bajya kureba umuhanuzikazi Hulida, wari muka Shalumu wari ushinzwe imyambaro. Shalumu yari mwene Tikuva mwene Haruhasi. Uwo muhanuzikazi Hulida yari atuye mu gice gishya cy’umugi wa Yerusalemu. Bamubwira ibyo batumwe,
15  maze Hulida arababwira ati “Yehova Imana ya Isirayeli aravuze ati ‘mubwire uwo muntu wabantumyeho muti
16  “Yehova aravuze ati ‘ngiye guteza ibyago aha hantu n’abaturage baho, nsohoze amagambo yose umwami w’u Buyuda yasomye mu gitabo cy’amategeko;
17  kuko bantaye bakosereza ibitambo izindi mana, bakandakaza bitewe n’ibikorwa byabo byose. None uburakari bwanjye bwagurumaniye aha hantu kandi ntibuzazima.’”’
18  Naho umwami w’u Buyuda wabatumye kumubariza Yehova, mumubwire muti ‘ku birebana n’amagambo wumvise, Yehova Imana ya Isirayeli aravuze ati
19  “kubera ko umaze kumva urubanza naciriye aha hantu n’abaturage baho, ko hazagerwaho n’umuvumo kandi hakaba ahantu ho gutangarirwa, byagukoze ku mutima ukicisha bugufi imbere ya Yehova, ugashishimura imyambaro yawe ukaririra imbere yanjye, nanjye nakumvise,” ni ko Yehova avuga.
20  “Ni yo mpamvu nzagusangisha ba sokuruza, ushyirwe mu mva yawe amahoro; amaso yawe ntazabona ibyago byose nzateza aha hantu.”’” Baraza babwira umwami ayo magambo.
6  Nuko abahanuzi babwira Elisa bati “urabona ko aha hantu dutuye hamaze kutubana hato.
2  Reka tujye kuri Yorodani buri wese ahateme igiti, tuhubake inzu yo kubamo.” Arababwira ati “nimugende.”
3  Umwe muri bo aramubwira ati “ndakwinginze ngwino ujyane n’abagaragu bawe.” Aramusubiza ati “ndaje tujyane.”
4  Barajyana bagera kuri Yorodani, batangira gutema ibiti.
5  Mu gihe umwe muri bo yarimo atsinda igiti, ishoka yarakutse igwa mu mazi. Ahita ataka ati “ayii databuja, iyi shoka yari intirano!”
6  Nuko umuntu w’Imana y’ukuri aramubaza ati “iguye he?” Arahamwereka. Atema agati, akajugunya mu mazi, iyo shoka ihita ireremba hejuru.
7  Aramubwira ati “yikuremo.” Arambura ukuboko arayifata.
8  Icyo gihe umwami wa Siriya yarwanaga n’Abisirayeli. Nuko ajya inama n’abagaragu be ati “tuzakambika aha n’aha.”
9  Umuntu w’Imana y’ukuri atuma ku mwami wa Isirayeli ati “wirinde guca ibunaka kuko ari ho Abasiriya bazatera baturutse.”
10  Umwami wa Isirayeli yohereza ingabo aho umuntu w’Imana y’ukuri yari yamubwiye. Yaramuburiye yirinda aho hantu; si rimwe si kabiri.
11  Nuko umwami wa Siriya biramurakaza cyane, atumiza abagaragu be arababwira ati “ni nde mu bantu bacu wabaye icyitso cy’umwami wa Isirayeli?”
12  Umwe mu bagaragu be aramubwira ati “nta we mwami databuja, ahubwo umuhanuzi Elisa wo muri Isirayeli ni we ubwira umwami wa Isirayeli ibyo uvugira mu cyumba cyawe.”
13  Arababwira ati “nimugende murebe aho ari nohereze abantu bamufate.” Nyuma baza kumubwira bati “ari i Dotani.”
14  Ahita yoherezayo amafarashi n’amagare y’intambara n’ingabo nyinshi. Baragenda bagota uwo mugi ari nijoro.
15  Umugaragu w’umuntu w’Imana y’ukuri abyuka mu gitondo kare arasohoka, abona ingabo zagotesheje umugi amafarashi n’amagare y’intambara. Ahita abwira Elisa ati “biracitse databuja, turagira dute?”
16  Ariko Elisa aramusubiza ati “witinya kuko abari kumwe natwe ari bo benshi kuruta abari kumwe na bo.”
17  Elisa arasenga ati “Yehova, ndakwinginze fungura amaso ye arebe.” Yehova ahita afungura amaso y’uwo mugaragu arareba, abona mu karere k’imisozi miremire huzuye amafarashi n’amagare y’intambara y’imiriro akikije Elisa.
18  Abasiriya batangiye kumanuka basanga Elisa, asenga Yehova ati “ndakwinginze, tera iri shyanga ubuhumyi.” Nuko abatera ubuhumyi nk’uko Elisa abimusabye.
19  Elisa arababwira ati “iyi si yo nzira, kandi uyu si wo mugi mwatumwemo. Nimunkurikire njye kubereka umuntu mushaka.” Abajyana i Samariya.
20  Bageze i Samariya, Elisa arasenga ati “Yehova, bafungure amaso barebe.” Yehova abafungura amaso barareba, basanga bari muri Samariya hagati.
21  Umwami wa Isirayeli ababonye abwira Elisa ati “data, ese mbice? Mbice?”
22  Ariko Elisa aramubwira ati “ntubice. Ese abo wafashe mpiri ukoresheje umuheto wawe n’inkota wabica? Ahubwo bazanire umugati n’amazi barye banywe, basubire kwa shebuja.”
23  Abakorera umunsi mukuru ukomeye, bararya baranywa, barangije basubira kwa shebuja. Abasiriya ntibongera ukundi kurema imitwe y’abanyazi ngo batere igihugu cya Isirayeli.
24  Hashize igihe, Beni-Hadadi umwami wa Siriya akoranya ingabo ze zose, agota Samariya.
25  Bakomeza kugota Samariya bituma hatera inzara ikomeye, ku buryo igihanga cy’indogobe cyaguraga ibiceri by’ifeza mirongo inani, naho kimwe cya kane cya kabu y’amahurunguru y’inuma kikagura ibiceri bitanu by’ifeza.
26  Igihe umwami wa Isirayeli yagendaga hejuru y’urukuta, hari umugore wamutakiye ati “ntabara mwami nyagasani!”
27  Aramusubiza ati “niba Yehova ataragutabaye jye nakura he ibyo kugutabara? Ndabikura ku mbuga bahuriraho se? Ndabikura se mu rwengero rwa divayi cyangwa urw’amavuta?”
28  Umwami aramubaza ati “ikibazo ufite ni ikihe?” Aramusubiza ati “uyu mugore yarambwiye ati ‘zana umwana wawe tumurye none, uwanjye tuzamurye ejo.’
29  Nuko duteka umwana wanjye turamurya. Ariko bukeye mubwiye nti ‘zana umwana wawe tumurye,’ aramuhisha.”
30  Umwami yumvise amagambo y’uwo mugore, ahita ashishimura imyambaro ye. Kubera ko yagendaga hejuru y’urukuta, abantu bahise babona ko yambariye ku bigunira.
31  Aravuga ati “nindara ntaciye umutwe Elisa mwene Shafati, Imana impane, ndetse bikomeye!”
32  Igihe umwami yoherezaga umuntu gufata Elisa, Elisa yari yicaye mu nzu ye ari kumwe n’abakuru. Mbere y’uko iyo ntumwa imugeraho, yabwiye abakuru ati “murabona ukuntu uriya mwana w’umwicanyi yohereje abantu ngo bance umutwe? Uwo yatumye nagera aha mukinge urugi mumubuze kwinjira. Ese iyo si imirindi ya shebuja umukurikiye?”
33  Akivugana na bo iyo ntumwa iba imugezeho; nuko umwami aravuga ati “aka kaga twagatejwe na Yehova. Kuki nakomeza gutegereza Yehova?”
21  Manase yimye ingoma afite imyaka cumi n’ibiri, amara imyaka mirongo itanu n’itanu ku ngoma i Yerusalemu. Nyina yitwaga Hefusiba.
2  Yakoze ibibi mu maso ya Yehova, akurikiza ibizira byakorwaga n’amahanga Yehova yari yarirukanye imbere y’Abisirayeli.
3  Yongeye kubaka utununga se Hezekiya yari yarashenye, yubakira Bayali ibicaniro, ashinga inkingi yera y’igiti, akora nk’ibyo Ahabu umwami wa Isirayeli yari yarakoze, yunamira ingabo zose zo mu kirere arazikorera.
4  Yubatse ibicaniro mu nzu ya Yehova, iyo Yehova yari yaravuzeho ati “i Yerusalemu ni ho nzashyira izina ryanjye.”
5  Yubakiye ibicaniro ingabo zose zo mu kirere mu mbuga zombi z’inzu ya Yehova.
6  Yatwitse umuhungu we, akora ibikorwa by’ubumaji, araraguza, ashyiraho abashitsi n’abapfumu. Yakoze ibibi bikabije mu maso ya Yehova aramurakaza.
7  Hanyuma Manase afata igishushanyo kibajwe cy’inkingi yera y’igiti agishyira mu nzu Yehova yari yarabwiye Dawidi na Salomo umuhungu we ati “muri iyi nzu no muri Yerusalemu, iyo natoranyije mu miryango yose ya Isirayeli, nzahashyira izina ryanjye kugeza ibihe bitarondoreka.
8  Abisirayeli nibitondera ibyo nabategetse byose, bagakurikiza n’amategeko yose umugaragu wanjye Mose yabategetse, sinzongera gutuma bava mu gihugu nahaye ba sekuruza.”
9  Abisirayeli banze kumva; Manase yakomeje kubashuka bakora ibibi biruta ibyakorwaga n’amahanga Yehova yarimbuye akayakura imbere y’Abisirayeli.
10  Yehova yakomeje kubabwira binyuze ku bagaragu be b’abahanuzi ati
11  “Manase umwami w’u Buyuda yakoze ibyo bizira byose, akora ibintu bibi cyane birenze iby’Abamori bamubanjirije bakoze byose, ndetse atera u Buyuda gucumura bitewe n’ibigirwamana bye biteye ishozi.
12  Ni yo mpamvu Yehova Imana ya Isirayeli avuze ati ‘ngiye guteza ibyago Yerusalemu n’u Buyuda, ku buryo uzabyumva wese amatwi ye azavugamo injereri.
13  Yerusalemu nzayigeresha umugozi ugera nageresheje Samariya, nyiringanize nkoresheje igikoresho cyo kuringaniza naringanishije inzu ya Ahabu; nzahanagura Yerusalemu nyeze nk’uko umuntu ahanagura ibakure akayeza, yarangiza akayubika.
14  Nzata abasigaye bo mu murage wanjye mbahane mu maboko y’abanzi babo, babajyane ho iminyago basahure n’ibyabo byose,
15  bitewe n’uko bakoze ibibi mu maso yanjye bagakomeza kundakaza, uhereye igihe ba sekuruza bavaga muri Egiputa kugeza uyu munsi.’”
16  Nanone Manase yamennye amaraso menshi cyane y’abatariho urubanza, yakuzura Yerusalemu kuva ku mpera imwe kugera ku yindi, yiyongera ku cyaha yakoze agatera u Buyuda gucumura bugakora ibibi mu maso ya Yehova.
17  Ibindi bintu Manase yakoze, ibigwi bye byose n’icyaha yakoze, ese ntibyanditse mu gitabo cy’ibyakozwe mu gihe cy’abami b’u Buyuda?
18  Amaherezo Manase aratanga asanga ba sekuruza, bamuhamba mu busitani bw’inzu ye, mu busitani bwa Uza. Umuhungu we Amoni yima ingoma mu cyimbo cye.
19  Amoni yimye ingoma afite imyaka makumyabiri n’ibiri, amara imyaka ibiri ku ngoma i Yerusalemu. Nyina yitwaga Meshulemeti, akaba umukobwa wa Harusi w’i Yotuba.
20  Yakoraga ibibi mu maso ya Yehova nk’ibyo se Manase yari yarakoze.
21  Yagendeye mu nzira zose se yagendeyemo, akorera ibigirwamana biteye ishozi se yakoreraga, arabyunamira,
22  atera umugongo Yehova Imana ya ba sekuruza, ntiyagendera mu nzira za Yehova.
23  Amaherezo abagaragu b’umwami Amoni baramugambanira, bamwicira mu nzu ye.
24  Ariko abaturage bo muri icyo gihugu bica abagambaniye Umwami Amoni bose, bimika umuhungu we Yosiya, amusimbura ku ngoma.
25  Ibindi bintu Amoni yakoze n’ibigwi bye, ese ntibyanditse mu gitabo cy’ibyakozwe mu gihe cy’abami b’u Buyuda?
26  Bamuhamba mu mva ye mu busitani bwa Uza, umuhungu we Yosiya yima ingoma mu cyimbo cye.
25  Mu mwaka wa cyenda w’ingoma ya Sedekiya, mu kwezi kwa cumi, ku munsi wako wa cumi, Nebukadinezari umwami w’i Babuloni n’ingabo ze zose bateye Yerusalemu, bahashinga ibirindiro, bubaka urukuta rwo kuyigota.
2  Uwo mugi wakomeje kugotwa kugeza mu mwaka wa cumi n’umwe w’ingoma y’Umwami Sedekiya.
3  Ku munsi wa cyenda w’ukwezi kwa kane, inzara yacaga ibintu mu mugi, abaturage barabuze umugati wo kurya.
4  Inkuta z’umugi zaciwemo icyuho, maze nijoro ingabo zose zihunga zinyuze mu irembo ryo hagati y’inkuta ebyiri, mu nzira inyura mu busitani bw’umwami, umwami Sedekiya ahunga yerekeza muri Araba. Icyo gihe Abakaludaya bari bagose umugi.
5  Nuko ingabo z’Abakaludaya zikurikira umwami, zimufatira mu bibaya byo mu butayu bw’i Yeriko, ingabo ze zose ziratatana asigara wenyine.
6  Ziramufata zimushyira umwami w’i Babuloni i Ribula, kugira ngo amucire urubanza.
7  Abahungu ba Sedekiya babicira imbere ye, na we amumena amaso, amwambika imihama y’umuringa amujyana i Babuloni.
8  Mu mwaka wa cumi n’icyenda w’ingoma ya Nebukadinezari umwami w’i Babuloni, mu kwezi kwa gatanu, ku munsi wako wa karindwi, Nebuzaradani, umutware w’abarindaga umwami akaba n’umugaragu w’umwami w’i Babuloni, yaje i Yerusalemu.
9  Atwika inzu ya Yehova n’inzu y’umwami n’amazu yose y’i Yerusalemu; amazu yose y’abanyacyubahiro na yo arayatwika.
10  Ingabo zose z’Abakaludaya zari kumwe n’umutware w’abarindaga umwami zisenya inkuta zari zikikije Yerusalemu zose.
11  Abantu bari basigaye mu mugi n’abari bacitse bagasanga umwami w’i Babuloni hamwe n’abo muri rubanda rugufi bari basigaye, Nebuzaradani umutware w’abarindaga umwami abajyana mu bunyage.
12  Bamwe mu bantu boroheje bo mu gihugu, umutware w’abarindaga umwami yabagize abakozi bakora mu ruzabibu n’indi mirimo y’ubuhinzi y’agahato.
13  Abakaludaya bacagagura inkingi zicuzwe mu muringa zari mu nzu ya Yehova, amagare n’ikigega cy’amazi gicuzwe mu muringa byose byari mu nzu ya Yehova, umuringa bawujyana i Babuloni.
14  Bajyana ibikoresho byo gukuraho ivu, ibitiyo, ibyo kuzimya umuriro, ibikombe n’ibikoresho byose bicuze mu muringa bakoreshaga.
15  Umutware w’abarindaga umwami atwara ibikoresho byo kurahuza amakara hamwe n’amabakure byari bicuzwe muri zahabu itavangiye, n’ibyari bicuzwe mu ifeza itunganyijwe.
16  Nta muntu washoboraga kumenya uburemere bw’umuringa wa za nkingi ebyiri na cya kigega cy’amazi n’amagare, ibyo Salomo yari yaracuze ngo bijye bikoreshwa mu nzu ya Yehova.
17  Buri nkingi yari ifite uburebure bw’imikono cumi n’umunani, kandi umutwe wayo wari ucuzwe mu muringa, ukagira ubuhagarike bw’imikono itatu. Urushundura n’amakomamanga byari bizengurutse umutwe w’inkingi byari bicuzwe mu muringa; inkingi ya kabiri na yo yari ifite imitako imeze ityo ku rushundura rwayo.
18  Nanone kandi, umutware w’abarindaga umwami ajyana umutambyi mukuru Seraya n’uwari umwungirije witwaga Zefaniya n’abarinzi b’amarembo batatu,
19  akura mu mugi umutware w’ibwami wategekaga ingabo, abajyanama batanu bihariye b’umwami bari aho mu mugi, umunyamabanga w’umugaba w’ingabo wari ushinzwe kwinjiza abantu mu ngabo, n’abantu baho mirongo itandatu yasanze mu mugi.
20  Nebuzaradani umutware w’abarindaga umwami arabafata abashyira umwami w’i Babuloni i Ribula.
21  Umwami w’i Babuloni abicira i Ribula mu gihugu cy’i Hamati. Nguko uko Abayuda bavanywe mu gihugu cyabo bakajyanwa mu bunyage.
22  Abaturage basigaye mu gihugu cy’u Buyuda, abo Nebukadinezari umwami w’i Babuloni yari yarasizeyo, yabashyiriyeho Gedaliya mwene Ahikamu mwene Shafani ngo abayobore.
23  Abatware b’ingabo bose n’ingabo zabo bumvise ko umwami w’i Babuloni yashyizeho Gedaliya, bahita basanga Gedaliya i Misipa. Abo ni Ishimayeli mwene Netaniya, Yohanani mwene Kareya, Seraya mwene Tanihumeti w’i Netofa na Yazaniya umuhungu w’Umumakati, hamwe n’ingabo zabo.
24  Gedaliya arabarahira bo n’ingabo zabo ati “ntimutinye kuba abagaragu b’Abakaludaya. Nimuture mu gihugu mukorere umwami w’i Babuloni, ni bwo muzamererwa neza.”
25  Mu kwezi kwa karindwi, Ishimayeli mwene Netaniya mwene Elishama wakomokaga mu muryango wa cyami, hamwe n’abandi bagabo icumi, baraje bica Gedaliya n’Abayahudi n’Abakaludaya bari kumwe na we i Misipa.
26  Nyuma yaho, abaturage bose, aboroheje n’abakomeye, n’abagaba b’ingabo barahaguruka bajya muri Egiputa kuko bari batinye Abakaludaya.
27  Mu mwaka wa mirongo itatu n’irindwi Yehoyakini umwami w’u Buyuda ari mu bunyage, mu kwezi kwa cumi n’abiri, ku munsi wako wa makumyabiri n’irindwi, Evili-Merodaki umwami w’i Babuloni wari wimye ingoma muri uwo mwaka, yavanye Yehoyakini umwami w’u Buyuda mu nzu y’imbohe,
28  amubwira amagambo amuhumuriza, amuha icyubahiro kiruta icy’abandi bami bari kumwe na we i Babuloni.
29  Yehoyakini yiyambura imyambaro yo mu nzu y’imbohe, akajya arira umugati imbere y’umwami mu minsi yose yo kubaho kwe.
30  Umwami yamuhaga ibyokurya, akamuha ifunguro rye rya buri munsi, mu minsi yose yo kubaho kwe.
13  Mu mwaka wa makumyabiri n’itatu w’ingoma ya Yehowashi mwene Ahaziya umwami w’u Buyuda, Yehowahazi mwene Yehu yimye ingoma muri Isirayeli, amara imyaka cumi n’irindwi ari ku ngoma i Samariya.
2  Yakomeje gukora ibibi mu maso ya Yehova agendera mu cyaha Yerobowamu mwene Nebati yakoze agatera Abisirayeli gucumura. Ntiyigeze akireka.
3  Nuko Yehova arakarira Abisirayeli cyane abahana mu maboko ya Hazayeli umwami wa Siriya, no mu maboko ya Beni-Hadadi mwene Hazayeli, mu minsi yabo yose.
4  Hashize igihe Yehowahazi ahendahenda Yehova, Yehova aramwumvira kuko yabonaga ukuntu Abisirayeli bakandamizwaga. Umwami wa Siriya yarabakandamizaga cyane.
5  Nuko Yehova aha Abisirayeli umukiza, bigobotora mu maboko y’Abasiriya, bakomeza gutura mu mazu yabo nka mbere.
6  (Icyakora ntibaretse kugendera mu cyaha cy’inzu ya Yerobowamu, icyaha yakoze agatera Abisirayeli gucumura. Bakomeje kukigenderamo kandi inkingi yera y’igiti yari igishinze i Samariya.)
7  Yehowahazi nta bantu yari asigaranye, uretse ingabo mirongo itanu zigendera ku mafarashi, amagare y’intambara icumi n’abagabo ibihumbi icumi bigenza, kuko umwami wa Siriya yari yarabarimbuye, akabahindura nk’umukungugu wo ku mbuga bahuriraho.
8  Ibindi bintu Yehowahazi yakoze, ibigwi bye byose n’ubutwari bwe, ese ntibyanditse mu gitabo cy’ibyakozwe mu gihe cy’abami ba Isirayeli?
9  Amaherezo Yehowahazi aratanga asanga ba sekuruza, bamuhamba i Samariya. Umuhungu we Yehowashi yima ingoma mu cyimbo cye.
10  Mu mwaka wa mirongo itatu n’irindwi w’ingoma ya Yehowashi umwami w’u Buyuda, Yehowashi mwene Yehowahazi yimye ingoma muri Isirayeli, amara imyaka cumi n’itandatu ku ngoma i Samariya.
11  Yakomeje gukora ibibi mu maso ya Yehova, agendera mu byaha byose Yerobowamu mwene Nebati yakoze agatera Abisirayeli gucumura. Ntiyigeze abireka.
12  Ibindi bintu Yehowashi yakoze, ibigwi bye byose n’ubutwari bwe hamwe n’intambara yarwanye na Amasiya umwami w’u Buyuda, ese ntibyanditse mu gitabo cy’ibyakozwe mu gihe cy’abami ba Isirayeli?
13  Amaherezo Yehowashi aratanga asanga ba sekuruza, Yerobowamu yima ingoma mu cyimbo cye. Yehowashi yahambwe i Samariya hamwe n’abami ba Isirayeli.
14  Elisa yari yararwaye indwara yari kuzamwica, nuko Yehowashi umwami wa Isirayeli aramanuka ajya kumusura, amuririraho ati “data, data, igare ry’intambara rya Isirayeli n’abagendera ku mafarashi bayo!”
15  Elisa aramubwira ati “fata umuheto n’imyambi.” Nuko afata umuheto n’imyambi.
16  Elisa abwira umwami wa Isirayeli ati “fata umuheto wawe mu biganza.” Nuko afata umuheto we, hanyuma Elisa ashyira ibiganza bye hejuru y’iby’umwami.
17  Aramubwira ati “fungura idirishya ryerekeye iburasirazuba.” Ararifungura. Elisa aramubwira ati “rasa!” Nuko ararasa. Elisa aravuga ati “uyu ni umwambi wa Yehova wo kugukiza, umwambi wo kugukiza Siriya. Kandi rwose uzatsindira Abasiriya muri Afeki ubatsembe.”
18  Elisa aramubwira ati “fata imyambi.” Arayifata. Elisa abwira umwami wa Isirayeli ati “yikubite hasi.” Ayikubita hasi incuro eshatu arekera aho.
19  Umuntu w’Imana y’ukuri aramurakarira, aramubwira ati “iyo uyikubita hasi incuro eshanu cyangwa esheshatu, wari kuzatsinda Abasiriya ukabatsemba. None uzabatsinda incuro eshatu gusa.”
20  Nyuma yaho Elisa arapfa baramuhamba. Hari imitwe y’abanyazi b’Abamowabu yakundaga gutera igihugu mu ntangiriro z’umwaka.
21  Nuko igihe kimwe abantu bari bagiye guhamba umuntu wari wapfuye babona umutwe w’abanyazi. Bahita bajugunya uwo murambo mu mva ya Elisa baragenda. Uwo murambo ukoze ku magufwa ya Elisa, uwari wapfuye ahita azuka arahagarara.
22  Hazayeli umwami wa Siriya yakandamije Isirayeli mu minsi yose ya Yehowahazi.
23  Icyakora Yehova yabagiriye impuhwe arabababarira, arabibuka ku bw’isezerano yagiranye na Aburahamu, Isaka na Yakobo. Ntiyashatse kubarimbura, kandi ntiyabashyize kure y’amaso ye kugeza n’uyu munsi.
24  Amaherezo Hazayeli umwami wa Siriya aratanga, umuhungu we Beni-Hadadi yima ingoma mu cyimbo cye.
25  Hanyuma Yehowashi mwene Yehowahazi yambura Beni-Hadadi mwene Hazayeli imigi Hazayeli yari yarambuye se Yehowahazi mu ntambara. Yehowashi yamutsinze incuro eshatu, yisubiza imigi ya Isirayeli.
14  Mu mwaka wa kabiri w’ingoma ya Yehowashi mwene Yehowahazi umwami wa Isirayeli, Amasiya mwene Yehowashi umwami w’u Buyuda yimye ingoma.
2  Yimye ingoma afite imyaka makumyabiri n’itanu, amara imyaka makumyabiri n’icyenda ku ngoma i Yerusalemu. Nyina yitwaga Yehoyadini w’i Yerusalemu.
3  Yakoze ibyiza mu maso ya Yehova, ariko ntiyageza aha sekuruza Dawidi. Yakoze nk’ibyo se Yehowashi yakoze byose.
4  Icyakora utununga ntitwavuyeho. Abantu bari bagitambira ibitambo ku tununga, bakanahosereza ibitambo.
5  Nuko ubwami bwe bumaze gukomera, yica abagaragu be bari barishe se wari umwami.
6  Icyakora ntiyishe abana b’abo bantu bishe se, nk’uko byanditswe mu gitabo cy’amategeko ya Mose, aho Yehova yari yarategetse ati “se w’abana ntakicwe azira abana be, kandi abana ntibakicwe bazira ba se. Umuntu wese ajye yicwa azira icyaha cye.”
7  Amasiya yiciye Abedomu ibihumbi icumi mu Kibaya cy’Umunyu, ararwana yigarurira Sela ayita Yokiteli kugeza n’uyu munsi.
8  Icyo gihe ni bwo Amasiya yohereje intumwa kuri Yehowashi mwene Yehowahazi mwene Yehu umwami wa Isirayeli ati “ngwino turwane.”
9  Yehowashi umwami wa Isirayeli atuma kuri Amasiya umwami w’u Buyuda ati “igiti cy’amahwa cyo muri Libani cyatumye ku giti cy’isederi cyo muri Libani kiti ‘shyingira umukobwa wawe umuhungu wanjye.’ Ariko inyamaswa yo muri Libani irahanyura ikandagira icyo giti cy’amahwa.
10  Ni koko watsinze Edomu, none wishyize hejuru mu mutima wawe. Ishimire icyo cyubahiro ufite wigumire iwawe. Kuki wakwishora mu ntambara udashobora gutsinda, ukarinda wagwa wowe n’u Buyuda?”
11  Ariko Amasiya yanga kumva. Nuko Yehowashi umwami wa Isirayeli arazamuka, arwanira na Amasiya umwami w’u Buyuda i Beti-Shemeshi h’i Buyuda.
12  Abayuda batsindirwa imbere y’Abisirayeli, barahunga buri wese ajya mu ihema rye.
13  Yehowashi umwami wa Isirayeli afata mpiri Amasiya mwene Yehowashi mwene Ahaziya, umwami w’u Buyuda, amufatira i Beti-Shemeshi. Hanyuma amuzana i Yerusalemu, aca icyuho mu rukuta rwa Yerusalemu kuva ku Irembo rya Efurayimu kugeza ku Irembo ry’Imfuruka, ahantu hareshya n’imikono magana ane.
14  Atwara zahabu yose n’ifeza n’ibikoresho byose byo mu nzu ya Yehova n’ibyari mu nzu yabikwagamo ubutunzi bw’umwami, afata n’abantu ho ingwate asubira i Samariya.
15  Ibindi bintu Yehowashi yakoze, ibigwi bye n’ubutwari bwe hamwe n’intambara yarwanye na Amasiya umwami w’u Buyuda, ese ntibyanditse mu gitabo cy’ibyakozwe mu gihe cy’abami ba Isirayeli?
16  Amaherezo Yehowashi aratanga asanga ba sekuruza, ahambwa i Samariya hamwe n’abami ba Isirayeli. Umuhungu we Yerobowamu yima ingoma mu cyimbo cye.
17  Yehowashi mwene Yehowahazi umwami wa Isirayeli amaze gupfa, Amasiya mwene Yehowashi umwami w’u Buyuda yaramye indi myaka cumi n’itanu.
18  Ese ibindi bintu Amasiya yakoze, ntibyanditse mu gitabo cy’ibyakozwe mu gihe cy’abami b’u Buyuda?
19  Hashize igihe i Yerusalemu baramugambanira, ahungira i Lakishi. Ariko bohereza abantu bamukurikira i Lakishi bamwicirayo.
20  Bamutwara ku igare rikuruwe n’amafarashi, bamuhamba i Yerusalemu hamwe na ba sekuruza mu Murwa wa Dawidi.
21  Abaturage b’i Buyuda bose bafata Azariya wari ufite imyaka cumi n’itandatu baramwimika, asimbura se Amasiya ku ngoma.
22  Umwami Amasiya amaze gutanga agasanga ba sekuruza, umuhungu we yubatse Elati, atuma yongera kuba iy’u Buyuda.
23  Mu mwaka wa cumi n’itanu w’ingoma ya Amasiya mwene Yehowashi umwami w’u Buyuda, Yerobowamu mwene Yehowashi umwami wa Isirayeli yimye ingoma i Samariya, amara imyaka mirongo ine n’umwe ari ku ngoma.
24  Yakoze ibibi mu maso ya Yehova. Ntiyigeze areka ibyaha byose Yerobowamu mwene Nebati yakoze agatera Isirayeli gucumura.
25  Ni we washubijeho urugabano rwa Isirayeli rwavaga i Hamati rukagera ku nyanja ya Araba, nk’uko Yehova Imana ya Isirayeli yari yarabivuze binyuze ku mugaragu wayo Yona mwene Amitayi, umuhanuzi w’i Gati-Heferi.
26  Yehova yari yarabonye imibabaro myinshi Abisirayeli barimo. Muri Isirayeli hari hasigaye ngerere, ku buryo hatari hakiboneka n’uworoheje kurusha abandi, habe n’uwo kubatabara.
27  Yehova yari yarasezeranyije ko atazahanagura burundu izina rya Isirayeli munsi y’ijuru. Ni yo mpamvu yabatabaye akoresheje ukuboko kwa Yerobowamu mwene Yehowashi.
28  Ibindi bintu Yerobowamu yakoze, ibigwi bye n’ubutwari bwe hamwe n’intambara yarwanye n’ukuntu yatumye Damasiko na Hamati byongera kuyoborwa n’u Buyuda na Isirayeli, ese ntibyanditse mu gitabo cy’ibyakozwe mu gihe cy’abami ba Isirayeli?
29  Amaherezo Yerobowamu aratanga asanga ba sekuruza, abami ba Isirayeli, umuhungu we Zekariya yima ingoma mu cyimbo cye.
19  Umwami Hezekiya abyumvise, ahita ashishimura imyambaro ye yambara ikigunira, maze yinjira mu nzu ya Yehova.
2  Nuko atuma Eliyakimu wari umutware w’urugo rw’umwami, na Shebuna umunyamabanga n’abakuru b’abatambyi, abatuma ku muhanuzi Yesaya mwene Amotsi, bagenda bambaye ibigunira.
3  Baramubwira bati “Hezekiya yadutumye ngo ‘uyu munsi ni umunsi w’umubabaro no gukangarwa no gusuzugurwa bikabije, kuko abana bageze mu matako ariko nta mbaraga zo kubabyara.
4  Ahari Yehova Imana yawe azumva amagambo ya Rabushake, uwo shebuja, umwami wa Ashuri, yatumye ngo atuke Imana nzima, kandi azamuhanira amagambo Yehova Imana yawe yumvise. Nawe usenge usabire abasigaye bakiri hano.’”
5  Nuko abagaragu b’Umwami Hezekiya basanga Yesaya.
6  Yesaya arababwira ati “mugende mubwire shobuja muti ‘Yehova yavuze ati “ntuterwe ubwoba n’amagambo wumvanye abagaragu b’umwami wa Ashuri bantuka.
7  Ngiye kumushyiramo undi mutima kandi azumva inkuru izatuma asubira mu gihugu cye, kandi nzatuma agwa mu gihugu cye yicishijwe inkota.”’”
8  Hanyuma Rabushake asubirayo asanga umwami wa Ashuri aho yarwanyaga ab’i Libuna, kuko yari yarumvise ko umwami yavuye i Lakishi.
9  Nuko umwami yumva bavuga ibya Tiruhaka, umwami wa Etiyopiya, bati “yaje kukurwanya.” Abyumvise atuma intumwa kuri Hezekiya ati
10  “mugende mubwire Hezekiya umwami w’u Buyuda, muti ‘Imana yawe wiringira ntigushuke ngo ikubwire iti “Yerusalemu ntizahanwa mu maboko y’umwami wa Ashuri.”
11  Wowe ubwawe wiyumviye ibyo abami ba Ashuri bakoreye ibihugu byose bakabirimbura; none se wibwira ko ari wowe uzarokoka?
12  Mbese imana z’amahanga ba sogokuruza barimbuye, urugero nka Gozani na Harani na Resefu ndetse na bene Edeni babaga i Telasari, zarayarokoye?
13  Umwami w’i Hamati ari he? Umwami wo muri Arupadi n’umwami w’umugi wa Sefarivayimu, n’uwa Hena n’uwa Iva bo bari he?’”
14  Nuko Hezekiya yakira inzandiko yari azaniwe n’izo ntumwa arazisoma, hanyuma arazamuka ajya ku nzu ya Yehova maze azirambura imbere ya Yehova.
15  Hezekiya asenga Yehova ati “Yehova Mana ya Isirayeli yicaye ku bakerubi, ni wowe Mana y’ukuri wenyine utegeka ubwami bwose bwo ku isi. Ni wowe waremye ijuru n’isi.
16  Yehova, tega amatwi wumve. Yehova, amaso yawe arebe kandi wumve amagambo Senakeribu yatumye intumwa ze atuka Imana nzima.
17  Yehova, ni koko abami ba Ashuri barimbuye amahanga ndetse n’ibihugu byayo.
18  Batwitse imana z’ayo mahanga kuko zitari imana nyamana, ahubwo zari umurimo w’intoki z’abantu, zibajwe mu biti no mu mabuye, ari na yo mpamvu bazirimbuye.
19  None Yehova Mana yacu, dukize ukuboko kwe kugira ngo ubwami bwose bwo ku isi bumenye ko wowe Yehova ari wowe Mana wenyine.”
20  Nuko Yesaya mwene Amotsi atuma kuri Hezekiya ati “Yehova Imana ya Isirayeli yavuze ati ‘isengesho wantuye umbwira ikibazo cya Senakeribu umwami wa Ashuri, naryumvise.
21  Dore ijambo Yehova yamuvuzeho:“Umwari w’i Siyoni yagusuzuguye arakunnyega.Umukobwa w’i Yerusalemu yakuzungurije umutwe ari inyuma yawe.
22  Aho uzi uwo watutse ukamwandagaza?Uzi uwo wakankamiyeUkamurebana ubwibone?Ni Uwera wa Isirayeli!
23  Watutse Yehova ukoresheje intumwa zawe, uravuga uti‘Mfite amagare y’intambara menshi,Nzazamuka njye mu turere tw’imisozi miremire,Mu turere twa kure cyane two muri Libani,Nteme ibiti byaho birebire by’amasederi, n’ibiti byaho by’imiberoshi by’indobanure.Kandi nzinjira aharehare hasumba ahandi, mu ishyamba ryayo ry’ibiti byera imbuto.
24  Jye ubwanjye nzacukura amazi yo mu gihugu cy’amahanga nyanywe,Kandi ibirenge byanjye bizakamya imigende yose ya Nili yo muri Egiputa.’
25  Mbese ntiwigeze ubyumva? Uhereye mu bihe bya kera cyane, ibyo ni byo niyemeje gukora.Nabigambiriye guhera mu minsi ya kera cyane,None ngiye kubisohoza.Uzakoreshwa mu guhindura amatongo imigi igoswe n’inkuta.
26  Amaboko y’abaturage baho azatentebuka;Bazashya ubwoba bakorwe n’isoni.Bazamera nk’ibimera byo mu murima, nk’ibyatsi bibisi bitohagiye,Bamere nk’ibyatsi byo ku bisenge by’amazu byumishwa n’umuyaga uturuka iburasirazuba.
27  Nzi neza igihe wicara utuje, n’igihe usohokera n’igihe winjirira,N’iyo wisararanga ushaka kundwanya,
28  Kuko numvise uko wisararanga ushaka kundwanya, kandi nkaba numvise ijwi ryo gutontoma kwawe.Nzashyira ururobo mu zuru ryawe n’umukoba mu kanwa kawe,Kandi nzagushorera ngusubize iyo waturutse nkunyujije mu nzira wanyuzemo uza.”
29  “‘Iki ni cyo kizakubera ikimenyetso: muri uyu mwaka muzarya ibizera ku ntete zaguye hasi, mu mwaka wa kabiri murye ibyeze ku micwira, ariko mu mwaka wa gatatu muzabiba musarure, mutere inzabibu murye imbuto zazo.
30  Kandi abarokotse bo mu nzu ya Yuda, ari bo basigaye, bazashora imizi hasi mu butaka bere imbuto hejuru.
31  Kuko muri Yerusalemu hazaturuka abasigaye, n’abarokotse baturuke ku musozi wa Siyoni. Ibyo Yehova nyir’ingabo azabisohoresha umwete we.
32  “‘Ni yo mpamvu Yehova avuga ibirebana n’umwami wa Ashuri ati “ntazinjira muri uyu mugi, yemwe nta n’umwambi azaharasa, cyangwa ngo awutere yitwaje ingabo imukingira, kandi ntazawurundaho ibyo kuririraho.
33  Azasubira iyo yaturutse anyuze mu nzira yanyuzemo aza, kandi ntazakandagira muri uyu mugi, ni ko Yehova avuga.
34  Nzarwanirira uyu mugi nywukize ku bw’izina ryanjye no ku bw’umugaragu wanjye Dawidi.”’”
35  Nuko muri iryo joro umumarayika wa Yehova ajya mu nkambi y’Abashuri yicamo abantu ibihumbi ijana na mirongo inani na bitanu. Abantu babyutse mu gitondo kare basanga bose ari imirambo.
36  Hanyuma Senakeribu umwami wa Ashuri arikubura aragenda, asubira i Nineve agumayo.
37  Igihe yari mu rusengero rw’imana ye Nisiroki ayunamiye, abahungu be bwite, Adurameleki na Shareseri, bamwicisha inkota maze bahungira mu gihugu cya Ararati. Nuko umuhungu we Esari-Hadoni yima ingoma mu cyimbo cye.
24  Ku ngoma ya Yehoyakimu, Nebukadinezari umwami w’i Babuloni yagabye igitero mu gihugu, Yehoyakimu ahinduka umugaragu we amukorera imyaka itatu, ariko nyuma yaho aza kumwigomekaho.
2  Yehova ateza Yehoyakimu imitwe y’abanyazi b’Abakaludaya, iy’Abasiriya, iy’Abamowabu n’iy’Abamoni, akomeza kujya ayiteza u Buyuda kugira ngo iburimbure nk’uko Yehova yari yarabivuze binyuze ku bagaragu be b’abahanuzi.
3  Ibyabaye ku Buyuda byaturutse kuri Yehova kugira ngo abukure imbere y’amaso ye bitewe n’ibyaha Manase yari yarakoze byose,
4  n’amaraso y’abatariho urubanza yamennye akayuzuza i Yerusalemu; nuko Yehova yanga gutanga imbabazi.
5  Ibindi bintu Yehoyakimu yakoze n’ibigwi bye byose, ese ntibyanditse mu gitabo cy’ibyakozwe mu gihe cy’abami b’u Buyuda?
6  Amaherezo Yehoyakimu aratanga asanga ba sekuruza, umuhungu we Yehoyakini yima ingoma mu cyimbo cye.
7  Umwami wa Egiputa ntiyongeye kuva mu gihugu cye ukundi, kuko umwami w’i Babuloni yari yarigaruriye ibihugu by’umwami wa Egiputa, kuva ku kagezi ka Egiputa kugeza ku ruzi rwa Ufurate.
8  Yehoyakini yimye ingoma afite imyaka cumi n’umunani, amara amezi atatu ku ngoma i Yerusalemu. Nyina yitwaga Nehushita akaba umukobwa wa Elunatani w’i Yerusalemu.
9  Yakoze ibibi mu maso ya Yehova nk’ibyo se yakoze byose.
10  Icyo gihe abagaragu ba Nebukadinezari umwami w’i Babuloni barazamutse bagota umugi wa Yerusalemu.
11  Igihe abagaragu ba Nebukadinezari umwami w’i Babuloni bari bagose uwo mugi, uwo mwami yawugabyeho igitero.
12  Amaherezo Yehoyakini umwami w’u Buyuda yishyira mu maboko y’umwami w’i Babuloni, we na nyina n’abagaragu be n’ibikomangoma bye n’abatware b’ibwami. Mu mwaka wa munani w’ingoma y’umwami w’i Babuloni, ni bwo uwo mwami yafashe Yehoyakini.
13  Nuko umwami w’i Babuloni akura mu gihugu cy’u Buyuda ubutunzi bwose bwari mu nzu ya Yehova n’ubwari mu nzu y’umwami, acagagura ibikoresho byose bya zahabu Salomo umwami wa Isirayeli yari yarakoreye mu nzu ya Yehova, nk’uko Yehova yari yarabivuze.
14  Ajyana mu bunyage ab’i Yerusalemu bose, ibikomangoma byose, abagabo bose b’intwari kandi b’abanyambaraga, abanyabukorikori bose n’abahanga mu kubaka ibihome, ajyana abantu ibihumbi icumi. Nta muntu n’umwe yasize, uretse abaturage boroheje bo muri icyo gihugu.
15  Uko ni ko yajyanye Yehoyakini mu bunyage i Babuloni, ajyana n’umugabekazi, abagore b’umwami, abatware b’ibwami n’abanyacyubahiro bose bo muri icyo gihugu, abavana i Yerusalemu abajyana mu bunyage i Babuloni.
16  Abantu bose umwami w’i Babuloni yajyanye mu bunyage i Babuloni ni abagabo b’intwari ibihumbi birindwi, abanyabukorikori n’abahanga mu kubaka ibihome igihumbi, bose bari abagabo b’abanyambaraga bashoboye kujya ku rugamba.
17  Nanone umwami w’i Babuloni yimitse Mataniya, se wabo wa Yehoyakini, asimbura Yehoyakini ku ngoma. Umwami ahindura izina rya Mataniya amwita Sedekiya.
18  Sedekiya yimye ingoma afite imyaka makumyabiri n’umwe, amara imyaka cumi n’umwe ku ngoma i Yerusalemu. Nyina yitwaga Hamutali akaba umukobwa wa Yeremiya w’i Libuna.
19  Yakoze ibibi mu maso ya Yehova, nk’ibyo Yehoyakimu yakoze byose.
20  Ibyo byose byabaye i Yerusalemu no mu Buyuda bitewe n’uko Yehova yabarakariye, kugeza ubwo yabakuye imbere y’amaso ye. Nuko Sedekiya yigomeka ku mwami w’i Babuloni.
5  Namani wari umugaba w’ingabo z’umwami wa Siriya, yari umuntu ukomeye kandi wubahwaga imbere ya shebuja, kuko ari we Yehova yakoresheje agakiza Siriya abanzi bayo. Yari umugabo w’intwari kandi w’umunyambaraga nubwo yari umubembe.
2  Igihe kimwe Abasiriya biremyemo imitwe y’abanyazi bagaba ibitero muri Isirayeli, banyaga akana k’agakobwa bagashyira umugore wa Namani akagira umuja.
3  Hashize igihe kabwira nyirabuja kati “databuja aramutse agiye kureba umuhanuzi w’i Samariya, yamukiza ibibembe.”
4  Umuntu aragenda abwira umwami wa Siriya ati “ako kana k’agakobwa kakuwe muri Isirayeli kavuze ibi n’ibi.”
5  Umwami wa Siriya abwira Namani ati “haguruka ugende, nanjye ndoherereza urwandiko umwami wa Isirayeli.” Nuko aragenda ajyana italanto icumi z’ifeza n’ibiceri ibihumbi bitandatu bya zahabu, n’imyambaro icumi yo guhinduranya.
6  Agenda ashyiriye umwami wa Isirayeli urwandiko rugira ruti “nohereje Namani umugaragu wanjye azanye n’uru rwandiko kugira ngo umukize ibibembe.”
7  Umwami wa Isirayeli amaze gusoma urwo rwandiko ahita ashishimura imyambaro ye, aravuga ati “ese ndi Imana ku buryo nica ngakiza? Urabona uriya mwami ngo aranyoherereza umuntu ngo mukize ibibembe! Mwa bantu mwe, murabona ibi atari ukunyiyenzaho koko?”
8  Elisa umuntu w’Imana y’ukuri amenye ko umwami wa Isirayeli yashishimuye imyambaro ye, ahita atuma ku mwami ati “kuki washishimuye imyambaro yawe? Munyoherereze amenye ko muri Isirayeli hari umuhanuzi.”
9  Nuko Namani azana n’amafarashi n’amagare ye y’intambara ahagarara ku muryango w’inzu ya Elisa.
10  Ariko Elisa amutumaho intumwa aramubwira ati “jya kuri Yorodani wiyuhagiremo incuro ndwi, umubiri wawe urahita usubira uko wari umeze, uhumanuke.”
11  Namani ararakara cyane agenda avuga ati “jye nibwiraga nti ‘ari busohoke ahagarare imbere yanjye yambaze izina rya Yehova Imana ye, agende anyuza ikiganza aharwaye, maze ibibembe bikire.’
12  Mbese inzuzi z’i Damasiko, Abana na Farupari, ntiziruta amazi yo muri Isirayeli yose? Ese sinaziyuhagiramo ngahumanuka?” Arahindukira agenda arakaye.
13  Abagaragu be baramwegera baramubwira bati “mubyeyi, iyo uyu muhanuzi agusaba ikintu gikomeye ntiwari kugikora? Nkanswe kukubwira ngo ‘genda wiyuhagire uhumanuke’?”
14  Aramanuka yibira muri Yorodani incuro ndwi nk’uko umuntu w’Imana y’ukuri yabimubwiye, umubiri we uhinduka nk’uw’umwana w’umuhungu, arahumanuka.
15  Nuko agaruka kureba umuntu w’Imana y’ukuri ari kumwe n’ingabo ze zose, amuhagarara imbere aramubwira ati “ubu noneho menye ko ku isi hose nta yindi Mana ibaho itari iyo muri Isirayeli. None ndakwinginze, emera iyi mpano uhawe n’umugaragu wawe.”
16  Ariko Elisa aramubwira ati “nkurahiye Yehova Imana nzima nkorera ko ntari buyakire.” Namani aramwinginga ngo ayakire ariko undi akomeza kwanga.
17  Amaherezo Namani aramubwira ati “ubwo utayemeye, uhe umugaragu wawe igitaka cyakwikorerwa n’inyumbu ebyiri, kuko umugaragu wawe nta zindi mana azongera gutambira igitambo gikongorwa n’umuriro cyangwa ikindi gitambo, uretse Yehova.
18  Yehova ajye ababarira umugaragu wawe kuri ibi bikurikira: iyo databuja agiye mu rusengero rwa Rimoni kumwunamira, yishingikiriza ku kuboko kwanjye, nanjye bikaba ngombwa ko mfukama mu rusengero rwa Rimoni. Ndakwinginze, nimfukama mu rusengero rwa Rimoni, Yehova ajye abibabarira umugaragu wawe.”
19  Elisa aramubwira ati “genda amahoro.” Nuko Namani ava aho aragenda, akora urugendo rurerure.
20  Nyuma yaho Gehazi umugaragu wa Elisa umuntu w’Imana y’ukuri, aribwira ati “ubonye ngo databuja yange kwakira ibyo uriya Musiriya Namani yamuzaniye, akamureka akagenda! Ndahiye Yehova Imana nzima ko ngiye kumukurikira nkagira icyo mwiyakira.”
21  Gehazi yiruka kuri Namani, Namani abonye umuntu umwiruka inyuma, ahita ava ku igare rye ajya kumusanganira aramubaza ati “ni amahoro?”
22  Gehazi aramubwira ati “ni amahoro. Databuja aranyohereje ngo nkubwire nti ‘hari abasore babiri b’abahanuzi baturutse mu karere k’imisozi miremire ya Efurayimu bangezeho. None ndakwinginze, bampere italanto y’ifeza n’imyambaro ibiri yo guhinduranya.’”
23  Namani aramubwira ati “akira italanto ebyiri z’ifeza.” Akomeza kwinginga Gehazi, amuhambirira italanto ebyiri z’ifeza mu mifuka ibiri, amuha n’imyenda ibiri yo guhinduranya, abiha abagaragu babiri bo kubimutwaza.
24  Ageze muri Ofeli, ahita abaka ibyo bintu abishyira mu nzu, arabasezerera baragenda.
25  Gehazi arinjira ahagarara imbere ya shebuja. Elisa aramubaza ati “Geha, uvuye he?” Undi arasubiza ati “umugaragu wawe nta ho nigeze njya.”
26  Elisa aramubwira ati “ese umutima wanjye ntiwari kumwe nawe igihe wa mugabo yahindukiraga akava mu igare rye aje kugusanganira? Ese iki ni cyo gihe cyo kwakira ifeza cyangwa imyambaro cyangwa imirima y’imyelayo cyangwa inzabibu cyangwa intama cyangwa inka cyangwa abagaragu cyangwa abaja?
27  Ku bw’ibyo, ibibembe bya Namani bizakomaho wowe n’urubyaro rwawe kugeza ibihe bitarondoreka.” Ahita amuva imbere yahindutse umubembe, yererana nk’urubura.
15  Mu mwaka wa makumyabiri n’irindwi w’ingoma ya Yerobowamu umwami wa Isirayeli, Azariya mwene Amasiya umwami w’u Buyuda yimye ingoma.
2  Yimye ingoma afite imyaka cumi n’itandatu, amara imyaka mirongo itanu n’ibiri ku ngoma i Yerusalemu. Nyina yitwaga Yekoliya w’i Yerusalemu.
3  Yakoze ibikwiriye mu maso ya Yehova, nk’ibyo se Amasiya yari yarakoze byose.
4  Icyakora utununga ntitwavuyeho. Abantu bari bagitambira ibitambo ku tununga, bakanahosereza ibitambo.
5  Amaherezo Yehova ateza umwami indwara, arinda apfa ari umubembe. Yakomeje kwibera iwe, yarakuwe ku nshingano z’ibwami. Icyo gihe umuhungu w’umwami witwaga Yotamu ni we wari umutware w’urugo, agacira imanza abaturage bo mu gihugu.
6  Ibindi bintu Azariya yakoze n’ibigwi bye byose, ese ntibyanditse mu gitabo cy’ibyakozwe mu gihe cy’abami b’u Buyuda?
7  Amaherezo Azariya aratanga asanga ba sekuruza, bamuhamba hamwe na ba sekuruza mu Murwa wa Dawidi. Nuko umuhungu we Yotamu yima ingoma mu cyimbo cye.
8  Mu mwaka wa mirongo itatu n’umunani w’ingoma ya Azariya umwami w’u Buyuda, Zekariya mwene Yerobowamu yimye ingoma muri Isirayeli, amara amezi atandatu ku ngoma i Samariya.
9  Yakoze ibibi mu maso ya Yehova kimwe na ba sekuruza. Ntiyigeze areka ibyaha Yerobowamu mwene Nebati yakoze agatera Abisirayeli gucumura.
10  Hanyuma Shalumu mwene Yabeshi aramugambanira amwicira ahitwa Ibuleyamu, yima ingoma mu cyimbo cye.
11  Ibindi bintu Zekariya yakoze byanditse mu gitabo cy’ibyakozwe mu gihe cy’abami ba Isirayeli.
12  Ibyo ni byo Yehova yari yarabwiye  Yehu ati “abagukomokaho bazagusimbura ku ntebe y’ubwami ya Isirayeli kugeza ku buvivi bwawe.” Kandi uko ni ko byagenze koko.
13  Mu mwaka wa mirongo itatu n’icyenda w’ingoma ya Uziya umwami w’u Buyuda, Shalumu mwene Yabeshi yimye ingoma i Samariya, amara ukwezi kumwe ku ngoma.
14  Menahemu mwene Gadi ava i Tirusa arazamuka ajya i Samariya, yica Shalumu mwene Yabeshi, yima ingoma mu cyimbo cye.
15  Ibindi bintu Shalumu yakoze hamwe n’ubugambanyi bwe, byanditse mu gitabo cy’ibyakozwe mu gihe cy’abami ba Isirayeli.
16  Icyo gihe ni bwo Menahemu yavuye i Tirusa akarimbura Tifusa n’ibyari biyirimo byose n’uturere twaho, kuko abo muri uwo mugi banze kumukingurira amarembo. Abagore baho batwite bose yarabafomoje.
17  Mu mwaka wa mirongo itatu n’icyenda w’ingoma ya Azariya umwami w’u Buyuda, Menahemu mwene Gadi yimye ingoma muri Isirayeli, amara imyaka icumi ku ngoma i Samariya.
18  Yakoze ibibi mu maso ya Yehova. Mu minsi ye yose, ntiyaretse ibyaha byose Yerobowamu mwene Nebati yakoze agatera Abisirayeli gucumura.
19  Nuko Puli umwami wa Ashuri atera icyo gihugu. Menahemu amuha italanto igihumbi z’ifeza, kugira ngo Puli amutize amaboko maze ubwami bwe bukomere.
20  Menahemu yatse iyo feza abagabo bose b’intwari kandi b’abanyambaraga bo muri Isirayeli, buri wese amwaka shekeli mirongo itanu z’ifeza. Hanyuma aziha umwami wa Ashuri, uwo mwami arahindukira ava muri icyo gihugu.
21  Ibindi bintu Menahemu yakoze ndetse n’ibigwi bye byose, ese ntibyanditse mu gitabo cy’ibyakozwe mu gihe cy’abami ba Isirayeli?
22  Amaherezo Menahemu aratanga asanga ba sekuruza, umuhungu we Pekahiya amusimbura ku ngoma.
23  Mu mwaka wa mirongo itanu w’ingoma ya Azariya umwami w’u Buyuda, Pekahiya mwene Menahemu yimye ingoma muri Isirayeli, amara imyaka ibiri ku ngoma i Samariya.
24  Yakoze ibibi mu maso ya Yehova, ntiyareka ibyaha Yerobowamu mwene Nebati yakoze agatera Abisirayeli gucumura.
25  Peka mwene Remaliya, wari umutware w’ingabo ze, amugambanira ari kumwe n’abagabo mirongo itanu b’i Gileyadi, amwicira i Samariya mu munara w’inzu y’umwami, amwicana na Arugobu na Ariyeha. Aramwica yima ingoma mu cyimbo cye.
26  Ibindi bintu Pekahiya yakoze n’ibigwi bye byose, byanditse mu gitabo cy’ibyakozwe mu gihe cy’abami ba Isirayeli.
27  Mu mwaka wa mirongo itanu n’ibiri w’ingoma ya Azariya umwami w’u Buyuda, Peka mwene Remaliya yimye ingoma muri Isirayeli, amara imyaka makumyabiri ku ngoma i Samariya.
28  Yakoze ibibi mu maso ya Yehova, ntiyareka ibyaha Yerobowamu mwene Nebati yakoze agatera Abisirayeli gucumura.
29  Ku ngoma ya Peka umwami wa Isirayeli, Tigulati-Pileseri umwami wa Ashuri yarateye yigarurira Iyoni, Abeli-Beti-Maka, Yanowa, Kedeshi, Hasori, Gileyadi, Galilaya n’igihugu cyose cya Nafutali, ajyana abaturage baho mu bunyage muri Ashuri.
30  Amaherezo Hoseya mwene Ela agambanira Peka mwene Remaliya aramwica, yima ingoma mu cyimbo cye. Hari mu mwaka wa makumyabiri w’ingoma ya Yotamu mwene Uziya.
31  Ibindi bintu Peka yakoze n’ibigwi bye byose, byanditse mu gitabo cy’ibyakozwe mu gihe cy’abami ba Isirayeli.
32  Mu mwaka wa kabiri w’ingoma ya Peka mwene Remaliya umwami wa Isirayeli, Yotamu mwene Uziya umwami w’u Buyuda yimye ingoma.
33  Yimye ingoma afite imyaka makumyabiri n’itanu, amara imyaka cumi n’itandatu ku ngoma i Yerusalemu. Nyina yitwaga Yerusha, akaba umukobwa wa Sadoki.
34  Yakoze ibyiza mu maso ya Yehova, nk’ibyo se Uziya yakoze byose.
35  Icyakora utununga ntitwavuyeho. Abantu bari bagitambira ibitambo ku tununga, bakanahosereza ibitambo. Ni we wubatse irembo rya ruguru ry’inzu ya Yehova.
36  Ibindi bintu Yotamu yakoze n’ibigwi bye byose, ese ntibyanditse mu gitabo cy’ibyakozwe mu gihe cy’abami b’u Buyuda?
37  Muri ibyo bihe Yehova yateje u Buyuda Resini umwami wa Siriya na Peka mwene Remaliya.
38  Amaherezo Yotamu aratanga asanga ba sekuruza, bamuhamba hamwe na ba sekuruza mu Murwa wa sekuruza Dawidi. Umuhungu we Ahazi yima ingoma mu cyimbo cye.
20  Muri iyo minsi Hezekiya ararwara yenda gupfa. Nuko umuhanuzi Yesaya mwene Amotsi aza kumureba, aramubwira ati “Yehova yavuze ati ‘tegeka iby’urugo rwawe kuko ugiye gupfa; ntuzabaho.’”
2  Hezekiya abyumvise arahindukira yerekera ivure, maze asenga Yehova ati
3  “ndakwinginze Yehova, rwose ndakwinginze, ibuka ukuntu nagenderaga imbere yawe mu budahemuka mfite umutima utunganye, ngakora ibyiza mu maso yawe.” Nuko Hezekiya ararira cyane.
4  Hanyuma Yesaya arasohoka, ariko ataragera mu mbuga hagati, Yehova aramubwira ati
5  “genda ubwire Hezekiya umutware w’ubwoko bwanjye, uti ‘Yehova Imana ya sokuruza Dawidi yavuze ati “numvise isengesho ryawe mbona n’amarira yawe, none ngiye kugukiza. Ku munsi wa gatatu uzajya mu nzu ya Yehova.
6  Iminsi yo kubaho kwawe nzayongeraho imyaka cumi n’itanu, kandi wowe n’uyu murwa nzabakiza mbavane mu maboko y’umwami wa Ashuri. Nzarwanirira uyu mugi nywukize ku bw’izina ryanjye no ku bw’umugaragu wanjye Dawidi.”’”
7  Nuko Yesaya aravuga ati “nimufate umubumbe w’imbuto z’umutini zumye.” Barawufata bawushyira ku kibyimba, umwami agenda yoroherwa.
8  Hagati aho Hezekiya abaza Yesaya ati “ni ikihe kimenyetso kigaragaza ko Yehova azankiza, kandi ko ku munsi wa gatatu nzajya mu nzu ya Yehova?”
9  Yesaya aramusubiza ati “iki ni cyo kimenyetso Yehova aguhaye cy’uko Yehova azasohoza ijambo yavuze: mbese urashaka ko igicucu kijya imbere ho amadarajya icumi cyangwa ko gisubira inyuma ho amadarajya icumi?”
10  Hezekiya aramusubiza ati “birasanzwe ko igicucu kijya imbere ho amadarajya icumi. Ariko nticyasubira inyuma ho amadarajya icumi.”
11  Nuko umuhanuzi Yesaya atakambira Yehova, atuma igicucu cy’izuba cyari cyamanutse ku madarajya ya Ahazi cyongera gusubira inyuma ho amadarajya icumi.
12  Muri icyo gihe, Merodaki-Baladani mwene Baladani, umwami w’i Babuloni, yumvise ko Hezekiya yari yararwaye amwoherereza urwandiko n’impano.
13  Nuko Hezekiya atega amatwi izo ntumwa, azereka inzu ibikwamo ubutunzi bwe bwose, azereka ifeza na zahabu n’amavuta ahumura neza n’andi mavuta meza yose, azereka n’intwaro ze n’ubundi butunzi bwe bwose. Nta kintu na kimwe Hezekiya atazeretse mu byari mu nzu ye byose no mu bwami bwe bwose.
14  Hanyuma umuhanuzi Yesaya asanga umwami Hezekiya aramubaza ati “bariya bagabo bakubwiye iki, kandi se baje iwawe baturutse he?” Hezekiya aramusubiza ati “baje baturutse mu gihugu cya kure, i Babuloni.”
15  Arongera aramubaza ati “babonye iki mu nzu yawe?” Hezekiya aramusubiza ati “ibintu byose byo mu nzu yanjye babibonye. Nta kintu na kimwe ntaberetse mu byo ntunze byose.”
16  Nuko Yesaya abwira Hezekiya ati “umva ijambo rya Yehova:
17  ‘“dore iminsi izaza maze ibiri mu nzu yawe byose, n’ibyo ba sokuruza babitse kugeza uyu munsi bijyanwe i Babuloni. Nta kintu na kimwe kizasigara,” ni ko Yehova avuga.
18  “Kandi bamwe mu bahungu bawe bazagukomokaho, abo uzabyara, bazajyanwa babe abakozi mu ngoro y’umwami w’i Babuloni.”’”
19  Nuko Hezekiya abwira Yesaya ati “ijambo rya Yehova uvuze ni ryiza,” maze yongeraho ati “ubwo amahoro n’ukuri bizakomeza kubaho mu minsi yanjye, ni byiza.”
20  Ibindi bintu Hezekiya yakoze, ubutwari bwe n’ukuntu yacukuye ikidendezi n’umuyoboro w’amazi, akazana amazi mu mugi, ese ntibyanditse mu gitabo cy’ibyakozwe mu gihe cy’abami b’u Buyuda?
21  Amaherezo Hezekiya aratanga asanga ba sekuruza, umuhungu we Manase yima ingoma mu cyimbo cye.
1  Ahabu amaze gutanga, Abamowabu batangira kwigomeka ku Bisirayeli.
2  Muri icyo gihe Ahaziya akandagira ku tubaho dusobekeranye twari ku mwenge wo mu gisenge cy’icyumba cyo hejuru cy’inzu ye y’i Samariya arahanuka, bimuviramo kurwara. Yohereza intumwa arazibwira ati “mugende mumbarize Bayali-Zebubi, imana yo muri Ekuroni, niba nzakira ubu burwayi.”
3  Umumarayika wa Yehova abwira Eliya w’i Tishubi ati “haguruka ujye gusanganira intumwa z’umwami w’i Samariya uzibwire uti ‘mujya kubaza Bayali-Zebubi, imana yo muri Ekuroni, muri Isirayeli nta Mana ihaba?
4  Ni yo mpamvu Yehova avuze ati “uburiri waryamyeho ntuzigera ububyukaho, kuko uzapfa nta kabuza.”’” Eliya ahita yigendera.
5  Intumwa zigarutse umwami ahita azibaza ati “mugaruwe n’iki?”
6  Baramusubiza bati “hari umugabo waje kudusanganira, aratubwira ati ‘nimusubire ku mwami wabatumye mumubwire muti “Yehova aravuze ati ‘ko watumye abantu ngo bajye kubaza Bayali-Zebubi, imana yo muri Ekuroni, ni uko muri Isirayeli nta Mana ihaba? Kubera iyo mpamvu, uburiri waryamyeho ntuzigera ububyukaho, kuko uzapfa nta kabuza.’”’”
7  Arababaza ati “umugabo waje kubasanganira akababwira ayo magambo yari ameze ate?”
8  Baramubwira bati “uwo mugabo yari yambaye umwambaro w’ubwoya, akenyeye umukandara w’uruhu.” Umwami aravuga ati “uwo ni Eliya w’i Tishubi.”
9  Umwami amutumaho umutware utwara ingabo mirongo itanu ajyana n’ingabo ze. Amugezeho asanga yicaye ku musozi, aramubwira ati “muntu w’Imana y’ukuri, umwami aravuze ati ‘manuka.’”
10  Ariko Eliya asubiza uwo mutware utwara ingabo mirongo itanu ati “niba ndi umuntu w’Imana, umuriro numanuke mu ijuru ugutwike wowe n’ingabo zawe mirongo itanu.” Nuko umuriro uturuka mu ijuru umukongorana n’ingabo ze mirongo itanu.
11  Umwami yohereza undi mutware utwara ingabo mirongo itanu ajyana n’ingabo ze. Uwo na we abwira Eliya ati “muntu w’Imana y’ukuri, umwami aravuze ati ‘gira vuba umanuke.’”
12  Ariko Eliya arabasubiza ati “niba ndi umuntu w’Imana y’ukuri, umuriro numanuke mu ijuru ugutwike wowe n’ingabo zawe mirongo itanu.” Nuko umuriro w’Imana uturuka mu ijuru umukongorana n’ingabo ze mirongo itanu.
13  Umwami yohereza ku ncuro ya gatatu undi mutware utwara ingabo mirongo itanu ajyana n’ingabo ze. Uwo mutware wa gatatu we araza apfukama imbere ya Eliya, aramwinginga ati “muntu w’Imana y’ukuri, ndakwinginze, reka ubugingo bwanjye n’ubw’aba bagaragu bawe mirongo itanu, bube ubw’agaciro mu maso yawe.
14  Dore umuriro waturutse mu ijuru ukongora abatware babiri bambanjirije n’ingabo zabo, ariko none ndakwinginze, reka ubugingo bwanjye bube ubw’agaciro mu maso yawe.”
15  Umumarayika wa Yehova abwira Eliya ati “manuka ujyane na we, ntumutinye.” Arahaguruka ajyana na we, yitaba umwami.
16  Eliya abwira umwami ati “Yehova aravuze ati ‘watumye abantu ngo bajye kubaza Bayali-Zebubi, imana yo muri Ekuroni, kuko muri Isirayeli nta Mana ihaba wabaza? Kubera iyo mpamvu, uburiri waryamyeho ntuzigera ububyukaho, kuko uzapfa nta kabuza.’”
17  Amaherezo Ahaziya arapfa, nk’uko Yehova yari yabivuze binyuze kuri Eliya. Kubera ko nta mwana w’umuhungu yari afite, umuvandimwe we Yehoramu ni we wimye ingoma mu cyimbo cye. Hari mu mwaka wa kabiri w’ingoma ya Yehoramu mwene Yehoshafati umwami w’u Buyuda.
18  Ibindi bintu Ahaziya yakoze, ese ntibyanditse mu gitabo cy’ibyakozwe mu gihe cy’abami ba Isirayeli?
2  Igihe Yehova yari hafi kujyana Eliya mu ijuru mu muyaga w’ishuheri, Eliya na Elisa bavuye i Gilugali.
2  Eliya abwira Elisa ati “guma aha, kuko Yehova anyohereje i Beteli.” Ariko Elisa aramusubiza ati “ndahiye Yehova Imana nzima n’ubugingo bwawe ko ntari bugusige.” Nuko baramanukana bajya i Beteli.
3  Abahanuzi bari i Beteli basanga Elisa, baramubaza bati “ese wari uzi ko uyu munsi Yehova ari bugutandukanye na shobuja?” Arabasubiza ati “nanjye ndabizi. Nimuceceke.”
4  Eliya aramubwira ati “Elisa we, guma aha kuko Yehova anyohereje i Yeriko.” Ariko Elisa aramusubiza ati “ndahiye Yehova Imana nzima n’ubugingo bwawe ko ntari bugusige.” Nuko bajyana i Yeriko.
5  Abahanuzi bari i Yeriko basanga Elisa, baramubaza bati “ese wari uzi ko uyu munsi Yehova ari bugutandukanye na shobuja?” Arabasubiza ati “nanjye ndabizi. Nimuceceke.”
6  Eliya abwira Elisa ati “guma aha, kuko Yehova anyohereje kuri Yorodani.” Ariko Elisa aramusubiza ati “ndahiye Yehova Imana nzima n’ubugingo bwawe ko ntari bugusige.” Nuko barajyana.
7  Abahanuzi mirongo itanu barabakurikira, bahagarara kure bitegeye Eliya na Elisa bari ku nkombe ya Yorodani.
8  Eliya afata umwambaro we w’abahanuzi arawuzinga awukubita ku mazi, maze amazi yigabanyamo kabiri, amwe ajya ku ruhande rumwe andi ku rundi, bombi bambukira ku butaka bwumutse.
9  Bamaze kwambuka Eliya abwira Elisa ati “urifuza ko ngukorera iki mbere y’uko ntandukanywa nawe?” Elisa aramubwira ati “ndakwinginze, imigabane ibiri y’umwuka ukuriho injyeho.”
10  Eliya aramusubiza ati “usabye ikintu gikomeye. Numbona ntandukanywa nawe birakugendekera uko ubyifuza, ariko nutambona ntibiri bukugendekere bityo.”
11  Bakigenda baganira, haza igare ry’intambara n’amafarashi bimeze nk’ibirimi by’umuriro, birabatandukanya. Nuko Eliya azamuka mu ijuru ajyanywe n’umuyaga w’ishuheri.
12  Ibyo byose byabaye Elisa abireba, maze arataka ati “data, data, igare ry’intambara rya Isirayeli n’abagendera ku mafarashi bayo!” Ntiyongera kumubona ukundi. Afata imyambaro ye ayitanyuramo kabiri.
13  Hanyuma atora umwambaro w’abahanuzi wari wavuye kuri Eliya ukagwa, aragenda ahagarara ku nkombe ya Yorodani.
14  Afata wa mwambaro awukubita ku mazi aravuga ati “Yehova Imana ya Eliya ari he?” Awukubise ku mazi yigabanyamo kabiri, amwe ajya ku ruhande rumwe andi ku rundi, Elisa arambuka.
15  Abahanuzi bari i Yeriko bamubonye akiri kure baravuga bati “umwuka wa Eliya wagiye kuri Elisa.” Nuko baza kumusanganira bamwikubita imbere.
16  Baramubwira bati “dore abagaragu bawe turi kumwe n’abagabo mirongo itanu b’intwari. Reka bajye gushakisha shobuja. Wenda umwuka wa Yehova wamuzamuye umujugunya ku musozi cyangwa mu kibaya.” Ariko arababwira ati “ntimubohereze.”
17  Bakomeza kumutitiriza, bamurembeje arababwira ati “ngaho nimubohereze.” Bohereza abagabo mirongo itanu bamara iminsi itatu yose bamushakisha ariko baramubura.
18  Bagarutse basanga Elisa i Yeriko, arababwira ati “sinari nababwiye nti ‘ntimujyeyo’?”
19  Hashize igihe abantu bo muri uwo mugi babwira Elisa bati “ahantu umugi wacu uri ni heza nk’uko databuja abyirebera; icyakora amazi y’ino ni mabi kandi atuma abagore bakuramo inda.”
20  Elisa arabasubiza ati “nimunshakire akabakure gato kakiri gashya mugashyiremo umunyu.” Barakamuzanira.
21  Nuko ajya ku isoko y’ayo mazi ajugunyamo umunyu, aravuga ati “Yehova aravuze ati ‘aya mazi ndayahumanuye. Ntazongera gutuma abantu bapfa cyangwa ngo atume abagore bakuramo inda.’”
22  Kuva ubwo ayo mazi arahumanuka kugeza n’ubu, nk’uko Elisa yari yabivuze.
23  Ava aho arazamuka ajya i Beteli. Ari mu nzira azamuka, abana b’abahungu bava mu mugi batangira kumukwena bati “zamuka wa munyaruhara we! Zamuka wa munyaruhara we!”
24  Arahindukira arababona, abavuma mu izina rya Yehova. Nuko idubu ebyiri z’ingore ziva mu ishyamba zitanyaguza mirongo ine na babiri muri bo.
25  Avuye aho ajya ku Musozi wa Karumeli, ahavuye agaruka i Samariya.
3  Mu mwaka wa cumi n’umunani w’ingoma ya Yehoshafati umwami w’u Buyuda, Yehoramu mwene Ahabu yimye ingoma i Samariya aba umwami wa Isirayeli, amara imyaka cumi n’ibiri ku ngoma.
2  Yakoze ibibi mu maso ya Yehova, ariko ntiyageza aha se na nyina kuko yashenye inkingi yera ya Bayali se yari yarashinze.
3  Icyakora yakomeje kugendera mu byaha Yerobowamu mwene Nebati yakoze agatera Isirayeli gucumura. Ntiyitandukanyije na byo.
4  Mesha umwami w’i Mowabu yoroye intama, akajya atura umwami wa Isirayeli abana b’intama ibihumbi ijana n’amasekurume ibihumbi ijana y’intama zidakemuye ubwoya.
5  Nuko Ahabu amaze gutanga, umwami w’i Mowabu yigomeka ku mwami wa Isirayeli.
6  Icyo gihe Umwami Yehoramu ava i Samariya akoranya Abisirayeli bose.
7  Atuma n’intumwa kuri Yehoshafati umwami w’u Buyuda ati “umwami w’i Mowabu yanyigometseho. Ese uzaza tujyane gutera i Mowabu?” Aramusubiza ati “tuzajyana. Jye nawe turi umwe. Abantu banjye ni na bo bawe. Amafarashi yanjye ni yo yawe.”
8  Yehoshafati aramubaza ati “tuzatera tunyuze he?” Umwami aramusubiza ati “tuzanyura inzira yo mu butayu bwa Edomu.”
9  Umwami wa Isirayeli, umwami w’u Buyuda n’umwami wa Edomu baragenda, banyura inzira iziguye bamara iminsi irindwi bagenda, maze bo n’ingabo zabo n’amatungo yabo babura amazi yo kunywa.
10  Amaherezo umwami wa Isirayeli aravuga ati “mbega ishyano! Yehova yakoranyije aba bami uko ari batatu kugira ngo abahane mu maboko y’Abamowabu!”
11  Yehoshafati aravuga ati “nta muhanuzi wa Yehova uri hano kugira ngo atubarize Yehova?” Umwe mu bagaragu b’umwami wa Isirayeli aravuga ati “hari Elisa mwene Shafati, wasukiraga Eliya amazi yo gukaraba intoki.”
12  Yehoshafati aravuga ati “ijambo rya Yehova riri kumwe na we.” Umwami wa Isirayeli na Yehoshafati n’umwami wa Edomu baramanuka bajya kumureba.
13  Elisa abwira umwami wa Isirayeli ati “mpuriye he nawe? Jya kubaza abahanuzi ba so n’aba nyoko.” Ariko umwami wa Isirayeli aramusubiza ati “oya, kuko Yehova yakoranyije aba bami batatu kugira ngo abahane mu maboko y’Abamowabu.”
14  Elisa aravuga ati “ndahiye Yehova nyir’ingabo Imana nzima nkorera; iyo ataba Yehoshafati umwami w’u Buyuda ngiriye, sinari kukureba n’irihumye.
15  None nimushake umuntu ucuranga inanga.” Uwo muntu atangiye gucuranga inanga, ukuboko kwa Yehova kuza kuri Elisa.
16  Aravuga ati “Yehova aravuze ati ‘nimucukure imyobo myinshi muri iki kibaya,
17  kuko Yehova yavuze ati “nta muyaga muzumva kandi ntimuzabona imvura, ariko iki kibaya kizuzura amazi muyanywe mwe n’amatungo yanyu.”’
18  Ibyo bizaba ari ibintu byoroshye kuri Yehova, ndetse azahana Abamowabu mu maboko yanyu.
19  Muzasenye buri mugi waho ugoswe n’inkuta, n’umugi waho wose mwiza, muteme buri giti cyose cyiza; amariba yaho yose muzayasibe kandi buri murima mwiza wose muzawurundemo amabuye.”
20  Nuko mu gitondo, igihe cyo gutura ituro ry’ibinyampeke kigeze, babona amazi aje aturuka muri Edomu, ikibaya cyose cyuzura amazi.
21  Abamowabu bose bumvise ko abo bami babateye, bakoranya abagabo bose bari bujuje imyaka yo gukenyerera urugamba, bashinga ibirindiro ku rugabano rw’igihugu cyabo.
22  Abamowabu bazinduka kare mu gitondo, izuba rirashe ku mazi, aho bari hakurya babona amazi yabaye umutuku nk’amaraso.
23  Baravuga bati “ariya ni amaraso! Nta kabuza ba bami bicanye buri wese yicisha mugenzi we inkota. None mwa Bamowabu mwe, nimuze tujye gusahura!”
24  Bageze mu nkambi y’Abisirayeli, Abisirayeli baravumbuka bica Abamowabu, Abamowabu barabahunga. Abisirayeli barabakurikira babageza i Mowabu babica umugenda.
25  Barimbura imigi, imirima myiza yose bayirundamo amabuye barayuzuza, amariba yose barayasiba, ibiti byiza byose barabitema, basiga inkuta z’i Kiri-Hareseti ari zo zonyine zihagaze. Abarwanishaga imihumetso barahagota baraharwanya.
26  Umwami w’i Mowabu abonye ko agiye gutsindwa, afata abagabo magana arindwi batwara inkota ngo bagende barwana bagere aho umwami wa Edomu ari, ariko ntibabishobora.
27  Umwami w’i Mowabu afata umuhungu we w’imfura wari kuzamusimbura ku ngoma, amutamba ho igitambo gikongorwa n’umuriro hejuru y’urukuta. Abamowabu barakarira Abisirayeli cyane, bituma Abisirayeli bamureka bisubirira mu gihugu cyabo.
12  Mu mwaka wa karindwi w’ingoma ya Yehu, Yehowashi yimye ingoma, amara imyaka mirongo ine ku ngoma i Yerusalemu. Nyina yitwaga Sibiya w’i Beri-Sheba.
2  Yehowashi yakomeje gukora ibikwiriye mu maso ya Yehova mu gihe cyose umutambyi Yehoyada yamugiraga inama.
3  Icyakora utununga ntitwakuweho. Abantu bari bagitambira ibitambo ku tununga, bakanahosereza ibitambo.
4  Yehowashi abwira abatambyi ati “amafaranga yose y’amaturo yera azanwa mu nzu ya Yehova, ni ukuvuga amafaranga umuntu wese atanga ho umusoro, amafaranga abantu batanga bahigura umuhigo n’amafaranga umuntu wese azana mu nzu ya Yehova abyemejwe n’umutima we,
5  abatambyi bajye bayakira, buri wese ayake uwo baziranye, hanyuma bayakoreshe mu gusana ahantu hose babona ko hangiritse.”
6  Byageze mu mwaka wa makumyabiri n’itatu w’ingoma y’Umwami Yehowashi, abatambyi batarasana aho iyo nzu yari yarangiritse.
7  Umwami Yehowashi ahamagaza umutambyi Yehoyada n’abandi batambyi, arababwira ati “kuki mutarasana aho inzu yangiritse? Kuva ubu ntimuzongere kwaka amafaranga abo muziranye. Ahubwo mujye muyaha abashinzwe imirimo yo gusana iyo nzu.”
8  Nuko bemera ko batazongera kwaka abantu amafaranga, kandi ko atari bo bazasana iyo nzu.
9  Umutambyi Yehoyada afata isanduku atobora umwenge ku mupfundikizo wayo, ayishyira iruhande rw’igicaniro, iburyo bw’umuntu winjiye mu nzu ya Yehova. Abatambyi, abarinzi b’amarembo, bakajya bashyiramo amafaranga yose yazanywe mu nzu ya Yehova.
10  Iyo babonaga amafaranga amaze kugwira mu isanduku, umunyamabanga w’umwami n’umutambyi mukuru barazaga bagafata amafaranga ari mu nzu ya Yehova, bakayapfunyika mu dufuka maze bakayabara.
11  Ayo mafaranga babaze bayahaga abari bashinzwe gukora imirimo ku nzu ya Yehova. Abo na bo bayishyuraga ababaji n’abubatsi bakoraga ku nzu ya Yehova,
12  n’abafundi n’abacongaga amabuye. Nanone bayaguraga ibiti n’amabuye aconze bakoreshaga mu gusana ahasenyutse ku nzu ya Yehova, n’ibindi byose byari bikenewe mu gusana iyo nzu.
13  Icyakora, ayo mafaranga yazanwaga mu nzu ya Yehova ntiyakoreshejwe mu gucura amabesani y’ifeza, ibyo kuzimya umuriro, amabakure, impanda, n’ibindi bikoresho bicuzwe muri zahabu n’ibicuzwe mu ifeza byo mu nzu ya Yehova.
14  Ahubwo yahabwaga abashinzwe imirimo, bakayakoresha mu gusana inzu ya Yehova.
15  Abo bantu bahabwaga amafaranga kugira ngo bayahe abakozi, ntibagenzurwaga kuko bari indahemuka.
16  Amafaranga y’ibitambo byo gukuraho urubanza rw’icyaha n’ay’ibitambo bitambirwa ibyaha ntiyazanwaga mu nzu ya Yehova. Yari ay’abatambyi.
17  Nuko Hazayeli umwami wa Siriya arazamuka atera Gati arayigarurira, hanyuma arahindukira ngo atere na Yerusalemu.
18  Yehowashi umwami w’u Buyuda afata amaturo yera yose ba sekuruza Yehoshafati, Yehoramu na Ahaziya, abami b’u Buyuda, bari barejeje, afata n’amaturo yera na zahabu yose yari mu bubiko bw’inzu ya Yehova no mu bubiko bw’inzu y’umwami, abyoherereza Hazayeli umwami wa Siriya. Nuko Hazayeli areka gutera Yerusalemu.
19  Ibindi bintu Yehowashi yakoze n’ibigwi bye byose, ese ntibyanditse mu gitabo cy’ibyakozwe mu gihe cy’abami b’u Buyuda?
20  Ariko abagaragu ba Yehowashi barahaguruka baramugambanira, bamwicira ku nzu y’i Milo, ku nzira imanuka ijya i Sila.
21  Yozakari mwene Shimeyati na Yehozabadi mwene Shomeri bari abagaragu be, ni bo bamwishe. Nuko ahambwa hamwe na ba sekuruza mu Murwa wa Dawidi, umuhungu we Amasiya amusimbura ku ngoma.
