10  Samweli afata icupa ry’amavuta ayamusuka ku mutwe, aramusoma, aramubwira ati “Yehova agusutseho amavuta kugira ngo ube umutware w’umurage we.
2  Uyu munsi nitumara gutandukana, nugera i Selusa mu gihugu cy’Ababenyamini, hafi y’imva ya Rasheli, urahasanga abagabo babiri. Bari bukubwire bati ‘indogobe wari wagiye gushaka zarabonetse. Ubu so ntagihangayikishijwe n’indogobe, ahubwo ahangayikishijwe namwe, avuga ati “umuhungu wanjye ko ataragaruka, ndabigira nte?” ’
3  Utambuke ukomeze urugendo, ugere ku giti kinini cy’i Tabori. Nuhagera urahura n’abagabo batatu bazamuka bajya i Beteli gusenga Imana y’ukuri. Umwe muri bo ari bube afite abana b’ihene batatu, undi afite imigati itatu yiburungushuye, naho undi yikoreye ikibindi kinini kirimo divayi.
4  Barakubaza amakuru hanyuma baguhe imigati ibiri; uyakire.
5  Nyuma yaho ni bwo uri bugere ku musozi w’Imana y’ukuri, ahakambitse ingabo z’Abafilisitiya. Nugera aho mu mugi, urahasanga itsinda ry’abahanuzi bamanuka bavuye ahantu hirengeye ho gusengera, bahanura, imbere yabo hari abantu bafite nebelu n’ishako n’umwironge n’inanga.
6  Umwuka wa Yehova urahita ukuzaho uhanurane n’abo bahanuzi, maze uhinduke undi muntu.
7  Ibyo bimenyetso byose nibigusohoreraho, ukore icyo ubona gikwiriye kuko Imana y’ukuri iri kumwe nawe.
8  Umanuke umbanzirize i Gilugali, nanjye nzamanuka mpagusange ntambe ibitambo bikongorwa n’umuriro n’ibitambo bisangirwa. Uzategereze iminsi irindwi kugeza nkugezeho, hanyuma nzakumenyesha icyo ugomba gukora.”
9  Nuko agitera Samweli ibitugu, Imana imushyiramo undi mutima, kandi uwo munsi bya bimenyetso byose birasohora.
10  Bavayo, bageze ku musozi bahahurira n’itsinda ry’abahanuzi baje kumusanganira. Ako kanya umwuka w’Imana umuzaho atangira guhanurira hagati yabo.
11  Nuko abari bamuzi bose bamubonye ari kumwe n’abahanuzi, ahanura, barabazanya bati “byagendekeye bite umuhungu wa Kishi? Mbese Sawuli na we ni umuhanuzi?”
12  Umuntu waho arasubiza ati “aba bahanuzi bandi bo se, ba se ni ba nde?” Aho ni ho havuye imvugo igira iti “mbese Sawuli na we ni umuhanuzi?”
13  Amaherezo areka guhanura maze ajya ahantu hirengeye ho gusengera.
14  Hanyuma se wabo wa Sawuli abaza Sawuli n’umugaragu we ati “mwari mwaragiye he?” Sawuli arasubiza ati “twari twaragiye gushakisha indogobe; twakomeje gushakisha ariko turazibura, ni ko kujya kwa Samweli.”
15  Se wabo wa Sawuli aravuga ati “ndabinginze, nimumbwire ibyo Samweli yababwiye.”
16  Sawuli asubiza se wabo ati “yatubwiye ko indogobe zabonetse.” Ariko ntiyagira icyo amuhingukiriza ku byerekeye ubwami Samweli yari yavuze.
17  Samweli akoranyiriza abantu imbere ya Yehova i Misipa,
18  abwira Abisirayeli ati “Yehova Imana ya Isirayeli yavuze ati ‘ni jye wakuye Abisirayeli muri Egiputa, mbakiza amaboko ya Egiputa n’amaboko y’ubwami bwose bwabakandamizaga.
19  Ariko uyu munsi mwanze Imana yanyu yabakijije ibibi byose n’imibabaro yanyu. Mwaravuze muti “oya, ahubwo utwimikire umwami.” None nimuhagarare imbere ya Yehova mukurikije imiryango yanyu n’amatsinda y’abantu igihumbi igihumbi.’ ”
20  Nuko Samweli akoranya imiryango yose ya Isirayeli, hatoranywa umuryango wa Benyamini.
21  Hanyuma yigiza hafi amazu yo mu muryango wa Benyamini, hatoranywa inzu y’Abamatiri. Amaherezo, Sawuli mwene Kishi aratoranywa. Baramushakisha ariko arabura.
22  Bongera kubaza Yehova bati “ese uwo muntu yaba yaje?” Yehova arasubiza ati “nguriya yihishe mu mizigo.”
23  Bagenda biruka bamukuramo. Ahagaze mu bantu hagati, umuremure muri bose amugera ku rutugu.
24  Samweli abwira abantu bose ati “ese mwabonye uwo Yehova yatoranyije, ko nta wundi uhwanye na we mu bantu bose?” Nuko abantu bose batera hejuru bati “umwami arakabaho!”
25  Samweli asobanurira abantu uburenganzira umwami azaba abafiteho, arangije abyandika mu gitabo, agishyira imbere ya Yehova. Hanyuma asezerera abantu bose, buri wese ajya iwe.
26  Sawuli asubira iwe i Gibeya, ari kumwe n’abantu b’intwari Imana yari yakoze ku mutima.
27  Ariko abantu b’imburamumaro baravuga bati “ubu se, uyu azadukiza ate?” Baramusuzugura, banga no kumuha amaturo. Ariko Sawuli araruca ararumira.
4  Samweli akomeza kugeza ijambo ry’Imana ku Bisirayeli. Nuko Abisirayeli bajya ku rugamba kurwana n’Abafilisitiya, bashinga ibirindiro hafi ya Ebenezeri, Abafilisitiya na bo bashinga ibirindiro muri Afeki.
2  Abafilisitiya birema inteko barwana n’Abisirayeli, urugamba rukomerera Abisirayeli, batsindirwa imbere y’Abafilisitiya. Abafilisitiya bicira ku rugamba Abisirayeli bagera ku bihumbi bine.
3  Ingabo zisubiye mu nkambi, abakuru ba Isirayeli baravuga bati “kuki uyu munsi Yehova yadutsindiye imbere y’Abafilisitiya? Nimucyo dukure isanduku y’isezerano rya Yehova i Shilo tuyizane hagati yacu idukize amaboko y’abanzi bacu.”
4  Nuko rubanda bohereza abantu i Shilo bazana isanduku y’isezerano rya Yehova nyir’ingabo wicara ku bakerubi. Abahungu babiri ba Eli, Hofuni na Finehasi, bari kumwe n’iyo sanduku y’isezerano ry’Imana y’ukuri.
5  Isanduku y’isezerano rya Yehova ikigera mu nkambi, Abisirayeli bose barasakuza cyane maze isi iratigita.
6  Abafilisitiya bumvise urwo rusaku barabaza bati “urwo rusaku rwinshi ruri mu nkambi y’Abaheburayo ni urw’iki?” Amaherezo bamenya ko isanduku ya Yehova yaje mu nkambi.
7  Abafilisitiya bagira ubwoba baravuga bati “Imana yaje mu nkambi!” Barongera bati “tugushije ishyano kuko ikintu nk’icyo kitigeze kubaho!
8  Tugushije ishyano! Ni nde uzadukiza amaboko y’iyo Mana ikomeye? Iyo Mana ni yo yateje Egiputa ibyago bitandukanye mu butayu.
9  Mwa Bafilisitiya mwe, nimugire ubutwari kandi mube abagabo, kugira ngo mutazaba abacakara b’Abaheburayo nk’uko na bo babaye abacakara banyu. Mube abagabo, murwane!”
10  Nuko Abafilisitiya bararwana maze Abisirayeli baratsindwa, buri wese ahungira mu ihema rye. Babicamo abantu benshi cyane ku buryo mu Bisirayeli hapfuye abagabo ibihumbi mirongo itatu bigenza.
11  Isanduku y’Imana irafatwa, n’abahungu babiri ba Eli, Hofuni na Finehasi, barapfa.
12  Uwo munsi, umugabo umwe wo mu Babenyamini ava ku rugamba agenda yiruka agera i Shilo, ahagera yashishimuye imyambaro ye kandi yiteye umukungugu mu mutwe.
13  Ahageze asanga Eli yicaye ku ntebe iruhande rw’umuhanda, ategereje, kuko umutima we wari wahiye ubwoba bitewe n’isanduku y’Imana y’ukuri. Uwo mugabo abwira abo mu mugi iyo nkuru, maze umugi wose ucura umuborogo.
14  Eli yumva urusaku rw’uwo muborogo. Ni ko kubaza ati “urwo rusaku rw’umuvurungano ni urw’iki?” Uwo mugabo ubwe aza yihuta kugira ngo abimenyeshe Eli.
15  (Icyo gihe Eli yari afite imyaka mirongo cyenda n’umunani. Amaso ye yari yarahumye atakibona.)
16  Uwo mugabo abwira Eli ati “ni jye uje mvuye ku rugamba. Uyu munsi naje mpunze mvuye ku rugamba.” Eli aramubaza ati “byagenze bite se mwana wa?”
17  Uwari uzanye iyo nkuru aramusubiza ati “Abisirayeli bahunze Abafilisitiya, kandi batakaje ingabo nyinshi. Abahungu bawe bombi, Hofuni na Finehasi, bapfuye kandi isanduku y’Imana y’ukuri yanyazwe.”
18  Uwo mugabo avuze iby’isanduku y’Imana y’ukuri, Eli ahita ahubuka ku ntebe yari yicayeho agwa agaramye iruhande rw’amarembo, akuba ijosi arapfa, kuko yari ashaje kandi yiremereye. Yari amaze imyaka mirongo ine ari umucamanza wa Isirayeli.
19  Umukazana we, umugore wa Finehasi, yari atwite ari hafi kubyara. Yumvise inkuru y’uko isanduku y’Imana y’ukuri yafashwe, kandi ko umugabo we na sebukwe bapfuye, ahita apfukama atangira kubyara kuko ibise byari bimufashe bimutunguye.
20  Ari hafi gupfa, umugore wari iruhande rwe aramubwira ati “ntugire ubwoba kuko ubyaye umuhungu.” Ariko undi ntiyamusubiza kandi ntiyabyitaho.
21  Ahubwo yita uwo mwana Ikabodi agira ati “icyubahiro cyavuye muri Isirayeli kijya mu bunyage,” yerekeza ku isanduku y’Imana y’ukuri yari yafashwe no kuri sebukwe n’umugabo we.
22  Aravuga ati “icyubahiro cyavuye muri Isirayeli kijya mu bunyage, kuko isanduku y’Imana y’ukuri yafashwe.”
26  Hashize igihe, abaturage b’i Zifu bajya kwa Sawuli i Gibeya baramubwira bati “Dawidi yihishe ku musozi wa Hakila uteganye n’i Yeshimoni.”
2  Sawuli arahaguruka, aramanuka ajya mu butayu bwa Zifu, ajyana n’abagabo ibihumbi bitatu batoranyijwe mu Bisirayeli, bajya guhiga Dawidi mu butayu bwa Zifu.
3  Sawuli akambika hafi y’inzira inyura ku musozi wa Hakila uteganye n’i Yeshimoni; icyo gihe Dawidi yari mu butayu. Dawidi abonye ko Sawuli yaje mu butayu kumuhiga,
4  yohereza abatasi kugira ngo bamenye neza ko Sawuli yaje.
5  Nyuma yaho Dawidi arahaguruka ajya aho Sawuli akambitse. Ahageze abona aho Sawuli na Abuneri mwene Neri, umugaba w’ingabo ze, baryamye. Sawuli yari aryamye muri iyo nkambi hagati, ingabo ze zimukikije impande zose.
6  Dawidi abwira Ahimeleki w’Umuheti na Abishayi mwene Seruya, umuvandimwe wa Yowabu, ati “ni nde turi bumanukane tukajyana mu nkambi ya Sawuli?” Abishayi aramubwira ati “ni jye tujyana.”
7  Dawidi na Abishayi bagenda nijoro bajya aho Sawuli n’ingabo ze bari bakambitse. Sawuli yari aryamye hagati mu nkambi asinziriye, icumu rye rishinze mu butaka ku musego, Abuneri n’izindi ngabo bamukikije.
8  Abishayi abwira Dawidi ati “uyu munsi Imana yakugabije umwanzi wawe. None ndakwinginze, reka mutikure icumu incuro imwe gusa mushite ku butaka, sinongera ubwa kabiri.”
9  Ariko Dawidi abwira Abishayi ati “ntumwice, kuko nta muntu wabangurira ukuboko uwo Yehova yasutseho amavuta ngo abure kugibwaho n’urubanza.”
10  Dawidi yongeraho ati “ndahiye Yehova Imana nzima ko Yehova ubwe azamwiyicira; cyangwa igihe kizagera apfe nk’uko n’abandi bose bapfa, cyangwa se ajye ku rugamba agweyo.
11  Nkurikije uko Yehova abona ibintu, ntibikabeho ko nabangurira ukuboko uwo Yehova yasutseho amavuta. None ndakwinginze, fata icumu rishinze ku musego we n’inkurubindi ye y’amazi tugende.”
12  Dawidi afata icumu n’inkurubindi y’amazi byari ku musego wa Sawuli, baragenda. Nta muntu n’umwe wababonye, nta wabumvise kandi nta n’uwakangutse kuko bose bari basinziriye, bafashwe n’ibitotsi byinshi biturutse kuri Yehova.
13  Dawidi arambuka ajya hakurya ahagarara ku musozi hejuru, hagati yabo hari intera ndende.
14  Dawidi ahamagara ingabo za Sawuli na Abuneri mwene Neri, ati “Abuneri we, uranyumva?” Abuneri arasubiza ati “uri nde yewe muntu utinyutse gukangura umwami?”
15  Dawidi abwira Abuneri ati “mbese nturi intwari? Hari uhwanye nawe muri Isirayeli? None ni iki cyatumye utararira umwami shobuja? Hari umuntu waje aho ashaka kwica umwami shobuja.
16  Ibyo wakoze ibyo si byiza. Mbarahiye Yehova Imana nzima ko mwari mukwiriye gupfa kuko mutaraririye shobuja, uwo Yehova yasutseho amavuta. Ngaho reba niba icumu ry’umwami n’inkurubindi anywesha amazi bikiri ku musego we.”
17  Sawuli amenya ijwi rya Dawidi, aramubaza ati “Dawidi mwana wanjye, ese iryo jwi ni iryawe?” Dawidi arasubiza ati “ni iryanjye nyagasani mwami.”
18  Yongeraho ati “kuki databuja akomeza guhiga umugaragu we? Nakoze iki? Icyaha cyanjye ni ikihe?
19  Nyagasani mwami, tega amatwi icyo umugaragu wawe akubwira: niba Yehova ari we wakunteje, niyemere muture ituro ry’ibinyampeke. Ariko niba ari abantu bakunteza, bavumwe imbere ya Yehova, kuko batumye numva ntagifite uburenganzira bwo gutura muri gakondo ya Yehova. Baranyirukanye, basa n’abambwira bati ‘genda ukorere izindi mana.’
20  None ntunyicire imbere ya Yehova. Umwami wa Isirayeli arahiga imbaragasa, nk’uko umuntu yahiga inkware mu misozi.”
21  Sawuli aravuga ati “naracumuye. Dawidi mwana wanjye, garuka ntabwo nzongera kukugirira nabi, kuko uyu munsi wagaragaje ko ubugingo bwanjye bufite agaciro kenshi mu maso yawe. Nabaye umupfu, naribeshye cyane.”
22  Dawidi arasubiza ati “dore icumu ry’umwami ngiri, nihagire umusore umwe uza aritware.
23  Yehova ni we uzitura buri wese gukiranuka kwe n’ubudahemuka bwe, kuko uyu munsi Yehova yakungabije ariko nkanga kubangurira ukuboko uwo Yehova yasutseho amavuta.
24  Agaciro nahaye ubugingo bwawe uyu munsi, azabe ari ko Yehova aha ubugingo bwanjye ankize ibyago byose.”
25  Sawuli abwira Dawidi ati “Imana iguhe umugisha Dawidi mwana wanjye. Uzakora ibintu bikomeye kandi ibyo uzakora byose bizagutunganira.” Dawidi aragenda, Sawuli na we asubira iwe.
11  Nahashi w’Umwamoni arazamuka atera Yabeshi y’i Gileyadi. Abantu bose b’i Yabeshi babwira Nahashi bati “reka tugirane nawe isezerano tugukorere.”
2  Nahashi w’Umwamoni arabasubiza ati “ndagirana namwe isezerano ari uko mwemeye ko buri wese muri mwe anogorwamo ijisho ry’iburyo, kugira ngo nshyire igitutsi ku Bisirayeli bose.”
3  Abakuru b’i Yabeshi baramusubiza bati “duhe iminsi irindwi twohereze intumwa mu gihugu cyose cya Isirayeli, nitubura udutabara turishyira mu maboko yawe.”
4  Amaherezo intumwa zigera i Gibeya kwa Sawuli zibwira abantu ayo magambo yose, abantu bose batera hejuru bararira.
5  Nuko Sawuli avuye mu murima ashoreye ubushyo bw’inka, arabaza ati “byagenze bite ko aba bantu barira?” Bamusubiriramo ibyo abantu b’i Yabeshi bavuze.
6  Sawuli yumvise ayo magambo umwuka w’Imana umuzaho, ararakara cyane.
7  Afata ibimasa bibiri abicamo ibice, abiha intumwa ngo zibijyane mu gihugu cyose cya Isirayeli zivuga ziti “umuntu wese wo muri twe utazakurikira Sawuli na Samweli, uko ni ko inka ze zizagenzwa!” Abantu bose bafatwa n’ubwoba buturutse kuri Yehova, bahagurukira icyarimwe.
8  Ababarurira i Bezeki asanga hari Abisirayeli ibihumbi magana atatu n’Abayuda ibihumbi mirongo itatu.
9  Babwira za ntumwa zari zoherejwe bati “mugende mubwire abantu b’i Yabeshi y’i Gileyadi muti ‘ejo ku manywa y’ihangu muzatabarwa.’ ” Izo ntumwa ziragenda zibibwira abantu b’i Yabeshi, barishima cyane.
10  Ab’i Yabeshi batuma ku Bamoni bati “ejo tuzaza mudukoreshe icyo mushaka.”
11  Ku munsi ukurikiyeho, Sawuli ashyira abantu mu mitwe itatu, binjira mu nkambi mu rukerera, bica Abamoni kugeza ku manywa y’ihangu. Hasigaye mbarwa, barabatatanya bakwira imishwaro umwe aca ukwe undi ukwe.
12  Abantu babwira Samweli bati “ni ba nde bavuze bati ‘ese koko Sawuli yatubera umwami?’ Nimubazane tubice.”
13  Ariko Sawuli aravuga ati “uyu munsi nta muntu uri bwicwe, kuko Yehova yahesheje Isirayeli agakiza.”
14  Nyuma yaho Samweli abwira abantu ati “nimuze tujye i Gilugali dushyireho ubwami bundi bushya.”
15  Nuko abantu bose bajya i Gilugali, bagezeyo bimikira Sawuli imbere ya Yehova i Gilugali. Batambira imbere ya Yehova ibitambo bisangirwa, maze Sawuli n’Abisirayeli bose baranezerwa cyane.
8  Samweli amaze gusaza ashyiraho abahungu be ngo babe abacamanza ba Isirayeli.
2  Umuhungu we w’imfura yitwaga Yoweli, uw’ubuheta akitwa Abiya. Baciraga imanza i Beri-Sheba.
3  Abahungu be ntibagendeye mu nzira ze, ahubwo bishakiraga indamu mbi, bakemera impongano kandi bakagoreka imanza.
4  Amaherezo abakuru b’Abisirayeli bose barakorana basanga Samweli i Rama,
5  baramubwira bati “dore umaze gusaza kandi abahungu bawe ntibagendera mu nzira zawe. None rero, utwimikire umwami uzajya aducira imanza nk’uko bimeze ku yandi mahanga yose.”
6  Ariko Samweli abona ko ibyo ari bibi, kuko bari bavuze bati “duhe umwami uzajya aducira imanza.” Nuko Samweli asenga Yehova.
7  Yehova abwira Samweli ati “ibyo abo bantu bakubwira byose ubumvire kuko atari wowe banze, ahubwo ni jye banze ko mbabera umwami.
8  Bagukoreye nk’ibyo bagiye bakora uhereye umunsi nabakuriye mu gihugu cya Egiputa ukageza none, kuko bagiye banta bagakorera izindi mana.
9  None rero ubumvire, ariko ubaburire, ubabwire uburenganzira umwami uzabategeka azaba abafiteho.”
10  Samweli abwira abantu basabaga umwami amagambo Yehova yavuze yose.
11  Arababwira ati “dore uburenganzira umwami uzabategeka azaba abafiteho: azafata abahungu banyu abagire abe, abashyire ku magare ye no mu bagendera ku mafarashi ye, kandi bamwe bazajya biruka imbere y’amagare ye;
12  azabagira abatware b’ibihumbi n’abatware b’abantu mirongo itanu; bamwe azabagira abahinzi be n’abasaruzi be, abo kumucurira intwaro n’abo kumucurira ibikoresho by’amagare ye.
13  Abakobwa banyu azabafata bajye bamukorera imibavu, bamutekere kandi bamukorere imigati.
14  Azafata imirima yanyu, inzabibu zanyu n’imirima yanyu y’imyelayo, ibyiza kurusha ibindi, abihe abagaragu be.
15  Azafata icya cumi cy’ibyeze mu mirima yanyu no mu nzabibu zanyu, abihe abatware b’ibwami n’abagaragu be.
16  Azafata abagaragu n’abaja banyu n’amashyo y’inka zanyu nziza kurusha izindi n’indogobe zanyu, abikoreshe mu mirimo ye.
17  Azajya abaka kimwe cya cumi cy’imikumbi yanyu kandi namwe muzaba abagaragu be.
18  Uwo munsi muzaboroga bitewe n’umwami muzaba mwaritoranyirije, ariko nta cyo Yehova azabasubiza.”
19  Icyakora abantu banga kumvira Samweli, baravuga bati “oya, turashaka umwami uzadutegeka,
20  tukamera nk’andi mahanga yose. Umwami wacu azajya aducira imanza kandi atujye imbere mu ntambara tuzarwana.”
21  Samweli atega amatwi amagambo yose abantu bavuze, hanyuma ayabwira Yehova.
22  Yehova abwira Samweli ati “ubumvire, ubashakire umwami uzabategeka.” Nuko Samweli abwira Abisirayeli ati “buri wese nasubire mu mugi w’iwabo.”
30  Ku munsi wa gatatu, igihe Dawidi n’ingabo ze bari mu nzira basubira i Sikulagi, Abamaleki bateye mu majyepfo n’i Sikulagi, barimbura i Sikulagi kandi barahatwika.
2  Batwara abagore ho iminyago hamwe n’abantu bari muri uwo mugi bose, uhereye ku muto ukageza ku mukuru. Nta n’umwe bishe, ahubwo barabashoreye barabajyana.
3  Dawidi n’ingabo ze bageze mu mugi basanga bawutwitse, abagore babo n’abahungu babo n’abakobwa babo babajyanye ho iminyago.
4  Dawidi n’ingabo ze batera hejuru bararira, kugeza aho batari bagifite imbaraga zo kurira.
5  Abagore babiri ba Dawidi, Ahinowamu w’i Yezereli na Abigayili wari muka Nabali w’i Karumeli, na bo bari bajyanywe ho iminyago.
6  Dawidi agira agahinda kenshi cyane, kuko abantu bari bavuze ko bamutera amabuye. Bari bababaye cyane bitewe n’abahungu babo n’abakobwa babo. Nuko Dawidi arikomeza abifashijwemo na Yehova Imana ye.
7  Dawidi abwira Abiyatari umutambyi mwene Ahimeleki ati “ndakwinginze, nzanira efodi.” Abiyatari azanira Dawidi efodi.
8  Dawidi abaza Yehova ati “ese nkurikire uyu mutwe w’abanyazi? Ese nzabafata?” Aramusubiza ati “bakurikire, kuko uzabafata kandi ukagaruza ibyo banyaze.”
9  Dawidi n’ingabo ze magana atandatu bahita bahaguruka baragenda bagera mu kibaya cya Besori, maze bamwe muri bo basigara aho.
10  Dawidi akomeza kubakurikira ari hamwe n’ingabo magana ane, ariko ingabo magana abiri zisigara aho, kuko zari zarushye zikananirwa kwambuka ikibaya cya Besori.
11  Baza gusanga umugabo w’Umunyegiputa mu gasozi, bamushyira Dawidi. Bamuha umugati ararya, bamuha n’amazi aranywa.
12  Bamuha n’igice cy’akabumbe k’imbuto z’imitini n’utugati tubiri dukozwe mu mizabibu. Arabirya agarura ubuyanja, kuko yari amaze iminsi itatu n’amajoro atatu atarya atanywa.
13  Dawidi aramubaza ati “uri uwa nde kandi se uri uwa he?” Undi aramusubiza ati “ndi Umunyegiputa, umugaragu w’umugabo w’Umwamaleki. Databuja yarantaye kuko hashize iminsi itatu mfashwe n’indwara.
14  Ni twe twagabye igitero mu majyepfo y’akarere k’Abakereti, mu karere k’u Buyuda no mu majyepfo y’akarere ka Kalebu. Ni twe twatwitse Sikulagi.”
15  Dawidi aramubaza ati “ese wajya kunyereka aho uwo mutwe w’abanyazi uri?” Aramusubiza ati “ndahira Imana ko utazanyica cyangwa ngo unshyikirize databuja, nanjye ndajya kuhakwereka.”
16  Nuko aramujyana, basanga abo banyazi banyanyagiye aho hantu hose, barya banywa, bari mu birori byo kwishimira ko bavanye iminyago myinshi mu gihugu cy’Abafilisitiya no mu gihugu cy’u Buyuda.
17  Dawidi atangira kubica kuva mu rukerera kugeza nimugoroba, arabarimbura ntihagira n’umwe urokoka, uretse abasore magana ane buriye ingamiya bagahunga.
18  Dawidi agaruza ibyo Abamaleki bari banyaze byose, arokora n’abagore be babiri.
19  Nta muntu n’umwe mu babo wabuze, uhereye ku muto ukageza ku mukuru, baba abahungu cyangwa abakobwa; ndetse no mu byari byanyazwe nta na kimwe cyabuze. Byose Dawidi yarabigaruje.
20  Dawidi anyaga imikumbi yose n’amashyo yose y’Abamaleki, ingabo ze zirabishorera, bigenda bikurikiwe n’amatungo yabo bagaruje. Hanyuma baravuga bati “iyi ni iminyago ya Dawidi.”
21  Amaherezo Dawidi aza kugera kuri ba bagabo magana abiri batashoboye kujyana na we, bagasigara bicaye mu kibaya cya Besori kuko bari bananiwe. Baza gusanganira Dawidi n’abo bari kumwe. Dawidi abagezeho ababaza uko bamerewe.
22  Ariko abantu babi b’imburamumaro mu bari bajyanye na Dawidi, baravuga bati “nta kintu na kimwe turi bubahe mu minyago twagaruje, kuko batajyanye natwe. Buri wese turamuha gusa umugore we n’abana be, abafate agende.”
23  Ariko Dawidi arababwira ati “oya bavandimwe banjye, ntimugenze mutyo ibyo Yehova yaduhaye kandi yaturinze agahana mu maboko yacu umutwe w’abanyazi wari waduteye.
24  Ni nde wakwemera gukora ibyo muvuga? Uwagiye ku rugamba arahabwa umugabane ungana n’uw’uwasigaye arinze imitwaro. Bose bari bugabane baringanize.”
25  Kuva uwo munsi, abigira itegeko n’iteka muri Isirayeli kugeza n’ubu.
26  Dawidi ageze i Sikulagi yoherereza imwe mu minyago abakuru b’i Buyuda bari incuti ze, arababwira ati “iri ni ryo turo mboherereje ku minyago twanyaze abanzi ba Yehova.”
27  Yoherereza n’ab’i Beteli, ab’i Ramoti yo mu majyepfo, ab’i Yatiri,
28  abo muri Aroweri, ab’i Sifumoti, abo muri Eshitemowa,
29  ab’i Rakali, abo mu migi y’Abayerameli, abo mu migi y’Abakeni,
30  ab’i Horuma, ab’i Borashani, abo muri Ataki,
31  ab’i Heburoni, n’abo mu duce twose Dawidi n’ingabo ze bari baranyuzemo.
16  Amaherezo Yehova abwira Samweli ati “uzakomeza kuririra Sawuli ugeze ryari, ko jye namaze kwanga ko akomeza kuba umwami wa Isirayeli? Uzuza amavuta mu ihembe ryawe ugende. Ngiye kukohereza kuri Yesayi w’i Betelehemu, kuko mu bahungu be nabonyemo uzaba umwami.”
2  Ariko Samweli aravuga ati “najya yo nte ko Sawuli abimenye yanyica?” Yehova aravuga ati “jyana inyana y’ishashi ukuye mu bushyo, uvuge uti ‘nje gutambira Yehova igitambo.’
3  Utumire Yesayi kuri icyo gitambo, nanjye ndi bukumenyeshe icyo ugomba gukora, nkwereke uwo usukaho amavuta.”
4  Samweli akora ibyo Yehova yavuze. Ageze i Betelehemu abakuru b’uwo mugi bamubonye bahinda umushyitsi, baramubaza bati “ese uzanywe n’amahoro?”
5  Arasubiza ati “ni amahoro. Nzanywe no gutambira Yehova igitambo. Nimwiyeze, muze tujyane gutamba igitambo.” Nuko Samweli yeza Yesayi n’abahungu be, hanyuma abatumira ku gitambo.
6  Bacyinjira, Samweli abona Eliyabu, ahita yibwira ati “nta gushidikanya, uyu ni we Yehova ari busukeho amavuta.”
7  Ariko Yehova abwira Samweli ati “nturebe uko asa n’igihagararo cye; namugaye. Imana ntireba nk’uko abantu bareba, kuko abantu bareba ibigaragarira amaso, ariko Yehova we akareba umutima.”
8  Yesayi ahamagara Abinadabu amunyuza imbere ya Samweli, ariko Samweli aravuga ati “uyu na we si we Yehova yatoranyije.”
9  Yesayi akurikizaho Shama, ariko Samweli aravuga ati “uyu na we si we Yehova yatoranyije.”
10  Yesayi anyuza barindwi mu bahungu be imbere ya Samweli, ariko Samweli abwira Yesayi ati “muri aba nta n’umwe Yehova yatoranyije.”
11  Samweli abaza Yesayi ati “aba ni bo bahungu bawe bonyine?” Yesayi aravuga ati “umuhererezi nta wuhari, yagiye kuragira intama.” Samweli abwira Yesayi ati “tuma umuntu amuzane, kuko tutari bwicare ngo turye ataraza.”
12  Nuko yohereza umuntu aramuzana. Yari umusore mwiza w’amaso meza. Yehova aravuga ati “ni uyu, haguruka umusukeho amavuta!”
13  Samweli afata ihembe ryarimo amavuta ayamusukaho ari hagati y’abavandimwe be. Kuva uwo munsi umwuka wa Yehova uza kuri Dawidi. Nyuma yaho Samweli arahaguruka ajya i Rama.
14  Umwuka wa Yehova uva kuri Sawuli, maze umwuka mubi uturutse kuri Yehova ukajya umuhahamura.
15  Abagaragu ba Sawuli baramubwira bati “dore umwuka mubi uturutse ku Mana uraguhahamura.
16  None turakwinginze Databuja, tegeka abagaragu bari imbere yawe bashake umuhanga mu gucuranga inanga. Umwuka mubi w’Imana nujya ukuzaho, azajya agucurangira maze ugubwe neza.”
17  Sawuli abwira abagaragu be ati “ngaho nimunshakire umucuranzi w’umuhanga mumunzanire.”
18  Umwe mu bagaragu be aramubwira ati “nabonye umuhungu wa Yesayi w’i Betelehemu ari umucuranzi w’umuhanga. Ni umusore w’intwari, w’umunyambaraga kandi w’umuhanga mu kurwana. Ni intyoza mu magambo, ni umusore uteye neza kandi Yehova ari kumwe na we.”
19  Sawuli yohereza intumwa kuri Yesayi aramubwira ati “nyoherereza umuhungu wawe Dawidi uragira umukumbi.”
20  Yesayi afata indogobe, imigati n’uruhago rw’uruhu rurimo divayi, afata n’umwana w’ihene abiha umuhungu we Dawidi ngo abishyire Sawuli.
21  Dawidi ajya kwa Sawuli akajya amwitaho. Sawuli aramukunda cyane amugira umugaragu we umutwaza intwaro.
22  Nuko Sawuli atuma kuri Yesayi aramubwira ati “ndakwinginze reka Dawidi akomeze kunkorera, kuko yatonnye mu maso yanjye.”
23  Iyo umwuka mubi uturutse ku Mana wazaga kuri Sawuli, Dawidi yafataga inanga akamucurangira, Sawuli akoroherwa akumva amerewe neza, uwo mwuka ukamuvaho.
18  Dawidi amaze kuvugana na Sawuli, ubugingo bwa Yonatani buba agati gakubiranye n’ubwa Dawidi, akunda Dawidi nk’uko yikunda.
2  Uwo munsi Sawuli aramugumana, ntiyamwemerera gusubira kwa se.
3  Yonatani na Dawidi bagirana isezerano, kubera ko Yonatani yakundaga Dawidi nk’uko yikunda.
4  Nanone Yonatani yiyambura ikanzu itagira amaboko yari yambaye ayiha Dawidi, amuha n’imyambaro ye, inkota ye, umuheto we n’umukandara we.
5  Dawidi akajya ajya ku rugamba. Aho Sawuli yamwoherezaga hose, yagiraga amakenga cyane mu byo yakoraga byose, bituma Sawuli amuha umutwe w’ingabo ayobora. Nuko ibyo bishimisha rubanda rwose n’abagaragu ba Sawuli.
6  Batabarutse ku rugamba, Dawidi avuye kwica Abafilisitiya, abagore basohoka baturutse mu migi yose ya Isirayeli baza gusanganira umwami Sawuli baririmba bishimye, babyina, bavuza ingoma kandi bacuranga inanga z’imirya itatu.
7  Abagore bizihizaga ibyo birori baririmbaga bikiranya bati“Sawuli yishe ibihumbi,Dawidi yica ibihumbi bibarirwa muri za mirongo.”
8  Sawuli yumvise ayo magambo ararakara cyane kuko yumvaga ari mabi, aravuga ati “Dawidi bamubazeho ibihumbi bibarirwa muri za mirongo, naho jye bambaraho ibihumbi gusa. Nta kindi bashigaje kitari ukumuha ubwami!”
9  Kuva uwo munsi, Sawuli atangira kwishisha Dawidi.
10  Bukeye bwaho, umwuka mubi uturutse ku Mana uza kuri Sawuli, yitwara nk’umuhanuzi ari mu nzu iwe. Dawidi yarimo amucurangira nk’uko yajyaga abigenza, kandi Sawuli yari afite icumu mu ntoki.
11  Nuko Sawuli atera Dawidi iryo cumu yibwira ati “reka ndimutere rimushite ku rukuta!” Ariko Dawidi yizibukira incuro ebyiri ari imbere ya Sawuli.
12  Sawuli atangira gutinya Dawidi kuko Yehova yari kumwe na we, ariko akaba yari yarataye Sawuli.
13  Sawuli amukura iruhande rwe amugira umutware we utwara ingabo igihumbi, akajya atabarana n’izo ngabo kandi agatabarukana na zo.
14  Dawidi akomeza kugira amakenga mu byo yakoraga byose, kandi Yehova yari kumwe na we.
15  Sawuli abonye ko Dawidi yagiraga amakenga mu byo yakoraga byose, aramutinya.
16  Abisirayeli bose n’Abayuda bose bakunda Dawidi kuko yatabaranaga na bo kandi agatabarukana na bo.
17  Amaherezo Sawuli abwira Dawidi ati “dore Merabu umukobwa wanjye w’imfura, nzamugushyingira. Wowe gusa umbere intwari, urwane intambara za Yehova.” Ariko Sawuli yaribwiraga ati “ye kuzangwaho, ahubwo azagwe mu maboko y’Abafilisitiya.”
18  Dawidi abwira Sawuli ati “jyewe ndi nde, cyangwa se bene wacu, umuryango wa data, ni ba nde muri Isirayeli ku buryo naba umukwe w’umwami?”
19  Icyakora, igihe cyo gushyingira Dawidi Merabu umukobwa wa Sawuli cyageze Merabu yarashyingiwe Aduriyeli w’i Mehola.
20  Mikali, umukobwa wa Sawuli, yakundaga Dawidi. Nuko baza kubibwira Sawuli, abyumvise aranezerwa.
21  Sawuli aravuga ati “nzamumuha amubere umutego, agwe mu maboko y’Abafilisitiya.” Sawuli abwira Dawidi ati “uyu munsi ndagushyingira uyu mukobwa wa kabiri.”
22  Hanyuma Sawuli ategeka abagaragu be ati “muzihererane Dawidi mumubwire muti ‘dore watonnye ku mwami, kandi n’abandi bagaragu be bose baragukunda. None emera ube umukwe w’umwami.’ ”
23  Abagaragu ba Sawuli babibwira Dawidi, ariko Dawidi aravuga ati “mubona ko kuba umukwe w’umwami ari ikintu cyoroshye, kandi ndi umuntu woroheje n’umukene?”
24  Nuko abagaragu ba Sawuli barabimutekerereza bati “ayo ni yo magambo Dawidi yavuze.”
25  Sawuli aravuga ati “mugende mubwire Dawidi muti ‘inkwano umwami ashaka si amafaranga, ahubwo ashaka ko ukeba Abafilisitiya ijana, ukamuzanira ibyo wabakebyeho, kugira ngo umwami yihorere ku banzi be.’” Ariko ayo yari amayeri, kuko Sawuli yashakaga ko Dawidi agwa mu maboko y’Abafilisitiya.
26  Abagaragu ba Sawuli babwira Dawidi ayo magambo, nuko Dawidi yishimira ko yari agiye kuba umukwe w’umwami. Mbere y’uko igihe Dawidi yahawe cyo gutanga inkwano kirangira,
27  aragenda we n’ingabo ze bica Abafilisitiya magana abiri. Dawidi agarukana ibyo yabakebyeho abishyikiriza umwami byose uko byakabaye, kugira ngo amushyingire umukobwa we. Sawuli na we amushyingira Mikali umukobwa we.
28  Sawuli abibonye, amenya ko Yehova ari kumwe na Dawidi. Icyakora Mikali umukobwa wa Sawuli yakundaga Dawidi.
29  Nuko Sawuli arushaho gutinya Dawidi; kuva icyo gihe Sawuli yanga Dawidi.
30  Igihe cyose ibikomangoma by’Abafilisitiya byabaga bigabye igitero, Dawidi yagiraga amakenga mu byo yakoraga byose kurusha abandi bagaragu ba Sawuli bose; nuko izina rye ryamamara hose.
17  Abafilisitiya bakoranya ingabo zabo kugira ngo bajye kurwana. Bazikoranyiriza i Soko y’i Buyuda, bakambika ahitwa Efesi-Damimu, hagati y’i Soko na Azeka.
2  Sawuli n’ingabo za Isirayeli na bo barakorana, bakambika mu kibaya cya Ela, biremamo imitwe kugira ngo barwane n’Abafilisitiya.
3  Abafilisitiya bari bahagaze ku musozi umwe, Abisirayeli na bo bahagaze ku wundi, hagati yabo hari ikibaya.
4  Nuko mu ngabo z’Abafilisitiya havamo uw’intwari kurusha abandi witwaga Goliyati, wakomokaga i Gati. Yari afite uburebure bw’imikono itandatu n’intambwe y’ikiganza.
5  Yari yambaye ingofero y’umuringa n’ikoti ry’icyuma rikozwe n’udusate tw’utwuma twomekeranye, ryapimaga ibiro nka mirongo itanu na birindwi.
6  Yari yambaye ibyuma by’imiringa bikingira imirundi, afite n’icumu ry’umuringa mu bitugu.
7  Uruti rw’icumu rye rwanganaga n’igiti cy’umuboshyi, ikigembe cy’icumu rye cyari gicuzwe mu cyuma gipima shekeli magana atandatu. Uwamutwazaga ingabo ye nini yagendaga imbere ye.
8  Nuko arahagarara, ahamagara ingabo z’Abisirayeli arazibwira ati “kuki mwahuruye mukirema inteko? Ese si ndi Umufilisitiya namwe mukaba muri abagaragu ba Sawuli? Nimwitoranyemo uw’intwari muri mwe amanuke.
9  Nashobora kundwanya akanyica, tuzaba abagaragu banyu. Ariko nimurusha imbaraga nkamwica, namwe muzaba abagaragu bacu, mudukorere.”
10  Uwo Mufilisitiya akomeza agira ati “uyu munsi nsuzuguye ingabo za Isirayeli. Nimumpe umuntu turwane!”
11  Sawuli n’Abisirayeli bose bumvise amagambo y’uwo Mufilisitiya bashya ubwoba, bakuka umutima.
12  Hariho umusore witwaga Dawidi, akaba yari mwene Yesayi w’Umwefurata w’i Betelehemu y’i Buyuda. Yesayi uwo yari afite abahungu umunani. Ku ngoma ya Sawuli uwo mugabo yari ageze mu za bukuru.
13  Abahungu batatu b’imfura ba Yesayi baragenda, bakurikira Sawuli ku rugamba. Abo bahungu be batatu bagiye ku rugamba, uw’imfura yitwaga Eliyabu, uwa kabiri akitwa Abinadabu naho uwa gatatu akitwa Shama.
14  Dawidi ni we wari umuhererezi. Abo bahungu batatu bakuru bari barakurikiye Sawuli.
15  Dawidi yajyaga ajya kwa Sawuli akagaruka i Betelehemu kuragira intama za se.
16  Uwo Mufilisitiya yazaga buri gitondo na buri mugoroba, abikora iminsi mirongo ine.
17  Igihe kimwe Yesayi abwira umuhungu we Dawidi ati “fata iyi efa y’impeke zokeje n’iyi migati icumi, ubishyire bakuru bawe ku rugerero.
18  Aya masoro icumi y’amavuta uzayahe umutware utwara ingabo igihumbi. Uzabaze amakuru ya bakuru bawe kandi uzazane ikimenyetso cy’uko ari bazima.”
19  Icyo gihe Sawuli n’abo bakuru ba Dawidi hamwe n’abandi Bisirayeli bose, bari mu kibaya cya Ela barwana n’Abafilisitiya.
20  Dawidi azinduka kare mu gitondo asigira intama umushumba, afata ibyo yagombaga kujyana aragenda nk’uko se Yesayi yari yabimutegetse. Ageze mu rugerero, asanga ingabo zisohotse zigiye ku rugamba, zivuza urwamo rw’intambara.
21  Abisirayeli n’Abafilisitiya bashinga ibirindiro kugira ngo barwane.
22  Dawidi ahita asigira ushinzwe kwakira imitwaro ibyo yari azanye, ariruka ajya ku rugamba. Ahageze abaza amakuru ya bakuru be.
23  Akivugana na bo, Goliyati, wa Mufilisitiya w’intwari w’i Gati, ava mu birindiro by’Abafilisitiya, atangira kuvuga ya magambo yavugaga mbere, Dawidi aramwumva.
24  Abisirayeli bose babonye uwo mugabo, bagira ubwoba bwinshi baramuhunga.
25  Abisirayeli baravuga bati “ntureba uriya mugabo uzamuka? Azanywe no gushotora Isirayeli. Umwami yavuze ko umuntu uzamwica azamugororera ubutunzi bwinshi cyane, amushyingire umukobwa we, kandi inzu ya se izasonerwa amakoro n’indi mirimo yose muri Isirayeli.”
26  Dawidi abaza abari bahagaze iruhande rwe ati “umuntu uzica uriya Mufilisitiya agakura igitutsi kuri Isirayeli azagororerwa iki? Ubundi se uriya Mufilisitiya utarakebwe ni iki ku buryo yatuka ingabo z’Imana nzima?”
27  Nuko bamubwira amagambo nk’aya mbere bati “umuntu uzamwica azagororerwa ibi n’ibi.”
28  Eliyabu, mukuru we, yumva Dawidi avugana n’abo bantu, aramurakarira cyane aramubwira ati “wazanywe n’iki hano? Twa dutama wadusigiye nde mu butayu? Nzi neza ubwibone n’ububi bwo mu mutima wawe, wazanywe no kureba intambara.”
29  Dawidi aramusubiza ati “hari ikibi nkoze se ko nibarizaga gusa?”
30  Arahindukira amuva iruhande asanga undi muntu, amubaza nk’ibyo yari amaze kubaza, bamusubiza nk’uko n’abandi bari bamushubije.
31  Abantu bumvise ibyo Dawidi yavuze, bajya kubibwira Sawuli. Nuko Sawuli amutumaho.
32  Dawidi abwira Sawuli ati “ntihagire umuntu ukuka umutima. Jyewe umugaragu wawe ndagenda ndwane n’uriya Mufilisitiya.”
33  Ariko Sawuli abwira Dawidi ati “ntiwashobora kurwana n’uriya Mufilisitiya. Dore uracyari muto, ariko we yabaye umurwanyi kuva mu busore bwe.”
34  Dawidi abwira Sawuli ati “umugaragu wawe ndagira umukumbi wa data. Igihe kimwe mu mukumbi haje intare, ubundi haza idubu. Buri nyamaswa muri izo zombi yatwaye intama,
35  nuko nyirukaho, ndayikubita mvana iyo ntama mu kanwa kayo. Imvumbukanye nyicakira akananwa, nyikubita hasi ndayica.
36  Umugaragu wawe yishe intare n’idubu. Uyu Mufilisitiya utarakebwe azamera nka zo, kuko yasuzuguye ingabo z’Imana nzima.”
37  Dawidi yongeraho ati “Yehova wankuye mu nzara z’intare n’iz’idubu, ni we uzankiza amaboko y’uriya Mufilisitiya.” Sawuli abwira Dawidi ati “genda, Yehova abane nawe.”
38  Nuko Sawuli yambika Dawidi imyambaro ye, amwambika ingofero icuzwe mu muringa n’ikoti ry’icyuma.
39  Dawidi yambara inkota ya Sawuli hejuru y’iyo myambaro, ariko agerageje gutambuka biramunanira kubera ko atari ayimenyereye. Nuko Dawidi abwira Sawuli ati “sinabasha kugenda nambaye ibi bintu kuko ntabimenyereye.” Dawidi abikuramo.
40  Afata inkoni ye, ajya ahantu hanyuraga akagezi atoranya utubuyenge dutanu, adushyira mu ruhago rwe rw’abashumba, afata n’umuhumetso maze atangira gusatira uwo Mufilisitiya.
41  Uwo Mufilisitiya na we agenda asatira Dawidi, uwamutwazaga ingabo ye nini amuri imbere.
42  Abonye Dawidi, aramusuzugura kuko yari umusore w’uburanga kandi ugifite itoto mu maso.
43  Abwira Dawidi ati “ni ko sha, ndi imbwa kugira ngo uze kurwana nanjye witwaje inkoni?” Uwo Mufilisitiya avuma Dawidi mu izina ry’imana ze,
44  aramubwira ati “ngwino nkubagire ibisiga byo mu kirere, nkugabize inyamaswa zo mu gasozi.”
45  Dawidi aramusubiza ati “unteye witwaje inkota n’icumu n’agacumu, ariko jye nguteye mu izina rya Yehova nyir’ingabo, Imana y’ingabo za Isirayeli wasuzuguye.
46  Uyu munsi Yehova arakungabiza nkwice nguce umutwe. Uyu munsi ndagaburira ibisiga byo mu kirere n’inyamaswa zo ku isi intumbi z’ingabo z’Abafilisitiya, kandi abantu bo ku isi bose bazamenya ko muri Isirayeli hari Imana y’ukuri.
47  Iri teraniro ryose riramenya ko Yehova adakirisha inkota cyangwa icumu, kuko intambara ari iya Yehova, kandi arabahana mu maboko yacu nta kabuza.”
48  Uwo Mufilisitiya akomeza kuza asatira Dawidi, Dawidi na we agenda yiruka agana aho urugamba ruri buremere, kugira ngo asakirane na we.
49  Dawidi akora mu ruhago rwe akuramo ibuye arishyira mu muhumetso, arikocora uwo Mufilisitiya mu gahanga riteberamo, agwa yubamye.
50  Uko ni ko Dawidi yatsinze uwo Mufilisitiya akamwica, akoresheje umuhumetso n’ibuye. Nta nkota Dawidi yari yitwaje.
51  Dawidi arakomeza ariruka ahagarara hejuru y’uwo Mufilisitiya, akura inkota ye mu rwubati, ayimucisha umutwe aramuhorahoza. Abafilisitiya babonye ko uwari intwari muri bo apfuye barahunga.
52  Nuko Abisirayeli n’Abayuda bavuza induru, bahita birukankana Abafilisitiya babageza mu kibaya no mu marembo ya Ekuroni, bagenda bapfa umugenda mu nzira ijya i Sharayimu. Intumbi zabo zari zinyanyagiye hose kugera i Gati na Ekuroni.
53  Hanyuma Abisirayeli bamaze gushushubikanya Abafilisitiya, baragaruka basahura inkambi zabo.
54  Dawidi afata igihanga cya wa Mufilisitiya akijyana i Yerusalemu, intwaro ze azishyira mu ihema rye.
55  Igihe Sawuli yabonaga Dawidi agiye kurwana na wa Mufilisitiya, yabajije Abuneri, umugaba w’ingabo ze ati “Abune, uyu muhungu ni mwene nde?” Abuneri aramusubiza ati “nyagasani, ndahiye ubugingo bwawe ko ntabizi.”
56  Umwami aramubwira ati “genda ubaririze umenye se w’uriya muhungu.”
57  Dawidi agarutse avuye kwica wa Mufilisitiya, Abuneri aramufata amushyira Sawuli, agenda afite cya gihanga cya wa Mufilisitiya mu ntoki.
58  Sawuli aramubaza ati “mwana wa, uri mwene nde?” Dawidi arasubiza ati “ndi umuhungu w’umugaragu wawe Yesayi w’i Betelehemu.”
9  Hari umugabo wo mu Babenyamini witwaga Kishi, akaba mwene Abiyeli, mwene Serori, mwene Bekorati, mwene Afiya w’Umubenyamini. Kishi uwo yari umuntu ukomeye kandi ukize.
2  Yari afite umuhungu witwaga Sawuli, akaba umusore mwiza cyane. Nta we bari bahwanyije uburanga mu Bisirayeli, kandi mu gihagararo, umuremure muri bose yamugeraga ku rutugu.
3  Umunsi umwe indogobe za Kishi se wa Sawuli zirazimira. Kishi abwira umuhungu we Sawuli ati “fata umwe mu bagaragu, mugende mujye gushakisha izo ndogobe.”
4  Baragenda banyura mu karere k’imisozi miremire ya Efurayimu, banyura no mu karere ka Shalisha, ariko ntibazibona. Banyura mu karere ka Shalimu na ho barazibura. Banyura mu gihugu cy’Ababenyamini, ariko na ho ntibazibona.
5  Bageze mu karere ka Sufi, Sawuli abwira umugaragu we ati “ngwino dusubire imuhira, hato data atareka guhangayikira indogobe agasigara ari twe ahangayikiye.”
6  Ariko uwo mugaragu aramubwira ati “dore muri uyu mugi hari umuntu w’Imana kandi wubahwa cyane. Ibyo avuze byose birasohora rwose. None reka tujyeyo, ahari yatubwira aho twakwerekeza.”
7  Sawuli abwira umugaragu we ati “none se tugiyeyo twamushyira iki? Imigati yashize mu mpago zacu kandi nta n’ikintu dufite cyo guha umuntu w’Imana y’ukuri ho impano. Hari icyo dufite se?”
8  Uwo mugaragu asubiza Sawuli ati “hano mfite icya kane cya shekeli y’ifeza. Ndagiha uwo muntu w’Imana y’ukuri, atubwire aho twerekeza.”
9  (Kera muri Isirayeli iyo umuntu yabaga agiye gushaka Imana, yaravugaga ati “nimuze tujye kwa bamenya.” Abitwa abahanuzi muri iki gihe, kera bitwaga ba bamenya.)
10  Sawuli abwira umugaragu we ati “uvuze neza rwose! Ngwino tugende.” Baragenda bajya mu mugi aho umuntu w’Imana y’ukuri yari ari.
11  Bazamutse mu kayira kagana mu mugi, bahura n’abakobwa bari basohotse bagiye kuvoma. Barababaza bati “bamenya ari ino?”
12  Abo bakobwa barabasubiza bati “ari ino. Dore ari hariya imbere. Ahubwo nimwihute! Uyu munsi yaje mu mugi kuko ari butambire abantu igitambo ahantu hirengeye ho gusengera.
13  Nimugera mu mugi, murahita mumubona atarazamuka ngo ajye kurira ahantu hirengeye ho gusengera. Abantu ntibashobora kurya atarahagera kuko ari we uha umugisha igitambo. Iyo arangije, abatumiwe batangira kurya. None nimuzamuke kuko muri buhite mumubona.”
14  Nuko barazamuka bajya mu mugi. Bakigera mu mugi rwagati, bahura na Samweli asohotse agiye ahantu hirengeye ho gusengera.
15  Umunsi umwe mbere y’uko Sawuli aza, Yehova yari yahishuriye Samweli ati
16  “ejo nk’iki gihe nzakoherereza umuntu wo mu gihugu cy’Ababenyamini. Uzamusukeho amavuta kugira ngo abe umutware w’ubwoko bwanjye bwa Isirayeli. Azakiza ubwoko bwanjye amaboko y’Abafilisitiya, kuko nabonye akababaro k’ubwoko bwanjye, kandi gutaka kwabo kukaba kwarangezeho.”
17  Samweli abonye Sawuli, Yehova aramubwira ati “uyu ni wa muntu nakubwiye nti ‘uyu ni we uzategeka ubwoko bwanjye.’ ”
18  Sawuli yegera Samweli mu marembo, aramubaza ati “ntiwandangira aho inzu ya bamenya iri?”
19  Samweli asubiza Sawuli ati “ni jye bamenya. Jya imbere tuzamuke tujye ahantu hirengeye ho gusengera. Uyu munsi musangire nanjye, ejo mu gitondo nzagusezerera kandi nzakubwira ibyo ushaka kumenya byose.
20  Naho za ndogobe zimaze iminsi itatu zarazimiye, ntizongere kuguhangayikisha; zabonetse. None se ibintu byose byifuzwa byo muri Isirayeli ni ibya nde? Si ibyawe n’inzu ya so yose?”
21  Sawuli aramusubiza ati “ese si ndi Umubenyamini, umuryango muto kurusha iyindi yose muri Isirayeli? Ese inzu yacu si yo yoroheje kurusha izindi zose mu muryango wa Benyamini? None kuki umbwiye amagambo nk’ayo?”
22  Samweli afata Sawuli n’umugaragu we abajyana mu cyumba bariramo, abicaza imbere y’abandi bose bari batumiwe; bari abantu nka mirongo itatu.
23  Samweli abwira umutetsi ati “zana wa mugabane naguhaye, nkakubwira nti ‘izi ube uzishyize ku ruhande.’ ”
24  Umutetsi ahita aterura itako n’inyama zaryo abishyira imbere ya Sawuli. Samweli aravuga ati “ibi ni ibyo bakubikiye. Bishyire imbere yawe urye, kuko ari ibyo bakubikiye uyu munsi kugira ngo usangire n’abatumiwe.” Uwo munsi Sawuli asangira na Samweli.
25  Hanyuma baramanuka bava ahantu hirengeye ho gusengera bajya mu mugi, Samweli akomeza kuganirira na Sawuli hejuru y’inzu.
26  Bazinduka kare umuseke utambitse, Samweli ahamagara Sawuli ngo aze hejuru y’inzu, aramubwira ati “itegure kugira ngo ngusezerere.” Sawuli aritegura maze we na Samweli barasohoka.
27  Bakimanuka mu nkengero z’umugi, Samweli abwira Sawuli ati “bwira umugaragu wawe atambuke agende imbere yacu; naho wowe, hagarara nkubwire ibyo Imana yavuze.” Nuko uwo mugaragu abanyuraho.
28  Muri iyo minsi Abafilisitiya bakoranya ingabo kugira ngo batere Abisirayeli. Akishi abwira Dawidi ati “umenye rwose ko uzatabarana nanjye, wowe n’ingabo zawe.”
2  Dawidi asubiza Akishi ati “nawe ubwawe uzi icyo umugaragu wawe agomba gukora.” Nuko Akishi abwira Dawidi ati “ni yo mpamvu nzakugira umurinzi wanjye iminsi yose.”
3  Icyo gihe Samweli yari yarapfuye. Abisirayeli bose bari baramuririye maze bamuhamba mu mugi we i Rama. Sawuli na we yari yaraciye mu gihugu abashitsi n’abapfumu.
4  Nuko Abafilisitiya barakorana, baraza bashinga ibirindiro i Shunemu. Sawuli na we akoranya Abisirayeli bose, bashinga ibirindiro i Gilibowa.
5  Sawuli abonye inkambi y’Abafilisitiya agira ubwoba, umutima uradiha cyane.
6  Nubwo Sawuli yabazaga Yehova, Yehova ntiyigeze agira icyo amusubiza, byaba binyuze mu nzozi cyangwa kuri Urimu, cyangwa ku bahanuzi.
7  Amaherezo Sawuli abwira abagaragu be ati “nimunshakire umugore w’umuhanga mu gushika njye kumushikishaho.” Abagaragu be baramubwira bati “muri Eni-Dori hari umugore w’umuhanga mu gushika.”
8  Sawuli ariyoberanya, yambara indi myambaro, nuko ajyana n’abagabo babiri bajya kuri uwo mugore nijoro. Sawuli aramubwira ati “ndakwinginze, koresha ubushobozi bwawe bwo kuragura unshikire uwo ndi bukubwire.”
9  Icyakora uwo mugore aramubwira ati “wowe se uyobewe ibyo Sawuli yakoze, ukuntu yaciye abashitsi n’abapfumu mu gihugu? Kuki ushaka kugusha ubugingo bwanjye mu mutego ugira ngo nicwe?”
10  Sawuli ahita amurahira Yehova ati “nkurahiye Yehova Imana nzima ko nta cyaha uzabarwaho mu byo ugiye gukora!”
11  Uwo mugore aramubaza ati “urashaka ko ngushikira nde?” Sawuli aramusubiza ati “nshikira Samweli.”
12  Uwo mugore abonye “Samweli” arasakuza cyane, maze abwira Sawuli ati “kuki wambeshye kandi ari wowe Sawuli?”
13  Umwami aramubwira ati “witinya, ahubwo mbwira, ubonye iki?” Uwo mugore abwira Sawuli ati “mbonye imana izamuka iva mu butaka.”
14  Sawuli aramubwira ati “imeze ite?” Uwo mugore aramusubiza ati “haje umusaza wambaye ikanzu itagira amaboko.” Sawuli ahita amenya ko uwo ari “Samweli,” ahita yikubita hasi yubamye, hanyuma aramwunamira.
15  “Samweli” abaza Sawuli ati “kuki wansagariye ukanzamura?” Sawuli aramusubiza ati “ndi mu mazi abira, Abafilisitiya banteye kandi Imana yarantaye ntikinsubiza, haba binyuze ku bahanuzi cyangwa mu nzozi. None nari nguhamagaye ngo umbwire icyo nakora.”
16  “Samweli” aramubwira ati “none se urambaza iki ko na Yehova ubwe yagutaye akaba ari umwanzi wawe?
17  Yehova azakora ibyo yavuze binyuze kuri jye, kandi Yehova azakwambura ubwami abuhe mugenzi wawe Dawidi.
18  Kubera ko utumviye ijwi rya Yehova kandi ntusohoreze uburakari bwe bugurumana ku Bamaleki, ni yo mpamvu Yehova ari bubikwiture uyu munsi.
19  Wowe n’Abisirayeli Yehova azabahana mu maboko y’Abafilisitiya, kandi ejo wowe n’abahungu bawe muzaba muri kumwe nanjye. Ndetse n’ingabo z’Abisirayeli Yehova azazihana mu maboko y’Abafilisitiya.”
20  Sawuli abyumvise ahita yikubita hasi arambarara ku butaka, agira ubwoba bwinshi cyane bitewe n’amagambo “Samweli” amubwiye. Nuko acika intege, kuko yari yaburaye akanabwirirwa.
21  Uwo mugore ajya aho Sawuli ari, asanga yihebye bikabije. Aramubwira ati “dore umuja wawe nakumviye nshyira ubugingo bwanjye mu kaga, kandi numviye ibyo wantegetse.
22  None rero nawe ndakwinginze, wumvire ijwi ry’umuja wawe ureke nguhe umugati urye utore agatege, kuko ugifite urugendo.”
23  Ariko aranga ati “sindya.” Icyakora abagaragu be n’uwo mugore bakomeza kumwinginga. Amaherezo arabumvira, ahaguruka hasi yicara ku buriri.
24  Uwo mugore yari afite ikimasa cy’umushishe iwe mu rugo. Nuko ahita akibaga, afata n’ifu akora imigati idasembuwe, arayotsa.
25  Abizanira Sawuli n’abagaragu be, bararya. Bamaze kurya, bahaguruka muri iryo joro baragenda.
27  Icyakora Dawidi aribwira mu mutima we ati “umunsi umwe Sawuli azanyica nta kabuza. Ibyiza ni uko nahungira mu gihugu cy’Abafilisitiya. Sawuli azanshaka mu gihugu cya Isirayeli cyose ambure, mbe ndamukize.”
2  Dawidi ahagurukana n’ingabo magana atandatu, bajya kwa Akishi mwene Mawoki, umwami w’i Gati.
3  Dawidi n’ingabo ze bakomeza kubana na Akishi i Gati, buri wese ari kumwe n’umuryango we. Dawidi yari kumwe n’abagore be babiri, Ahinowamu w’i Yezereli na Abigayili w’i Karumeli, wahoze ari muka Nabali.
4  Nuko baza kubwira Sawuli ko Dawidi yahungiye i Gati, ntiyongera kumuhiga ukundi.
5  Dawidi abwira Akishi ati “niba ntonnye mu maso yawe, reka bampe aho gutura muri umwe mu migi yo mu giturage. Kuki umugaragu wawe yakomeza gutura mu mugi umwe n’umwami?”
6  Akishi amuha Sikulagi, iba iye kugeza n’uyu munsi. Ni yo mpamvu Sikulagi yabaye iy’abami b’i Buyuda kugeza n’uyu munsi.
7  Igihe cyose Dawidi yamaze mu gihugu cy’Abafilisitiya kingana n’umwaka n’amezi ane.
8  Dawidi azamukana n’ingabo ze batera Abageshuri, Abagiruzi n’Abamaleki, bari batuye mu gihugu kiva i Telamu kikagera i Shuri no ku gihugu cya Egiputa.
9  Dawidi atera icyo gihugu, ntiyagira umugabo cyangwa umugore arokora. Ajyana amashyo n’imikumbi n’indogobe n’ingamiya n’imyambaro, asubira kwa Akishi.
10  Akishi aramubaza ati “uyu munsi mwagabye igitero he?” Dawidi arasubiza ati “twateye mu majyepfo y’u Buyuda no mu majyepfo y’igihugu cy’Abayerameli, no mu majyepfo y’igihugu cy’Abakeni.”
11  Nta mugabo cyangwa umugore Dawidi yarokoraga ngo abajyane ho iminyago i Gati, kuko yavugaga ati “batazatuvamo bakavuga bati ‘Dawidi yakoze ibi n’ibi.’” (Uko ni ko yabigenzaga igihe cyose yamaze mu gihugu cy’Abafilisitiya.)
12  Nuko Akishi yemera ibyo Dawidi amubwiye, na we aribwira ati “ubu abo mu bwoko bwe bwa Isirayeli bamwanga urunuka nta kabuza; azambera umugaragu kugeza ibihe bitarondoreka.”
7  Nuko Abaturage b’i Kiriyati-Yeyarimu baraza bazamukana isanduku ya Yehova, bayijyana mu rugo rwa Abinadabu ku musozi. Umuhungu we Eleyazari ni we bereje kurinda isanduku ya Yehova.
2  Isanduku yageze i Kiriyati-Yeyarimu ihamara igihe kirekire cyane kingana n’imyaka makumyabiri. Muri icyo gihe ab’inzu ya Isirayeli bose bajyaga kuganyira Yehova.
3  Samweli abwira ab’inzu ya Isirayeli bose ati “niba koko mugarukiye Yehova n’umutima wanyu wose, mukure muri mwe imana z’amahanga n’ibishushanyo bya Ashitoreti, mwerekeze imitima yanyu kuri Yehova mudakebakeba, mube ari we mukorera wenyine; na we azabakiza amaboko y’Abafilisitiya.”
4  Abisirayeli bajugunya Bayali n’ibishushanyo bya Ashitoreti, bakorera Yehova wenyine.
5  Samweli aravuga ati “mukoranyirize Abisirayeli bose i Misipa kugira ngo mbingingire Yehova.”
6  Bakoranira i Misipa, uwo munsi biyiriza ubusa, bakajya bavoma amazi bakayasuka imbere ya Yehova. Bavugira aho hantu bati “twacumuye kuri Yehova.” Samweli acira Abisirayeli imanza i Misipa.
7  Abafilisitiya bamenye ko Abisirayeli bakoraniye i Misipa, abami biyunze b’Abafilisitiya barazamuka batera Abisirayeli. Abisirayeli babyumvise bashya ubwoba bitewe n’Abafilisitiya.
8  Abisirayeli babwira Samweli bati “ntuceceke, komeza gutakambira Yehova Imana yacu kugira ngo adufashe, adukize amaboko y’Abafilisitiya.”
9  Samweli afata umwana w’intama utaracuka, awutamba ho igitambo gikongorwa n’umuriro, igitambo giturwa Yehova cyose uko cyakabaye. Samweli yinginga Yehova ngo afashe Abisirayeli, maze Yehova aramusubiza.
10  Nuko igihe Samweli yatambaga igitambo gikongorwa n’umuriro, Abafilisitiya begera Abisirayeli ngo barwane. Uwo munsi Yehova ahindisha inkuba cyane hejuru y’Abafilisitiya abacamo igikuba, batsindirwa imbere y’Abisirayeli.
11  Abisirayeli bava i Misipa birukankana Abafilisitiya, babica umugenda kugeza mu majyepfo ya Beti-Kari.
12  Hanyuma Samweli afata ibuye arishinga hagati y’i Misipa n’i Yeshana, aryita Ebenezeri. Aravuga ati “Yehova yaradutabaye kugeza ubu.”
13  Nguko uko Abafilisitiya baneshejwe ntibongera kuvogera igihugu cy’Abisirayeli. Ukuboko kwa Yehova gukomeza kurwanya Abafilisitiya mu minsi yose Samweli yari akiriho.
14  Abisirayeli bisubiza imigi Abafilisitiya bari barabanyaze, kuva Ekuroni kugeza i Gati. Bishubije utwo turere batwambuye Abafilisitiya. Abisirayeli n’Abamori babana amahoro.
15  Samweli akomeza kuba umucamanza wa Isirayeli iminsi yose yo kubaho kwe.
16  Uko umwaka utashye, yajyaga i Beteli, i Gilugali n’i Misipa, agacira Abisirayeli imanza muri iyo migi yose.
17  Ariko yagarukaga i Rama kuko ari ho hari urugo rwe, kandi na ho yahaciraga imanza Abisirayeli. Ahubakira Yehova igicaniro.
23  Nyuma yaho abantu baza kubwira Dawidi bati “Abafilisitiya bateye i Keyila, none basahuye imyaka yari ku mbuga bahuriraho.”
2  Dawidi abaza Yehova ati “ese ngende ntere abo Bafilisitiya?” Yehova aramusubiza ati “genda utere Abafilisitiya ukize ab’i Keyila.”
3  Ingabo za Dawidi ziramubwira ziti “ko dufite ubwoba turi hano mu Buyuda, nitujya i Keyila kurwana n’ingabo z’Abafilisitiya bizacura iki?”
4  Dawidi yongera kubaza Yehova. Yehova aramusubiza ati “manuka ujye i Keyila, kuko nzahana Abafilisitiya mu maboko yawe.”
5  Dawidi n’ingabo ze bajya i Keyila barwana n’Abafilisitiya, babanyaga amatungo yabo, ariko bo barabica barabatikiza; Dawidi akiza atyo abaturage b’i Keyila.
6  Igihe Abiyatari mwene Ahimeleki yahungiraga kuri Dawidi i Keyila, yajyanye efodi.
7  Abantu baza kubwira Sawuli bati “Dawidi ari i Keyila.” Sawuli aravuga ati “Imana yamugurishije mu maboko yanjye, kuko yifungiranye igihe yinjiraga mu mugi ukingishijwe inzugi n’ibihindizo.”
8  Sawuli ahururiza ingabo ze zose kujya ku rugamba, ngo batere i Keyila bagote Dawidi n’ingabo ze.
9  Dawidi aza kumenya ko Sawuli acura imigambi yo kumugirira nabi. Nuko abwira Abiyatari umutambyi ati “igiza efodi hino.”
10  Dawidi aravuga ati “Yehova Mana ya Isirayeli, umugaragu wawe numvise ko Sawuli ashaka kuza i Keyila kugira ngo arimbure uyu mugi bitewe nanjye.
11  Ese abaturage b’i Keyila bazanshyikiriza Sawuli? Ese koko Sawuli azamanuka nk’uko umugaragu wawe nabyumvise? Yehova Mana ya Isirayeli, ndakwinginze bimenyeshe umugaragu wawe.” Yehova aramusubiza ati “azamanuka.”
12  Dawidi aravuga ati “ese jye n’ingabo zanjye, abaturage b’i Keyila bazadufata badushyikirize Sawuli?” Yehova aramusubiza ati “bazabafata babashyikirize Sawuli.”
13  Dawidi n’ingabo ze nka magana atandatu bahita bahaguruka, bava i Keyila bahungira aho bashoboye kugera hose. Baza kubwira Sawuli ko Dawidi yacitse akava i Keyila, bituma areka kujyayo.
14  Dawidi ajya kuba mu butayu ahantu hagerwa bigoranye, akomeza kwibera mu karere k’imisozi miremire yo mu butayu bwa Zifu. Sawuli akomeza kumushakisha ubudatuza, ariko Imana ntiyamumugabiza.
15  Igihe Dawidi yari i Horeshi mu butayu bwa Zifu, yakomeje kugira ubwoba kuko Sawuli yari yarahagurukiye guhiga ubugingo bwe.
16  Yonatani mwene Sawuli arahaguruka asanga Dawidi i Horeshi, kugira ngo amufashe gukomeza kwiringira Imana.
17  Aramubwira ati “ntutinye, kuko data Sawuli atazagufata. Uzaba umwami wa Isirayeli nanjye nzaba uwa kabiri kuri wowe, kandi na data Sawuli ibyo arabizi.”
18  Bombi bagirana isezerano imbere ya Yehova; Dawidi akomeza kuba i Horeshi, Yonatani asubira iwe.
19  Nyuma yaho abaturage b’i Zifu bajya kureba Sawuli i Gibeya, baramubwira bati “Dawidi yihishe i Horeshi hafi y’iwacu, ahantu hagerwa bigoranye. Ari ku musozi wa Hakila uri iburyo bwa Yeshimoni.
20  None nyagasani, nk’uko wifuza cyane kumanuka ukaza, rwose ngwino natwe tuzamushyikiriza umwami.”
21  Sawuli aravuga ati “Yehova abahe umugisha, kuko mwangiriye impuhwe.
22  Ngaho nimugende mwongere mugenzure neza mumenye aho akandagije ikirenge hose, mumenye n’uwahamubonye, kuko numvise ko afite amayeri menshi.
23  Muzagenzure mumenye neza aho akunda kwihisha hose; muzaze muzanye ikimenyetso kibyemeza, nanjye nzajyana namwe. Naba ari mu gihugu nzamuhigisha uruhindu mu bihumbi by’Abayuda byose.”
24  Barahaguruka babanziriza Sawuli i Zifu. Icyo gihe Dawidi n’ingabo ze bari mu butayu bw’i Mawoni muri Araba, mu majyepfo ya Yeshimoni.
25  Nyuma yaho Sawuli n’ingabo ze bajya kumuhiga. Babibwiye Dawidi, ahita amanuka ajya mu rutare akomeza kuba mu butayu bw’i Mawoni. Sawuli abyumvise akurikira Dawidi mu butayu bw’i Mawoni.
26  Amaherezo Sawuli aza kugera ku ibanga rimwe ry’umusozi, Dawidi n’ingabo ze na bo bari ku rindi banga ry’uwo musozi. Dawidi yihutira guhunga bitewe na Sawuli. Hagati aho Sawuli n’ingabo ze bari bagose Dawidi n’ingabo ze bashaka kubafata mpiri.
27  Ariko haza intumwa ibwira Sawuli iti “ngwino tebuka, Abafilisitiya bateye igihugu!”
28  Sawuli areka gukurikirana Dawidi, ajya kurwana n’Abafilisitiya. Ni yo mpamvu aho hantu bahise Sela-Hamalekoti.
29  Dawidi arazamuka ava aho, ajya kuba hafi ya Eni-Gedi, ahantu hagerwa bigoranye.
22  Dawidi ava i Gati, ahungira mu buvumo bwa Adulamu. Bakuru be n’abo mu rugo rwa se bose babyumvise, baramanuka bamusangayo.
2  Abantu bose bari mu kaga n’abari barimo imyenda n’abarakare, na bo baramusanga ababera umutware. Abari kumwe na we bose bari abantu nka magana ane.
3  Nyuma yaho, Dawidi ava aho ajya i Misipe mu gihugu cy’i Mowabu, abwira umwami w’i Mowabu ati “ndakwinginze, reka data na mama babane namwe kugeza aho nzamenyera icyo Imana izangenera.”
4  Nuko abazanira umwami w’i Mowabu, babana na we igihe cyose Dawidi yamaze mu misozi.
5  Hashize igihe, umuhanuzi Gadi abwira Dawidi ati “ntukomeze kuba mu misozi. Genda ujye mu gihugu cy’i Buyuda.” Nuko Dawidi aragenda, ajya mu ishyamba rya Hereti.
6  Sawuli aza kumenya ko Dawidi n’abantu bari kumwe na we babonetse. Icyo gihe Sawuli yari i Gibeya ku musozi, yicaye munsi y’igiti cy’umwesheri afite icumu rye mu ntoki, abagaragu be bose bamukikije.
7  Sawuli abwira abagaragu be bari bamukikije ati “nimwumve mwa ba Benyamini mwe. Ese mwene Yesayi na we azabaha imirima n’inzabibu mwese uko mungana? Mwese ni ko azabagira abatware b’ibihumbi n’abatware b’amagana?
8  Mwese mwarangambaniye. Kubona umuhungu wanjye agirana isezerano na mwene Yesayi ntihagire n’umwe muri mwe ungirira impuhwe ngo abimbwire! Kuki nta wambwiye ko umuhungu wanjye yatumye umugaragu wanjye ampagurukira, akancira igico nk’uko bimeze uyu munsi?”
9  Dowegi w’Umwedomu, umutware w’abagaragu ba Sawuli, arasubiza ati “nabonye mwene Yesayi aje i Nobu kwa Ahimeleki mwene Ahitubu.
10  Ahimeleki yamugishirije Yehova inama, amuha impamba hamwe n’inkota ya Goliyati w’Umufilisitiya.”
11  Umwami ahita atumiza umutambyi Ahimeleki mwene Ahitubu n’abo mu nzu ya se bose, abatambyi bari i Nobu, bose bitaba umwami.
12  Sawuli aravuga ati “tega amatwi mwene Ahitubu we!” Undi aramusubiza ati “ndakumva nyagasani.”
13  Sawuli aramubwira ati “kuki wowe na mwene Yesayi mwangambaniye, ukaba waramuhaye umugati n’inkota kandi ukamugishiriza Imana inama kugira ngo ampagurukire, ancire igico nk’uko bimeze uyu munsi?”
14  Ahimeleki asubiza umwami ati “ni nde mu bagaragu bawe bose uhwanye na Dawidi, ko ari indahemuka, akaba umukwe w’umwami n’umutware w’abasirikare bakurinda, kandi akaba yubahwa mu rugo rwawe?
15  Ese uyu munsi ni bwo ntangiye kumugishiriza Imana inama? Ntibikabeho ko nakugambanira! Umwami ntagire icyaha abara ku mugaragu we no ku bo mu nzu ya data bose, kuko ibyo byose nta kintu na gito umugaragu wawe yari abiziho.”
16  Ariko umwami aravuga ati “Ahimeleki we, wowe n’abo mu nzu ya so bose, murapfa nta kabuza.”
17  Umwami abwira abari bamurinze ati “nimuhindukire mwice abatambyi ba Yehova, kuko bifatanyije na Dawidi kandi bakaba baramenye ko Dawidi yahunze ariko ntibabimbwire.” Abagaragu b’umwami banga kuramburira ukuboko ku batambyi ba Yehova ngo babice.
18  Amaherezo umwami abwira Dowegi ati “hindukira wice abo batambyi!” Dowegi w’Umwedomu ahita ahindukira yica abo batambyi. Uwo munsi yica abagabo mirongo inani na batanu bambara efodi iboshye mu budodo bwiza cyane.
19  Nanone arimbura Nobu, umugi w’abatambyi, yicisha inkota abagabo n’abagore, abana bato n’abonka, inka n’indogobe n’intama.
20  Ariko umwe mu bahungu ba Ahimeleki mwene Ahitubu witwa Abiyatari aracika, arahunga akurikira Dawidi.
21  Nuko Abiyatari abwira Dawidi ati “Sawuli yishe abatambyi ba Yehova.”
22  Dawidi abwira Abiyatari ati “urya munsi, maze kubona ko Dowegi w’Umwedomu ahari, namenye ko azabibwira Sawuli nta kabuza. Ni jye nyirabayazana w’urupfu rw’abantu bo mu nzu ya so bose.
23  None gumana nanjye. Ntugire ubwoba, kuko umuntu wese uhiga ubugingo bwanjye aba ahiga n’ubwawe; ni yo mpamvu nkwiriye kukurinda.”
6  Isanduku ya Yehova imara mu gihugu cy’Abafilisitiya amezi arindwi.
2  Abafilisitiya bahamagara abatambyi n’abapfumu barababwira bati “isanduku ya Yehova tuyigire dute? Nimutubwire icyo twayoherezanya na cyo ngo ijye aho yahoze.”
3  Barabasubiza bati “nimwohereza isanduku y’Imana ya Isirayeli ngo isubireyo, ntimuyohereze itajyanye n’ituro, kuko mugomba gutambira Imana igitambo cyo gukuraho urubanza rw’icyaha. Ibyo ni byo bizatuma mukira kandi musobanukirwe impamvu ukuboko kw’Imana kutabavagaho.”
4  Abami b’Abafilisitiya barabaza bati “ni ikihe gitambo cyo gukuraho urubanza rw’icyaha tugomba gutura Imana?” Abandi barabasubiza bati “mushake ibishushanyo bitanu by’ibibyimba bicuzwe muri zahabu n’ibishushanyo bitanu by’imbeba bicuzwe muri zahabu, nk’uko umubare w’abami biyunze b’Abafilisitiya uri, kuko buri wese muri mwe n’abami banyu biyunze mwibasiwe n’icyorezo kimwe.
5  Muzacure ibishushanyo by’ibibyimba n’ibishushanyo by’imbeba zayogoje igihugu cyanyu, kandi muzahe icyubahiro Imana ya Isirayeli. Ahari yazabakuraho ukuboko kwayo, mwe n’igihugu cyanyu n’imana yanyu.
6  Kuki mwakwinangira umutima nk’uko Egiputa na Farawo binangiye umutima? Ese Imana imaze kubahana bikomeye, si bwo baretse Abisirayeli bakagenda?
7  None rero, nimukore igare rishya mufate n’inka ebyiri zonsa zitigeze ziheka umugogo, muzizirikeho iryo gare maze izazo muzisubize mu kiraro.
8  Mufate isanduku ya Yehova muyishyire kuri iryo gare, mufate na bya bishushanyo bya zahabu byo gutambira Imana igitambo cyo gukuraho urubanza rw’icyaha, mubishyire mu gasanduku iruhande rwayo. Hanyuma muyohereze igende.
9  Muzitegereze murebe: nizamuka umuhanda werekeza mu gihugu yaturutsemo, i Beti-Shemeshi, tuzamenya ko ari Imana yaduteje ibi bibi byose. Ariko niterekezayo, tuzamenya ko atari ukuboko kwayo kwadukozeho, ahubwo ko ari ibyago byatugwiririye.”
10  Nuko baragenda babigenza batyo. Bafata inka ebyiri zonsa bazizirikaho igare, izazo bazifungirana mu kiraro.
11  Hanyuma bashyira isanduku ya Yehova kuri iryo gare, bashyiraho na ka gasanduku karimo bya bishushanyo by’imbeba bicuzwe muri zahabu, n’ibishushanyo by’ibibyimba byabo.
12  Izo nka ziboneza inzira igana i Beti-Shemeshi. Zigenda zabira inzira yose zikurikiye inzira y’igihogere, ntizakatira iburyo cyangwa ibumoso. Hagati aho, abami biyunze b’Abafilisitiya bakomeje kuzikurikira kugera ku rugabano rw’i Beti-Shemeshi.
13  Abaturage b’i Beti-Shemeshi basaruraga ingano mu kibaya. Nuko bubuye amaso babona iyo Sanduku, barishima cyane kuko bayibonye.
14  Iryo gare rigeze mu murima wa Yosuwa w’i Beti-Shemeshi rihagarara aho, iruhande rw’ibuye rinini cyane. Basa imbaho zari zikoze iryo gare, maze za nka bazitambira Yehova ho igitambo gikongorwa n’umuriro.
15  Abalewi bamanura isanduku ya Yehova na ka gasanduku kari kumwe na yo karimo ibishushanyo bya zahabu, bayishyira kuri rya buye rinini. Abaturage b’i Beti-Shemeshi batamba ibitambo bikongorwa n’umuriro, kandi uwo munsi bakomeza gutambira Yehova ibitambo.
16  Ba bami batanu biyunze b’Abafilisitiya barabibona, nuko uwo munsi basubira muri Ekuroni.
17  Uyu ni wo mubare w’ibishushanyo by’ibibyimba bicuzwe muri zahabu Abafilisitiya batuye Yehova ho igitambo cyo gukuraho urubanza rw’icyaha: Ashidodi kimwe, Gaza kimwe, Ashikeloni kimwe, Gati kimwe na Ekuroni kimwe.
18  Ibishushanyo by’imbeba bicuzwe muri zahabu byanganaga n’umubare w’imigi yose y’Abafilisitiya yategekwaga n’abami batanu biyunze, kuva ku migi igoswe n’inkuta kugeza ku midugudu itagoswe n’inkuta. Rya buye rinini bateretseho isanduku ya Yehova, ni igihamya kiri mu murima wa Yosuwa w’i Beti-Shemeshi kugeza n’uyu munsi.
19  Nuko Imana yica abaturage b’i Beti-Shemeshi ibaziza ko barebye isanduku ya Yehova. Yica abantu mirongo irindwi (abantu ibihumbi mirongo itanu), maze abantu bajya mu cyunamo kuko Yehova yari yabishemo abantu benshi cyane.
20  Hanyuma abaturage b’i Beti-Shemeshi baravuga bati “ni nde uzashobora guhagarara imbere ya Yehova, Imana yera? Mbese ntishobora kuva muri twe igasanga abandi?”
21  Amaherezo bohereza intumwa ku baturage b’i Kiriyati-Yeyarimu barababwira bati “Abafilisitiya bagaruye isanduku ya Yehova. Nimumanuke muze muyitware.”
31  Nuko Abafilisitiya barwana n’Abisirayeli. Abisirayeli barahunga, Abafilisitiya bakomeza kubicira ku musozi wa Gilibowa.
2  Abafilisitiya basatira Sawuli n’abahungu be, amaherezo bica Yonatani na Abinadabu na Maliki-Shuwa, abahungu ba Sawuli.
3  Urugamba rurahinana rwibasira Sawuli, abarashi baza kumubona, baramukomeretsa cyane.
4  Sawuli abwira uwamutwazaga intwaro ati “kura inkota yawe unsogote, bariya Bafilisitiya batakebwe bataza kunsogota bakanyica urubozo.” Ariko uwamutwazaga intwaro arabyanga, kuko yari afite ubwoba bwinshi cyane. Nuko Sawuli afata inkota ye ayishitaho.
5  Uwatwazaga Sawuli intwaro abonye ko apfuye, na we yishita ku nkota ye, apfana na we.
6  Nguko uko Sawuli n’abahungu be batatu n’uwamutwazaga intwaro ndetse n’ingabo ze zose, bapfiriye icyarimwe uwo munsi.
7  Abisirayeli bari batuye mu bibaya n’abari batuye mu karere ka Yorodani babonye ko ingabo za Isirayeli zahunze, kandi ko Sawuli n’abahungu be bapfuye, bava mu migi barahunga, maze Abafilisitiya baraza bayituramo.
8  Bukeye, Abafilisitiya baje gucuza intumbi, basanga Sawuli n’abahungu be batatu baguye ku musozi wa Gilibowa.
9  Bamuca umutwe bamwambura n’intwaro ze, bohereza intumwa mu gihugu cy’Abafilisitiya hose ngo zibimenyeshe amazu y’ibigirwamana byabo n’abaturage babo.
10  Hanyuma intwaro ze bazishyira mu nzu ya Ashitoreti, umurambo we bawumanika ku rukuta rw’i Beti-Shani.
11  Abaturage b’i Yabeshi-Gileyadi bumva ibyo Abafilisitiya bari bakoreye Sawuli.
12  Abagabo b’intwari bose bahita bahaguruka bagenda ijoro ryose, bamanura umurambo wa Sawuli n’iy’abahungu be ku rukuta rw’i Beti-Shani, bayizana i Yabeshi barayitwika.
13  Bafata amagufwa yabo bayahamba munsi y’igiti cy’umwesheri i Yabeshi, bamara iminsi irindwi biyiriza ubusa.
21  Hanyuma Dawidi agera i Nobu kwa Ahimeleki umutambyi, maze Ahimeleki aza kumusanganira ahinda umushyitsi, aramubaza ati “byagenze bite ko uri wenyine nta muntu muri kumwe?”
2  Dawidi asubiza Ahimeleki umutambyi ati “hari icyo umwami yantegetse gukora, kandi yambwiye ati ‘ntihagire umuntu n’umwe umenya icyo nagutumye n’icyo nagutegetse gukora.’ Jye n’abantu banjye twahanye gahunda y’aho turi buhurire.
3  None niba ufite imigati itanu uyimpe, cyangwa umpe ikindi kintu cyose ushobora kubona.”
4  Ariko umutambyi asubiza Dawidi ati “nta migati isanzwe mfite, keretse imigati yejejwe. Gusa nizere ko abantu bawe birinze abagore.”
5  Dawidi asubiza umutambyi ati “twirinze abagore nka mbere igihe najyaga ku rugamba, kandi abantu banjye bakomezaga kuba abera bari mu butumwa busanzwe, nkanswe ubu turi mu butumwa bwihariye?”
6  Nuko umutambyi amuha imigati yejejwe, kuko nta yindi migati yari ihari uretse imigati yo kumurikwa yari yakuwe imbere ya Yehova uwo munsi, kugira ngo isimbuzwe imigati mishya.
7  Uwo munsi hari umwe mu bagaragu ba Sawuli wari wasibijwe imbere ya Yehova i Nobu. Yitwaga Dowegi, akaba yari Umwedomu. Yari umutware w’abashumba b’intama za Sawuli.
8  Dawidi abwira Ahimeleki ati “ese nta cumu cyangwa inkota ufite hano? Ubutumwa umwami yanyoherejemo bwihutirwaga cyane ku buryo ntashoboye kuzana inkota cyangwa indi ntwaro.”
9  Umutambyi aramusubiza ati “hari inkota ya Goliyati wa Mufilisitiya watsinze mu kibaya cya Ela. Ngiriya izingazingiye mu mwenda inyuma ya efodi. Niba ushaka uyifate kuko nta yindi ihari.” Dawidi aravuga ati “n’ubundi nta yindi ihwanye na yo. Yimpe.”
10  Uwo munsi Dawidi akomeza guhunga Sawuli, amaherezo agera kwa Akishi umwami w’i Gati.
11  Abagaragu ba Akishi baramubwira bati “ese uyu si we Dawidi umwami wa Isirayeli? Uyu si we batereye imbyino bikiranya bati‘Sawuli yishe ibihumbi,Dawidi yica ibihumbi bibarirwa muri za mirongo’?”
12  Dawidi abika ayo magambo mu mutima we, agira ubwoba bwinshi cyane bitewe na Akishi umwami w’i Gati.
13  Nuko yihindura nk’umuntu udafite ubwenge imbere yabo, yisarishiriza mu maboko yabo, agaharatura ku nzugi z’amarembo kandi agata inkonda zigashoka mu bwanwa.
14  Akishi abwira abagaragu be ati “mwe ntimubona ko uyu muntu ari umusazi? Mwamunzaniye ngo mugire nte?
15  Mbese nkeneye abasazi ku buryo mwamunzaniye ngo ansaragurikire imbere? Ese uyu akwiriye kungerera mu rugo?”
25  Hashize igihe Samweli arapfa. Abisirayeli bose bateranira hamwe baramuririra, bamuhamba iwe i Rama. Nuko Dawidi arahaguruka ajya mu butayu bwa Parani.
2  Hari umugabo w’i Mawoni wari ufite imitungo i Karumeli. Uwo mugabo yari umukire cyane, akagira intama ibihumbi bitatu n’ihene igihumbi. Umunsi umwe akemuza ubwoya bw’intama ze i Karumeli.
3  Uwo mugabo yitwaga Nabali, umugore we akitwa Abigayili. Uwo mugore yari ateye neza kandi akaba umunyabwenge, ariko umugabo we yari umunyamwaga n’umunyangeso mbi. Uwo mugabo yakomokaga mu muryango wa Kalebu.
4  Dawidi aza kumva ari mu butayu ko Nabali yakemuje intama ze.
5  Dawidi yohereza abasore icumi arababwira ati “nimuzamuke mujye i Karumeli, mubaze Nabali amakuru ye mu izina ryanjye.
6  Mumubwire muti ‘gira amahoro wowe n’abo mu rugo rwawe n’ibyo utunze byose.
7  Numvise ko wakemuje ubwoya bw’intama zawe. Kandi twabanye n’abashumba bawe. Igihe cyose twamaranye i Karumeli, ntitwabakuye kandi nta cyabo babuze.
8  Baza abagaragu bawe barabikubwira, kugira ngo abasore banjye batone mu maso yawe, kuko baje ku munsi mwiza. None ndakwinginze, ha abagaragu bawe n’umuhungu wawe Dawidi icyo ushobora kubona cyose.’ ”
9  Abasore Dawidi yatumye baragenda, babwira Nabali ayo magambo yose mu izina rya Dawidi, nuko barategereza.
10  Ariko Nabali asubiza abagaragu ba Dawidi ati “Dawidi uwo ni nde, kandi se mwene Yesayi ni nde? Muri iyi minsi abagaragu batorotse ba shebuja baragwiriye.
11  None ngo mfate imigati yanjye, amazi yanjye n’inyama nabagishirije abakemura intama zanjye, mbihe abantu ntazi n’iyo bava?”
12  Nuko abasore Dawidi yari yohereje barahindukira baragenda, bamubwira ayo magambo yose.
13  Dawidi ahita abwira ingabo ze ati “buri wese niyambare inkota ye!” Buri wese yambara inkota ye, na Dawidi yambara iye. Abagera kuri magana ane bakurikira Dawidi, abandi magana abiri basigara barinze ibintu byabo.
14  Hagati aho, umwe mu bagaragu aza kubwira Abigayili umugore wa Nabali, ati “Dawidi yohereje intumwa zivuye mu butayu ngo zifurize databuja kugubwa neza, ariko arazikankamira.
15  Nyamara abo bantu batugiriye neza cyane, ntibatwakuye kandi nta kintu cyacu na kimwe cyabuze igihe cyose twamaranye na bo mu gasozi.
16  Igihe cyose twamaranye na bo turagiye umukumbi, batubereye nk’urukuta rutugose, ku manywa na nijoro.
17  None rero, ubimenye urebe icyo ukwiriye gukora kuko bagambiriye kugirira nabi databuja n’abo mu rugo rwe bose, kandi we nta wakwirirwa agira icyo amubwira kuko ari imburamumaro.”
18  Nuko Abigayili arihuta afata imigati magana abiri, ibibindi bibiri bya divayi, intama eshanu zibaze, seya eshanu z’ingano zokeje, imigati ijana ikozwe mu mizabibu n’utubumbe magana abiri tw’imbuto z’imitini, abihekesha indogobe.
19  Abwira abagaragu be ati “nimugende imbere yanjye nanjye ndaza mbakurikiye.” Icyakora ntiyagira icyo ahingukiriza umugabo we Nabali.
20  Igihe Abigayili yari ku ndogobe amanuka ku musozi mu ibanga, agiye kubona abona Dawidi n’ingabo ze baza bamusanga, ahura na bo.
21  Dawidi yari yavuze ati “naruhiye ubusa ndinda ibintu byose by’uriya mugabo byari mu butayu. Nta kintu na kimwe mu bye cyabuze, ariko ineza namugiriye ayituye inabi.
22  Nibucya hari uw’igitsina gabo ukirangwa kwa Nabali, Imana izahane abanzi ba Dawidi, ndetse bikomeye.”
23  Abigayili agikubita amaso Dawidi, ava ku ndogobe vuba vuba, yikubita hasi yubamye imbere ye.
24  Hanyuma yikubita ku birenge bye aramubwira ati “databuja, ube ari jye ubaraho icyaha. Ndakwinginze, tega amatwi umuja wawe agire icyo akubwira.
25  Ndakwinginze, databuja ntiyite kuri iriya mburamumaro ngo ni Nabali. Koko izina ni ryo muntu! Yitwa Nabali kandi koko ni umupfapfa. Umuja wawe sinigeze mbona abasore databuja yohereje.
26  None databuja, ndahiye Yehova Imana nzima n’ubugingo bwawe ko Yehova yakurinze kugibwaho n’umwenda w’amaraso, akakubuza kwihorera. Abanzi bawe, ndetse n’abashaka kugirira nabi databuja, barakaba nka Nabali.
27  Naho ituro umuja wawe yazaniye databuja, rihabwe abasore bagenda inyuma ya databuja.
28  Ndakwinginze, babarira umuja wawe igicumuro cye, kuko Yehova azatuma hashira igihe kirekire abagukomokaho basimburana ku ngoma nta kabuza. Intambara databuja arwana ni iza Yehova. Ntihazagira ikibi kikubonekaho mu minsi yawe yose.
29  Nihagira uguhagurukira ashaka kukuvutsa ubuzima, Yehova Imana yawe azakurinda nk’uko umuntu arinda ikintu cy’agaciro akakizingira mu ruhago. Ariko ubugingo bw’abanzi bawe azabujugunya kure nk’uburi mu muhumetso.
30  Nuko kubera ko Yehova azasohoza ibyiza yavuze ko azakorera databuja, ntazabura kukugira umutware wa Isirayeli.
31  Kwihorera no kumena amaraso nta mpamvu, ntibizakubere igisitaza cyangwa ngo bibere ikigusha umutima wa databuja. Yehova azagirira neza databuja nta kabuza, kandi uzibuke umuja wawe.”
32  Dawidi abwira Abigayili ati “Yehova Imana ya Isirayeli ashimwe, we wakohereje uyu munsi ukaza kunsanganira.
33  Ubwenge bwawe bushimwe kandi nawe ushimwe, kuko uyu munsi wandinze kugibwaho n’umwenda w’amaraso no kwihorera.
34  Nanone kandi, ndahiye Yehova Imana nzima ya Isirayeli yambujije kukugirira nabi, ko iyo utihuta ngo uze kunsanganira, bwari gucya nta muntu w’igitsina gabo n’umwe usigaye kwa Nabali.”
35  Dawidi yakira ibyo Abigayili yari amuzaniye, aramubwira ati “subira mu rugo rwawe amahoro. Dore numviye ibyo umbwiye kandi ibyo unsabye ndabikoze.”
36  Nyuma yaho Abigayili agera kwa Nabali, asanga yakoresheje ibirori nk’iby’umwami. Umutima wa Nabali wari wanezerewe, kandi yari yasinze cyane. Abigayili ntiyagira icyo amubwira habe na gito, kugeza bukeye.
37  Nuko mu gitondo Nabali amaze gusinduka, umugore we arabimubwira byose. Umutima we uhita ugagara, amera nk’ibuye.
38  Hashize nk’iminsi icumi, Yehova akubita Nabali arapfa.
39  Dawidi aza kumva ko Nabali yapfuye, aravuga ati “Yehova ashimwe we wamburaniye akankuraho igitutsi cya Nabali, akarinda umugaragu we gukora ikintu kibi, kandi Yehova yatumye ububi bwa Nabali bumugaruka!” Dawidi yohereza intumwa ngo zijye kumurehereza Abigayili.
40  Intumwa za Dawidi zijya kwa Abigayili i Karumeli, ziramubwira ziti “Dawidi yakudutumyeho ngo tukuzane umubere umugore.”
41  Abigayili ahita ahaguruka yikubita hasi yubamye, aravuga ati “dore umuja wawe ndi umukozi wo koza ibirenge by’abagaragu ba databuja.”
42  Abigayili ahaguruka n’ingoga, yicara ku ndogobe ajyana n’abaja be batanu. Akurikira intumwa za Dawidi amubera umugore.
43  Nanone Dawidi yari yararongoye Ahinowamu w’i Yezereli. Abo bombi bari abagore be.
44  Naho Mikali umukobwa wa Sawuli wahoze ari umugore wa Dawidi, Sawuli yari yaramushyingiye Paliti mwene Layishi w’i Galimu.
13  Sawuli yimye ingoma afite imyaka [?], amara imyaka ibiri ari umwami wa Isirayeli.
2  Nuko Sawuli atoranya abantu ibihumbi bitatu mu Bisirayeli. Ibihumbi bibiri muri bo bajyana na Sawuli i Mikimashi no mu karere k’imisozi miremire ikikije i Beteli, abandi igihumbi bajyana na Yonatani i Gibeya y’Ababenyamini, abasigaye Sawuli arabasezerera, buri wese ajya mu ihema rye.
3  Yonatani atera ingabo z’Abafilisitiya zari i Geba arazica, Abafilisitiya barabimenya. Sawuli ategeka ko bavuza ihembe mu gihugu cyose bagira bati “nimwumve mwa Baheburayo mwe!”
4  Abisirayeli bose bumva bavuga bati “Sawuli yateye ingabo z’Abafilisitiya arazica, none Abafilisitiya banze Abisirayeli urunuka.” Nuko bakoranya abantu ngo bakurikire Sawuli i Gilugali.
5  Abafilisitiya na bo bateranira hamwe kugira ngo barwanye Abisirayeli. Bazana amagare y’intambara ibihumbi mirongo itatu, abagendera ku mafarashi ibihumbi bitandatu n’ingabo zinganya ubwinshi n’umusenyi wo ku nkombe z’inyanja. Barazamuka bakambika i Mikimashi mu burasirazuba bwa Beti-Aveni.
6  Abisirayeli babonye ko bari mu kaga kandi ko basumbirijwe, bajya kwihisha mu buvumo, mu myobo, mu bitare, mu bisimu no mu byobo by’amazi.
7  Ndetse hari n’Abaheburayo bambutse Yorodani bajya mu gihugu cy’Abagadi n’icy’i Gileyadi. Ariko Sawuli we yari akiri i Gilugali, abantu bose bamukurikira bahiye ubwoba.
8  Sawuli amara iminsi irindwi ategereje igihe cyagenwe Samweli yari yaravuze. Icyakora Samweli ntiyaza i Gilugali, maze abantu batangira gutatana bata Sawuli.
9  Amaherezo Sawuli aravuga ati “nimunzanire igitambo gikongorwa n’umuriro n’ibitambo bisangirwa.” Ahita atamba igitambo gikongorwa n’umuriro.
10  Akimara gutamba igitambo gikongorwa n’umuriro, Samweli aba arahageze. Sawuli ajya kumusanganira aramusuhuza.
11  Samweli aramubaza ati “ibyo wakoze ni ibiki?” Sawuli aramusubiza ati “nabonye abantu banshizeho, mbona nawe utaje mu gihe cyagenwe kandi Abafilisitiya bakoraniye i Mikimashi,
12  ndibwira nti ‘ubu Abafilisitiya bagiye kumanuka bangabeho igitero i Gilugali kandi ntarurura Yehova.’ Nuko mbuze uko ngira ntamba igitambo gikongorwa n’umuriro.”
13  Samweli abwira Sawuli ati “wakoze iby’ubupfapfa. Ntiwumviye itegeko  Yehova Imana yawe yagutegetse, kuko iyo uryumvira Yehova yari kuzakomeza ubwami bwawe muri Isirayeli kugeza ibihe bitarondoreka.
14  None ubwami bwawe ntibuzamara kabiri. Yehova azishakira umuntu umeze nk’uko umutima we ushaka. Yehova azamuha inshingano yo kuyobora ubwoko bwe, kuko utumviye ibyo Yehova yagutegetse.”
15  Samweli arahaguruka ava i Gilugali ajya i Gibeya y’Ababenyamini. Sawuli abara abantu bari basigaranye na we asanga ari nka magana atandatu.
16  Sawuli n’umuhungu we Yonatani n’abantu bari basigaranye na bo baguma i Geba y’Ababenyamini. Abafilisitiya na bo bakambika i Mikimashi.
17  Umutwe w’abanyazi wavaga mu nkambi y’Abafilisitiya wigabanyijemo amatsinda atatu. Itsinda rimwe ryagendaga rikurikiye inzira igana muri Ofura, mu karere ka Shuwali,
18  itsinda rya kabiri rikanyura mu nzira igana i Beti-Horoni, itsinda rya gatatu rigafata inzira yerekeza ku rugabano ruteganye n’ikibaya cya Seboyimu, ahagana mu butayu.
19  Mu gihugu cyose cya Isirayeli nta mucuzi wahabaga, kuko Abafilisitiya bari baravuze bati “Abaheburayo batazavaho bacura inkota cyangwa icumu.”
20  Abisirayeli bose baramanukaga bakajya mu Bafilisitiya, kugira ngo buri wese atyarishe isuka ye, ipiki ye, ishoka ye cyangwa umuhoro we.
21  Igiciro cyo gutyaza amasuka, amapiki, amasuka y’amenyo atatu, amashoka no gukwikira ibihosho, cyari pimu imwe.
22  Igihe cyo kurwana cyageze nta n’umwe mu bantu bari kumwe na Sawuli na Yonatani wari ufite inkota cyangwa icumu. Ariko Sawuli n’umuhungu we Yonatani bo bari bafite intwaro.
23  Hari ingabo z’Abafilisitiya zagendaga imbere y’izindi zakundaga gusohoka zinyuze mu mukoki w’i Mikimashi.
14  Umunsi umwe, Yonatani umuhungu wa Sawuli abwira umugaragu we wamutwazaga intwaro ati “ngwino twambuke tujye hakurya hariya ku birindiro by’ingabo z’Abafilisitiya zigenda imbere y’izindi.” Ariko ntiyabibwira se.
2  Sawuli yari ari mu nkengero z’i Gibeya munsi y’igiti cy’umukomamanga kiri i Miguroni, ari kumwe n’abantu nka magana atandatu.
3  (Ahiya mwene Ahitubu umuvandimwe wa Ikabodi, mwene Finehasi mwene Eli wari umutambyi wa Yehova i Shilo, ni we wambaraga efodi.) Kandi abantu ntibigeze bamenya ko Yonatani yagiye.
4  Mu tuyira Yonatani yashakaga kunyuramo ngo yambuke atere ibirindiro by’ingabo z’Abafilisitiya zigenda imbere y’izindi, hari ahantu hari ibitare bibiri, buri gitare kimeze nk’iryinyo, kimwe ku ruhande rumwe ikindi ku rundi. Kimwe cyitwaga Bosesi ikindi kikitwa Sene.
5  Urutare rumwe rumeze nk’iryinyo rwari mu majyaruguru, rumeze nk’inkingi ishinze yerekeye i Mikimashi, naho urundi rukaba mu majyepfo rwerekeye i Geba.
6  Yonatani abwira umugaragu we wamutwazaga intwaro ati “ngwino twambuke tujye ku birindiro bya bariya batakebwe. Wenda Yehova ari budufashe, kuko nta cyabuza Yehova gukiza akoresheje abantu benshi cyangwa bake.”
7  Uwamutwazaga intwaro aramubwira ati “ukore ibihuje n’ibiri mu mutima wawe. Werekeze aho ushaka. Dore ndi kumwe nawe nk’uko umutima wawe ushaka.”
8  Yonatani aravuga ati “reka twambuke tujye aho bari maze tubiyereke.
9  Nibatubwira bati ‘mugume aho muri tuhabasange,’ turahagarara aho, ntituri buzamuke ngo tubasange.
10  Ariko nibavuga bati ‘nimuzamuke turwane,’ turahita tuzamuka, kuko icyo kiri bube ari ikimenyetso cy’uko Yehova ari bubahane mu maboko yacu.”
11  Nuko bombi biyereka izo ngabo z’Abafilisitiya zagendaga imbere y’izindi. Abafilisitiya baravuga bati “dore Abaheburayo bavuye mu myobo bari bihishemo.”
12  Izo ngabo zibwira Yonatani n’uwamutwazaga intwaro ziti “ngaho nimuze tubereke!” Yonatani ahita abwira uwamutwazaga intwaro ati “nkurikira tuzamuke, kuko Yehova ari bubahane mu maboko y’Abisirayeli.”
13  Yonatani azamuka akoresheje amaboko n’amaguru, umutwaje intwaro amuri inyuma. Nuko Yonatani agenda yararika Abafilisitiya, umutwaje intwaro na we akagenda abasonga.
14  Rugikubita, Yonatani n’umutwaje intwaro bishe abantu nka makumyabiri, babatsinda ahantu hareshya n’umurima ibimasa bibiri byahinga ku munsi.
15  Mu nkambi y’Abafilisitiya no mu birindiro by’ingabo zabo zigenda imbere y’izindi haba umutingito, ndetse n’imitwe yabo y’abanyazi ihinda umushyitsi, isi iratigita. Uwo wari umutingito uvuye ku Mana.
16  Abarinzi ba Sawuli bari i Gibeya y’Ababenyamini barabibona, babona inkambi yose y’Abafilisitiya yavurunganye.
17  Sawuli abwira ingabo zari kumwe na we ati “nimubarure ingabo mumenye abatuvuyemo.” Babaruye ingabo basanga Yonatani n’umutwaza intwaro nta bahari.
18  Sawuli abwira Ahiya ati “igiza hino isanduku y’isezerano ry’Imana y’ukuri!” (Icyo gihe isanduku y’Imana y’ukuri yari mu Bisirayeli.)
19  Igihe Sawuli yarimo avugana n’umutambyi, umuvurungano ukomeza kugenda wiyongera mu nkambi y’Abafilisitiya, ukaza umurego. Sawuli abwira umutambyi ati “ba uretse gato.”
20  Sawuli n’ingabo bari kumwe barakorana bajya ku rugamba. Bahageze basanga Abafilisitiya basubiranyemo, basogotana; nuko barabatatanya.
21  Abaheburayo bari barifatanyije n’Abafilisitiya kandi bari kumwe na bo hirya no hino mu nkambi, bifatanya n’Abisirayeli bari kumwe na Sawuli na Yonatani.
22  Abisirayeli bose bari bihishe mu karere k’imisozi miremire ya Efurayimu bumva ko Abafilisitiya bahunze, na bo barabakurikira babotsa igitutu, barabarwanya.
23  Uwo munsi Yehova akiza Abisirayeli, urugamba rurambuka rufata n’i Beti-Aveni.
24  Uwo munsi Abisirayeli bari bananiwe, ariko Sawuli arahiza ingabo ati “havumwe umuntu wese ugira icyo arya butarira, ntaramara kwihorera ku banzi banjye!” Nuko ntihagira n’umwe ugira icyo arya.
25  Ingabo zose zigeze mu ishyamba, zisanga ahantu hose hari ubuki.
26  Ingabo zasanze ubuki butonyanga mu ishyamba, ariko ntihagira n’umwe ubukozaho urutoki ngo ashyire ku munwa, kuko batinyaga ya ndahiro.
27  Icyakora igihe Sawuli yarahizaga abantu, Yonatani we ntiyari yabyumvise. Nuko arambura inkoni yari afite mu kuboko ayishinga mu kinyagu, ayikozaho urutoki aratamira, amaso ye atangira kurabagirana.
28  Umwe mu ngabo abibonye aramubwira ati “so yarahije abantu abihanangiriza, ati ‘havumwe umuntu wese uri bugire icyo arya uyu munsi.’ ” (Abantu batangira kunanirwa cyane.)
29  Ariko Yonatani aravuga ati “data yagiriye abantu nabi. Ntimwirebera ukuntu amaso yanjye arabagiranye aho mariye kurya kuri ubu buki!
30  Iyo uyu munsi abantu baza kuba bariye ku byo banyaze abanzi babo, ntitwari kurushaho gutsinda Abafilisitiya? None dore ntitwashoboye kwica Abafilisitiya benshi.”
31  Uwo munsi bakomeza kwica Abafilisitiya kuva i Mikimashi kugera Ayaloni, maze abantu barananirwa cyane.
32  Abantu biroha mu minyago bafite umururumba, bafata intama n’inka n’ibimasa babibagira hasi ku butaka, batangira kuryana inyama n’amaraso.
33  Babwira Sawuli bati “dore abantu baracumura kuri Yehova baryana inyama n’amaraso.” Sawuli aravuga ati “mwahemutse. Nimuhite musunika ibuye rinini murinzanire.”
34  Hanyuma Sawuli aravuga ati “nimujye mu bantu mubabwire muti ‘buri wese muri mwe anzanire ikimasa cye cyangwa intama ye, mubibagire aha kandi abe ari ho mubirira kugira ngo mudacumura kuri Yehova muryana inyama n’amaraso.’ ” Nuko uwo mugoroba abantu bose baraza, buri wese azana ikimasa cye akibagira aho.
35  Sawuli yubakira Yehova igicaniro. Icyo ni cyo gicaniro cya mbere Sawuli yubakiye Yehova.
36  Nyuma yaho Sawuli aravuga ati “nimuze tumanuke iri joro, dukurikire Abafilisitiya tubanyage kugeza mu gitondo, ntitugire n’umwe dusiga.” Baramubwira bati “ukore icyo ubona gikwiriye mu maso yawe.” Umutambyi aravuga ati “nimwigire hino twegere Imana y’ukuri.”
37  Sawuli abaza Imana ati “ese manuke nkurikire Abafilisitiya? Uzabahana mu maboko y’Abisirayeli?” Ariko uwo munsi Imana ntiyagira icyo imusubiza.
38  Sawuli aravuga ati “mwese abakomeye nimwigire hino, mugenzure neza mumenye inkomoko y’icyo cyaha cyakozwe uyu munsi.
39  Ndahiye Yehova Imana nzima, we Mukiza w’Abisirayeli, ko niyo yaba ari umuhungu wanjye Yonatani, ari bwicwe nta kabuza.” Icyakora mu bantu bose ntihagira n’umwe ugira icyo amusubiza.
40  Abwira Abisirayeli bose ati “mwe nimujye ku ruhande rumwe, nanjye n’umuhungu wanjye Yonatani turajya ku rundi ruhande.” Abantu babwira Sawuli bati “kora ibyo ubona bikunogeye.”
41  Sawuli abwira Yehova ati “Mana ya Isirayeli, dusubize ukoresheje Tumimu!” Ubufindo bwerekana Yonatani na Sawuli, rubanda baba abere.
42  Sawuli aravuga ati “nimudukorere ubufindo jye n’umuhungu wanjye Yonatani.” Ubufindo bwerekana Yonatani.
43  Sawuli abwira Yonatani ati “mbwira icyo wakoze.” Yonatani aramusubiza ati “nariye ku buki bwari ku mutwe w’inkoni mfashe mu ntoki. None rero, niteguye gupfa!”
44  Sawuli aravuga ati “Yonata, nudapfa Imana impane ndetse bikomeye!”
45  Ariko ingabo zibwira Sawuli ziti “mbese Yonatani akwiriye gupfa kandi ari we wahesheje Isirayeli agakiza gakomeye gatya? Ntibikabeho! Turahiye Yehova Imana nzima ko nta gasatsi na kamwe ko ku mutwe we kari bugwe hasi, kuko uyu munsi yakoranye n’Imana.” Nguko uko ingabo zarokoye Yonatani ntiyapfa.
46  Sawuli areka gukurikira Abafilisitiya, na bo basubira iwabo.
47  Sawuli ategeka Isirayeli yose, agaba ibitero ku banzi be bose bari bamukikije, atera Abamowabu, atera Abamoni, atera Abedomu, atera abami b’i Soba, atera n’Abafilisitiya. Aho yagabaga igitero hose yarabahanaga.
48  Akomeza kuba intwari yica Abamaleki, akiza Abisirayeli amaboko y’ababanyagaga.
49  Abahungu ba Sawuli bari Yonatani, Ishivi na Maliki-Shuwa, naho abakobwa be babiri, umukuru yitwaga Merabu, umuto akitwa Mikali.
50  Umugore wa Sawuli yitwaga Ahinowamu, umukobwa wa Ahimasi. Umugaba w’ingabo za Sawuli yari Abuneri mwene Neri, akaba se wabo wa Sawuli.
51  Kishi yari se wa Sawuli, kandi Neri se wa Abuneri akaba mwene Abiyeli.
52  Ku ngoma ya Sawuli yose, hagati ye n’Abafilisitiya hakomeje kuba intambara z’urudaca. Iyo Sawuli yabonaga umugabo ufite imbaraga cyangwa w’intwari, yamushyiraga mu ngabo ze.
29  Abafilisitiya bakoranyiriza ingabo zabo zose muri Afeki, Abisirayeli bo bakambika ku iriba ryari i Yezereli.
2  Abami biyunze b’Abafilisitiya n’ingabo zabo bagenda biyereka bari mu mitwe y’ingabo amagana n’iy’ingabo ibihumbi. Dawidi n’ingabo ze na bo baza bakurikiyeho biyereka, bari kumwe na Akishi.
3  Ibikomangoma by’Abafilisitiya biravuga biti “aba Baheburayo barakora iki hano?” Akishi asubiza ibyo bikomangoma by’Abafilisitiya ati “ese uyu si Dawidi, umugaragu wa Sawuli umwami wa Isirayeli? Tumaranye umwaka umwe cyangwa ibiri, kandi nta kibi nigeze mubonaho uhereye igihe yampungiyeho kugeza uyu munsi.”
4  Ibikomangoma by’Abafilisitiya biramurakarira cyane, biramubwira biti “subizayo uyu mugabo ajye aho wamuhaye kuba. Ntiwemere ko atabarana natwe, atagera ku rugamba akaduhinduka. Ese hari ikindi yakora kugira ngo atone kuri shebuja, uretse kumushyira imitwe y’ingabo zacu?
5  Ese uyu si Dawidi batereraga imbyino bikiranya bati ‘Sawuli yishe ibihumbi, Dawidi yica ibihumbi bibarirwa muri za mirongo’?”
6  Akishi ahamagara Dawidi aramubwira ati “nkurahiye Yehova Imana nzima ko uri umuntu utunganye. Nari nishimiye gutabarana nawe kandi tukazatabarukana, kuko nta kibi nigeze nkubonaho uhereye igihe waziye iwanjye kugeza uyu munsi. Icyakora abami biyunze bo ntibakwishimiye.
7  None isubirireyo amahoro kugira ngo utagira ikibi ukora mu maso y’abami biyunze b’Abafilisitiya.”
8  Ariko Dawidi abwira Akishi ati “nakoze iki? Ni iki wabonye ku mugaragu wawe uhereye igihe naziye iwawe kugeza uyu munsi, cyatuma ntajyana nawe ngo ndwanye abanzi b’umwami databuja?”
9  Akishi asubiza Dawidi ati “nemera rwose ko nta kibi nigeze nkubonaho, ko wambereye nk’umumarayika w’Imana. Icyakora ibikomangoma by’Abafilisitiya byavuze biti ‘ntajyana natwe ku rugamba.’
10  None uzinduke kare mu gitondo, wowe n’abagaragu ba shobuja mwazanye, muhaguruke kare bukimara gucya, mugende.”
11  Nuko Dawidi n’ingabo ze babyuka kare mu gitondo basubira mu gihugu cy’Abafilisitiya, Abafilisitiya na bo bajya i Yezereli.
19  Amaherezo Sawuli abwira umuhungu we Yonatani n’abagaragu be bose ko ashaka kwica Dawidi.
2  Nyamara Yonatani umuhungu wa Sawuli yakundaga Dawidi cyane. Nuko abwira Dawidi ati “data Sawuli arashaka kukwicisha. None ndakwinginze, urabe maso, ejo mu gitondo ntuzagaragare, uzashake aho wihisha.
3  Nzasohokana na data tujyane mu gasozi gutembera hafi y’aho uzaba uri, nkuvuganire kuri data. Nimara kumenya uko bimeze nzakubwira.”
4  Nuko Yonatani avuganira Dawidi kuri se Sawuli ati “umwami ntacumure ku mugaragu we Dawidi, kuko Dawidi atigeze agucumuraho, ahubwo yagukoreye ibintu byiza cyane.
5  Yashyize ubugingo bwe mu kaga yica wa Mufilisitiya, bituma Yehova aha Abisirayeli bose agakiza gakomeye. Warabibonye kandi warabyishimiye. None kuki wacumura ku maraso y’utariho urubanza, ukica Dawidi umuhora ubusa?”
6  Nuko Sawuli yumvira Yonatani aramurahira ati “ndahiye Yehova Imana nzima ko Dawidi atazicwa.”
7  Hanyuma Yonatani ahamagara Dawidi amubwira ayo magambo yose. Yonatani agarura Dawidi kwa Sawuli, akomeza kumukorera nk’uko yari asanzwe amukorera.
8  Hashize igihe intambara yongera gutera, Dawidi aratabara arwana n’Abafilisitiya, arabica arabatikiza, baramuhunga.
9  Umwuka mubi uturutse kuri Yehova uza kuri Sawuli igihe yari yicaye mu nzu ye afite icumu mu ntoki, Dawidi arimo amucurangira.
10  Sawuli agerageza gutera Dawidi icumu ngo rimushite ku rukuta, ariko Dawidi araryizibukira amuva imbere, iryo cumu ryishinga mu rukuta. Iryo joro Dawidi aracika, arahunga.
11  Hanyuma Sawuli yohereza intumwa kwa Dawidi kugira ngo zimurarire, amwice bukeye. Ariko Mikali muka Dawidi aramubwira ati “iri joro nudahunga ejo uzicwa.”
12  Mikali ahita amanurira Dawidi mu idirishya, kugira ngo acike, akize amagara ye.
13  Mikali afata igishushanyo cya terafimu agishyira ku buriri, afata n’umwenda umeze nk’akayungiro uboshye mu bwoya bw’ihene awushyira ku musego, arangije yorosaho umwenda.
14  Sawuli yohereza intumwa ngo zifate Dawidi, ariko Mikali aravuga ati “ararwaye.”
15  Sawuli yongera kohereza intumwa kuzana Dawidi ati “nimugende mumuterure mu buriri bwe mumunzanire mwice.”
16  Izo ntumwa zinjiye zisanga ku buriri hari igishushanyo cya terafimu, ku musego hari umwenda umeze nk’akayungiro uboshye mu bwoya bw’ihene.
17  Sawuli abaza Mikali ati “kuki wambeshye bene aka kageni, ugacikisha umwanzi wanjye akarokoka?” Mikali asubiza Sawuli ati “yambwiye ati ‘ndeka ngende niwanga ndakwica.’ ”
18  Dawidi aracika, ahungira kwa Samweli i Rama, agezeyo amutekerereza ibyo Sawuli yamukoreye byose. Nuko we na Samweli bajya kuba i Nayoti.
19  Hanyuma babwira Sawuli bati “Dawidi ari i Nayoti h’i Rama.”
20  Sawuli ahita yohereza intumwa zo gufata Dawidi. Izo ntumwa zihageze zibona abakuru b’abahanuzi bahanura bayobowe na Samweli, umwuka w’Imana ujya kuri izo ntumwa za Sawuli, na zo zitwara nk’abahanuzi.
21  Babibwiye Sawuli ahita yohereza izindi ntumwa, na zo zitwara nk’abahanuzi. Sawuli yongera kohereza itsinda rya gatatu ry’intumwa, na zo zitwara nk’abahanuzi.
22  Amaherezo we ubwe yigira i Rama. Ageze ku kigega kinini cy’amazi kiri i Seku, arabaririza ati “Samweli na Dawidi bari ahagana he?” Baramusubiza bati “bari i Nayoti h’i Rama.”
23  Ava aho, akomeza urugendo yerekeza i Nayoti h’i Rama, maze na we umwuka w’Imana umuzaho. Arakomeza, agenda yitwaye nk’abahanuzi kugeza aho agereye i Nayoti h’i Rama.
24  Kimwe n’abandi, akuramo imyenda yitwara nk’umuhanuzi imbere ya Samweli, arambarara hasi yambaye ubusa, yiriza umunsi wose kandi akesha ijoro ryose. Ni cyo gituma bavuga bati “mbese Sawuli na we ni umuhanuzi?”
24  Sawuli akiva kwirukana Abafilisitiya, baramubwira bati “dore Dawidi ari mu butayu bwa Eni-Gedi.”
2  Sawuli atoranya abagabo ibihumbi bitatu mu Bisirayeli bose, ajya gushakisha Dawidi n’ingabo ze mu bitare bibamo ihene zo mu gasozi.
3  Amaherezo aza kugera ku biraro by’intama byari ku nzira, ahantu hari ubuvumo. Sawuli yinjiramo agiye kwituma, kandi icyo gihe Dawidi n’ingabo ze bari bicaye imbere muri ubwo buvumo.
4  Ingabo za Dawidi ziramubwira ziti “uyu munsi Yehova arakubwiye ati ‘dore umwanzi wawe muhanye mu maboko yawe, umukorere icyo ushaka.’” Nuko Dawidi arahaguruka agenda yomboka, akeba agatambaro ku ikanzu itagira amaboko Sawuli yari yambaye.
5  Ariko nyuma yaho umutima wa Dawidi uramukubita, bitewe n’uko yari yakebye agatambaro ku ikanzu itagira amaboko Sawuli yari yambaye.
6  Abwira ingabo ze ati “nkurikije uko Yehova abona ibintu, ntibikabeho ko nakorera ikintu nk’iki umwami wanjye Yehova yasutseho amavuta, ngo mubangurire ukuboko kandi ari uwo Yehova yasutseho amavuta.”
7  Ayo magambo ya Dawidi atuma ingabo ze zitagirira Sawuli nabi. Sawuli arahaguruka, ava mu buvumo yikomereza urugendo.
8  Nyuma yaho Dawidi na we asohoka muri ubwo buvumo, ahamagara Sawuli mu ijwi riranguruye ati “nyagasani mwami!” Sawuli arahindukira, Dawidi yikubita hasi yubamye.
9  Dawidi abwira Sawuli ati “kuki wumva amabwire, ukemera abakubwira bati ‘dore Dawidi arashaka kukugirira nabi’?
10  Uyu munsi wiboneye ko Yehova yari yakungabije hariya mu buvumo. Kandi hari umuntu wambwiye ngo nkwice, ariko nkugirira impuhwe ndavuga nti ‘sinabangurira ukuboko databuja, kuko Yehova yamusutseho amavuta.’
11  None data, dore reba aka gatambaro nakebye ku ikanzu itagira amaboko wambaye, kandi ubwo nagakebaga sinakwishe. Umenye neza kandi wemere ko nta bubi cyangwa ubwigomeke bundimo, kandi sinagucumuyeho, mu gihe wowe uncira ibico ushaka kumvutsa ubuzima.
12  Yehova ace urubanza hagati yanjye nawe; Yehova azamporere, ariko jyeweho sinzakubangurira ukuboko.
13  Nk’uko umugani wa kera ubivuga, ‘ubugome bugirwa n’abagome,’ ariko jyeweho sinzakubangurira ukuboko.
14  Umwami wa Isirayeli akurikiye nde? Uriruka inyuma ya nde koko? Urahiga imbwa yipfiriye, urahiga imbaragasa.
15  Yehova atubere umucamanza, ace urubanza hagati yanjye nawe. Azabibona kandi azandenganura, ankize ukuboko kwawe.”
16  Dawidi akimara kubwira Sawuli ayo magambo, Sawuli aravuga ati “mwana wanjye Dawidi, ese iryo jwi ni iryawe?” Sawuli ahita atera hejuru ararira.
17  Abwira Dawidi ati “urakiranuka kundusha, kuko wankoreye ibyiza ariko jye nkakwitura inabi.
18  Kandi ibyo ukoze uyu munsi bigaragaje ko wangiriye neza kuko Yehova yakungabije ntunyice.
19  Mbese umuntu yabona umwanzi we, akamureka akagenda amahoro? Yehova azakwiture ineza wangiriye uyu munsi.
20  Nzi neza ko uzaba umwami nta kabuza, kandi ko ubwami bwa Isirayeli butazava mu muryango wawe.
21  None ndahira mu izina rya Yehova ko nimara gupfa utazarimbura urubyaro rwanjye, ukazimangatanya izina ryanjye mu nzu ya data.”
22  Nuko Dawidi arahira Sawuli maze asubira iwe. Dawidi n’ingabo ze na bo bajya ahantu hagerwa bigoranye.
5  Abafilisitiya bafata isanduku y’Imana y’ukuri bayikura muri Ebenezeri bayijyana muri Ashidodi,
2  bayinjiza mu rusengero rwa Dagoni, bayishyira iruhande rwa Dagoni.
3  Bukeye bwaho, Abanyashidodi bazindutse kare mu gitondo basanga Dagoni yaguye yubamye imbere y’isanduku ya Yehova. Begura Dagoni bayisubiza mu mwanya wayo.
4  Ku munsi ukurikiyeho, babyutse kare mu gitondo basanga Dagoni yaguye yubamye imbere y’isanduku ya Yehova, umutwe n’ibiganza byacitse, byaguye mu muryango w’urusengero. Yari isigaranye igice gisa n’ifi gusa.
5  Ni yo mpamvu kugeza n’uyu munsi abatambyi ba Dagoni, kimwe n’abandi bantu bose binjira mu rusengero rwa Dagoni, batajya bakandagira mu muryango w’urusengero rwa Dagoni rwo muri Ashidodi.
6  Ukuboko kwa Yehova kuremerera Abanyashidodi n’abo mu turere twaho, bacikamo igikuba kandi kubateza ibibyimba.
7  Abanyashidodi babonye bigenze bityo, baravuga bati “isanduku y’Imana ya Isirayeli ntikomeze kuba muri twe, kuko ukuboko kwayo kwatwibasiye, kukibasira n’imana yacu Dagoni.”
8  Bohereza intumwa bakoranya abami biyunze b’Abafilisitiya bose, barabaza bati “isanduku y’Imana ya Isirayeli tuyigire dute?” Amaherezo baravuga bati “reka twohereze isanduku y’Imana ya Isirayeli i Gati.” Nuko isanduku y’Imana ya Isirayeli bayohereza i Gati.
9  Bamaze kuyigezayo, ukuboko kwa Yehova kumerera nabi abo muri uwo mugi kubatera kuvurungana cyane, yibasira abantu bo muri uwo mugi kuva ku muntu ukomeye kugeza ku woroheje, batangira kurwara ibibyimba.
10  Iyo sanduku y’Imana y’ukuri bayohereza muri Ekuroni. Ikigera muri Ekuroni, Abanyekuroni batera hejuru bati “bazanye hano isanduku y’Imana ya Isirayeli kugira ngo batwicishe, twe n’abantu bacu.”
11  Nuko bohereza intumwa bakoranya abami biyunze b’Abafilisitiya bose, baravuga bati “reka twohereze isanduku y’Imana ya Isirayeli isubire aho yahoze kugira ngo itatwica, twe n’abantu bacu.” Mu mugi wose hari hateye umuvurungano utewe n’urupfu, kuko ukuboko kw’Imana y’ukuri kwari kwabaremereye cyane.
12  Abatarapfuye barwaye ibibyimba. Gutakamba kw’abantu bo muri uwo mugi kwarazamukaga kukagera mu ijuru.
15  Nuko Samweli abwira Sawuli ati “ni jye Yehova yohereje kugira ngo ngusukeho amavuta ube umwami w’ubwoko bwe bwa Isirayeli, none umva ibyo Yehova yavuze.
2  Yehova nyir’ingabo yavuze ati ‘ngomba kuryoza Abamaleki ibyo bakoreye Abisirayeli, igihe babategeraga mu nzira bavuye muri Egiputa.
3  None genda wice Abamaleki ubarimburane n’ibyabo byose, ntuzabagirire impuhwe. Ahubwo uzice abagabo n’abagore, abana bato n’abonka, wice inka n’intama, n’ingamiya n’indogobe.’”
4  Sawuli ahamagaza ingabo zose, azibarurira i Telayimu, asanga ari abagabo ibihumbi magana abiri bigenza n’abagabo ibihumbi icumi b’Abayuda.
5  Sawuli agera ku mugi w’Abamaleki, acira igico hafi y’ikibaya.
6  Hagati aho Sawuli abwira Abakeni ati “nimugende, nimwitandukanye, mumanuke muve mu Bamaleki kugira ngo ntabarimburana na bo. Mwe mwagaragarije Abisirayeli bose ineza yuje urukundo igihe bavaga muri Egiputa.” Nuko Abakeni bava mu Bamaleki.
7  Hanyuma Sawuli yica Abamaleki kuva i Havila kugera i Shuri hateganye no muri Egiputa.
8  Afata mpiri Agagi umwami w’Abamaleki, abandi baturage bose abarimbuza inkota.
9  Ariko Sawuli n’ingabo ze bagirira impuhwe Agagi n’amatungo meza kurusha ayandi yo mu mikumbi no mu mashyo, n’amatungo abyibushye n’amapfizi y’intama n’ibyari byiza byose, ntibashaka kubirimbura. Ariko ibintu byose byari bibi n’ibidafite akamaro barabirimbura.
10  Ijambo rya Yehova rigera kuri Samweli, aramubwira ati
11  “nicujije kuba narimitse Sawuli ngo abe umwami, kuko yahindukiye akareka kunkurikira kandi akaba atashohoje ibyo namubwiye.” Ibyo bihangayikisha Samweli cyane, atakambira Yehova ijoro ryose.
12  Samweli azinduka kare mu gitondo ajya guhura na Sawuli. Ariko babwira Samweli bati “Sawuli yaje i Karumeli ahashinga inkingi azajya yibukirwaho, hanyuma arahindukira arambuka, aramanuka ajya i Gilugali.”
13  Amaherezo Samweli agera aho Sawuli ari, maze Sawuli aramubwira ati “Yehova aguhe umugisha; nashohoje ijambo rya Yehova.”
14  Ariko Samweli aramubaza ati “none se urwo rusaku numva rw’imikumbi n’urw’amashyo ruraturuka he?”
15  Sawuli aravuga ati “ingabo zakuye ayo matungo mu Bamaleki, kuko zagiriye impuhwe ameza kurusha ayandi yo mu mikumbi no mu mashyo, kugira ngo atambirwe Yehova Imana yawe ho igitambo. Ariko ibyasigaye byose twabirimbuye.”
16  Samweli abwira Sawuli ati “rekera aho! Ngiye kukubwira icyo Yehova yambwiye iri joro.” Sawuli aramubwira ati “ngaho mbwira!”
17  Samweli aravuga ati “igihe wisuzuguraga, si bwo Yehova yakugize umutware w’imiryango ya Isirayeli, akagusukaho amavuta ukaba umwami wa Isirayeli?
18  Nyuma yaho, Yehova yaragutumye ati ‘genda urimbure abanyabyaha, ari bo Bamaleki. Uzabarwanye kugeza aho uzabatsembera.’
19  None kuki utumviye ijwi rya Yehova, ahubwo ukiroha ku minyago ufite umururumba, ugakora ibibi mu maso ya Yehova?”
20  Sawuli asubiza Samweli ati “nyamara numviye ijwi rya Yehova. Nagiye aho Yehova yari yanyohereje, nzana Agagi umwami w’Abamaleki, ariko Abamaleki ndabarimbura.
21  Abantu na bo bagiye mu minyago bafata inka n’intama nziza kurusha izindi, babigira ibintu bikwiriye kurimburwa byo gutambira Yehova Imana yawe i Gilugali.”
22  Samweli na we aramubwira ati “ese Yehova yishimira ibitambo bikongorwa n’umuriro n’ibindi bitambo kuruta kumvira ijwi rya Yehova? Kumvira biruta ibitambo, kandi gutega amatwi biruta urugimbu rw’amapfizi y’intama;
23  kuko kwigomeka ari kimwe n’icyaha cyo kuraguza, kandi kugira ubwibone ni kimwe no gukoresha ubumaji na terafimu. Kubera ko wanze ijambo rya Yehova, na we yanze ko ukomeza kuba umwami.”
24  Sawuli abwira Samweli ati “nacumuye, kuko narenze ku itegeko rya Yehova no ku magambo yawe. Natinye abantu bituma numvira ijwi ryabo.
25  None ndakwinginze, umbabarire icyaha cyanjye, uze tujyane nikubite imbere ya Yehova.”
26  Ariko Samweli abwira Sawuli ati “sinjyana nawe. Kubera ko wanze ijambo rya Yehova, Yehova na we yanze ko ukomeza kuba umwami wa Isirayeli.”
27  Samweli ahindukiye ngo agende, Sawuli ahita afata ikanzu ye itagira amaboko, iracika.
28  Samweli ahita amubwira ati “uyu munsi Yehova yakunyaze ingoma ya Isirayeli, kandi azayiha mugenzi wawe uyikwiriye kukurusha.
29  Nanone kandi, Nyir’ikuzo wa Isirayeli ntazabeshya. Ntazicuza kuko atari umuntu wakuwe mu mukungugu ngo yicuze.”
30  Sawuli aravuga ati “nacumuye. None ndakwinginze, mpesha icyubahiro imbere y’abakuru bo mu bwoko bwanjye n’imbere y’Abisirayeli, ujyane nanjye njye kwikubita imbere ya Yehova Imana yawe.”
31  Nuko Samweli aza akurikiye Sawuli, maze Sawuli yikubita imbere ya Yehova.
32  Hanyuma Samweli aravuga ati “nimunzanire Agagi umwami w’Abamaleki.” Agagi asanga Samweli aseta ibirenge kandi afite ubwoba, yibwira ati “ni ukuri ubanza ntagipfuye.”
33  Ariko Samweli aravuga ati “nk’uko abagore benshi bahekuwe n’inkota yawe, nyoko na we ari buhekurwe kurusha abandi bagore bose.” Nuko Samweli atemagurira Agagi imbere ya Yehova i Gilugali.
34  Samweli ajya i Rama, Sawuli na we arazamuka ajya iwe i Gibeya ya Sawuli.
35  Samweli aririra Sawuli, arinda apfa atongeye kubonana na Sawuli. Yehova yicuza kuba yaragize Sawuli umwami wa Isirayeli.
20  Dawidi arahunga ava i Nayoti h’i Rama. Icyakora araza abwira Yonatani ati “nakoze iki? Ikosa nakoze ni irihe? Icyaha nakoreye so ni ikihe gituma ahiga ubugingo bwanjye?”
2  Yonatani aramubwira ati “ntibikabeho! Ntuzapfa. Nta kintu data yakora atambwiye, cyaba igikomeye cyangwa icyoroheje. None se data yaba abimpishira iki? Ibyo ntibishoboka rwose.”
3  Ariko Dawidi aramurahira ati “so azi neza ko ntonnye mu maso yawe, ni yo mpamvu yavuze ati ‘Yonatani ntazabimenye, atazababara.’ Ariko ndahiye Yehova Imana nzima n’ubugingo bwawe, ubu urupfu rurangera amajanja!”
4  Yonatani abwira Dawidi ati “icyo unsaba cyose ndakigukorera.”
5  Dawidi abwira Yonatani ati “dore ejo ni umunsi w’imboneko z’ukwezi, kandi nagombye kuba nicaranye n’umwami ku meza dusangira. None ndeka ngende nihishe mu gasozi kugeza ejobundi nimugoroba.
6  So naramuka abonye ko ntahari, uzamubwire uti ‘Dawidi yaranyinginze ngo mureke anyarukire iwabo i Betelehemu, kuko umuryango wose uri buture igitambo gitambwa buri mwaka.’
7  Navuga ati ‘nta kibazo,’ biraba ari amahoro ku mugaragu wawe. Ariko naramuka arakaye, umenye ko yagambiriye ikibi.
8  Ugaragarize umugaragu wawe ineza yuje urukundo, kuko wagiranye n’umugaragu wawe isezerano imbere ya Yehova. Niba hari icyaha mfite, unyiyicire wowe ubwawe utiriwe unshyira so.”
9  Yonatani aramusubiza ati “ibyo ntibikakubeho! Nindamuka menye ko data yagambiriye kukugirira nabi, sinzabura kubikubwira.”
10  Dawidi aramubaza ati “so naramuka agushubije nabi, ni nde uzabimenyesha?”
11  Yonatani abwira Dawidi ati “ngwino tujyane mu gasozi.” Nuko bombi bajyana mu gasozi.
12  Yonatani abwira Dawidi ati “Yehova Imana ya Isirayeli atubere umugabo. Ejo nk’iki gihe cyangwa ejobundi nzinja data; ninumva akuvuga neza nzagutumaho mbikumenyeshe.
13  Nindamuka menye ko data ashaka kukugirira nabi simbikubwire ngo wigendere amahoro, Yehova azampane, ndetse bikomeye. Yehova azabane nawe nk’uko yabanye na data.
14  None se igihe nzaba nkiriho, ntuzakomeza kungaragariza ineza yuje urukundo nk’iya Yehova, kugira ngo ntapfa?
15  Uzakomeze kugaragariza ineza yuje urukundo abo mu rugo rwanjye kugeza ibihe bitarondoreka. Yehova narimbura abanzi bawe bose akabakura ku isi,
16  izina ryanjye ntirizakurwe mu nzu yawe. Yehova azabiryoze abanzi bawe.”
17  Yonatani yongera kurahira Dawidi bitewe n’urukundo yamukundaga, kuko yamukundaga nk’uko yikunda.
18  Hanyuma Yonatani aramubwira ati “ejo ni umunsi w’imboneko z’ukwezi, kandi bazabona ko udahari kuko umwanya wawe uzaba urimo ubusa.
19  Nta gushidikanya ko ejobundi bwo bizarushaho kugaragara ko udahari. Uzaze ha handi wari wihishe cya gihe, maze ugume hafi y’iri buye.
20  Nzarasa imyambi itatu iruhande rwaryo, nk’urasa intego runaka.
21  Nzatuma umugaragu wanjye mubwire nti ‘genda unzanire iriya myambi.’ Nimubwira nti ‘dore imyambi iri iruhande rwawe yitore,’ uzahite uza, ubwo bizaba ari amahoro kuri wowe. Nkurahiye Yehova Imana nzima ko nta kibi kizaba kikuriho.
22  Ariko nimubwira nti ‘dore imyambi iri kure yawe,’ uzahite ugenda kuko Yehova azaba akohereje.
23  Naho ku bihereranye n’isezerano tugiranye, Yehova azatubere umugabo kugeza ibihe bitarondoreka.”
24  Nuko Dawidi yihisha mu gasozi. Umunsi w’imboneko z’ukwezi ugeze, umwami yicara ku meza kugira ngo afungure.
25  Umwami yari yicaye ku ntebe ye asanzwe yicaraho, intebe yegereye urukuta; Yonatani yari yicaye imbere ya Sawuli, Abuneri yicaye iruhande rwa Sawuli, ariko umwanya wa Dawidi wo warimo ubusa.
26  Uwo munsi wose Sawuli ntiyagira icyo avuga, kuko yibwiraga ati “ahari hari ikintu cyamubayeho cyatumye ahumana, akaba atariyeza.”
27  Bukeye bwaho, ku munsi ukurikira uw’imboneko z’ukwezi, umwanya wa Dawidi ukomeza kubamo ubusa. Sawuli abibonye abwira umuhungu we Yonatani ati “kuki mwene Yesayi ataje ku ifunguro, haba ejo cyangwa uyu munsi?”
28  Yonatani asubiza Sawuli ati “Dawidi yanyinginze ansaba uruhushya rwo kunyarukira i Betelehemu.
29  Yarambwiye ati ‘ndakwinginze, ndeka ngende kuko umuryango wacu uri buture igitambo mu mugi w’iwacu, kandi nabisabwe na mukuru wanjye. None niba ntonnye mu maso yawe, rwose reka nyaruke ndebe abavandimwe banjye.’ Ni yo mpamvu ataje ku meza y’umwami.”
30  Sawuli ahita arakarira Yonatani cyane, aramubwira ati “wa mwana w’umuja w’icyigomeke we! Nyobewe se ko wahisemo kwifatanya na mwene Yesayi kugira ngo wikoze isoni kandi ukoze isoni ubwambure bwa nyoko?
31  Igihe cyose mwene Yesayi azaba akiriho, ubwami bwawe ntibuzahama. Hita wohereza abantu bamunzanire kuko agomba kwicwa.”
32  Ariko Yonatani asubiza se Sawuli ati “kuki agomba kwicwa? Yakoze iki?”
33  Nuko Sawuli amutera icumu ashaka kumwica; Yonatani ahita amenya ko se yiyemeje kwica Dawidi.
34  Uwo mwanya Yonatani ahaguruka ku meza arakaye cyane, ntiyagira icyo arya kuri uwo munsi ukurikira uw’imboneko z’ukwezi, kuko yari yababajwe n’ibya Dawidi, yababajwe n’ukuntu se yamukojeje isoni.
35  Bukeye mu gitondo, Yonatani ajya mu gasozi ahantu yari yasezeranye na Dawidi ko bari buhurire, ajyana n’umugaragu we ukiri muto.
36  Abwira umugaragu we ati “iruka uzane imyambi ngiye kurasa.” Uwo mugaragu ariruka, Yonatani arasa umwambi arawumurenza, ugwa kure ye.
37  Uwo mugaragu ageze aho Yonatani yari yarashe wa mwambi, Yonatani ahamagara uwo mugaragu we aramubwira ati “umwambi waguye kure yawe.”
38  Yonatani arongera ahamagara umugaragu we aramubwira ati “ihute! Wizarira! Ntutindiganye!” Umugaragu wa Yonatani atoragura iyo myambi maze agaruka aho shebuja ari.
39  Uwo mugaragu nta cyo yigeze amenya. Yonatani na Dawidi ni bo bonyine bari babiziranyeho.
40  Hanyuma Yonatani ahereza intwaro ze uwo mugaragu we, aramubwira ati “zijyane mu mugi.”
41  Uwo mugaragu amaze kugenda, Dawidi ava aho yari yihishe hepfo y’aho hantu, yikubita hasi incuro eshatu yubamye. Dawidi na Yonatani barasomana, bombi bararira, ariko Dawidi we arahogora.
42  Yonatani abwira Dawidi ati “igendere amahoro, kuko twembi twarahiye mu izina rya Yehova tuti ‘Yehova abe hagati yanjye nawe, no hagati y’urubyaro rwanjye n’urwawe, kugeza ibihe bitarondoreka.’” Nuko Dawidi aragenda, Yonatani na we asubira mu mugi.
1  Hariho umugabo w’i Ramatayimu-Sofimu mu karere k’imisozi miremire ya Efurayimu witwaga Elukana, akaba yari mwene Yerohamu, mwene Elihu, mwene Tohu, mwene Sufi w’Umwefurayimu.
2  Yari afite abagore babiri, umwe yitwaga Hana undi akitwa Penina. Penina yari afite abana, ariko Hana we nta bana yagiraga.
3  Buri mwaka uwo mugabo yarazamukaga akava mu mugi w’iwabo, akajya i Shilo kuramya Yehova nyir’ingabo no kumutura igitambo. Aho ni ho abahungu ba Eli bombi, Hofuni na Finehasi, bakoreraga Yehova umurimo w’ubutambyi.
4  Iyo Elukana yajyaga gutamba igitambo, yahaga Penina umugore we n’abahungu be bose n’abakobwa be imigabane,
5  Hana we akamuha umugabane umwe. Icyakora, Hana ni we yakundaga cyane, ariko Yehova yari yaramuzibye inda ibyara.
6  Mukeba we yahoraga amukwena ashaka kumubabaza, kubera ko Yehova yari yaramuzibye inda ibyara.
7  Uko ni ko Penina yabigenzaga buri mwaka iyo babaga bazamutse bagiye mu nzu ya Yehova. Uko ni ko yakwenaga Hana, bigatuma arira ntarye.
8  Nuko Elukana umugabo we akamubaza ati “Hana, urarizwa n’iki? Ni iki gituma utarya? Ubabajwe n’iki? Ese sinkurutira abahungu icumi?”
9  Igihe bari bakiri i Shilo, bamaze kurya no kunywa, Hana arahaguruka. Icyo gihe Eli umutambyi yari yicaye ku ntebe hafi y’inkomanizo z’umuryango w’urusengero rwa Yehova.
10  Hana yari afite agahinda kenshi; nuko atangira gusenga Yehova arira cyane.
11  Ahiga umuhigo ati “Yehova nyir’ingabo, niwita ku kababaro k’umuja wawe ukanyibuka, ntiwibagirwe umuja wawe, ugaha umuja wawe umwana w’umuhungu, nzamwegurira Yehova iminsi yose y’ubuzima bwe, kandi icyuma cyogosha ntikizamugera ku mutwe.”
12  Nuko amara umwanya munini asengera imbere ya Yehova, Eli amwitegereza.
13  Hana yasengeraga mu mutima, iminwa ye ikanyeganyega ariko ijwi ntiryumvikane. Eli akeka ko yasinze,
14  aramubwira ati “uzakomeza gusinda ugeze ryari? Genda uzagaruke inzoga zagushizemo.”
15  Hana aramusubiza ati “oya databuja, ndi umugore wishwe n’agahinda; nta divayi cyangwa inzoga nanyoye, ahubwo ndasuka imbere ya Yehova ibiri mu mutima wanjye.
16  Ntiwite umuja wawe umugore utagira umumaro, kuko ibyo navuze kugeza ubu nabitewe n’ibintu byinshi bimpangayikishije hamwe n’umubabaro mfite.”
17  Eli aramusubiza ati “igendere amahoro; Imana ya Isirayeli iguhe ibyo uyisabye.”
18  Nuko Hana aramubwira ati “reka umuja wawe akomeze gutona mu maso yawe.” Uwo mugore aragenda ararya, ntiyongera kugaragaza umubabaro ukundi.
19  Bazinduka kare mu gitondo baramya Yehova, hanyuma basubira iwabo i Rama. Elukana aryamana n’umugore we Hana, Yehova yibuka uwo mugore.
20  Hashize umwaka Hana asama inda, abyara umwana w’umuhungu amwita Samweli, kuko yavugaga ati “namusabye Yehova.”
21  Nyuma y’igihe Elukana azamukana n’abo mu rugo rwe bose bajya gutambira Yehova igitambo yatambaga buri mwaka, n’igitambo cye cyo guhigura umuhigo.
22  Ariko Hana we ntiyazamuka, kuko yari yarabwiye umugabo we ati “uyu mwana namara gucuka nzamujyana, mumurikire Yehova, agumeyo kugeza ibihe bitarondoreka.”
23  Elukana umugabo we aramubwira ati “kora ibyo wumva bikunogeye. Guma mu rugo kugeza igihe uzamucukiriza. Iyaba Yehova yasohozaga ibyo yavuze.” Uwo mugore aguma mu rugo akomeza konsa umwana we kugeza aho amucukirije.
24  Nuko akimara kumucutsa, azamukana na we bajya i Shilo, ajyana n’ikimasa gifite imyaka itatu, na efa y’ifu, n’ikibindi kinini cya divayi, yinjira mu nzu ya Yehova ari kumwe n’uwo mwana.
25  Babaga icyo kimasa, uwo muhungu bamushyira Eli.
26  Hana aravuga ati “databuja, ndahiriye imbere yawe ko ari jye wa mugore wari uhagararanye na we hano nsenga Yehova.
27  Uyu mwana ni we nasabaga igihe nasengaga Yehova ngo asubize isengesho ryanjye, ampe icyo namusabye.
28  Namuhaye Yehova. Azabe uwe igihe cyose azaba akiriho, kuko namweguriye Yehova.” Nuko Elukana yikubita imbere ya Yehova.
2  Hana arasenga ati“Umutima wanjye wishimiye Yehova,Ihembe ryanjye rishyizwe hejuru na Yehova.Mbumbuye akanwa kanjye ngo nsubize abanzi banjye,Kuko nishimira agakiza kawe.
2  Nta wera nka Yehova, kuko nta wundi uhwanye nawe;Nta gitare kiruta Imana yacu.
3  Ntimukabye kuvugana umwirato,Ntimuvuge amagambo mutatekerejeho,Kuko Yehova ari Imana izi byose,Ni we uzi kugera ibikorwa by’abantu.
4  Abagabo b’abanyambaraga bitwaje imiheto bashya ubwoba,Ariko abasitara buzuzwa imbaraga.
5  Abari bijuse bitanga ho ingwate ngo babone icyokurya,Ariko abashonje bashira inzara.Ndetse n’ingumba yabyaye barindwi,Ariko uwari ufite benshi nta wundi azongeraho.
6  Yehova afite ubushobozi bwo kwica no kubeshaho,Afite ubushobozi bwo gushyira abantu mu mva no kubakuramo.
7  Yehova ni we utanga ubukene n’ubukire,Ni we ucisha bugufi kandi ni na we ushyira hejuru,
8  Akura uworoheje mu mukungugu, Ashyira umukene hejuru amukuye mu ivu,Akabicaranya n’abanyacyubahiro; abaha intebe y’icyubahiro.Imfatiro z’isi ziri mu maboko ya Yehova,Kandi ni we ushyira isi ku mfatiro zayo.
9  Arinda ibirenge by’indahemuka ze;Ariko ababi abacecekeshereza mu mwijima,Kuko imbaraga z’umuntu atari zo zituma atsinda.
10  Abarwanya Yehova bakuka umutima;Iyo abasutseho umujinya we, ijuru rihinda nk’inkuba.Yehova ubwe azacira imanza isi yose,Kugira ngo ahe imbaraga umwami we,Kugira ngo ashyire hejuru ihembe ry’uwo yasutseho amavuta.”
11  Nuko Elukana asubira iwe i Rama; uwo mwana w’umuhungu akorera Yehova imbere y’umutambyi Eli.
12  Abahungu ba Eli bari imburamumaro; ntibitaga kuri Yehova.
13  Dore ibyo bakoraga ku birebana n’umugabane wahabwaga abatambyi ukuwe ku byo rubanda babaga batuye: iyo umuntu yatambaga igitambo, umugaragu w’umutambyi yazaga inyama zitangiye kubira, akazana igikanya cy’amenyo atatu
14  akakijomba mu ikarayi cyangwa mu nkono y’imikondo ibiri, cyangwa mu isafuriya cyangwa mu nkono y’umukondo umwe. Icyo icyo gikanya cyazamuraga cyose ni cyo umutambyi yatwaraga kikaba icye. Ngibyo ibyo bakoreraga Abisirayeli bose bazaga i Shilo.
15  Nanone, mbere y’uko bosa urugimbu umugaragu w’umutambyi yarazaga, akabwira utamba igitambo ati “mpa inyama zo kokereza umutambyi; ntumuhe izitetse ahubwo umuhe imbisi.”
16  Utamba igitambo yamusubiza ati “reka babanze bose urugimbu, hanyuma ubone gufata icyo umutima wawe wifuza cyose,” undi akavuga ati “oya, zimpe nonaha, niwanga ndazitwara ku mbaraga!”
17  Nuko icyaha cy’abo bagaragu gihinduka icyaha gikomeye cyane imbere ya Yehova, kuko basuzuguraga igitambo cya Yehova.
18  Samweli, wari ukiri umwana muto, yakoreraga imbere ya Yehova yambaye efodi iboshye mu budodo bwiza cyane.
19  Nanone kandi, buri mwaka nyina yamuboheraga ikanzu nto itagira amaboko, akayimuzanira igihe yabaga azanye n’umugabo we gutamba igitambo cya buri mwaka.
20  Eli asabira Elukana n’umugore we umugisha agira ati “Yehova aguhe urubyaro kuri uyu mugore rusimbure umwana wahaye Yehova.” Nuko basubira iwabo.
21  Yehova yibuka Hana, Hana asama inda abyara abahungu batatu n’abakobwa babiri. Uwo mwana Samweli akomeza gukurira imbere ya Yehova.
22  Eli yari ashaje cyane kandi yajyaga yumva ibyo abahungu be bakoreraga Abisirayeli bose, n’ukuntu basambanaga n’abagore bakoreraga ku muryango w’ihema ry’ibonaniro.
23  Yarababwiraga ati “kuki mukomeza gukora ibintu nk’ibyo? Numva abantu bose babavugaho ibintu bibi.
24  Oya bana banjye, kuko ibyo numva abagize ubwoko bwa Yehova babavugaho atari byiza.
25  Umuntu acumuye kuri mugenzi we, Imana yabakiranura; ariko se umuntu acumuye kuri Yehova, ni nde wamusabira?” Nyamara banga kumvira se kuko Yehova yashakaga kubica.
26  Hagati aho wa mwana Samweli yagendaga akura, ari na ko arushaho gukundwa na Yehova n’abantu.
27  Nuko umuntu woherejwe n’Imana asanga Eli aramubwira ati “Yehova aravuze ati ‘ese siniyeretse inzu ya sokuruza igihe bari muri Egiputa ari abacakara mu nzu ya Farawo?
28  Namutoranyije mu miryango yose ya Isirayeli kugira ngo ambere umutambyi, ajye azamuka ku gicaniro cyanjye atambe ibitambo bikongorwa n’umuriro maze umwotsi wabyo n’impumuro yabyo bizamuke, kandi yambare efodi ari imbere yanjye. Nanone naramutoranyije kugira ngo mpe inzu ya sokuruza ibitambo byose bikongorwa n’umuriro by’Abisirayeli.
29  None kuki mukomeza gusuzugura ibitambo byanjye n’amaturo yanjye nategetse ku birebana n’ubuturo bwanjye, ugakomeza kubaha abahungu bawe ukabandutisha, mukabyibushywa no kurya ibyiza kurusha ibindi ku bitambo ubwoko bwa Isirayeli buntura?
30  “ ‘Ni yo mpamvu Yehova Imana ya Isirayeli avuga ati “nari naravuze ko abo mu nzu yawe no mu nzu ya sokuruza bazagendera imbere yanjye kugeza ibihe bitarondoreka.” Ariko ubu noneho Yehova aravuze ati “ibyo ntibikabeho, kuko abanyubaha ari bo nzubaha kandi abansuzugura bakaba abantu basuzuguritse.”
31  Dore iminsi izaza ubwo nzaca ukuboko kwawe n’ukuboko kw’inzu ya sokuruza, ku buryo mu nzu yawe hatazongera kuboneka umusaza.
32  Uzabona umwanzi mu buturo bwanjye mu bintu byiza byose bizakorerwa Isirayeli, kandi nta musaza uzaboneka mu nzu yawe ukundi.
33  Icyakora hari umuntu wo mu nzu yawe ntazakura ku gicaniro cyanjye, kugira ngo amaso yawe ahene kandi uzahare. Gusa abantu bazicisha inkota umubare munini w’abo mu nzu yawe.
34  Dore ikizagera ku bahungu bawe bombi, Hofuni na Finehasi, kikakubera ikimenyetso: bombi bazapfira umunsi umwe.
35  Nzihagurukiriza umutambyi w’indahemuka, uzakora ibyo nshaka bihuje n’ibiri mu mutima wanjye. Nzamwubakira inzu nyikomeze kandi azakomeza kubera umutambyi uwo nasutseho amavuta.
36  Umuntu wese uzasigara mu bo mu nzu yawe, azaza amwikubite imbere kugira ngo abone amafaranga n’umugati wiburungushuye, avuge ati “ndakwinginze mpa umwe mu mirimo y’abatambyi, mbone icyo ndya.”’”
3  Hagati aho, uwo mwana Samweli yakoreraga Yehova imbere ya Eli. Muri iyo minsi ijambo rya Yehova ryari ryarabaye ingume, n’aberekwaga bari mbarwa.
2  Umunsi umwe Eli yari aryamye mu cyumba cye. Ntiyari akibona kuko amaso ye yari yaratangiye guhuma.
3  Itara ry’Imana ryari ritarazima, kandi Samweli yari aryamye mu rusengero rwa Yehova, aho isanduku y’Imana yari iri.
4  Nuko Yehova ahamagara Samweli, aritaba ati “karame!”
5  Agenda yiruka asanga Eli aramubwira ati “nditabye, kuko umpamagaye.” Ariko Eli aramusubiza ati “ntabwo nguhamagaye, subira kuryama.” Samweli aragenda asubira kuryama.
6  Yehova arongera arahamagara ati “Samwe!” Samweli arabyuka, asanga Eli aramubwira ati “nditabye, kuko umpamagaye.” Ariko Eli aramusubiza ati “singuhamagaye mwana wa, subira kuryama.”
7  (Samweli uwo yari ataramenya Yehova mu buryo bwuzuye, kandi Yehova yari ataratangira kumuhishurira ijambo rye.)
8  Yehova yongera guhamagara ku ncuro ya gatatu ati “Samwe!” Samweli arabyuka, asanga Eli aramubwira ati “nditabye, kuko umpamagaye.” Nuko Eli amenya ko ari Yehova wahamagaye uwo mwana.
9  Eli abwira Samweli ati “genda uryame, niyongera kuguhamagara, uvuge uti ‘Yehova, vuga umugaragu wawe aguteze amatwi.’ ” Samweli aragenda asubira kuryama mu cyumba cye.
10  Yehova yongera guhamagara ati “Samweli, Samweli!” Samweli arasubiza ati “vuga, umugaragu wawe aguteze amatwi.”
11  Yehova abwira Samweli ati “dore ngiye gukora ikintu muri Isirayeli, ku buryo uzacyumva wese amatwi ye azavugamo injereri.
12  Uwo munsi nzasohoreza kuri Eli ibyo navuze ku birebana n’inzu ye byose, kuva ku cya mbere kugeza ku cya nyuma.
13  Umubwire ko ngiye gucira urubanza inzu ye kugeza ibihe bitarondoreka bitewe n’iki cyaha: yamenye ko abahungu be batukisha Imana ariko ntiyabacyaha.
14  Ni yo mpamvu narahiriye inzu ya Eli ko kugeza ibihe bitarondoreka, nta bitambo cyangwa amaturo bizabuza inzu ya Eli guhanirwa icyaha cyayo.”
15  Samweli akomeza kuryama ageza mu gitondo. Hanyuma arabyuka akingura inzugi z’inzu ya Yehova, ariko atinya kubwira Eli iby’iryo yerekwa.
16  Eli ahamagara Samweli ati “Samweli mwana wanjye!” Samweli aritaba ati “karame!”
17  Aramubwira ati “yakubwiye iki? Rwose ntumpishe. Imana iguhane ndetse bikomeye, nugira ijambo na rimwe unkinga mu yo yakubwiye yose.”
18  Samweli amubwira ya magambo yose nta na rimwe amukinze. Eli aravuga ati “ubwo ari Yehova wabivuze, icyo abona ko ari cyiza mu maso ye azabe ari cyo akora.”
19  Samweli akomeza gukura, Yehova na we akomeza kubana na we, ntiyemera ko hagira na rimwe mu magambo ye rigwa hasi ridasohojwe.
20  Abisirayeli bose, kuva i Dani kugera i Beri-Sheba, bamenya ko Samweli yashyizweho ngo abe umuhanuzi wa Yehova.
21  Yehova yongera kwigaragariza i Shilo, kuko Yehova yihishuriye Samweli i Shilo. Ibyo byakozwe binyuze ku ijambo rya Yehova.
12  Amaherezo Samweli abwira Abisirayeli bose ati “numviye ibyo mwambwiye byose, mbimikira umwami wo kubategeka.
2  None dore nguyu umwami uzajya abagenda imbere. Jyeweho ndisaziye, imvi zabaye uruyenzi, kandi abahungu banjye ngabo muri kumwe. Nagendeye imbere yanyu kuva mu buto bwanjye kugeza uyu munsi.
3  Dore ndi hano. Nimunshinje imbere ya Yehova n’uwo yasutseho amavuta: mbese hari uwo nanyaze ikimasa cye cyangwa indogobe ye? Ese hari uwo nariganyije cyangwa uwo nakandamije? Hari uwo natse impongano ngira ngo nirengagize ibikorwa bye bibi? Niba narabikoze ndabibishyura.”
4  Baramusubiza bati “nta kintu watunyaze, nta we wakandamije kandi nta muntu n’umwe wagize icyo aguha ngo ucyemere.”
5  Samweli aravuga ati “uyu munsi Yehova ni umuhamya wo kubashinja kandi n’uwo yasutseho amavuta ni umuhamya w’uko nta kibi mwambonyeho.” Nuko barasubiza bati “ni umuhamya.”
6  Samweli abwira abantu ati “Yehova ni umuhamya. Ni we wakoresheje Mose na Aroni kandi ni we wakuye ba sokuruza mu gihugu cya Egiputa.
7  None nimuhagarare mbashinje imbere ya Yehova, mbabwire ibikorwa byose byo gukiranuka Yehova yabakoreye n’ibyo yakoreye ba sokuruza.
8  “Yakobo akimara kugera muri Egiputa, ba sokuruza batakambiye Yehova ngo abatabare, Yehova yohereza Mose na Aroni ngo bakure ba sokuruza muri Egiputa babatuze muri iki gihugu.
9  Ariko bibagiwe Yehova Imana yabo, na we abagurisha mu maboko ya Sisera umugaba w’ingabo z’i Hasori, no mu maboko y’Abafilisitiya no mu maboko y’umwami w’i Mowabu, bakajya babagabaho ibitero.
10  Nuko batakambira Yehova ngo abatabare bagira bati ‘twaracumuye kuko twataye Yehova tugakorera Bayali n’ibishushanyo bya Ashitoreti. None dukize amaboko y’abanzi bacu kugira ngo tugukorere.’
11  Yehova yohereza Yerubayali, Bedani, Yefuta na Samweli, abakiza amaboko y’abanzi banyu bari babakikije impande zose, kugira ngo mubeho mu mutekano.
12  Mubonye Nahashi umwami w’Abamoni abateye, murambwira muti ‘oya, turashaka umwami uzadutegeka!,’ kandi Yehova Imana yanyu ari we wari umwami wanyu.
13  None dore nguyu umwami mwihitiyemo, uwo mwasabye; dore Yehova yabimikiye umwami.
14  Nimutinya Yehova, mwebwe n’umwami uzabategeka, mukamukorera kandi mukamwumvira, ntimwigomeke ku mategeko ya Yehova, Yehova Imana yanyu azabana namwe.
15  Ariko nimutumvira Yehova ahubwo mukigomeka ku mategeko ya Yehova, ukuboko kwa Yehova kuzabarwanya mwe na ba so.
16  None nimuhagarare murebe ikintu gikomeye Yehova agiye gukorera imbere y’amaso yanyu.
17  Mbese ubu si igihe cy’isarura ry’ingano? Ngiye gusaba Yehova ahindishe inkuba kandi agushe imvura, kugira ngo mumenye kandi mubone ko ikibi mwakoreye mu maso ya Yehova gikabije, igihe mwisabiraga umwami.”
18  Samweli ahita atakambira Yehova. Uwo munsi Yehova ahindisha inkuba kandi agusha imvura, bituma abantu bose batinya Yehova na Samweli cyane.
19  Abantu bose babwira Samweli bati “sabira abagaragu bawe kuri Yehova Imana yawe kuko tudashaka gupfa. Ibyaha byacu byose twabyongeyeho ikibi cyo kwisabira umwami.”
20  Samweli abwira abantu ati “mwitinya. Mwakoze ibyo bibi byose, ariko ntimuzateshuke ngo mureke gukurikira Yehova; muzakorere Yehova n’umutima wanyu wose.
21  Ntimugateshuke ngo mukurikire ibigirwamana bitagira umumaro, bidashobora kugira icyo bibungura cyangwa ngo bibakize, kuko ari ibigirwamana bitagira umumaro.
22  Koko rero, Yehova ntazata ubwoko bwe ku bw’izina rye rikomeye, kuko Yehova yiyemeje kubagira ubwoko bwe.
23  Ntibikabeho ko nanjye ncumura kuri Yehova ngo ndeke kubasabira, kandi ngomba kubigisha inzira nziza, ikwiriye.
24  Icyakora mujye mutinya Yehova mumukorere mu kuri n’umutima wanyu wose, kandi muzirikane ibintu bikomeye byose yabakoreye.
25  Ariko nimwinangira mugakora ibibi, muzarimburanwa n’umwami wanyu.”
