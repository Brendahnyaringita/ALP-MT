10  Nuko Yesu ahamagara abigishwa be cumi na babiri maze abaha ubutware bwo gutegeka imyuka mibi kugira ngo bajye bayirukana, no gukiza indwara z’ubwoko bwose n’ubumuga bw’uburyo bwose.
2  Amazina y’izo ntumwa cumi n’ebyiri ni aya: mbere na mbere hari Simoni witwa Petero, na Andereya umuvandimwe we, hakaba Yakobo mwene Zebedayo na Yohana umuvandimwe we,
3  Filipo na Barutolomayo, Tomasi na Matayo  wari umukoresha w’ikoro, Yakobo mwene Alufayo na Tadeyo,
4  Simoni w’Umunyakanani na Yuda Isikariyota waje kugambanira Yesu.
5  Abo cumi na babiri Yesu yarabatumye, abaha amabwiriza akurikira: “ntimujye mu banyamahanga kandi ntimwinjire mu mugi w’Abasamariya,
6  ahubwo mukomeze kujya mu ntama zazimiye zo mu nzu ya Isirayeli.
7  Aho munyura hose, mugende mubwiriza muvuga muti ‘ubwami bwo mu ijuru buregereje.’
8  Mukize abarwayi, muzure abapfuye, mukize ababembe, mwirukane abadayimoni. Mwaherewe ubuntu, mutange ku buntu.
9  Ntimwitwaze zahabu cyangwa ifeza cyangwa umuringa byo gushyira mu dufuka mukenyereraho,
10  cyangwa uruhago rurimo ibyo muzarya muri ku rugendo, cyangwa amakanzu abiri, cyangwa inkweto cyangwa inkoni, kuko umukozi akwiriye guhabwa ibyokurya.
11  “Umugi wose cyangwa umudugudu mwinjiyemo, mujye mushaka uwo muri wo ukwiriye, kandi mugume iwe kugeza mugiye.
12  Nimwinjira mu nzu, musuhuze bene urugo mubifuriza amahoro.
13  Niba iyo nzu ikwiriye, igire amahoro muyifuriza, ariko niba idakwiriye, amahoro yanyu abagarukire.
14  Ahantu hose batazabakira cyangwa ngo batege amatwi amagambo yanyu, nimuva muri iyo nzu cyangwa muri uwo mugi, muzakunkumure umukungugu wo mu birenge byanyu.
15  Ndababwira ukuri ko ku Munsi w’Urubanza, igihugu cy’i Sodomu na Gomora kizahabwa igihano cyakwihanganirwa kurusha icy’uwo mugi.
16  “Dore mbohereje mumeze nk’intama hagati y’amasega. Nuko rero, mugire amakenga nk’inzoka, ariko mumere nk’inuma mutagira uburiganya.
17  Mwirinde abantu kuko bazabatanga bakabajyana mu nkiko, kandi bakabakubitira mu masinagogi yabo.
18  Yee, bazabakurubana babajyane imbere y’abatware n’abami babampora, kugira ngo bibe ubuhamya kuri bo no ku mahanga.
19  Icyakora nibabatanga, ntimuzahangayike mwibaza uko muzavuga cyangwa icyo muzavuga, kuko ibyo muzavuga muzabibwirwa muri uwo mwanya.
20  Si mwe muzaba muvuga, ahubwo umwuka wa So ni wo uzaba uvuga binyuze kuri mwe.
21  Umuvandimwe azatanga umuvandimwe we ngo yicwe, na se w’umwana atange umwana we, kandi abana bazahagurukira ababyeyi babo babicishe.
22  Muzangwa n’abantu bose babahora izina ryanjye, ariko uzihangana akageza ku iherezo ni we uzakizwa.
23  Nibabatotereza mu mugi umwe muzahungire mu wundi. Ndababwira ukuri ko mutazarangiza rwose kuzenguruka imigi ya Isirayeli Umwana w’umuntu ataraza.
24  “Umwigishwa ntaruta umwigisha, kandi n’umugaragu ntaruta shebuja.
25  Birahagije ko umwigishwa amera nk’umwigisha, n’umugaragu akamera nka shebuja. Niba abantu barise nyir’urugo Belizebuli, ntibazita batyo abo mu rugo rwe, ndetse bakarushaho?
26  Kubera iyo mpamvu rero, ntimukabatinye. Nta kintu gitwikiriwe kitazatwikururwa, kandi nta n’ibanga ritazamenyekana.
27  Ibyo mbabwirira mu mwijima muzabivugire ahagaragara, kandi ibyo mwumvise mubyongorewe, muzabitangaze muhagaze hejuru y’inzu.
28  Ntimutinye abica umubiri ariko bakaba badashobora kwica ubugingo, ahubwo mutinye ushobora kurimburira ubugingo n’umubiri byombi muri Gehinomu.
29  Mbese ibishwi bibiri ntibigura igiceri kimwe cy’agaciro gake? Nyamara nta na kimwe muri byo kigwa hasi So wo mu ijuru atabimenye.
30  Ndetse n’imisatsi yo ku mutwe wanyu yose irabazwe.
31  Ku bw’ibyo rero, ntimutinye; murusha ibishwi byinshi agaciro.
32  “Umuntu wese wemerera imbere y’abantu ko yunze ubumwe nanjye, nanjye nzemerera imbere ya Data uri mu ijuru ko nunze ubumwe na we.
33  Ariko umuntu wese unyihakanira imbere y’abantu, nanjye nzamwihakanira imbere ya Data uri mu ijuru.
34  Ntimutekereze ko naje kuzana amahoro mu isi; sinaje kuzana amahoro, ahubwo naje kuzana inkota.
35  Naje gutuma abantu batavuga rumwe, ngo umuhungu ahagurukire se, umukobwa ahagurukire nyina, n’umukazana ahagurukire nyirabukwe.
36  Koko rero, abanzi b’umuntu bazaba abo mu rugo rwe.
37  Ukunda se cyangwa nyina kuruta uko ankunda, ntakwiriye kuba uwanjye, kandi ukunda umuhungu we cyangwa umukobwa we kuruta uko ankunda, ntakwiriye kuba uwanjye.
38  Utemera igiti cye cy’umubabaro ngo ankurikire, ntakwiriye kuba uwanjye.
39  Ushaka gukiza ubugingo bwe azabubura, kandi uhara ubugingo bwe ku bwanjye azabubona.
40  “Ubakiriye aba anyakiriye nanjye, kandi unyakiriye aba yakiriye n’uwantumye.
41  Umuntu wakira umuhanuzi kubera ko ari umuhanuzi, azahabwa ingororano y’umuhanuzi, kandi umuntu wakira umukiranutsi kubera ko ari umukiranutsi, azahabwa ingororano y’umukiranutsi.
42  Umuntu wese uha umwe muri aba bato igikombe kimwe gusa cy’amazi afutse yo kunywa, ayamuhereye ko ari umwigishwa, ndababwira ukuri ko atazabura ingororano ye rwose.”
4  Nyuma yaho Yesu yajyanywe n’umwuka mu butayu, nuko Satani aramugerageza.
2  Amaze iminsi mirongo ine n’amajoro mirongo ine atarya, yumva arashonje.
3  Nuko Umushukanyi araza aramubwira ati “niba uri umwana w’Imana, bwira aya mabuye ahinduke imigati.”
4  Na we aramusubiza ati “handitswe ngo ‘umuntu ntatungwa n’ibyokurya gusa, ahubwo atungwa n’ijambo ryose riva mu kanwa ka Yehova.’”
5  Nuko Satani amujyana mu murwa wera, maze amuhagarika hejuru y’urukuta rukikije urusengero,
6  aramubwira ati “niba uri umwana w’Imana ijugunye hasi, kuko handitswe ngo ‘izagutegekera abamarayika bayo bagutware mu maboko yabo, kugira ngo udakubita ikirenge ku ibuye.’”
7  Yesu aramubwira ati “nanone handitswe ngo ‘ntukagerageze Yehova Imana yawe.’”
8  Nanone Satani amujyana ku musozi muremure bidasanzwe, maze amwereka ubwami bwose bwo ku isi n’ikuzo ryabwo,
9  aramubwira ati “ibi byose ndabiguha niwikubita imbere yanjye ukandamya.”
10  Yesu na we aramubwira ati “genda Satani, kuko handitswe ngo ‘Yehova Imana yawe ni we ugomba gusenga, kandi ni we wenyine ugomba gukorera umurimo wera.’”
11  Hanyuma Satani aramureka, abamarayika baraza baramukorera.
12  Nuko yumvise ko bafashe Yohana, ava aho ajya i Galilaya.
13  Amaze kuva i Nazareti, aza i Kaperinawumu iruhande rw’inyanja, mu ntara ya Zabuloni na Nafutali, aba ari ho aba,
14  kugira ngo ibyavuzwe binyuze ku muhanuzi Yesaya bisohore, ngo
15  “yewe gihugu cya Zabuloni nawe gihugu cya Nafutali, ku muhanda werekeza ku nyanja, hakurya ya Yorodani, Galilaya y’abanyamahanga!
16  Abantu bari bicaye mu mwijima babonye umucyo mwinshi, kandi abari bicaye mu karere k’igicucu cy’urupfu baviriwe n’umucyo.”
17  Uhereye icyo gihe, Yesu atangira kubwiriza avuga ati “nimwihane, kuko ubwami bwo mu ijuru bwegereje.”
18  Igihe yagendaga iruhande rw’inyanja ya Galilaya, yabonye abavandimwe babiri, ari bo Simoni witwaga Petero n’umuvandimwe we Andereya, bajugunya urushundura mu nyanja, kuko bari abarobyi.
19  Nuko arababwira ati “nimunkurikire, nanjye nzabagira abarobyi b’abantu.”
20  Uwo mwanya basiga inshundura zabo baramukurikira.
21  Ava aho akomeza kugenda, abona abandi bavandimwe babiri, ari bo Yakobo mwene Zebedayo n’umuvandimwe we Yohana, bari mu bwato hamwe na se Zebedayo basana inshundura zabo, maze arabahamagara.
22  Ako kanya basiga ubwato na se, baramukurikira.
23  Hanyuma anyura muri Galilaya hose, yigishiriza mu masinagogi yabo kandi abwiriza ubutumwa bwiza bw’ubwami, akiza abantu indwara z’ubwoko bwose n’ubumuga bw’uburyo bwose.
24  Nuko inkuru ye isakara muri Siriya hose, maze bamuzanira abantu bose bari bamerewe nabi, abari bafite indwara zinyuranye n’ububabare bwinshi butandukanye, abatewe n’abadayimoni n’abari barwaye igicuri, hamwe n’ibirema, maze arabakiza.
25  Ibyo byatumye imbaga y’abantu benshi bamukurikira baturutse i Galilaya, i Dekapoli, i Yerusalemu, i Yudaya no hakurya ya Yorodani.
26  Yesu amaze kuvuga ayo magambo yose, abwira abigishwa be ati
2  “muzi ko hasigaye iminsi ibiri ngo pasika ibe, kandi Umwana w’umuntu azatangwa amanikwe.”
3  Nuko abakuru b’abatambyi n’abakuru b’ubwo bwoko bateranira hamwe mu rugo rw’umutambyi mukuru witwaga Kayafa,
4  bajya inama yo gufata Yesu bakoresheje amayeri maze bakamwica.
5  Ariko baravuga bati “ntibizakorwe mu minsi mikuru, kugira ngo bidateza imivurungano mu bantu.”
6  Ubwo Yesu yari i Betaniya mu nzu ya Simoni w’umubembe,
7  haje umugore wari ufite icupa ririmo amavuta ahumura neza kandi ahenze, aramwegera maze ayamusuka mu mutwe, aho yari ari ku meza.
8  Abigishwa be babibonye bararakara, baravuga bati “aya mavuta apfushirijwe iki ubusa?
9  Yashoboraga kugurishwa amafaranga menshi agahabwa abakene.”
10  Yesu abimenye arababwira ati “uyu mugore muramuhora iki? Ankoreye igikorwa cyiza.
11  Abakene muri kumwe na bo iteka ryose, ariko jye ntituzahorana iteka.
12  Uyu mugore asize umubiri wanjye amavuta ahumura neza, kugira ngo antegurire guhambwa.
13  Ndababwira ukuri ko aho ubutumwa bwiza buzabwirizwa ku isi hose, icyo uyu mugore akoze na cyo kizavugwa kugira ngo bamwibuke.”
14  Hanyuma umwe muri ba bandi cumi na babiri witwaga Yuda Isikariyota asanga abakuru b’abatambyi,
15  maze arababwira ati “muzampa iki ngo mbereke uko mwamufata?” Bamusezeranya kumuha ibiceri by’ifeza mirongo itatu.
16  Kuva ubwo akomeza kujya ashakisha uburyo bwiza bwo kumubashyikiriza.
17  Ku munsi wa mbere w’imigati idasembuwe, abigishwa baza aho Yesu ari baramubwira bati “ni hehe ushaka ko tugutegurira ifunguro rya pasika?”
18  Aravuga ati “nimujye mu mugi kwa Kanaka mumubwire ko Umwigisha avuze ati ‘igihe cyanjye cyagenwe kiregereje; iwawe ni ho jye n’abigishwa banjye turi bwizihirize pasika.’”
19  Nuko abigishwa bakora ibyo Yesu yabategetse, maze bategura ibya pasika.
20  Bugorobye, Yesu yari kumwe n’abigishwa be cumi na babiri, bari ku meza.
21  Bakirya, arababwira ati “ndababwira ukuri ko umwe muri mwe ari bungambanire.”
22  Ibyo birabababaza cyane, batangira kumubaza umwe umwe bati “Mwami, ni jye?”
23  Na we arabasubiza ati “uwo duhuriza ukuboko mu ibakure ni we uri bungambanire.
24  Ni ukuri, Umwana w’umuntu agiye kugenda nk’uko byanditswe kuri we. Ariko ukoreshwa kugira ngo agambanire Umwana w’umuntu azabona ishyano. Icyari kurushaho kumubera cyiza ni uko aba ataravutse.”
25  Yuda wari ugiye kumugambanira aramubaza ati “Rabi, ni jyewe se?” Yesu aramusubiza ati “wowe ubwawe urabyivugiye.”
26  Bakirya, Yesu afata umugati, amaze gushimira arawumanyagura, awuha abigishwa be arababwira ati “nimwakire murye. Uyu ugereranya umubiri wanjye.”
27  Nanone afata igikombe, amaze gushimira arakibahereza, maze arababwira ati “nimunyweho mwese,
28  kuko iki kigereranya ‘amaraso yanjye y’isezerano,’ agomba kumenwa ku bwa benshi kugira ngo bababarirwe ibyaha.
29  Ariko ndababwira ko guhera ubu ntazongera kunywa kuri divayi, kugeza ku munsi nzasangirira namwe divayi nshya mu bwami bwa Data.”
30  Hanyuma bamaze kuririmba indirimbo zo gusingiza Imana, barasohoka bajya ku musozi w’Imyelayo.
31  Nuko Yesu arababwira ati “mwese ibyanjye birabagusha iri joro, kuko handitswe ngo ‘nzakubita umwungeri, umukumbi w’intama utatane.’
32  Ariko nimara kuzuka, nzababanziriza kujya i Galilaya.”
33  Petero aramusubiza ati “nubwo abandi bose ibyawe byabagusha, jyewe ntibizigera bingusha!”
34  Yesu aramusubiza ati “ndakubwira ukuri ko muri iri joro isake iri bubike umaze kunyihakana gatatu.”
35  Petero aramusubiza ati “niyo byaba ngombwa ko mfana nawe, sinshobora kukwihakana.” Abandi bigishwa bose na bo bavuga batyo.
36  Nuko Yesu agera ahantu hitwa Getsemani ari kumwe n’abigishwa be, arababwira ati “mube mwicaye hano mu gihe ngiye hirya hariya gusenga.”
37  Ajyana Petero n’abahungu bombi ba Zebedayo, atangira kugaragaza umubabaro no guhagarika umutima cyane.
38  Nuko arababwira ati “ubu mfite agahinda kenshi kenda kunyica. Nimugume hano mubane maso nanjye.”
39  Hanyuma yigira imbere ho gato, yikubita hasi yubamye arasenga ati “Data, niba bishoboka, iki gikombe kindenge. Ariko ntibibe uko nshaka, ahubwo bibe uko ushaka.”
40  Nuko agaruka aho abigishwa be bari asanga basinziriye, maze abwira Petero ati “ntimushobora kuba maso hamwe nanjye nibura isaha imwe?
41  Mukomeze kuba maso kandi musenge ubudacogora, kugira ngo mutajya mu moshya. Umutima urabishaka, ariko umubiri ufite intege nke.”
42  Arongera aragenda ubwa kabiri, arasenga ati “Data, niba bidashoboka ko iki gikombe kindenga ahubwo nkaba ngomba kukinyweraho, bibe uko ushaka.”
43  Arongera aragaruka asanga basinziriye, kubera ko amaso yabo yari aremereye.
44  Yongera kubasiga aho ajya gusenga ubwa gatatu, asubira muri ya magambo.
45  Hanyuma agaruka aho abigishwa be bari arababwira ati “mu gihe nk’iki murisinziriye kandi muriruhukira! Dore igihe kiregereje ngo Umwana w’umuntu agambanirwe, ashyirwe mu maboko y’abanyabyaha.
46  Nimuhaguruke tugende. Dore ungambanira ari hafi.”
47  Akivuga ayo magambo, Yuda, umwe wo muri ba bandi cumi na babiri, aba arahasesekaye ari kumwe n’abantu benshi bitwaje inkota n’amahiri, batumwe n’abakuru b’abatambyi n’abakuru b’ubwo bwoko.
48  Uwo mugambanyi yari yabahaye ikimenyetso ababwira ati “uwo ndi busome, ni we uwo; mumufate mumujyane.”
49  Aragenda ahita asanga Yesu aramubwira ati “gira amahoro Rabi!” Maze aramusoma.
50  Ariko Yesu aramubwira ati “mugenzi wanjye, kuki uri hano?” Nuko baraza bafata Yesu baramujyana.
51  Ariko umwe mu bari kumwe na Yesu arambura ukuboko akura inkota ye, ayikubita umugaragu w’umutambyi mukuru amuca ugutwi.
52  Nuko Yesu aramubwira ati “subiza inkota yawe mu mwanya wayo, kuko abafata inkota bose bazicishwa inkota.
53  Cyangwa utekereza ko ntashobora gusaba Data agahita anyoherereza legiyoni zisaga cumi n’ebyiri z’abamarayika?
54  Bigenze bityo se, Ibyanditswe byasohora bite kandi ari uko bigomba kugenda?”
55  Ako kanya Yesu abwira abo bantu ati “mwaje kumfata mwitwaje inkota n’amahiri nk’aho muje gufata igisambo? Iminsi yose nabaga nicaye mu rusengero nigisha, nyamara ntimwamfashe.
56  Ariko ibi byose bibereyeho kugira ngo ibyanditswe n’abahanuzi bisohore.” Nuko abigishwa be bose baramutererana barahunga.
57  Abafashe Yesu bamujyana kwa Kayafa, umutambyi mukuru, aho abanditsi n’abakuru bari bateraniye.
58  Ariko Petero akomeza kumukurikira barenga ahinguka, arinda agera mu rugo rw’umutambyi mukuru. Amaze kwinjira mu rugo, yicarana n’abagaragu kugira ngo arebe amaherezo yabyo.
59  Hagati aho, abakuru b’abatambyi n’abagize Urukiko rw’Ikirenga rwa Kiyahudi bose, bashakishaga ibirego by’ibinyoma byo gushinja Yesu kugira ngo babone uko bamwica,
60  ariko ntibabona na kimwe nubwo haje abagabo benshi b’ibinyoma. Hanyuma haza abagabo babiri
61  baravuga bati “uyu muntu yaravuze ati ‘nshobora gusenya urusengero rw’Imana maze nkarwubaka mu minsi itatu.’”
62  Umutambyi mukuru abyumvise arahaguruka aramubaza ati “ese nta cyo usubiza? Ibyo aba bagushinja ni ibiki?”
63  Ariko Yesu araceceka. Nuko umutambyi mukuru aramubwira ati “nkurahije Imana nzima, tubwire niba ari wowe Kristo Umwana w’Imana!”
64  Yesu aramusubiza ati “wowe ubwawe urabyivugiye. Ndababwira ko uhereye ubu muzabona Umwana w’umuntu yicaye iburyo bwa Nyir’ububasha, aje mu bicu byo mu ijuru.”
65  Nuko umutambyi mukuru ashishimura umwenda we aravuga ati “atutse Imana! None se turacyashakira iki abandi bagabo? Ntimureba! Noneho mwiyumviye uko atutse Imana.
66  Murabitekerezaho iki?” Barasubiza bati “akwiriye gupfa.”
67  Nuko bamucira mu maso kandi bamukubita ibipfunsi. Abandi bamukubita inshyi mu maso,
68  bavuga bati “duhanurire, Kristo. Ni nde ugukubise?”
69  Icyo gihe Petero yari yicaye hanze mu rugo, maze umuja aramusanga aramubwira ati “nawe wari kumwe na Yesu w’Umunyagalilaya!”
70  Ariko abihakanira imbere yabo bose ati “ibyo uvuga simbizi.”
71  Arasohoka, ageze mu bikingi by’amarembo, undi muja aramubona abwira abari aho ati “uyu muntu yari kumwe na Yesu w’i Nazareti.”
72  Nanone arabihakana, agerekaho n’indahiro ati “uwo muntu simuzi!”
73  Hashize akanya gato, abari bahagaze aho baraza babwira Petero bati “ni ukuri, nawe uri uwo muri bo, ndetse n’imvugo yawe irakugaragaza.”
74  Nuko atangira kwivuma no kurahira ati “uwo muntu nkamumenya!” Ako kanya isake irabika.
75  Petero yibuka amagambo Yesu yamubwiye ati “isake irabika umaze kunyihakana gatatu.” Nuko arasohoka maze ararira cyane.
11  Yesu amaze guha abigishwa be cumi na babiri ayo mabwiriza, ava aho ajya kwigisha no kubwiriza mu migi yabo.
2  Ariko Yohana yumviye mu nzu y’imbohe iby’imirimo Kristo akora, atuma abigishwa be
3  ngo bamubaze bati “ni wowe wa Wundi ugomba kuza, cyangwa tugomba gutegereza undi?”
4  Yesu arabasubiza ati “nimugende mubwire Yohana ibyo mwumva n’ibyo mubona:
5  impumyi zirahumuka, ibirema biragenda, ababembe barakira, ibipfamatwi birumva, abapfuye barazurwa n’abakene barabwirwa ubutumwa bwiza.
6  Hahirwa uwo ibyanjye bitazabera igisitaza.”
7  Bakimara kuva aho, Yesu abwira imbaga y’abantu ibya Yohana, arababaza ati “mwagiye mu butayu kureba iki? Ni urubingo ruhungabanywa n’umuyaga?
8  None se mwagiye kureba iki? Ni umuntu wambaye imyenda yorohereye? Erega abambaye imyenda yorohereye baba mu mazu y’abami!
9  Koko se, mwajyanywe n’iki? Kureba umuhanuzi? Yee, ndetse ndababwira ko aruta umuhanuzi.
10  Uwo ni we ibyanditswe byavuzeho, ngo ‘dore ndohereza intumwa yanjye imbere yawe, ni yo izakubanziriza igutegurire inzira!’
11  Ndababwira ukuri ko mu babyawe n’abagore, hatigeze habaho umuntu ukomeye kuruta Yohana Umubatiza. Nyamara uworoheje mu bwami bwo mu ijuru arakomeye kumuruta.
12  Ariko uhereye mu gihe cya Yohana Umubatiza kugeza ubu, ubwami bwo mu ijuru ni yo ntego abantu baharanira kugeraho, kandi ababuharanira barabusingira bakabukomeza.
13  Ari Abahanuzi, ari n’Amategeko, byose byahanuye kugeza kuri Yohana,
14  kandi niba mushaka kubyemera, ni we ‘Eliya wagombaga kuza.’
15  Ufite amatwi niyumve.
16  “Ariko se, ab’iki gihe nabagereranya na nde? Bameze nk’abana bato bicaye mu isoko basakuza bahamagara bagenzi babo,
17  bati ‘twabavugirije umwironge ntimwabyina; twaboroze ntimwikubita mu gituza ngo mugaragaze agahinda.’
18  Mu buryo nk’ubwo, Yohana na we yaje atarya kandi atanywa, abantu baravuga bati ‘afite umudayimoni.’
19  Umwana w’umuntu we aje arya kandi anywa, na bwo abantu baravuga bati ‘dore uwo munyandanini n’umunywi wa divayi, incuti y’abakoresha b’ikoro n’abanyabyaha.’ Nyamara ubwenge bugaragazwa n’imirimo yabwo ko bukiranuka.”
20  Hanyuma acyaha imigi yari yarakoreyemo ibitangaza byinshi, kubera ko itihannye,
21  ati “uzabona ishyano Korazini! Uzabona ishyano Betsayida! Iyo ibitangaza byakorewe muri mwe biza gukorerwa i Tiro n’i Sidoni, abaho baba barihannye kera bakambara ibigunira kandi bakicara mu ivu.
22  Ni cyo gituma mbabwira ko ku Munsi w’Urubanza, i Tiro n’i Sidoni hazahanwa igihano cyakwihanganirwa kurusha icyanyu.
23  Nawe Kaperinawumu, ese wibwira ko uzakuzwa ukagera mu ijuru? Uzamanuka ujye mu mva; kuko iyo ibitangaza byakorewe muri wowe biza gukorerwa i Sodomu, haba haragumyeho kugeza n’uyu munsi.
24  Ni cyo gituma mbabwira ko ku Munsi w’Urubanza, igihugu cy’i Sodomu kizahabwa igihano cyakwihanganirwa kurusha icyanyu.”
25  Icyo gihe Yesu yongeraho ati “ndagusingiriza mu ruhame Data, Mwami w’ijuru n’isi, kuko ibi bintu wabihishe abanyabwenge n’abahanga ukabihishurira abana bato.
26  Yee, Data, kuko wabonye bikwiriye ko ubigenza utyo.
27  Ibintu byose nabihawe na Data, kandi nta muntu uzi Umwana mu buryo bwuzuye keretse Data, kandi nta n’uzi Data mu buryo bwuzuye, keretse Umwana n’umuntu wese Umwana ashatse kumuhishurira.
28  Nimuze munsange, mwese abagoka n’abaremerewe, nanjye nzabaruhura.
29  Mwikorere umugogo wanjye kandi munyigireho, kuko nitonda kandi noroheje mu mutima, namwe muzabona ihumure.
30  Umugogo wanjye nturuhije kandi umutwaro wanjye nturemereye.”
8  Amaze kumanuka kuri uwo musozi abantu benshi baramukurikira.
2  Nuko haza umubembe aramuramya, aramubwira ati “Mwami, ubishatse ushobora kunkiza.”
3  Nuko arambura ukuboko amukoraho, aravuga ati “ndabishaka. Kira.” Ako kanya ibibembe bye birakira.
4  Nuko Yesu aramubwira ati “uramenye ntugire uwo ubibwira. Ahubwo genda wiyereke umutambyi kandi utange ituro ryategetswe na Mose, kugira ngo bibabere ubuhamya.”
5  Yinjiye i Kaperinawumu, umutware utwara umutwe w’abasirikare aza aho ari aramwinginga
6  ati “Nyagasani, umugaragu wanjye aryamye mu nzu, arwaye indwara yatumye agagara kandi iramubabaza bikabije.”
7  Na we aramusubiza ati “ningerayo ndamukiza.”
8  Uwo mutware aramusubiza ati “Nyagasani, si ndi umuntu ukwiriye ku buryo wakwinjira iwanjye, ahubwo vuga gusa umugaragu wanjye arakira.
9  Nanjye mfite abantegeka, nkagira n’abasirikare ntwara. Iyo mbwiye umwe nti ‘genda!,’ aragenda; nabwira undi nti ‘ngwino!,’ akaza; nabwira umugaragu wanjye nti ‘kora iki!,’ akagikora.”
10  Yesu abyumvise biramutangaza cyane, maze abwira abari bamukurikiye ati “ndababwira ukuri ko nta muntu n’umwe nigeze mbona muri Isirayeli, ufite ukwizera gukomeye bene aka kageni.
11  Ariko ndababwira ko hari benshi bazaturuka iburasirazuba n’iburengerazuba, bakaza bakicarana ku meza na Aburahamu na Isaka na Yakobo mu bwami bw’ijuru;
12  abana b’ubwami bo bazajugunywa hanze mu mwijima. Aho ni ho bazaririra, bakahahekenyera amenyo.”
13  Nuko Yesu abwira uwo mutware utwara umutwe w’abasirikare ati “igendere. Rwose bikubere nk’uko ukwizera kwawe kuri.” Uwo mwanya wa mugaragu arakira.
14  Hanyuma Yesu ageze kwa Petero abona nyirabukwe wa Petero aryamye ahinda umuriro.
15  Nuko amukora ku kuboko umuriro urashira, maze arahaguruka atangira kumukorera.
16  Ariko bugorobye, abantu bamuzanira abantu benshi bari batewe n’abadayimoni. Nuko yirukana iyo myuka mibi avuze ijambo rimwe gusa, kandi akiza abari bamerewe nabi bose,
17  kugira ngo ibyavuzwe binyuze ku muhanuzi Yesaya bisohore, ngo “we ubwe yishyizeho indwara zacu kandi atwara uburwayi bwacu.”
18  Yesu abonye imbaga y’abantu yari imukikije, ategeka ko bambuka bakajya ku nkombe yo hakurya.
19  Maze haza umwanditsi aramubwira ati “Mwigisha, nzagukurikira aho uzajya hose.”
20  Ariko Yesu aramubwira ati “ingunzu zifite amasenga n’inyoni zo mu kirere zifite aho zitaha, ariko Umwana w’umuntu ntagira n’aho kurambika umusaya.”
21  Nuko undi wo mu bigishwa be aramubwira ati “Mwami, nyemerera mbanze njye guhamba data.”
22  Yesu aramubwira ati “komeza unkurikire, ureke abapfuye bahambe abapfu babo.”
23  Yuriye ubwato, abigishwa be baramukurikira.
24  Nuko inyanja irivumbagatanya cyane, ku buryo ubwato bwarengerwaga n’imiraba. Icyakora we yari asinziriye.
25  Baraza baramukangura baramubwira bati “Mwami, dukize tugiye gupfa!”
26  Ariko arababwira ati “ni iki gitumye mukuka umutima mwa bafite ukwizera guke mwe?” Arahaguruka acyaha imiyaga n’inyanja, maze haba ituze ryinshi.
27  Nuko abigishwa be baratangara cyane baravuga bati “uyu ni muntu ki, ku buryo imiyaga n’inyanja na byo bimwumvira?”
28  Amaze kugera hakurya mu gihugu cy’Abagadareni, ahahurira n’abagabo babiri baturutse mu irimbi batewe n’abadayimoni; bari abanyamahane bidasanzwe, ku buryo nta muntu watinyukaga kunyura iyo nzira.
29  Nuko barasakuza cyane bavuga bati “turapfa iki nawe Mwana w’Imana? Waje kutubabaza igihe cyagenwe kitaragera?”
30  Ariko hirya yabo kure hari umugana w’ingurube nyinshi zarishaga.
31  Hanyuma abo badayimoni baramwinginga bati “nutwirukana, utwohereze muri uriya mugana w’ingurube.”
32  Na we arababwira ati “ngaho nimugende!” Babavamo baragenda, binjira muri za ngurube, maze izo ngurube zose ziruka zigana ku gacuri ziroha mu nyanja, zipfira mu mazi.
33  Ariko abashumba barahunga, bageze mu mugi bavuga ibyabaye byose, ndetse n’ibyabaye kuri ba bagabo bari batewe n’abadayimoni.
34  Nuko abo mu mugi bose bajya aho Yesu yari ari, bamaze kumubona bamusaba bakomeje ngo ave mu turere twabo.
16  Nuko Abafarisayo n’Abasadukayo baza aho ari, maze kugira ngo bamugerageze, bamusaba kubereka ikimenyetso kivuye mu ijuru.
2  Na we arabasubiza ati “[[iyo bugorobye mukunda kuvuga muti ‘hazaramuka umucyo kuko ijuru ritukura’;
3  naho mu gitondo mukavuga muti ‘hari bwirirwe imbeho n’umuvumbi kuko ijuru ritukura ariko rikaba ryijimye.’ Muzi kureba uko ijuru risa mugasobanukirwa ibyaryo, ariko ibimenyetso by’ibihe ntimushobora kubisobanukirwa.]]
4  Abantu b’iki gihe kibi cy’ubusambanyi bakomeza gushaka ikimenyetso, ariko nta kimenyetso bazahabwa keretse ikimenyetso cya Yona.” Amaze kubabwira atyo abasiga aho arigendera.
5  Nuko abigishwa barambuka bajya hakurya, ariko bibagirwa kwitwaza imigati.
6  Yesu arababwira ati “mukomeze kuba maso kandi mwirinde umusemburo w’Abafarisayo n’Abasadukayo.”
7  Nuko batangira kujya impaka hagati yabo bati “nta migati twitwaje.”
8  Yesu abimenye arababaza ati “ni iki gituma mujya impaka hagati yanyu? Ni uko mutitwaje imigati, mwa bafite ukwizera guke mwe?
9  Ese ntimurasobanukirwa icyo nshaka kuvuga, cyangwa ntimwibuka ya migati itanu yagaburiwe abagabo ibihumbi bitanu, n’ibitebo mwajyanye uko byanganaga?
10  Cyangwa se ya migati irindwi yagaburiwe abantu ibihumbi bine, n’ibitebo mwajyanye uko byanganaga?
11  Ni iki gitumye mudasobanukirwa ko ntababwiraga iby’imigati? Ahubwo nababwiraga ko mwirinda umusemburo w’Abafarisayo n’Abasadukayo.”
12  Nuko basobanukirwa ko atababwiraga kwirinda umusemburo w’imigati, ahubwo ko ari ukwirinda inyigisho z’Abafarisayo n’Abasadukayo.
13  Hanyuma Yesu ageze mu turere tw’i Kayisariya ya Filipo, abaza abigishwa be ati “abantu bavuga ko Umwana w’umuntu ari nde?”
14  Baramusubiza bati “bamwe bavuga ko ari Yohana Umubatiza, abandi ngo ni Eliya, abandi na bo ngo ni Yeremiya cyangwa umwe mu bahanuzi.”
15  Yesu na we arababaza ati “none se mwebwe muvuga ko ndi nde?”
16  Simoni Petero aramusubiza ati “uri Kristo, Umwana w’Imana nzima.”
17  Yesu aramusubiza ati “urahirwa Simoni mwene Yona, kuko umubiri n’amaraso atari byo byaguhishuriye ibyo, ahubwo Data uri mu ijuru ni we wabiguhishuriye.
18  Nanone ndakubwira ko uri Petero, kandi kuri uru rutare ni ho nzubaka itorero ryanjye, kandi amarembo y’imva ntazariganza.
19  Nzaguha imfunguzo z’ubwami bwo mu ijuru, kandi ikintu cyose uzahambira mu isi, kizaba ari ikintu cyari gihambiriwe mu ijuru, n’ikintu cyose uzahambura mu isi, kizaba ari ikintu cyari gihambuwe mu ijuru.”
20  Nuko yihanangiriza cyane abigishwa be kutagira uwo babwira ko ari we Kristo.
21  Kuva icyo gihe Yesu Kristo atangira kwereka abigishwa be ko akwiriye kujya i Yerusalemu akababazwa mu buryo bwinshi n’abakuru hamwe n’abakuru b’abatambyi n’abanditsi kandi akicwa, maze ku munsi wa gatatu akazuka.
22  Petero abyumvise amushyira ku ruhande aramucyaha ati “ibabarire Mwami; ibyo ntibizigera bikubaho.”
23  Ariko Yesu atera Petero umugongo aramubwira ati “jya inyuma yanjye Satani! Umbereye igisitaza, kuko ibyo utekereza atari ibitekerezo by’Imana ahubwo ari iby’abantu.”
24  Hanyuma Yesu abwira abigishwa be ati “umuntu nashaka kunkurikira yiyange, afate igiti cye cy’umubabaro maze akomeze ankurikire.
25  Ushaka kurokora ubugingo bwe azabubura, ariko umuntu wese uhara ubugingo bwe kubera jye azabubona.
26  None se umuntu byamumarira iki aramutse yungutse ibintu byo mu isi byose, ariko agatakaza ubugingo bwe? Cyangwa umuntu yatanga iki kugira ngo acungure ubugingo bwe?
27  Umwana w’umuntu azaza mu ikuzo rya Se ari kumwe n’abamarayika be, kandi icyo gihe azitura umuntu wese ibihwanye n’imyifatire ye.
28  Ndababwira ukuri ko hari bamwe mu bahagaze hano batazasogongera ku rupfu, batabanje kubona Umwana w’umuntu aje mu bwami bwe.”
18  Muri uwo mwanya abigishwa begera Yesu baramubaza bati “mu by’ukuri, ni nde ukomeye kuruta abandi mu bwami bwo mu ijuru?”
2  Nuko ahamagara umwana muto amushyira hagati yabo,
3  aravuga ati “ndababwira ukuri ko nimudahinduka ngo mumere nk’abana bato, mutazinjira rwose mu bwami bwo mu ijuru.
4  Ku bw’ibyo rero, umuntu wese wicisha bugufi nk’uyu mwana muto, ni we ukomeye kuruta abandi mu bwami bwo mu ijuru,
5  kandi umuntu wese wakira umwana muto nk’uyu mu izina ryanjye, nanjye aba anyakiriye.
6  Ariko umuntu wese usitaza umwe muri aba bato banyizera, icyamubera cyiza ni uko yahambirwa urusyo runini ku ijosi maze akarohwa imuhengeri mu nyanja ngari.
7  “Isi izabona ishyano bitewe n’ibisitaza byayo! Birumvikana ko ibisitaza bigomba kuza, ariko umuntu igisitaza giturukaho azabona ishyano!
8  Nuko rero, niba ikiganza cyangwa ikirenge cyawe kikubera igisitaza, ugice ukijugunye kure yawe. Icyarushaho kukubera cyiza ni uko wakwinjira mu buzima uri ikimuga cyangwa ikirema, kuruta ko wajugunywa mu muriro w’iteka ufite ibiganza byombi n’ibirenge byombi.
9  Nanone ijisho ryawe nirikubera igisitaza, urinogore urite kure yawe. Icyarushaho kukubera cyiza ni uko wakwinjira mu buzima ufite ijisho rimwe, aho kujugunywa mu muriro wa Gehinomu ufite amaso yombi.
10  Mwirinde mutagira uwo muri aba bato musuzugura, kuko ndababwira ko abamarayika babo bo mu ijuru bahora bareba mu maso ha Data uri mu ijuru.
11  ——
12  “Mubitekerezaho iki? Umuntu aramutse afite intama ijana, imwe ikazimira, ntiyasiga izindi mirongo icyenda n’icyenda ku misozi akajya gushaka iyazimiye?
13  Iyo ayibonye, ndababwira ukuri ko ayishimira cyane kurusha izo mirongo icyenda n’icyenda zitazimiye.
14  Uko ni ko na Data wo mu ijuru atifuza ko hagira n’umwe muri aba bato urimbuka.
15  “Byongeye kandi, umuvandimwe nakora icyaha, ugende umwereke ikosa rye muri mwembi gusa. Nakumva, uzaba wungutse umuvandimwe wawe.
16  Ariko natakumva, ujyane n’undi umwe cyangwa babiri kugira ngo ikintu cyose cyemezwe n’akanwa k’abagabo babiri cyangwa batatu.
17  Natabumva, ubibwire itorero. Itorero na ryo nataryumva, akubere nk’umunyamahanga cyangwa nk’umukoresha w’ikoro.
18  “Ndababwira ukuri ko ibintu byose muzahambira mu isi, bizaba ari ibintu byari bihambiriwe mu ijuru, n’ibintu byose muzahambura mu isi, bizaba ari ibintu byari bihambuwe mu ijuru.
19  Nanone ndababwira ukuri ko babiri muri mwe bo ku isi nibemeranya ku kintu cy’ingenzi bakwiriye gusaba, Data wo mu ijuru azakibakorera,
20  kuko aho babiri cyangwa batatu bateraniye hamwe mu izina ryanjye, mba ndi hagati muri bo.”
21  Nuko Petero aramwegera aramubaza ati “Mwami, ni kangahe umuvandimwe wanjye azankosereza nkamubabarira? Kugeza incuro ndwi?”
22  Yesu aramusubiza ati “sinkubwiye ngo uzageze ku ncuro ndwi, ahubwo uzageze ku ncuro mirongo irindwi n’indwi.
23  “Ni yo mpamvu ubwami bwo mu ijuru bugereranywa n’umwami washatse kwishyuza abagaragu be imyenda bari bamurimo.
24  Atangiye kubishyuza, bamuzanira uwari umurimo italanto ibihumbi icumi [=idenariyo 60.000.000].
25  Ariko kubera ko atari afite ubushobozi bwo kwishyura, shebuja ategeka ko agurishwa, we n’umugore we n’abana be n’ibyo yari atunze byose, kugira ngo yishyure.
26  Nuko uwo mugaragu amwikubita imbere aramuramya, aramubwira ati ‘nyihanganira nzakwishyura umwenda nkurimo wose.’
27  Ibyo bituma shebuja w’uwo mugaragu amugirira impuhwe aramureka aragenda, kandi amusonera umwenda we.
28  Ariko uwo mugaragu arasohoka ajya gushaka umugaragu mugenzi we wari umurimo idenariyo ijana, maze aramusumira aramuniga amubwira ati ‘nyishyura ibyo ungomba byose.’
29  Nuko uwo mugaragu mugenzi we amwikubita imbere aramutakambira ati ‘nyihanganira nzakwishyura.’
30  Nyamara yanga kumwumva, ahubwo aragenda amushyirisha mu nzu y’imbohe kugeza igihe yari kuzamwishyurira ibyo yamugombaga byose.
31  Nuko abandi bagaragu bagenzi be babonye ibyari byabaye barababara cyane, maze baragenda babitekerereza shebuja byose.
32  Hanyuma shebuja aramuhamagaza, aramubwira ati ‘wa mugaragu mubi we, nagusoneye umwenda wose wari undimo igihe wantakambiraga.
33  Wowe ntiwari ukwiriye kugirira imbabazi umugaragu mugenzi wawe, nk’uko nanjye nakugiriye imbabazi?’
34  Ibyo birakaza shebuja cyane, maze amuha abarinzi b’inzu y’imbohe kugeza igihe yari kwishyurira ibyo yamugombaga byose.
35  Uko ni ko na Data wo mu ijuru azabagenza namwe nimutababarirana, ngo umuntu wese ababarire umuvandimwe we, mubikuye ku mutima.”
17  Hashize iminsi itandatu Yesu afata Petero na Yakobo n’umuvandimwe we Yohana, abajyana ku musozi muremure ari bonyine.
2  Nuko ahindurira isura imbere yabo, maze mu maso he haka nk’izuba, n’imyenda ye irabagirana nk’umucyo.
3  Bagiye kubona babona Mose na Eliya barimo baganira na we.
4  Nuko Petero abwira Yesu ati “Mwami, ni byiza kuba turi aha. Nubishaka ndabamba amahema atatu hano: iryawe, irya Mose n’irya Eliya.”
5  Igihe yari akivuga, haba haje igicu cyererana kirabakingiriza, maze ijwi rivugira muri icyo gicu riti “uyu ni Umwana wanjye nkunda nkamwemera; mumwumvire.”
6  Abigishwa babyumvise bagwa bubamye, kandi bagira ubwoba bwinshi cyane.
7  Yesu arabegera, abakoraho, arababwira ati “nimuhaguruke, kandi mwe gutinya.”
8  Bubuye amaso ntibagira undi babona, keretse Yesu wenyine.
9  Nuko igihe barimo bamanuka kuri uwo musozi, Yesu arabategeka ati “ntimuzagire uwo mubwira iby’iri yerekwa, kugeza igihe Umwana w’umuntu azaba amaze kuzurwa mu bapfuye.”
10  Ariko abigishwa baramubaza bati “none se, kuki abanditsi bavuga ko Eliya agomba kubanza kuza?”
11  Arabasubiza ati “ni koko, Eliya azaza, kandi azasubiza ibintu byose mu buryo.
12  Icyakora, ndababwira ko Eliya yamaze kuza ariko ntibamumenye, ahubwo bamukoreye ibyo bashaka. Uko ni ko n’Umwana w’umuntu agomba kuzababazwa na bo.”
13  Nuko abigishwa bamenya ko yababwiraga ibya Yohana Umubatiza.
14  Hanyuma igihe bari baje bagana aho imbaga y’abantu yari ikoraniye, umuntu aramwegera aramupfukamira, aramubwira ati
15  “Mwami, girira imbabazi umuhungu wanjye, kuko arwaye igicuri kandi amerewe nabi cyane, kandi akenshi kimutura mu muriro no mu mazi.
16  None namuzaniye abigishwa bawe, ariko ntibashoboye kumukiza.”
17  Yesu aramusubiza ati “bantu b’iki gihe kigoramye mutizera, nzagumana namwe ngeze ryari? Nzabihanganira ngeze ryari? Nimumunzanire hano.”
18  Hanyuma Yesu acyaha uwo mudayimoni maze amuvamo, ako kanya uwo muhungu arakira.
19  Ibyo birangiye abigishwa begera Yesu biherereye, baramubwira bati “kuki twe tutashoboye kumwirukana?”
20  Arababwira ati “byatewe no kwizera kwanyu guke. Ndababwira ukuri ko muramutse mufite ukwizera kungana n’akabuto ka sinapi, mwabwira uyu musozi muti ‘imuka uve hano ujye hariya,’ kandi wakwimuka; ndetse nta kintu na kimwe kitabashobokera.”
21  ——
22  Igihe bari bateraniye hamwe i Galilaya ni bwo Yesu yababwiye ati “Umwana w’umuntu agomba kugambanirwa agatangwa mu maboko y’abantu,
23  kandi bazamwica, maze ku munsi wa gatatu azuke.” Ibyo byatumye bagira agahinda kenshi cyane.
24  Bamaze kugera i Kaperinawumu, abasoreshaga umusoro w’idarakama ebyiri begera Petero, baramubaza bati “mbese umwigisha wanyu ntatanga umusoro w’idarakama ebyiri?”
25  Arabasubiza ati “arawutanga.” Ariko yinjiye mu nzu, Yesu aramutanguranwa aramubaza ati “utekereza iki Simoni? Ni ba nde abami bo mu isi baka amahoro cyangwa umusoro w’umubiri? Ni abana babo cyangwa ni rubanda?”
26  Amushubije ati “ni rubanda,” Yesu na we aramubwira ati “mu by’ukuri, abana babo baba basonewe umusoro.
27  Ariko kugira ngo tutababera igisitaza, jya ku nyanja ujugunye ururobo maze ifi ya mbere uri bufate, uyasamure akanwa urabonamo igiceri cya sitateri. Ukijyane ukibahe kibe umusoro wanjye n’uwawe.”
9  Nuko yurira ubwato, arambuka ajya mu mugi w’iwabo.
2  Hanyuma bamuzanira umuntu waremaye wari uryamye ku buriri. Yesu abonye ukwizera kwabo, abwira icyo kirema ati “komera mwana wanjye, ibyaha byawe urabibabariwe.”
3  Maze bamwe mu banditsi barabwirana bati “uyu muntu aratuka Imana.”
4  Yesu amenye ibyo batekereza arababaza ati “kuki mutekereza ibintu bibi mu mitima yanyu?
5  None se ari ukuvuga ngo ibyaha byawe urabibabariwe, cyangwa ngo haguruka ugende, icyoroshye ni ikihe?
6  Icyakora kugira ngo mumenye ko Umwana w’umuntu afite ububasha mu isi bwo kubabarira abantu ibyaha, . . .” hanyuma abwira uwo muntu waremaye ati “haguruka ufate uburiri bwawe utahe.”
7  Nuko arahaguruka arataha.
8  Abantu benshi bari aho babibonye baratinya, maze basingiza Imana yahaye abantu ububasha nk’ubwo.
9  Hanyuma Yesu avuye aho ngaho, abona umugabo witwaga Matayo yicaye ku biro by’imisoro, aramubwira ati “nkurikira ube umwigishwa wanjye.” Uwo mwanya arahaguruka aramukurikira.
10  Nyuma yaho ubwo yari mu nzu ari ku meza, abakoresha b’ikoro benshi n’abanyabyaha na bo baraza bicarana na Yesu n’abigishwa be.
11  Ariko Abafarisayo babibonye babwira abigishwa be bati “kuki umwigisha wanyu asangira n’abakoresha b’ikoro n’abanyabyaha?”
12  Yesu abumvise arababwira ati “abantu bazima si bo bakeneye umuganga, ahubwo abarwayi ni bo bamukeneye.
13  Nimugende mwige icyo aya magambo asobanura ngo ‘icyo nshaka ni imbabazi si ibitambo.’ Sinazanywe no guhamagara abakiranutsi, ahubwo nazanywe no guhamagara abanyabyaha.”
14  Hanyuma abigishwa ba Yohana basanga Yesu maze baramubaza bati “kuki twebwe n’Abafarisayo dufite akamenyero ko kwiyiriza ubusa, ariko abigishwa bawe bo bakaba batiyiriza ubusa?”
15  Yesu arabasubiza ati “incuti z’umukwe ntizifite impamvu yo kugaragaza umubabaro igihe cyose umukwe akiri kumwe na zo. Ariko igihe kizagera ubwo umukwe azabakurwamo, icyo gihe ni bwo baziyiriza ubusa.
16  Nta wutera ikiremo gishya ku mwenda ushaje, kuko cyakurura uwo mwenda ukarushaho gucika.
17  Nta n’ubwo abantu bashyira divayi nshya mu mpago z’impu zishaje, kuko babikoze izo mpago zaturika maze divayi ikameneka, n’izo mpago zikangirika. Ahubwo abantu bashyira divayi nshya mu mpago nshya z’uruhu, byombi ntibigire icyo biba.”
18  Igihe yari akibabwira ibyo, haza umutware aramwegera aramuramya, aramubwira ati “ubu umukobwa wanjye agomba kuba yapfuye. Ariko ngwino umurambikeho ikiganza cyawe araba muzima.”
19  Nuko Yesu arahaguruka, aherako aramukurikira; abigishwa be na bo baramukurikira.
20  Umugore wari umaze imyaka cumi n’ibiri ava amaraso, aturuka inyuma ye akora ku ncunda z’umwitero we,
21  kuko yibwiraga ati “ninkora gusa ku mwitero we ndakira.”
22  Yesu arahindukira, maze amubonye aramubwira ati “mukobwa, komera. Ukwizera kwawe kwagukijije.” Kuva ubwo uwo mugore arakira.
23  Yesu ageze mu nzu ya wa mutware, abona abavuza imyironge n’imbaga y’abantu bavurunganye basakuza cyane,
24  aravuga ati “nimusohoke, kuko ako gakobwa katapfuye; ahubwo karasinziriye.” Avuze atyo batangira kumuseka bamukwena.
25  Abantu bamaze gusohoka, arinjira afata ukuboko kw’ako gakobwa, nuko karahaguruka.
26  Birumvikana ko iyo nkuru yasakaye muri ako karere kose.
27  Yesu avuyeyo, abagabo babiri b’impumyi baramukurikira basakuza cyane bati “Mwene Dawidi, tugirire imbabazi.”
28  Amaze kwinjira mu nzu, abo bagabo b’impumyi baza aho ari, maze Yesu arababaza ati “mbese mwizera ko nshobora kubikora?” Baramusubiza bati “yego Mwami.”
29  Hanyuma akora ku maso yabo, arababwira ati “bibabere nk’uko ukwizera kwanyu kuri.”
30  Nuko amaso yabo arahumuka. Icyakora Yesu arabihanangiriza cyane ati “muramenye ntihagire umuntu ubimenya.”
31  Ariko bageze hanze, bamwamamaza muri ako karere hose.
32  Bavuye aho, abantu bamuzanira ikiragi cyatewe n’umudayimoni.
33  Amaze kwirukana uwo mudayimoni, icyo kiragi kiravuga. Abantu baratangara, baravuga bati “nta na rimwe higeze haboneka ikintu nk’iki muri Isirayeli.”
34  Ariko Abafarisayo baravuga bati “umutware w’abadayimoni ni we umuha kwirukana abadayimoni.”
35  Nuko Yesu agenderera imigi yose n’imidugudu yose, yigisha mu masinagogi yabo kandi abwiriza ubutumwa bwiza bw’ubwami, akiza n’indwara z’ubwoko bwose n’ubumuga bw’uburyo bwose.
36  Abonye imbaga y’abantu yumva abagiriye impuhwe, kuko bari bameze nk’intama zitagira umwungeri, zashishimuwe kandi zitatanye.
37  Nuko abwira abigishwa be ati “rwose, ibisarurwa ni byinshi, ariko abakozi ni bake.
38  Ku bw’ibyo rero, nimwinginge Nyir’ibisarurwa yohereze abakozi mu bisarurwa bye.”
28  Isabato irangiye, butangiye gucya ku munsi wa mbere w’icyumweru, Mariya Magadalena na Mariya wundi baza kureba ya mva.
2  Bahageze basanga habaye umutingito ukomeye, kuko umumarayika wa Yehova yari yamanutse mu ijuru yegera imva, ahirika rya buye maze aryicaraho.
3  Uwo mumarayika yasaga n’umurabyo, imyenda ye yererana nk’urubura.
4  Abarinzi bamubonye bashya ubwoba bahinda umushyitsi, bamera nk’abapfuye.
5  Umumarayika abwira ba bagore ati “mwitinya, kuko nzi ko mushaka Yesu wamanitswe.
6  Ntari hano kuko yazutse, nk’uko yabivuze. Nimuze murebe aho yari aryamye.
7  Noneho nimwihute mujye kubwira abigishwa be ko yazuwe mu bapfuye, kandi ko agiye kubabanziriza kujya i Galilaya; aho ni ho muzamubonera. Ngubwo ubutumwa nari mbafitiye.”
8  Ubwo bahise bava ku mva bafite ubwoba buvanze n’ibyishimo byinshi, bariruka bajya kubibwira abigishwa be.
9  Nuko Yesu ahura na bo arababwira ati “nimugire amahoro!” Baramwegera bamukora ku birenge maze baramuramya.
10  Hanyuma Yesu arababwira ati “mwitinya! Mugende mubwire abavandimwe banjye bajye i Galilaya, kandi aho ni ho bazambonera.”
11  Bakiri mu nzira, bamwe mu barinzi bajya mu mugi maze babwira abakuru b’abatambyi uko ibintu byose byari byagenze.
12  Abo batambyi bamaze guhura n’abakuru b’ubwo bwoko no kujya inama, baha abo basirikare ibiceri by’ifeza byinshi,
13  maze barababwira bati “muvuge muti ‘abigishwa be baje nijoro dusinziriye baramwiba.’
14  Na guverineri nabyumva tuzamwemeza, namwe tubarinde imihangayiko.”
15  Nuko bafata ibyo biceri by’ifeza, bakora ibyo bategetswe. Hanyuma iyo nkuru yamamara mu bihugu byose by’Abayahudi kugeza n’uyu munsi.
16  Icyakora abigishwa cumi n’umwe bo bajya i Galilaya ku musozi Yesu yari yababwiye,
17  bamubonye baramuramya, ariko bamwe barashidikanya.
18  Nuko Yesu arabegera avugana na bo, arababwira ati “nahawe ubutware bwose mu ijuru no mu isi.
19  Ku bw’ibyo rero, nimugende muhindure abigishwa mu bantu bo mu mahanga yose, mubabatiza mu izina rya Data n’iry’Umwana n’iry’umwuka wera,
20  mubigisha gukurikiza ibyo nabategetse byose. Kandi dore ndi kumwe namwe iminsi yose kugeza ku mperuka.”
27  Bukeye bwaho, abakuru b’abatambyi bose n’abakuru b’ubwo bwoko bajya inama y’ukuntu bakwica Yesu.
2  Hanyuma bamaze kumuboha baramujyana bamushyikiriza Pilato wari guverineri.
3  Nuko Yuda wamugambaniye abonye ko bamuciriye urwo gupfa, yicuza ibyo yakoze maze agarura bya biceri by’ifeza mirongo itatu, abiha abakuru b’abatambyi n’abakuru b’ubwo bwoko,
4  arababwira ati “nacumuye kuko nagambaniye amaraso atariho urubanza.” Baramusubiza bati “bitubwiye iki se? Ni akazi kawe!”
5  Nuko ajugunya bya biceri by’ifeza mu rusengero, aragenda ajya kwimanika.
6  Ariko abakuru b’abatambyi bafata ibyo biceri by’ifeza, baravuga bati “amategeko ntiyemera ko tubishyira mu bubiko bwera kuko ari ikiguzi cy’amaraso.”
7  Bamaze kujya inama, babigura isambu y’umubumbyi kugira ngo bajye bayihambamo abanyamahanga.
8  Ni cyo cyatumye iyo sambu yitwa “Isambu y’Amaraso” kugeza n’uyu munsi.
9  Nuko ibyavuzwe binyuze ku muhanuzi Yeremiya birasohora, ngo “bafashe ibiceri by’ifeza mirongo itatu, ikiguzi cy’umuntu cyemejwe, uwo bamwe mu Bisirayeli bageneye igiciro.
10  Nuko babitanga ku isambu y’umubumbyi, nk’uko Yehova yari yarabintegetse.”
11  Yesu yari ahagaze imbere ya guverineri, maze guverineri aramubaza ati “mbese uri umwami w’Abayahudi?” Yesu aramusubiza ati “wowe ubwawe urabyivugiye.”
12  Ariko abakuru b’abatambyi n’abakuru b’ubwo bwoko bamureze, ntiyasubiza.
13  Hanyuma Pilato aramubaza ati “ntiwumva ko bagushinja ibintu byinshi?”
14  Ariko ntiyamusubiza, habe n’ijambo na rimwe, ku buryo byatangaje guverineri cyane.
15  Mu minsi mikuru nk’iyo, guverineri yari afite akamenyero ko kubohorera rubanda imfungwa imwe babaga bihitiyemo.
16  Icyo gihe, bari bafite imfungwa y’ikimenyabose yitwaga Baraba.
17  Nuko igihe bari bateraniye hamwe, Pilato arababaza ati “murashaka ko mbabohorera nde, Baraba cyangwa Yesu witwa Kristo?”
18  Kuko yari azi ko ishyari ari ryo ryatumye batanga Yesu.
19  Nanone igihe yari yicaye ku ntebe aca imanza, umugore we amutumaho ati “ntiwivange mu bibazo by’uwo mukiranutsi, kuko uyu munsi narose inzozi zambabaje cyane bitewe na we.”
20  Ariko abakuru b’abatambyi n’abakuru b’ubwo bwoko boshya rubanda ngo basabe ko Baraba arekurwa, naho Yesu akicwa.
21  Nuko guverineri arababaza ati “muri aba bombi murifuza ko mbabohorera nde?” Barasubiza bati “Baraba.”
22  Pilato arababaza ati “none se muragira ngo Yesu witwa Kristo mugenze nte?” Baramubwira bati “namanikwe!”
23  Aravuga ati “kubera iki? Ikibi yakoze ni ikihe?” Ariko bo bakomeza gusakuza batera hejuru bati “namanikwe!”
24  Pilato abonye ko arushywa n’ubusa, ahubwo ko bigiye guteza umuvurungano, afata amazi akarabira ibiganza imbere ya rubanda, aravuga ati “amaraso y’uyu muntu ntambarweho. Ni akazi kanyu.”
25  Avuze atyo, abantu bose baramusubiza bati “amaraso ye atubeho, twe n’abana bacu.”
26  Nuko ababohorera Baraba, ariko ategeka ko Yesu akubitwa ibiboko, maze aramutanga ngo amanikwe.
27  Hanyuma abasirikare ba guverineri bajyana Yesu mu ngoro ya guverineri, bakoranya umutwe wose w’abasirikare baramukikiza.
28  Bamwambura imyenda ye, bamwambika umwenda utukura,
29  maze baboha ikamba ry’amahwa barimwambika mu mutwe, kandi bamufatisha urubingo mu kuboko kw’iburyo. Nuko baramupfukamira bamunnyega bati “ni amahoro Mwami w’Abayahudi!”
30  Bamucira amacandwe kandi bamwaka rwa rubingo barumukubita mu mutwe.
31  Hanyuma, bamaze kumushinyagurira bamwambura wa mwenda, bongera kumwambika imyenda ye, bajya kumumanika.
32  Basohotse bahura n’umugabo w’Umunyakurene witwaga Simoni. Uwo mugabo bamuhatira kwikorera igiti cy’umubabaro cya Yesu.
33  Nuko bageze ahantu hitwa i Gologota, ni ukuvuga ahantu hitwa Igihanga,
34  bamuha divayi ivanze n’ibintu birura ngo ayinywe; amaze gusogongeraho yanga kuyinywa.
35  Bamaze kumumanika bagabana imyenda ye bakoresheje ubufindo,
36  nuko bicara aho baramurinda.
37  Nanone hejuru y’umutwe we bashyiraho icyapa cyanditsweho ibyo aregwa, ngo “uyu ni Yesu Umwami w’Abayahudi.”
38  Hanyuma bamumanikana n’ibisambo bibiri, kimwe iburyo bwe, ikindi ibumoso bwe.
39  Nuko abahisi n’abagenzi bakamutuka bamuzunguriza umutwe,
40  bavuga bati “wowe ngo wari gusenya urusengero ukarwubaka mu minsi itatu, ngaho ikize! Niba uri Umwana w’Imana, manuka kuri icyo giti cy’umubabaro!”
41  Abakuru b’abatambyi, abanditsi n’abakuru b’ubwo bwoko, na bo batangira kumushinyagurira bavuga bati
42  “yakijije abandi ariko we ntashobora kwikiza! Ngo ni Umwami w’Abisirayeli ra! Ngaho se namanuke ku giti cy’umubabaro, natwe tumwizere.
43  Yiringiye Imana; ngaho nize imukize niba imwishimira, kuko yavuze ati ‘ndi Umwana w’Imana.’”
44  Bya bisambo byari bimanikanywe na we na byo bitangira kumutuka.
45  Guhera ku isaha ya gatandatu, igihugu cyose gicura umwijima kugeza ku isaha ya cyenda.
46  Bigeze hafi ku isaha ya cyenda, Yesu arangurura ijwi aravuga ati “Eli, Eli, lama sabakitani?,” bisobanurwa ngo “Mana yanjye, Mana yanjye, ni iki gitumye untererana?”
47  Bamwe mu bari bahagaze aho babyumvise batangira kuvuga bati “uyu muntu arimo arahamagara Eliya.”
48  Ako kanya umwe muri bo ariruka afata sipongo ayinika muri divayi isharira, maze ayishyira ku rubingo ajya kuyimuha ngo ayinywe.
49  Ariko abandi baravuga bati “nimumureke! Reka turebe ko Eliya aza kumukiza.” [[Undi muntu afata icumu arimujomba mu rubavu, maze havamo amaraso n’amazi.]]
50  Yesu yongera gutaka aranguruye ijwi, nuko umwuka urahera.
51  Nuko umwenda wakingirizaga ahera h’urusengero utabukamo kabiri, uhereye hejuru ukageza hasi, isi iratigita maze ibitare biriyasa.
52  Imva zirakinguka, maze imirambo myinshi y’abera bari barasinziriye iragaragara
53  kandi ibonwa n’abantu benshi. (Amaze kuzuka abantu baturukaga ku irimbi binjiye mu murwa wera.)
54  Ariko umutware utwara umutwe w’abasirikare n’abari kumwe na we barinze Yesu, babonye umutingito n’ibibaye bagira ubwoba bwinshi cyane, baravuga bati “nta gushidikanya, uyu yari Umwana w’Imana.”
55  Nanone hari abagore benshi babyitegerezaga bari ahitaruye, bakaba bari baraherekeje Yesu baturutse i Galilaya kugira ngo bamukorere.
56  Muri bo harimo Mariya Magadalena, Mariya nyina wa Yakobo na Yoze, na nyina w’abahungu ba Zebedayo.
57  Nimugoroba haza umugabo w’umutunzi wo muri Arimataya witwaga Yozefu, na we wari warabaye umwigishwa wa Yesu.
58  Uwo mugabo ajya kwa Pilato amusaba umurambo wa Yesu. Pilato ategeka ko awuhabwa.
59  Nuko Yozefu afata umurambo awuzingira mu mwenda mwiza cyane utanduye,
60  awushyira mu mva nshya yari yarakorogoshoye mu rutare. Amaze guhirikira ikibuye kinini ku munwa w’imva, aragenda.
61  Ariko Mariya Magadalena na Mariya wundi baguma aho, bicara imbere y’imva.
62  Bukeye, ari wo munsi wakurikiraga uwo Kwitegura, abakuru b’abatambyi n’Abafarisayo bateranira kwa Pilato,
63  baravuga bati “Nyagasani, twibutse ko wa munyabinyoma akiriho yavuze ati ‘nyuma y’iminsi itatu nzazuka.’
64  None tegeka ko imva irindwa kugeza ku munsi wa gatatu, kugira ngo abigishwa be bataza kumwiba maze bakabwira abantu bati ‘yazuwe mu bapfuye!’ Kandi icyo kinyoma cya nyuma cyaba kibi kuruta icya mbere.”
65  Pilato arababwira ati “dore ngabo abarinzi. Nimugende muyirinde uko mubyumva.”
66  Nuko baragenda barinda imva, bashyiraho ibuye bararumanya kandi bashyiraho n’abarinzi.
7  “Nimureke gucira abandi urubanza, kugira ngo namwe mutazarucirwa,
2  kuko urubanza muca ari rwo namwe muzacirwa, kandi urugero mugeramo akaba ari rwo namwe muzagererwamo.
3  None se kuki ubona akatsi kari mu jisho ry’umuvandimwe wawe, ariko ukirengagiza ingiga iri mu jisho ryawe?
4  Cyangwa se wabasha ute kubwira umuvandimwe wawe uti ‘oroshya ngukure akatsi mu jisho,’ mu gihe mu jisho ryawe harimo ingiga?
5  Wa ndyarya we! Banza ukure iyo ngiga mu jisho ryawe, ni bwo uzabasha kureba neza uko wakura akatsi mu jisho ry’umuvandimwe wawe.
6  “Ikintu cyera ntimukagihe imbwa, cyangwa ngo amasaro yanyu muyajugunye imbere y’ingurube, kugira ngo zitayaribata hanyuma zigahindukira zikabatanyaguza.
7  “Mukomeze gusaba muzahabwa, mukomeze gushaka muzabona, mukomeze gukomanga muzakingurirwa.
8  Usaba wese arahabwa, umuntu wese ushaka arabona, n’umuntu wese ukomanga azakingurirwa.
9  Mu by’ukuri se, ni nde muri mwe umwana we yasaba umugati akamuha ibuye?
10  Cyangwa se wenda yamusaba ifi akamuha inzoka?
11  None se niba muzi guha abana banyu impano nziza kandi muri babi, So wo mu ijuru we ntazarushaho guha ibintu byiza ababimusaba?
12  “Nuko rero ibintu byose mushaka ko abantu babagirira, ni byo namwe mugomba kubagirira. Mu by’ukuri, ibyo ni byo Amategeko n’amagambo y’Abahanuzi bisobanura.
13  “Nimwinjirire mu irembo rifunganye, kuko inzira ijyana abantu kurimbuka ari ngari kandi ari nini, n’abayinyuramo bakaba ari benshi.
14  Ariko irembo rifunganye n’inzira ijyana abantu ku buzima ni nto cyane, kandi abayibona ni bake.
15  “Mube maso mwirinde abahanuzi b’ibinyoma baza aho muri bitwikiriye uruhu rw’intama, ariko imbere muri bo ari amasega y’inkazi.
16  Muzabamenyera ku mbuto zabo. Mbese hari uwasarura imizabibu ku mahwa, cyangwa imbuto z’umutini ku bitovu?
17  Mu buryo nk’ubwo, igiti cyose cyiza cyera imbuto nziza, ariko igiti kibi cyose cyera imbuto zitagira umumaro.
18  Igiti cyiza ntigishobora kwera imbuto zitagira umumaro, kandi n’igiti kibi ntigishobora kwera imbuto nziza.
19  Igiti cyose kitera imbuto nziza kiratemwa kikajugunywa mu muriro.
20  Ubwo rero, abo bantu muzabamenyera ku mbuto zabo.
21  “Umuntu wese umbwira ati ‘Mwami, Mwami,’ si we uzinjira mu bwami bwo mu ijuru. Ahubwo ukora ibyo Data wo mu ijuru ashaka ni we uzabwinjiramo.
22  Benshi bazambwira kuri uwo munsi bati ‘Mwami, Mwami, ntitwahanuye mu izina ryawe, tukirukana abadayimoni mu izina ryawe kandi tugakora ibitangaza byinshi mu izina ryawe?’
23  Nyamara icyo gihe nzaberurira nti ‘sinigeze kubamenya! Nimumve imbere, mwebwe abakora ibyo kwica amategeko.’
24  “Ku bw’ibyo rero, umuntu wese wumva aya magambo yanjye akayakurikiza, azamera nk’umuntu w’umunyabwenge wubatse inzu ye ku rutare.
25  Nuko imvura iragwa haba imyuzure ndetse n’imiyaga irahuha maze byikubita kuri iyo nzu, ariko ntiyagwa kuko yari ifite urufatiro rushinze ku rutare.
26  Nanone kandi, umuntu wese wumva aya magambo yanjye ntayakurikize, azamera nk’umuntu w’umupfapfa wubatse inzu ye ku musenyi.
27  Hanyuma imvura iragwa haba imyuzure ndetse n’imiyaga irahuha, maze byikubita kuri iyo nzu iragwa, kandi kugwa kwayo kwabaye kunini.”
28  Yesu amaze kuvuga ayo magambo, abantu batangazwa n’uburyo bwe bwo kwigisha,
29  kuko yabigishaga nk’umuntu ufite ubutware, ntamere nk’abanditsi babo.
23  Nuko Yesu abwira rubanda n’abigishwa be ati
2  “abanditsi n’Abafarisayo bicaye ku ntebe ya Mose.
3  Ku bw’ibyo rero, ibintu byose bababwira mujye mubikora kandi mubikurikize, ariko ntimugakore nk’ibyo bakora, kuko ibyo bavuga atari byo bakora.
4  Bahambira imitwaro iremereye bakayishyira ku bitugu by’abantu, ariko bo ubwabo bakaba batakwemera no kuyikozaho urutoki.
5  Ibyo bakora byose, babikorera kugira ngo abantu babarebe. Udusanduku turimo imirongo y’ibyanditswe bambara kugira ngo tubarinde baratwagura, n’incunda z’imyenda yabo bakazigira ndende.
6  Bakunda umwanya w’icyubahiro mu gihe cy’amafunguro ya nimugoroba, n’imyanya y’imbere mu masinagogi,
7  kandi bakunda kuramukirizwa mu masoko no kwitwa Rabi.
8  Ariko mwe ntimuzitwe Rabi, kuko umwigisha wanyu ari umwe, naho mwebwe mwese mukaba abavandimwe.
9  Ntimukagire uwo mwita ‘data’ hano ku isi, kuko So ari umwe, akaba ari mu ijuru.
10  Nanone ntimuzitwe ‘abayobozi,’ kuko Umuyobozi wanyu ari umwe, ari we Kristo.
11  Ahubwo ukomeye muri mwe azabe umukozi wanyu.
12  Uwishyira hejuru azacishwa bugufi, kandi uwicisha bugufi azashyirwa hejuru.
13  “Muzabona ishyano, banditsi n’Abafarisayo mwa ndyarya mwe, kuko mukinga imiryango y’ubwami bwo mu ijuru ngo abantu batinjira: ari mwe ubwanyu ntimwinjira, n’abashaka kwinjira ntimubemerera.
14  ——
15  “Muzabona ishyano, banditsi n’Abafarisayo, mwa ndyarya mwe, kuko mwambuka inyanja n’ibihugu mujyanywe no guhindura umuntu umwe umuyoboke w’idini ryanyu. Ariko iyo amaze guhindukirira idini ryanyu, mutuma aba ukwiriye guhanirwa muri Gehinomu incuro ebyiri kubarusha.
16  “Muzabona ishyano, mwa barandasi bahumye mwe, muvuga muti ‘umuntu narahira urusengero nta cyo bitwaye. Ariko nihagira urahira zahabu yo mu rusengero, azaba agomba kubahiriza indahiro ye.’
17  Mwa bapfu mwe b’impumyi! Ikiruta ikindi ni ikihe? Ni zahabu cyangwa ni urusengero rwejeje iyo zahabu?
18  Nanone muravuga muti ‘niba umuntu arahiye igicaniro nta cyo bitwaye. Ariko iyo arahiye ituro riri ku gicaniro aba agomba kubahiriza indahiro ye.’
19  Mwa mpumyi mwe, ikiruta ikindi ni ikihe? Ni ituro cyangwa ni igicaniro cyeza iryo turo?
20  Ku bw’ibyo rero, urahira igicaniro aba arahiye igicaniro n’ibikiriho byose;
21  urahiye urusengero, aba arahiye urwo rusengero n’urutuyemo;
22  kandi urahira ijuru, aba arahiye intebe y’ubwami y’Imana n’uyicaraho.
23  “Muzabona ishyano, banditsi n’Abafarisayo, mwa ndyarya mwe, kuko mutanga icya cumi cya menta na aneto na kumino, ariko mukirengagiza ibintu by’ingenzi byo mu Mategeko, ari byo ubutabera, imbabazi n’ubudahemuka. Ibyo mwari mukwiriye kubikora, ariko mutirengagije n’ibyo bindi.
24  Mwa barandasi bahumye mwe, muminina umubu ariko ingamiya mukayimira bunguri!
25  “Muzabona ishyano, banditsi n’Abafarisayo, mwa ndyarya mwe, kuko musukura inyuma y’igikombe n’isahani, ariko imbere byuzuye ubwambuzi no kudashyira mu gaciro.
26  Wa Mufarisayo w’impumyi we, banza usukure imbere y’igikombe n’isahani, kugira ngo n’inyuma habyo habe hasukuye.
27  “Muzabona ishyano, banditsi n’Abafarisayo, mwa ndyarya mwe, kuko musa n’imva zisize ingwa, zigaragara ko ari nziza inyuma, ariko imbere zuzuye amagufwa y’abapfuye n’undi mwanda w’uburyo bwose.
28  Namwe ni uko: inyuma mugaragarira abantu ko muri abakiranutsi, ariko imbere mwuzuye uburyarya n’ubwicamategeko.
29  “Muzabona ishyano, banditsi n’Abafarisayo, mwa ndyarya mwe, kuko mwubaka ibituro by’abahanuzi, mugataka imva z’abakiranutsi,
30  maze mukavuga muti ‘iyo tuba twarabayeho mu gihe cya ba sogokuruza, ntituba twarafatanyije na bo kumena amaraso y’abahanuzi.’
31  Uko ni ko mwihamya ubwanyu ko muri abana b’abishe abahanuzi.
32  Ngaho rero nimusoze umurimo ba sokuruza batangiye.
33  “Mwa nzoka mwe, mwa rubyaro rw’impiri mwe, muzahunga mute urubanza rwa Gehinomu?
34  Ni yo mpamvu ngiye kubatumaho abahanuzi n’abanyabwenge n’abigisha. Bamwe muri bo muzabica mubamanike, kandi bamwe muri bo muzabakubitira mu masinagogi yanyu, mubatotereze muri buri mugi wose bazajyamo,
35  kugira ngo mugibweho n’umwenda w’amaraso y’abakiranutsi bose biciwe mu isi, uhereye ku maraso y’umukiranutsi Abeli, ukageza ku maraso ya Zekariya mwene Barakiya, uwo mwiciye hagati y’ahera h’urusengero n’igicaniro.
36  Ndababwira ukuri ko ibyo byose bizaryozwa ab’iki gihe.
37  “Yerusalemu, Yerusalemu wica abahanuzi ugatera amabuye abagutumweho, ni kangahe nashatse gukoranyiriza abana bawe hamwe nk’uko inkoko ibundikira imishwi yayo mu mababa yayo! Ariko ntimwabishatse.
38  Ngiyo inzu yanyu, nimuyisigarane.
39  Ndababwira ko mutazongera kumbona ukundi, kugeza igihe muzavuga muti ‘hahirwa uje mu izina rya Yehova!’”
22  Yesu akomeza kubacira indi migani, ati
2  “ubwami bwo mu ijuru bugereranywa n’umwami wacyuje ubukwe bw’umwana we.
3  Atuma abagaragu be ngo bajye guhamagara abatumiwe mu bukwe, ariko banga kuza.
4  Yongera gutuma abandi bagaragu, arababwira ati ‘mubwire abatumirwa muti “dore nabateguriye ibyokurya, nabaze ibimasa n’amatungo yanjye abyibushye kandi byose birateguye. Muze mu bukwe.”’
5  Ariko barabisuzugura barigendera, umwe yigira mu murima we, undi ajya mu bucuruzi bwe,
6  abasigaye bafata abagaragu be barabashinyagurira maze barabica.
7  “Nuko umwami ararakara, yohereza ingabo ze zirimbura abo bicanyi, kandi zitwika umugi wabo.
8  Hanyuma abwira abagaragu be ati ‘iby’ubukwe byateguwe koko, ariko abatumiwe ntibari babikwiriye.
9  None rero, nimujye mu mayira asohoka mu mugi, uwo mubona wese mumutumire aze mu bukwe.’
10  Nuko abo bagaragu bajya mu mayira maze bakorakoranya abo bahuye na bo bose, ababi n’abeza, baraza bajya ku meza, buzura icyumba cyari cyabereyemo imihango y’ubukwe.
11  “Nuko umwami aje kugenzura abatumiwe, abona umuntu utari wambaye umwambaro w’ubukwe.
12  Aramubwira ati ‘mugenzi wanjye, winjiye hano ute utambaye umwambaro w’ubukwe?’ Abura icyo asubiza.
13  Hanyuma umwami abwira abagaragu be ati ‘nimumubohe amaguru n’amaboko mumujugunye hanze mu mwijima. Aho ni ho azaririra kandi akahahekenyera amenyo.’
14  “Abatumirwa ni benshi, ariko abatoranywa ni bake.”
15  Hanyuma Abafarisayo baragenda bajya inama yo kumutegera mu magambo ye.
16  Nuko bamutumaho abigishwa babo bari kumwe n’abayoboke b’ishyaka rya Herode, baraza baramubaza bati “Mwigisha, tuzi ko uri umunyakuri kandi ko wigisha inzira y’Imana mu kuri, kandi ntiwite ku muntu uwo ari we wese, kuko utareba uko abantu bagaragara inyuma.
17  None tubwire icyo ubitekerezaho: mbese amategeko yemera ko duha Kayisari umusoro w’umubiri cyangwa ntabyemera?”
18  Ariko Yesu amenya ububi bubarimo, arababwira ati “ni iki gituma mungerageza, mwa ndyarya mwe?
19  Munyereke igiceri batangaho umusoro w’umubiri.” Bamuzanira idenariyo.
20  Maze arababaza ati “iyi shusho n’inyandiko biriho ni ibya nde?”
21  Baramusubiza bati “ni ibya Kayisari.” Noneho arababwira ati “nuko rero, ibya Kayisari mubihe Kayisari, ariko iby’Imana mubihe Imana.”
22  Ibyo babyumvise baratangara, bamusiga aho baragenda.
23  Uwo munsi, Abasadukayo bavugaga ko nta muzuko ubaho, baza aho ari baramubaza bati
24  “Mwigisha, Mose yaravuze ati ‘niba umugabo apfuye nta bana asize, umuvandimwe we agomba gushyingiranwa n’umugore we kugira ngo aheshe umuvandimwe we urubyaro.’
25  Iwacu habayeho abavandimwe barindwi. Uwa mbere ashaka umugore, ariko apfa nta mwana asize; umugore we asigaranwa n’umuvandimwe we.
26  Uwa kabiri na we biba bityo, n’uwa gatatu, kugeza kuri bose uko ari barindwi.
27  Bose bamaze gupfa, uwo mugore na we arapfa.
28  None, mu gihe cy’umuzuko uwo mugore azaba muka nde muri abo barindwi, ko bose bamutunze?”
29  Yesu agiye kubasubiza arababwira ati “mwarayobye, kuko mutazi Ibyanditswe cyangwa ubushobozi bw’Imana.
30  Mu muzuko, ari abagabo ntibashaka, ari n’abagore ntibashyingirwa, ahubwo bamera nk’abamarayika mu ijuru.
31  Ku birebana no kuzuka kw’abapfuye, ntimwasomye ibyo Imana yababwiye iti
32  ‘ndi Imana ya Aburahamu, Imana ya Isaka n’Imana ya Yakobo’? Si Imana y’abapfuye, ahubwo ni iy’abazima.”
33  Abantu babyumvise, batangazwa cyane no kwigisha kwe.
34  Abafarisayo bamaze kumva uko yacecekesheje Abasadukayo, barakorana baramusanga.
35  Umwe muri bo wari umuhanga mu by’Amategeko amubaza amugerageza ati
36  “Mwigisha, itegeko rikomeye kuruta ayandi mu Mategeko ni irihe?”
37  Na we aramusubiza ati “‘ukundishe Yehova Imana yawe umutima wawe wose n’ubugingo bwawe bwose n’ubwenge bwawe bwose.’
38  Iryo ni ryo tegeko rya mbere kandi rikomeye kuruta ayandi.
39  Irya kabiri rimeze nka ryo ngiri: ‘ujye ukunda mugenzi wawe nk’uko wikunda.’
40  Ayo mategeko uko ari abiri, ni yo Amategeko yose n’ibyahanuwe bishingiyeho.”
41  Igihe Abafarisayo bari bateraniye hamwe, Yesu arababaza ati
42  “ibya Kristo mubitekerezaho iki? Ni mwene nde?” Baramusubiza bati “ni mwene Dawidi.”
43  Na we arababaza ati “none se bishoboka bite kuba Dawidi yarahumekewe n’umwuka akamwita ‘Umwami’ agira ati
44  ‘Yehova yabwiye Umwami wanjye ati “icara iburyo bwanjye ugeze aho nzashyirira abanzi bawe munsi y’ibirenge byawe”’?
45  None se niba Dawidi amwita ‘Umwami’ we, bishoboka bite ko yaba n’umwana we?”
46  Nuko ntihagira ubasha kugira icyo amusubiza, kandi guhera uwo munsi, nta wongeye gutinyuka kugira icyo amubaza.
6  “Mwirinde cyane mudakorera ibyo gukiranuka kwanyu imbere y’abantu kugira ngo babarebe; naho ubundi nta ngororano So wo mu ijuru yazabaha.
2  Ku bw’ibyo rero, nugira icyo uha umukene, ntukavuze impanda nk’uko indyarya zibigenza mu masinagogi no mu mayira, kugira ngo abantu bazishime. Ndababwira ukuri ko baba bamaze guhabwa ingororano yabo yose.
3  Ariko wowe nugira icyo uha umukene, ukuboko kwawe kw’ibumoso ntikukamenye icyo ukuboko kwawe kw’iburyo gukoze,
4  kugira ngo icyo wahaye umukene kibe ibanga; ni bwo So wo mu ijuru ureba ari ahiherereye azakwitura.
5  “Nanone nimusenga, ntimukamere nk’abantu b’indyarya, kuko bakunda gusenga bahagaze mu masinagogi no mu mahuriro y’imihanda kugira ngo abantu babarebe. Ndababwira ukuri ko baba bamaze guhabwa ingororano yabo yose.
6  Icyakora wowe nusenga, ujye winjira mu cyumba cyawe maze numara gukinga urugi, ubone gusenga So uba ahiherereye; ni bwo So wo mu ijuru ureba ari ahiherereye azakwitura.
7  Mu gihe usenga, ntukavuge ibintu bimwe ugenda ubisubiramo nk’uko abantu b’isi babigenza, bibwira ko amagambo menshi bavuga azatuma bumvwa.
8  Bityo rero, ntimukamere nka bo, kuko Imana, ari yo So, iba izi ibyo mukeneye na mbere y’uko mugira icyo muyisaba.
9  “Ku bw’ibyo rero, mujye musenga mutya muti “‘Data uri mu ijuru, izina ryawe niryezwe.
10  Ubwami bwawe nibuze. Ibyo ushaka bikorwe mu isi nk’uko bikorwa mu ijuru.
11  Uyu munsi uduhe ibyokurya by’uyu munsi;
12  kandi utubabarire imyenda yacu, nk’uko natwe tubabarira abaturimo imyenda.
13  Ntudutererane mu bitwoshya, ahubwo udukize umubi.’
14  “Nimubabarira abantu ibyaha byabo, So wo mu ijuru na we azabababarira ibyaha byanyu.
15  Ariko nimutababarira abantu ibyaha byabo, So wo mu ijuru na we ntazabababarira ibyaha byanyu.
16  “Nimwiyiriza ubusa, ntimugakomeze kugaragaza umubabaro mu maso nk’abantu b’indyarya, kuko bahindanya mu maso habo kugira ngo abantu babone ko biyirije ubusa. Ndababwira ukuri ko baba bamaze guhabwa ingororano yabo yose.
17  Ariko wowe niwiyiriza ubusa, wisige amavuta mu mutwe kandi ukarabe mu maso,
18  kugira ngo utagaragara imbere y’abantu ko wiyirije ubusa, ahubwo ugaragare ko wiyirije ubusa imbere ya So wo mu ijuru uri ahiherereye; ni bwo So wo mu ijuru ureba ari ahiherereye azakwitura.
19  “Nimureke kwibikira ubutunzi mu isi, aho udukoko n’ingese biburya, n’abajura bapfumura bakabwiba.
20  Ahubwo mwibikire ubutunzi mu ijuru, aho udukoko n’ingese bitaburya, n’abajura ntibapfumure ngo babwibe.
21  Kuko aho ubutunzi bwawe buri, ari na ho umutima wawe uzaba.
22  “Itara ry’umubiri ni ijisho. Ubwo rero, niba ijisho ryawe riboneje ku kintu kimwe, umubiri wawe wose uzagira umucyo.
23  Ariko niba ijisho ryawe riboneje ku bintu bibi, umubiri wawe wose uzaba mu mwijima. Niba mu by’ukuri umucyo ukurimo ari umwijima, mbega ukuntu uwo mwijima uba ari mwinshi cyane!
24  “Nta wushobora kuba umugaragu w’abatware babiri, kuko yakwanga umwe agakunda undi, cyangwa akaguma kuri umwe agasuzugura undi. Ntimushobora kuba abagaragu b’Imana n’ab’Ubutunzi.
25  “Ku bw’ibyo rero, dore ibyo mbabwira: ntimukomeze guhangayikira ubugingo bwanyu mwibaza icyo muzarya cyangwa icyo muzanywa, cyangwa ngo muhangayikire imibiri yanyu mwibaza icyo muzambara. Mbese ubugingo ntiburuta ibyokurya, n’umubiri ukaruta imyambaro?
26  Nimwitegereze mwitonze inyoni zo mu kirere: ntizibiba cyangwa ngo zisarure, cyangwa ngo zihunike mu bigega; nyamara So wo mu ijuru arazigaburira. None se ntimuzirusha agaciro?
27  Ni nde muri mwe ushobora kongera n’umukono umwe ku gihe ubuzima bwe buzamara, abiheshejwe no guhangayika?
28  Nanone ku birebana n’imyambaro, ni iki gituma muhangayika? Muvane isomo ku ndabyo zo mu gasozi, ukuntu zikura: ntizigoka cyangwa ngo zibohe imyenda.
29  Ariko ndababwira ko na Salomo mu ikuzo rye ryose atigeze arimba nka rumwe muri izo ndabyo.
30  Niba se Imana yambika ityo ubwatsi bwo mu gasozi buba buriho uyu munsi ejo bukajugunywa mu ziko, ntizarushaho kubambika mwa bafite ukwizera guke mwe?
31  Ku bw’ibyo rero, ntimugahangayike na rimwe mwibaza muti ‘tuzarya iki?,’ cyangwa muti ‘tuzanywa iki?,’ cyangwa muti ‘tuzambara iki?’
32  Ibyo byose ni byo abantu b’isi bamaranira, kandi So wo mu ijuru azi ko mubikeneye byose.
33  “Nuko rero mukomeze mushake mbere na mbere ubwami bw’Imana no gukiranuka kwayo. Ibyo bintu bindi byose muzabihabwa.
34  Bityo rero, ntimugahangayikishwe n’iby’umunsi w’ejo, kuko umunsi w’ejo uzaba ufite imihangayiko yawo. Buri munsi uba ufite ibibi byawo bihagije.
21  Bageze i Betifage ku musozi w’Imyelayo, bugufi bw’i Yerusalemu, Yesu atuma abigishwa be babiri,
2  arababwira ati “mugende mujye muri uriya mudugudu mureba imbere yanyu, murahita mubona indogobe iziritse iri kumwe n’icyana cyayo; muziziture muzinzanire.
3  Nihagira ugira icyo ababaza, mumubwire muti ‘Umwami arazikeneye.’ Arahita azibaha.”
4  Ibyo byabereyeho kugira ngo ibyavuzwe binyuze ku muhanuzi bisohore, ngo
5  “bwira umukobwa w’i Siyoni uti ‘dore Umwami wawe aje agusanga, yiyoroheje kandi yicaye ku ndogobe, ndetse ku cyana cy’indogobe, urubyaro rw’itungo riheka imizigo.’”
6  Nuko abigishwa baragenda, bakora ibyo Yesu yabategetse.
7  Bazana indogobe n’icyana cyayo, bazishyiraho imyenda yabo maze ayicaraho.
8  Abenshi mu bari bakoraniye aho basasa imyenda yabo mu nzira, abandi baca amashami y’ibiti bayasasa mu nzira.
9  Naho imbaga y’abantu bari bamushagaye, bamwe imbere abandi inyuma, bakomeza kurangurura amajwi bagira bati “turakwinginze, kiza Mwene Dawidi! Hahirwa uje mu izina rya Yehova! Turakwinginze, mukize wowe uri mu ijuru!”
10  Yinjiye i Yerusalemu, abari mu mugi bose barasakabaka, barabazanya bati “uyu ni nde?”
11  Ya mbaga y’abantu bari kumwe na we bakomeza kuvuga bati “uyu ni umuhanuzi Yesu w’i Nazareti, muri Galilaya!”
12  Yesu yinjira mu rusengero, yirukana abantu bose bacururizaga mu rusengero n’abaguriragamo, maze yubika ameza y’abavunjaga amafaranga n’intebe z’abagurishaga inuma.
13  Nuko arababwira ati “handitswe ngo ‘inzu yanjye izitwa inzu yo gusengeramo,’ ariko mwe mwayihinduye indiri y’abambuzi.”
14  Nanone impumyi n’ibirema bamusanga mu rusengero, maze arabakiza.
15  Abakuru b’abatambyi n’abanditsi babonye ibintu bitangaje akoze, babonye n’abana b’abahungu barangurura mu rusengero bavuga bati “turakwinginze, kiza Mwene Dawidi!,” bararakara
16  baramubwira bati “aho urumva ibyo aba bavuga?” Yesu arabasubiza ati “yee, mbese ntimwigeze musoma ibi ngo ‘mu kanwa k’abana bato n’abonka waboneyemo ishimwe’?”
17  Nuko abasiga aho ava mu mugi, ajya i Betaniya ararayo.
18  Mu gitondo cya kare, ubwo yari mu nzira agaruka mu mugi, arasonza.
19  Nuko abona igiti cy’umutini cyari hafi y’inzira, aracyegera ariko ntiyagira icyo abonaho uretse ibibabi byonyine. Ni ko kukibwira ati “ntukere imbuto ukundi kugeza iteka ryose.” Nuko uwo mutini uhita wuma.
20  Abigishwa babibonye, baratangara baravuga bati “bigenze bite ngo uyu mutini uhite wuma?”
21  Yesu arabasubiza ati “ndababwira ukuri ko muramutse mufite ukwizera kandi ntimushidikanye, mutakora icyo nkoreye uyu mutini gusa, ahubwo mwashobora no kubwira uyu musozi muti ‘shinguka aho wijugunye mu nyanja’; kandi byaba.
22  Ibintu byose muzasaba mu isengesho mufite ukwizera, muzabihabwa.”
23  Nuko amaze kwinjira mu rusengero, abakuru b’abatambyi n’abakuru b’ubwo bwoko baza aho ari basanga yigisha, baramubaza bati “ni bubasha ki butuma ukora ibyo bintu, kandi se ni nde waguhaye ubwo bubasha?”
24  Yesu arabasubiza ati “nanjye mureke mbabaze ikintu kimwe. Nimukimbwira, nanjye ndababwira ububasha butuma nkora ibi bintu:
25  umubatizo wa Yohana wakomotse he? Ni mu ijuru cyangwa ni mu bantu?” Ariko bajya inama hagati yabo bati “nituvuga tuti ‘wakomotse mu ijuru,’ aratubaza ati ‘none kuki mutamwizeye?’
26  Kandi nituvuga tuti ‘wakomotse mu bantu,’ ntidukira rubanda kuko bose bemera ko Yohana yari umuhanuzi.”
27  Ni ko gusubiza Yesu bati “ntitubizi.” Na we arababwira ati “nanjye simbabwira ububasha butuma nkora ibi bintu.
28  “Mubitekerezaho iki? Hari umugabo wari afite abana babiri. Nuko asanga uwa mbere aramubwira ati ‘mwana wanjye, uyu munsi ujye gukora mu ruzabibu.’
29  Aramusubiza ati ‘ndajyayo mubyeyi,’ ariko ntiyajyayo.
30  Asanga uwa kabiri amubwira atyo. Aramusubiza ati ‘sinjyayo.’ Hanyuma aricuza maze ajyayo.
31  Muri abo bombi ni nde wakoze ibyo se ashaka?” Baramubwira bati “ni uwa nyuma.” Yesu arababwira ati “ndababwira ukuri ko abakoresha b’ikoro n’indaya bazabatanga kwinjira mu bwami bw’Imana,
32  kuko Yohana yaje akabereka inzira yo gukiranuka ariko ntimumwizere. Nyamara abakoresha b’ikoro n’indaya bo baramwizeye. Naho mwe nubwo mwabonye ibyo byose, ntimwigeze mwicuza ngo mumwizere.
33  “Nimwumve undi mugani: habayeho umugabo wari ufite urugo, atera uruzabibu maze araruzitira, acukuramo urwengero yubakamo n’umunara, maze arusigira abahinzi ajya mu gihugu cya kure.
34  Igihe cyo gusarura imbuto kigeze, atuma abagaragu be kuri abo bahinzi ngo bamuzanire imbuto ze.
35  Ariko abo bahinzi bafata abagaragu be, umwe baramukubita, undi baramwica, undi bamutera amabuye.
36  Yongera kubatumaho abandi bagaragu baruta aba mbere ubwinshi, ariko na bo babagenza batyo.
37  Amaherezo abatumaho umwana we, yibwira ati ‘umwana wanjye we bazamwubaha.’
38  Ba bahinzi bamubonye barabwirana bati ‘uyu ni we muragwa, nimuze tumwice maze twegukane umurage we.’
39  Nuko baramufata bamujugunya inyuma y’uruzabibu, baramwica.
40  None se nyir’uruzabibu naza azagenza ate abo bahinzi?”
41  Baramubwira bati “kubera ko ari babi azabarimbura nabi, maze uruzabibu aruhe abandi bahinzi bazajya bamuha imbuto zimaze kwera.”
42  Yesu arababwira ati “ese ntimwari mwasoma mu Byanditswe ngo ‘ibuye abubatsi banze ni ryo ryabaye irikomeza imfuruka? Ibyo byaturutse kuri Yehova kandi ni ibitangaza mu maso yacu.’
43  Ni cyo gituma mbabwira ko ubwami bw’Imana muzabunyagwa bugahabwa ishyanga ryera imbuto zabwo.
44  Umuntu ugwira iryo buye azavunagurika, kandi uwo rizagwira wese rizamusya.”
45  Nuko abakuru b’abatambyi n’Abafarisayo bamaze kumva iyo migani ye, bamenya ko ari bo yavugaga.
46  Ariko nubwo bashakaga kumufata, batinye abantu kuko bo bemeraga ko ari umuhanuzi.
25  “Icyo gihe, ubwami bwo mu ijuru buzagereranywa n’abakobwa icumi bafashe amatara yabo bakajya gusanganira umukwe.
2  Batanu muri bo bari abapfapfa, abandi batanu ari abanyabwenge.
3  Abapfapfa bafashe amatara yabo ariko ntibitwaza amavuta,
4  naho abanyabwenge bo bajyana amatara yabo, bitwaza n’amavuta mu macupa.
5  Nuko umukwe atinze bose barahunyiza maze barasinzira.
6  Igicuku kinishye humvikana urusaku ngo ‘umukwe araje! Mujye kumusanganira.’
7  Nuko ba bakobwa bose barahaguruka batunganya amatara yabo.
8  Abapfapfa babwira abanyabwenge bati ‘nimuduhe ku mavuta yanyu, kuko amatara yacu agiye kuzima.’
9  Abanyabwenge barabasubiza bati ‘ubanza ahari tutabona aduhagije twese; ahubwo nimujye mu bacuruzi mwigurire ayanyu.’
10  Mu gihe bari bagiye kuyagura umukwe aba araje, maze abakobwa bari biteguye binjirana na we mu birori by’ubukwe, urugi rurakingwa.
11  Hanyuma ba bakobwa basigaye na bo baraza, barahamagara bati ‘nyakubahwa nyakubahwa, dukingurire!’
12  Arabasubiza ati ‘ndababwira ukuri, simbazi.’
13  “Nuko rero mukomeze kuba maso, kuko mutazi umunsi n’isaha.
14  “Bimeze nk’umuntu wari ugiye kujya mu gihugu cya kure, atumiza abagaragu be maze ababitsa ibyo yari atunze.
15  Umwe amuha italanto eshanu, undi ebyiri, naho undi amuha imwe, akurikije ubushobozi bwa buri wese, maze ajya mu gihugu cya kure.
16  Uwahawe italanto eshanu ahita ajya kuzicuruza, yunguka izindi eshanu.
17  Uwahawe ebyiri na we abigenza atyo yunguka izindi ebyiri.
18  Ariko wa wundi wahawe imwe aragenda acukura mu butaka, ahishamo amafaranga ya shebuja.
19  “Hashize igihe kirekire, shebuja w’abo bagaragu araza maze abasaba kumumurikira ibyo yababikije.
20  Nuko uwahawe italanto eshanu aza azanye n’izindi talanto eshanu, aravuga ati ‘Databuja, wambikije italanto eshanu, none dore nungutse izindi eshanu.’
21  Shebuja aramubwira ati ‘nuko nuko mugaragu mwiza kandi wizerwa! Wabaye uwizerwa muri bike, nanjye nzagushinga byinshi. Injira mu munezero wa shobuja.’
22  Hakurikiraho uwahawe italanto ebyiri, araza aravuga ati ‘Databuja, wambikije italanto ebyiri, none dore nungutse izindi ebyiri.’
23  Shebuja aramubwira ati ‘nuko nuko mugaragu mwiza kandi wizerwa! Wabaye uwizerwa muri bike, nanjye nzagushinga byinshi. Injira mu munezero wa shobuja.’
24  “Hanyuma uwahawe italanto imwe na we araza, aravuga ati ‘Databuja, n’ubundi nari nzi ko uri umuntu ukagatiza, usarura aho utabibye, kandi ugahunika ibyo utagosoye.
25  Ni yo mpamvu nagize ubwoba nkajya guhisha italanto yawe mu butaka. None akira ibyawe.’
26  Shebuja aramusubiza ati ‘wa mugaragu mubi we w’umunebwe! Harya ngo wari uzi ko nsarura aho ntabibye, ngahunika ibyo ntagosoye?
27  Wagombye kuba warashyize amafaranga yanjye muri banki, maze nagaruka nkabona ibyanjye hariho n’inyungu.
28  “‘Kubera iyo mpamvu, nimumwake iyo talanto muyihe ufite italanto icumi,
29  kuko ufite wese azongererwa akagira ibisaze; ariko udafite, n’icyo yari afite azacyakwa.
30  Ngaho uwo mugaragu utagira umumaro nimumujugunye hanze mu mwijima. Aho ni ho azaririra, akanahahekenyera amenyo.’
31  “Igihe Umwana w’umuntu azaza afite ikuzo ashagawe n’abamarayika bose, icyo gihe azicara ku ntebe ye y’ubwami y’ikuzo.
32  Amahanga yose azateranyirizwa imbere ye, maze atandukanye abantu nk’uko umwungeri atandukanya intama n’ihene.
33  Azashyira intama iburyo bwe, naho ihene azishyire ibumoso bwe.
34  “Hanyuma umwami azabwira abari iburyo bwe ati ‘nimuze mwebwe abahawe umugisha na Data, muragwe ubwami bwabateguriwe kuva urufatiro rw’isi rwashyirwaho.
35  Kuko nari nshonje mukamfungurira, nagira inyota mukampa icyo kunywa. Nari umugenzi muranyakira,
36  nari nambaye ubusa muranyambika. Nararwaye murandwaza. Nari mu nzu y’imbohe muza kunsura.’
37  Hanyuma abakiranutsi bazamusubiza bati ‘Mwami, twakubonye ryari ushonje turagufungurira, cyangwa ufite inyota tuguha icyo kunywa?
38  Twakubonye ryari uri umugenzi turakwakira, cyangwa wambaye ubusa turakwambika?
39  Twakubonye ryari urwaye cyangwa uri mu nzu y’imbohe tuza kugusura?’
40  Umwami azabasubiza ati ‘igihe mwabikoreraga uworoheje wo muri aba bavandimwe banjye, ni jye mwabikoreye.’
41  “Nuko azabwira abari ibumoso bwe ati ‘nimumve imbere mwa bivume mwe, mujye mu muriro w’iteka wateguriwe Satani n’abamarayika be.
42  Kuko nari nshonje ntimwamfungurira, nagize inyota ntimwampa icyo kunywa.
43  Nari umugenzi ntimwanyakira, nari nambaye ubusa ntimwanyambika, nararwaye kandi nari mu nzu y’imbohe ntimwanyitaho.’
44  Hanyuma na bo bazamubwira bati ‘Mwami, twakubonye ryari ushonje, ufite inyota, uri umugenzi, wambaye ubusa, urwaye cyangwa uri mu nzu y’imbohe, maze ntitwagira icyo tugukorera?’
45  Na we azabasubiza ati ‘ndababwira ukuri ko ubwo mutabikoreye umwe wo muri aba boroheje, nanjye mutabinkoreye.’
46  Abo bazarimburwa iteka ryose, ariko abakiranutsi bo bazahabwa ubuzima bw’iteka.”
13  Uwo munsi Yesu yari yavuye mu nzu yicaye iruhande rw’inyanja.
2  Nuko abantu benshi bateranira aho ari, bituma yurira ubwato maze aricara, naho abandi bose basigara bahagaze ku nkombe.
3  Hanyuma ababwira ibintu byinshi akoresheje imigani ati “umubibyi yagiye kubiba,
4  maze igihe yabibaga, imbuto zimwe zigwa iruhande rw’inzira, inyoni ziraza zirazirya.
5  Izindi zigwa ku rutare ariko ntizahabona ubutaka bwinshi, maze zihita zimera kuko hatari ubutaka bwimbitse.
6  Ariko izuba rivuye rirazibabura, kandi ziruma kubera ko nta mizi zari zifite.
7  Izindi zigwa mu mahwa, nuko amahwa arakura araziniga.
8  Ariko izindi zigwa mu butaka bwiza maze zera imbuto, imwe yera ijana, indi mirongo itandatu, indi mirongo itatu.
9  Ufite amatwi niyumve.”
10  Nuko abigishwa baramwegera baramubaza bati “ni iki gituma iyo uvugana na bo ukoresha imigani?”
11  Arabasubiza ati “mwebweho mwahawe gusobanukirwa amabanga yera y’ubwami bwo mu ijuru, ariko bo ntibabihawe.
12  Ufite wese azahabwa byinshi kurushaho kandi agire ibisaze; ariko umuntu wese udafite, n’utwo yari afite bazatumwaka.
13  Ni cyo gituma mvugana na bo nkoresheje ingero, kuko iyo bareba barebera ubusa kandi iyo bumvise bumvira ubusa, ndetse nta n’ubwo babisobanukirwa.
14  Ni bo ubuhanuzi bwa Yesaya busohoreraho ngo ‘kumva muzumva, ariko ntimuzabisobanukirwa habe na gato; kureba muzareba, ariko ntimuzabimenya habe na gato.
15  Umutima w’ubu bwoko wabaye ikinya, kandi bumvishije amatwi yabo, ariko ntibagira icyo bakora. Barahumirije kugira ngo batarebesha amaso yabo cyangwa ngo bumvishe amatwi yabo, maze babisobanukirwe mu mitima yabo kandi ngo bahindukire nanjye mbakize.’
16  “Icyakora, mwebwe amaso yanyu arahirwa kuko areba, n’amatwi yanyu kuko yumva.
17  Ndababwira ukuri ko abahanuzi benshi n’abakiranutsi bifuje kureba ibyo mureba ariko ntibabibona, no kumva ibyo mwumva ariko ntibabyumva.
18  “Mwebwe rero, nimwumve umugani w’umuntu wabibye.
19  Umuntu wese wumva ijambo ry’ubwami ariko ntarisobanukirwe, umubi araza akarandura icyari cyabibwe mu mutima we: izo ni zo zabibwe ku nzira.
20  Naho izabibwe ku rutare, uwo ni uwumva ijambo agahita aryemera yishimye.
21  Ariko kubera ko nta mizi aba afite muri we, amara igihe gito, hanyuma habaho imibabaro cyangwa ibitotezo bitewe n’iryo jambo, bihita bimugusha.
22  Naho izabibwe mu mahwa, ni wa muntu wumva ijambo ariko imihangayiko yo muri iyi si n’imbaraga zishukana z’ubutunzi, bikaniga iryo jambo maze ntiyere imbuto.
23  Izabibwe mu butaka bwiza, uwo ni we wumva ijambo akarisobanukirwa, akera imbuto, umwe ijana, undi mirongo itandatu, undi mirongo itatu.”
24  Abacira undi mugani ati “ubwami bwo mu ijuru bugereranywa n’umuntu wabibye imbuto nziza mu murima we.
25  Mu gihe abantu bari basinziriye, umwanzi we araza abiba urumamfu mu ngano maze arigendera.
26  Zimaze kuzana amababi no kwera imbuto, urumamfu na rwo ruragaragara.
27  Nuko abagaragu ba nyir’urugo baraza baramubwira bati ‘Databuja, ntiwabibye imbuto nziza mu murima wawe? None se byagenze bite kugira ngo hazemo urumamfu?’
28  Nuko arababwira ati ‘byakozwe n’umwanzi.’ Baramubwira bati ‘none se urashaka ko tugenda tukarukusanyiriza hamwe?’
29  Arababwira ati ‘nimurureke, kugira ngo ahari nimurukusanya mutarurandurana n’ingano.
30  Mureke byombi bikurane kugeza ku isarura. Hanyuma mu gihe cy’isarura nzabwira abasaruzi babanze gukusanya urumamfu, maze baruhambire mu miba barutwike, hanyuma babone guhunika ingano mu kigega cyanjye.’”
31  Abacira undi mugani ati “ubwami bwo mu ijuru bugereranywa n’akabuto ka sinapi umuntu yafashe akagatera mu murima we.
32  Nubwo ari ko kabuto gato cyane mu mbuto zose, iyo gakuze kaba kanini kuruta izindi mboga zose maze kakaba igiti, ku buryo inyoni zo mu kirere ziza zikaba mu mashami yacyo.”
33  Abacira undi mugani ati “ubwami bwo mu ijuru bugereranywa n’umusemburo umugore yafashe, maze akawushyira mu myariko itatu minini y’ifu, kugeza aho iyo myariko yose ikwiriyemo umusemburo.”
34  Ibyo byose Yesu yabibwiye abantu mu migani. Koko rero, nta cyo yababwiraga adakoresheje umugani,
35  kugira ngo hasohore ibyavuzwe binyuze ku muhanuzi, wagize ati “nzabumbuza akanwa kanjye imigani, nzatangaza ibintu byahishwe uhereye ku kuremwa kw’isi.”
36  Nuko amaze gusezerera abantu yinjira mu nzu. Abigishwa be baramwegera, baramubwira bati “dusobanurire umugani w’urumamfu mu murima.”
37  Arabasubiza ati “uwabibye imbuto nziza ni Umwana w’umuntu,
38  umurima ni isi, naho imbuto nziza ni abana b’ubwami, ariko urumamfu ni abana b’umubi,
39  n’umwanzi warubibye ni Satani. Igihe cy’isarura ni iminsi y’imperuka, naho abasaruzi ni abamarayika.
40  Bityo rero, nk’uko urumamfu rwakusanyijwe rugatwikishwa umuriro, ni na ko bizamera mu minsi y’imperuka.
41  Umwana w’umuntu azohereza abamarayika be. Na bo bazakusanyiriza hamwe ibintu byose bisitaza, n’abantu bose bakora ibyo kwica amategeko, babikure mu bwami bwe,
42  maze babijugunye mu itanura ryaka umuriro. Aho ni ho bazaririra bakahahekenyera amenyo.
43  Icyo gihe abakiranutsi bazarabagirana nk’izuba mu bwami bwa Se. Ufite amatwi niyumve.
44  “Ubwami bwo mu ijuru bugereranywa n’ubutunzi buhishwe mu murima umuntu yabonye akabuhisha. Hanyuma kubera ibyishimo yagize, aragenda agurisha ibintu bye byose, agura uwo murima.
45  “Nanone ubwami bwo mu ijuru bugereranywa n’umucuruzi ugenda ashakisha amasaro meza.
46  Amaze kubona isaro rimwe ry’agaciro kenshi, aragenda ahita agurisha ibintu byose yari atunze maze ararigura.
47  “Nanone ubwami bwo mu ijuru bugereranywa n’urushundura bajugunya mu nyanja rugafata amafi y’ubwoko bwose,
48  rwamara kuzura bakarukururira ku nkombe, maze bakicara hasi bagakusanya amafi meza bakayashyira mu bitebo, naho amafi mabi bakayajugunya.
49  Uko ni ko bizamera mu minsi y’imperuka: abamarayika bazasohoka barobanure ababi mu bakiranutsi,
50  babajugunye mu itanura ryaka umuriro. Aho ni ho bazaririra bakanahahekenyera amenyo.
51  “Mbese ibyo bintu byose mwabisobanukiwe?” Baramusubiza bati “yego.”
52  Hanyuma arababwira ati “ubwo bimeze bityo, umwigisha wese iyo yigishijwe iby’ubwami bwo mu ijuru, amera nk’umugabo ufite urugo, uvana mu bubiko bwe ibintu bishya n’ibya kera.”
53  Nuko Yesu arangije kubacira iyo migani yose ava aho aragenda.
54  Amaze kugera mu karere k’iwabo atangira kubigishiriza mu isinagogi yabo, ku buryo batangaye bakavuga bati “uyu muntu ubu bwenge n’ibi bitangaza akora yabivanye he?
55  Uyu si wa mwana w’umubaji? Nyina ntiyitwa Mariya, n’abavandimwe be si Yakobo na Yozefu na Simoni na Yuda?
56  Bashiki be bose ntituri kumwe? None se uyu muntu, ibi byose yabivanye he?”
57  Nuko ibye birabagusha. Ariko Yesu arababwira ati “nta handi umuhanuzi abura guhabwa icyubahiro, keretse mu karere k’iwabo no mu rugo rwe.”
58  Nuko ntiyahakorera ibitangaza byinshi bitewe n’uko babuze ukwizera.
14  Herode wari umuyobozi w’intara na we yumvise inkuru ivuga ibya Yesu,
2  abwira abagaragu be ati “uwo ni Yohana Umubatiza. Yazutse mu bapfuye none ni yo mpamvu akora ibitangaza.”
3  Herode yari yarafashe Yohana aramuboha maze amushyira mu nzu y’imbohe, kubera Herodiya wari umugore w’umuvandimwe we Filipo,
4  kuko Yohana yajyaga amubwira ati “amategeko ntiyemera ko umucyura.”
5  Icyakora nubwo yashakaga kumwica, yatinyaga abantu, kubera ko bemeraga ko ari umuhanuzi.
6  Ariko mu gihe bizihizaga isabukuru y’ivuka rya Herode, umukobwa wa Herodiya yabyinnye muri ibyo birori ashimisha Herode cyane,
7  ku buryo yamusezeranyije kumuha icyo yari bumusabe cyose, akagerekaho n’indahiro.
8  Nuko abigiriwemo inama na nyina, aravuga ati “mpa igihanga cya Yohana Umubatiza kuri iyi sahani.”
9  Nubwo byababaje umwami, yategetse ko agihabwa abigiriye indahiro ye n’abari bicaranye na we.
10  Nuko yohereza abantu basanga Yohana mu nzu y’imbohe, bamuca igihanga.
11  Igihanga cye bakizana ku isahani bagishyikiriza uwo mukobwa, na we agishyira nyina.
12  Hanyuma abigishwa be baraza batwara umurambo we barawuhamba, barangije baza kubibwira Yesu.
13  Yesu abyumvise ava aho, agenda mu bwato ajya ahantu hitaruye kugira ngo yiherere. Ariko abantu babyumvise baturuka mu migi, bamukurikira banyuze iy’ubutaka.
14  Yomotse abona abantu benshi, yumva abagiriye impuhwe maze abakiriza abarwayi.
15  Ariko bugorobye abigishwa be baramusanga, baramubwira bati “aha hantu haritaruye kandi umunsi urakuze. Sezerera aba bantu batahe bajye mu midugudu yabo bihahire ibyokurya.”
16  Ariko Yesu arababwira ati “si ngombwa ko bagenda; abe ari mwe mubaha ibyokurya.”
17  Baramubwira bati “nta cyo dufite hano uretse imigati itanu n’amafi abiri.”
18  Na we arababwira ati “nimubinzanire hano.”
19  Hanyuma ategeka abantu kwicara mu byatsi, maze afata ya migati itanu na ya mafi abiri, yubura amaso areba mu ijuru arasenga, nuko amanyagura imigati arangije ayiha abigishwa be, abigishwa be na bo bayiha abantu.
20  Bose bararya barahaga, batoragura ibice bisigaye byuzura ibitebo cumi na bibiri.
21  Abariye bari abagabo ibihumbi nka bitanu, utabariyemo abagore n’abana.
22  Nuko ako kanya ahita ategeka abigishwa be kurira ubwato bakamubanziriza ku nkombe yo hakurya, mu gihe we yari agisezerera abantu.
23  Hanyuma amaze gusezerera abantu, ajya ku musozi wenyine gusenga. Nubwo bwari bwije, yariyo wenyine.
24  Icyo gihe ubwato bwari bugeze kure y’inkombe, buteraganwa cyane n’imiraba kuko umuyaga wahuhaga ubaturutse imbere.
25  Ariko bigeze hafi mu rukerera, aza aho bari agenda hejuru y’inyanja.
26  Abigishwa be bamubonye agenda hejuru y’inyanja bagira ubwoba, baravuga bati “turabonekewe!” Nuko barataka kuko bari bahiye ubwoba.
27  Ariko Yesu ahita abavugisha, arababwira ati “nimuhumure ni jye; ntimugire ubwoba.”
28  Petero aramusubiza ati “Mwami, niba ari wowe, ntegeka nze aho uri ngenda hejuru y’amazi.”
29  Aramubwira ati “ngwino!” Uwo mwanya Petero ava mu bwato agenda hejuru y’amazi asanga Yesu.
30  Ariko abonye ko umuyaga ari mwinshi agira ubwoba, maze atangiye kurohama arataka ati “Mwami, ntabara!”
31  Yesu ahita arambura ukuboko aramufata, maze aramubwira ati “wa muntu ufite ukwizera guke we, ni iki gitumye uganzwa no gushidikanya?”
32  Bamaze kugera mu bwato umuyaga uratuza.
33  Hanyuma abari mu bwato baramuramya, baramubwira bati “uri Umwana w’Imana koko.”
34  Nuko barambuka bomokera i Genesareti.
35  Abantu baho bamenye ko ari we, batumaho abo mu turere twose tuhakikije, maze abantu bamuzanira abari barwaye bose.
36  Baramwinginga ngo abareke gusa bakore ku ncunda z’umwitero we, kandi abazikoragaho bose barakiraga.
19  Yesu amaze kuvuga ayo magambo, ava i Galilaya agera mu turere two ku rugabano rwa Yudaya hakurya ya Yorodani.
2  Nanone abantu benshi baramukurikira, abakirizayo.
3  Nuko Abafarisayo baza aho ari bazanywe no kumugerageza, baramubaza bati “mbese amategeko yemera ko umugabo atana n’umugore we ku mpamvu iyo ari yo yose?”
4  Arabasubiza ati “mbese ntimwasomye ko kuva mu ntangiriro uwabaremye yabaremye ari umugabo n’umugore,
5  maze akavuga ati ‘ni cyo gituma umugabo azasiga se na nyina akomatana n’umugore we, bombi bakaba umubiri umwe’?
6  Icyo gihe ntibaba bakiri babiri, ahubwo baba ari umubiri umwe. Ku bw’ibyo rero, icyo Imana yateranyirije hamwe ntihakagire umuntu ugitandukanya.”
7  Baramubaza bati “none se kuki Mose yategetse ko umugabo aha umugore we icyemezo cyo kumusenda, agatana na we?”
8  Arabasubiza ati “Mose yabitewe n’uko imitima yanyu inangiye, abemerera gutana n’abagore banyu. Ariko kuva mu ntangiriro si uko byari bimeze.
9  Ndababwira ko umuntu wese utana n’umugore we, atamuhoye gusambana, akarongora undi, aba asambanye.”
10  Abigishwa baramubwira bati “niba iby’umugabo n’umugore ari uko bimeze, gushaka si byiza.”
11  Yesu arababwira ati “abantu bose si ko bashobora kwemera ayo magambo, keretse abafite impano.
12  Hari abadashaka kubera ko bavutse ari ibiremba, hari n’abagizwe inkone n’abantu, hakaba n’abigira inkone bitewe n’ubwami bwo mu ijuru. Ushaka kwemera ubwo buzima nabwemere.”
13  Hanyuma bamuzanira abana bato kugira ngo abarambikeho ibiganza kandi abasengere; ariko abigishwa be barabacyaha.
14  Icyakora Yesu arababwira ati “nimureke abo bana bato, kandi ntimukomeze kubabuza kuza aho ndi, kuko ubwami bwo mu ijuru ari ubw’abameze nka bo.”
15  Abarambikaho ibiganza, hanyuma ava aho hantu.
16  Nuko haza umuntu aramubwira ati “Mwigisha, ni ikihe kintu cyiza ngomba gukora kugira ngo nzabone ubuzima bw’iteka?”
17  Aramubwira ati “kuki umbaza icyiza icyo ari cyo? Umwiza ni umwe gusa. Ariko niba wifuza kwinjira mu buzima, ujye uhora wubahiriza amategeko.”
18  Aramubaza ati “ayahe?” Yesu aramusubiza ati “ntukice, ntugasambane, ntukibe, ntugashinje ibinyoma.
19  Wubahe so na nyoko, kandi ukunde mugenzi wawe nk’uko wikunda.”
20  Uwo musore aramubwira ati “ibyo byose narabyubahirije. None icyo nshigaje ni iki?”
21  Yesu aramubwira ati “niba ushaka kuba intungane, genda ugurishe ibyawe byose maze uhe abakene, ni bwo uzagira ubutunzi mu ijuru. Hanyuma uze unkurikire ube umwigishwa wanjye.”
22  Uwo musore yumvise iryo jambo agenda afite agahinda, kuko yari atunze ibintu byinshi.
23  Ariko Yesu abwira abigishwa be ati “ndababwira ukuri ko bizaba biruhije ko umukire yinjira mu bwami bwo mu ijuru.
24  Nanone ndababwira ko icyoroshye ari uko ingamiya yanyura mu mwenge w’urushinge, kuruta ko umukire yakwinjira mu bwami bw’Imana.”
25  Abigishwa be babyumvise baratangara cyane, baravuga bati “mu by’ukuri se ni nde ushobora gukizwa?”
26  Yesu abareba mu maso arababwira ati “ku bantu ibyo ntibishoboka, ariko ku Mana byose birashoboka.”
27  Hanyuma Petero aramubaza ati “dore twebwe twasize byose turagukurikira. None se ubwo bizatugendekera bite?”
28  Yesu arababwira ati “ndababwira ukuri ko mu gihe cyo guhindura byose bishya, igihe Umwana w’umuntu azicara ku ntebe ye y’ubwami y’ikuzo, namwe mwankurikiye muzicara ku ntebe z’ubwami cumi n’ebyiri, mucire imanza imiryango cumi n’ibiri ya Isirayeli.
29  Umuntu wese wasize amazu cyangwa abavandimwe cyangwa bashiki be cyangwa se cyangwa nyina cyangwa abana cyangwa amasambu ku bw’izina ryanjye, azabona ibibikubye incuro nyinshi kandi aragwe ubuzima bw’iteka.
30  “Ariko benshi bari aba mbere bazaba aba nyuma, n’abari aba nyuma babe aba mbere.
24  Nuko Yesu aragenda, ava mu rusengero, abigishwa be baramwegera kugira ngo bamwereke imyubakire y’urusengero.
2  Yesu arabasubiza ati “ntimureba ibi bintu byose? Ndababwira ukuri ko nta buye rizasigara rigeretse ku rindi ritajugunywe hasi.”
3  Igihe yari yicaye ku musozi w’Imyelayo, abigishwa baramwegera biherereye, baramubaza bati “tubwire, ibyo bizaba ryari, kandi ni ikihe kimenyetso kizagaragaza ukuhaba kwawe n’iminsi y’imperuka?”
4  Yesu arabasubiza ati “mube maso hatagira umuntu ubayobya,
5  kuko hari benshi bazaza biyitirira izina ryanjye, bavuga bati ‘ni jye Kristo,’ kandi bazayobya benshi.
6  Muzumva iby’intambara n’inkuru zivuga iby’intambara; muramenye ntibizabakure umutima. Ibyo bintu bigomba kubaho, ariko imperuka izaba itaraza.
7  “Igihugu kizahagurukira ikindi n’ubwami buhagurukire ubundi, kandi hirya no hino hazabaho inzara n’imitingito.
8  Ibyo bintu byose bizaba ari intangiriro yo kuramukwa.
9  “Icyo gihe ni bwo abantu bazabatanga ngo mubabazwe kandi bazabica. Muzangwa n’amahanga yose abahora izina ryanjye.
10  Nanone icyo gihe benshi bazagwa, bagambanirane kandi bangane.
11  Abahanuzi benshi b’ibinyoma bazaduka kandi bazayobya benshi.
12  Kubera ko kwica amategeko bizagwira, urukundo rw’abantu benshi ruzakonja.
13  Ariko uzihangana akageza ku iherezo ni we uzakizwa.
14  Ubu butumwa bwiza bw’ubwami buzabwirizwa mu isi yose ituwe, kugira ngo bubere amahanga yose ubuhamya; hanyuma imperuka ibone kuza.
15  “Ku bw’ibyo rero, nimubona igiteye ishozi kirimbura cyavuzwe binyuze ku muhanuzi Daniyeli gihagaze ahera, (ubisoma akoreshe ubushishozi,)
16  icyo gihe abazaba bari i Yudaya bazatangire guhungira mu misozi.
17  Umuntu uzaba ari hejuru y’inzu ntazamanuke ngo ajye gukura ibintu mu nzu ye,
18  kandi umuntu uzaba ari mu murima ntazasubire mu nzu ngo ajye gufata umwitero we.
19  Abagore bazaba batwite n’abonsa muri iyo minsi bazabona ishyano!
20  Mukomeze gusenga kugira ngo igihe cyo guhunga kitazagera ari mu gihe cy’imbeho cyangwa ku isabato,
21  kuko icyo gihe hazabaho umubabaro ukomeye utarigeze kubaho uhereye ku kuremwa kw’isi kugeza ubu, kandi ntuzongera kubaho ukundi.
22  Mu by’ukuri, iyo minsi iyo itaza kugabanywa, nta n’umwe wari kuzarokoka; ariko ku bw’abatoranyijwe, iyo minsi izagabanywa.
23  “Icyo gihe nihagira ubabwira ati ‘dore Kristo ari hano,’ cyangwa ati ‘ari hariya!,’ ntimuzabyemere,
24  kuko hazaduka ba Kristo b’ibinyoma n’abahanuzi b’ibinyoma; bazakora ibimenyetso bikomeye n’ibitangaza kugira ngo bayobye abantu, ndetse nibibashobokera bayobye n’abatoranyijwe.
25  Dore mbaburiye hakiri kare.
26  Ku bw’ibyo rero, abantu nibababwira bati ‘dore ari mu butayu,’ ntimuzajyeyo, kandi nibababwira bati ‘dore ari mu mbere,’ ntimuzabyemere.
27  Nk’uko umurabyo urabiriza iburasirazuba ukamurika n’iburengerazuba, ni ko no kuhaba k’Umwana w’umuntu kuzaba.
28  Aho intumbi iri, ni ho za kagoma ziteranira.
29  “Nyuma y’umubabaro wo muri iyo minsi, izuba rizahita ryijima, n’ukwezi ntikuzamurika, n’inyenyeri zizahanuka zivuye mu ijuru, kandi imbaraga zo mu ijuru zizanyeganyega.
30  Ubwo ni bwo ikimenyetso cy’Umwana w’umuntu kizaboneka mu ijuru, hanyuma amoko yose yo mu isi yikubite mu gituza aboroga; bazabona Umwana w’umuntu aje ku bicu byo mu ijuru afite ububasha n’icyubahiro cyinshi.
31  Azohereza abamarayika be n’ijwi ry’impanda rikomeye, bateranyirize hamwe abo yatoranyije babakuye mu birere bine, kuva ku mpera y’ijuru kugeza ku yindi.
32  “Mufatire urugero ku giti cy’umutini: iyo amashami yacyo atoshye kandi kikazana amababi, mumenya ko impeshyi yegereje.
33  Mu buryo nk’ubwo, namwe nimubona ibyo bintu byose, muzamenye ko ageze hafi, ndetse ku rugi.
34  Ndababwira ukuri ko ab’iki gihe batazashiraho ibyo byose bitabaye.
35  Ijuru n’isi bizashira, ariko amagambo yanjye ntazashira.
36  “Naho uwo munsi n’icyo gihe, nta muntu ubizi, naho baba abamarayika bo mu ijuru cyangwa Umwana, keretse Data wenyine.
37  Nk’uko iminsi ya Nowa yari iri, ni ko no kuhaba k’Umwana w’umuntu kuzaba.
38  Nk’uko abantu bari bameze muri iyo minsi yabanjirije umwuzure, bararyaga, baranywaga, abagabo bararongoraga n’abakobwa bagashyingirwa, kugeza umunsi Nowa yinjiriye mu nkuge;
39  ntibabyitaho kugeza ubwo umwuzure waje ukabatwara bose. Uko ni ko no kuhaba k’Umwana w’umuntu kuzaba.
40  Icyo gihe, abagabo babiri bazaba bari mu murima, umwe azajyanwa undi asigare;
41  abagore babiri bazaba basya ku rusyo rumwe, umwe azajyanwa undi asigare.
42  Nuko rero mukomeze kuba maso, kuko mutazi umunsi Umwami wanyu azaziraho.
43  “Ariko mumenye iki: nyir’inzu aramutse amenye igihe umujura ari buzire nijoro, yakomeza kuba maso maze ntamwemerere gucukura inzu ye ngo yinjiremo.
44  Ku bw’ibyo rero, namwe muhore mwiteguye, kuko igihe mudatekereza ari cyo Umwana w’umuntu azaziramo.
45  “Mu by’ukuri se, ni nde mugaragu wizerwa kandi w’umunyabwenge, shebuja yashinze abandi bagaragu be ngo ajye abaha ibyokurya mu gihe gikwiriye?
46  Uwo mugaragu arahirwa shebuja naza agasanga abigenza atyo!
47  Ndababwira ukuri ko azamushinga ibyo atunze byose.
48  “Ariko umugaragu mubi niyibwira mu mutima we ati ‘Databuja aratinze,’
49  agatangira gukubita abagaragu bagenzi be no gusangira n’abasinzi kabuhariwe,
50  shebuja w’uwo mugaragu azaza ku munsi atari amwiteze no ku isaha atazi,
51  maze amuhane yihanukiriye, kandi azamushyira hamwe n’indyarya. Aho ni ho azaririra akahahekenyera amenyo.
5  Abonye imbaga y’abantu arazamuka ajya ku musozi, amaze kwicara abigishwa be baza aho ari.
2  Nuko atangira kubigisha agira ati
3  “Hahirwa abazi ko bakeneye ibintu byo mu buryo bw’umwuka, kuko ubwami bwo mu ijuru ari ubwabo.
4  “Hahirwa abarira, kuko bazahozwa.
5  “Hahirwa abitonda, kuko bazaragwa isi.
6  “Hahirwa abafite inzara n’inyota byo gukiranuka, kuko bazahazwa.
7  “Hahirwa abanyambabazi, kuko bazazigirirwa.
8  “Hahirwa abafite umutima uboneye, kuko bazabona Imana.
9  “Hahirwa abaharanira amahoro, kuko bazitwa ‘abana b’Imana.’
10  “Hahirwa abatotezwa bazira gukiranuka, kuko ubwami bwo mu ijuru ari ubwabo.
11  “Muzishime abantu nibabatuka, bakabatoteza kandi bakababeshyera ibibi by’uburyo bwose babampora.
12  Muzishime kandi munezerwe cyane, kuko ingororano zanyu ari nyinshi mu ijuru; kuko uko ari ko batoteje abahanuzi bababanjirije.
13  “Muri umunyu w’isi. Ariko se umunyu uramutse ukayutse, wasubirana uburyohe bwawo ute? Nta kindi wakoreshwa, ahubwo wajugunywa hanze abantu bakawukandagira.
14  “Muri umucyo w’isi. Umugi wubatswe ku musozi ntushobora kwihisha.
15  Abantu ntibacana itara ngo baritwikirize igitebo, ahubwo barishyira ku gitereko cyaryo rikamurikira abari mu nzu bose.
16  Namwe mujye mureka umucyo wanyu umurikire abantu, kugira ngo babone imirimo yanyu myiza maze baheshe So wo mu ijuru ikuzo.
17  “Ntimutekereze ko naje kuvanaho Amategeko cyangwa ibyavuzwe n’Abahanuzi. Sinaje kubivanaho, ahubwo naje kubisohoza.
18  Ndababwira ukuri ko ijuru n’isi byavaho, aho kugira ngo akanyuguti gato cyangwa agace k’inyuguti kavanwe ku Mategeko, ibintu byose bivugwamo bidasohoye.
19  Ku bw’ibyo rero, umuntu wese wica rimwe muri ayo mategeko yoroheje kurusha ayandi kandi akigisha abantu kuyica, azitwa ‘uworoheje’ ku birebana n’ubwami bwo mu ijuru. Naho umuntu wese uyakurikiza kandi akayigisha abandi, uwo azitwa ‘ukomeye’ ku birebana n’ubwami bwo mu ijuru.
20  Ndababwira ko gukiranuka kwanyu nikutagwira ngo kurute ukw’abanditsi n’Abafarisayo, mutazinjira mu bwami bwo mu ijuru.
21  “Mwumvise ko abo mu bihe bya kera babwiwe ngo ‘ntukice, ahubwo umuntu wese wica undi azabibazwa mu rukiko.’
22  Nyamara jye ndababwira ko umuntu wese ukomeza kurakarira umuvandimwe we azabibazwa mu rukiko, umuntu wese ubwira umuvandimwe we amagambo atavugwa y’agasuzuguro azabibazwa n’Urukiko rw’Ikirenga, naho umuntu wese ubwira undi ati ‘wa gicucu cy’ikiburaburyo we!,’ azaba akwiriye guhanirwa mu muriro wa Gehinomu.
23  “Ku bw’ibyo rero, niba ujyanye ituro ryawe ku gicaniro, wagerayo ukibuka ko hari icyo umuvandimwe wawe akurega,
24  siga ituro ryawe imbere y’igicaniro maze ugende ubanze wikiranure n’umuvandimwe wawe, hanyuma nugaruka ubone gutura ituro ryawe.
25  “Jya wihutira gukemura ibibazo ufitanye n’ukurega ukiri kumwe na we mu nzira mugiye mu rukiko, kugira ngo ukurega atagushyikiriza umucamanza, umucamanza na we akagushyikiriza umukozi w’urukiko, na we akakujugunya mu nzu y’imbohe.
26  Ndakubwira ukuri ko utazayisohokamo utaramara kwishyura n’igiceri cy’agaciro gake cyane cyaba gisigaye.
27  “Mwumvise ko byavuzwe ngo ‘ntugasambane.’
28  Ariko jye ndababwira ko umuntu wese ukomeza kwitegereza umugore kugeza ubwo amwifuza, aba amaze gusambana na we mu mutima we.
29  Niba ijisho ryawe ry’iburyo rikubera igisitaza, rinogore maze urijugunye kure, kuko icyarushaho kukubera cyiza ari uko watakaza rumwe mu ngingo zawe, aho kugira ngo umubiri wawe wose ujugunywe muri Gehinomu.
30  Nanone niba ukuboko kwawe kw’iburyo kukubera igisitaza, uguce maze ukujugunye kure yawe, kuko icyarushaho kukubera cyiza ari uko watakaza rumwe mu ngingo zawe, aho kugira ngo umubiri wawe wose ushyirwe muri Gehinomu.
31  “Nanone byaravuzwe ngo ‘umuntu wese utana n’umugore we amuhe icyemezo cy’ubutane.’
32  Icyakora jye ndababwira ko umuntu wese utana n’umugore we atamuhoye gusambana, aba amutegeje ubusambanyi, kandi ko umuntu wese ushyingiranwa n’umugore watanye n’umugabo we aba asambanye.
33  “Nanone mwumvise ko abo mu bihe bya kera babwiwe ngo ‘ntukarahirire icyo utazakora, ahubwo ujye uhigura umuhigo wahigiye Yehova.’
34  Ariko jye ndababwira ko mutagomba kurahira rwose, naho ryaba ijuru kuko ari ryo ntebe y’ubwami y’Imana,
35  cyangwa isi kuko ari yo ntebe y’ibirenge byayo, cyangwa Yerusalemu kuko ari umurwa w’Umwami ukomeye.
36  Kandi ntukarahire umutwe wawe, kuko utabasha guhindura agasatsi na kamwe ngo kabe umweru cyangwa umukara.
37  Ahubwo Yego yanyu ijye iba Yego, na Oya yanyu ibe Oya, kuko ibirenze kuri ibyo bituruka ku mubi.
38  “Mwumvise ko byavuzwe ngo ‘ijisho rihorerwe irindi n’iryinyo rihorerwe irindi.’
39  Icyakora jye ndababwira kutarwanya umuntu mubi. Ahubwo ugukubise urushyi ku itama ry’iburyo ujye umuhindurira n’irindi.
40  Nihagira ushaka kujya kukurega mu rukiko ngo akwambure umwenda wawe, umuhe n’umwitero wawe na wo awujyane.
41  Niba umuntu ufite ububasha aguhase ngo mujyane mu kirometero kimwe, ujyane na we mu birometero bibiri.
42  Ugusabye ujye umuha, kandi ntugatere umugongo umuntu ushaka ko umuguriza nta nyungu.
43  “Mwumvise ko byavuzwe ngo ‘ujye ukunda mugenzi wawe wange umwanzi wawe.’
44  Icyakora dore jye icyo mbabwiye: mukomeze gukunda abanzi banyu kandi musenge musabira ababatoteza,
45  kugira ngo mugaragaze ko muri abana ba So wo mu ijuru, kuko atuma izuba rye rirasira ababi n’abeza kandi akavubira imvura abakiranutsi n’abakiranirwa.
46  None se niba mukunda ababakunda gusa, muzagororerwa iki? Abakoresha b’ikoro na bo si uko babigenza?
47  Kandi se niba musuhuza abavandimwe banyu gusa, ni ikihe kintu kidasanzwe muba mukoze? Abanyamahanga bo si uko babigenza?
48  Ku bw’ibyo rero, mukwiriye kuba abantu batunganye nk’uko So wo mu ijuru atunganye.
15  Hanyuma Abafarisayo n’abanditsi bava i Yerusalemu baza aho Yesu ari, baramubaza bati
2  “kuki abigishwa bawe batubahiriza imigenzo y’aba kera? Urugero, ntibakaraba intoki iyo bagiye kurya.”
3  Na we arabasubiza ati “kuki se mwe mwica amategeko y’Imana bitewe n’imigenzo yanyu?
4  Urugero, Imana yaravuze iti ‘wubahe so na nyoko,’ kandi iti ‘utuka se cyangwa nyina yicwe.’
5  Ariko mwe muravuga muti ‘umuntu wese ubwira se cyangwa nyina ati “icyo mfite cyari kukugirira umumaro ni ituro nageneye Imana,”
6  uwo ntagomba kubaha se rwose.’ Uko ni ko ijambo ry’Imana mwarihinduye ubusa bitewe n’imigenzo yanyu.
7  Mwa ndyarya mwe, Yesaya yahanuye neza ibyanyu igihe yagiraga ati
8  ‘aba bantu banyubahisha iminwa yabo, ariko imitima yabo iri kure yanjye.
9  Bansengera ubusa, kuko inyigisho bigisha ari amategeko y’abantu.’”
10  Amaze kuvuga ibyo, ahamagara abantu baramwegera, arababwira ati “nimwumve kandi musobanukirwe:
11  icyinjira mu kanwa k’umuntu si cyo kimuhumanya; ahubwo igituruka mu kanwa k’umuntu ni cyo kimuhumanya.”
12  Hanyuma abigishwa baraza baramubwira bati “ese uzi ko Abafarisayo bumvise ibyo wavuze bikabarakaza?”
13  Arabasubiza ati “igiti cyose Data wo mu ijuru atateye kizarandurwa.
14  Nimubareke. Ni abarandasi bahumye. Iyo impumyi irandase indi mpumyi, zombi zigwa mu mwobo.”
15  Nuko Petero aramubwira ati “dusobanurire neza uwo mugani.”
16  Na we aramubwira ati “mbese namwe ntimurasobanukirwa?
17  Ntimuzi ko ikintu cyose cyinjira mu kanwa kinyura mu mara hanyuma kikajya mu musarani?
18  Ariko ibintu bituruka mu kanwa biba bivuye mu mutima, kandi ni byo bihumanya umuntu.
19  Urugero, mu mutima haturukamo ibitekerezo bibi, ubwicanyi, ubuhehesi, ubusambanyi, ubujura, guhamya ibinyoma no gutuka Imana.
20  Ibyo ni byo bihumanya umuntu, ariko kurya udakarabye intoki ntibihumanya umuntu.”
21  Yesu avuye aho ajya mu turere tw’i Tiro n’i Sidoni.
22  Nuko Umunyafoyinikekazi wo muri utwo turere aza asakuza cyane ati “mbabarira Mwami, Mwene Dawidi. Umukobwa wanjye yatewe n’abadayimoni none amerewe nabi cyane.”
23  Ariko ntiyagira icyo amusubiza. Abigishwa be baraza baramubwira bati “mubwire agende, kuko akomeza gusakuriza inyuma yacu.”
24  Arabasubiza ati “nta bandi natumweho, keretse intama zazimiye zo mu nzu ya Isirayeli.”
25  Uwo mugore ahageze aramwunamira, aramubwira ati “Mwami, mfasha!”
26  Yesu aramusubiza ati “ntibikwiriye ko umuntu afata ibyokurya by’abana ngo abijugunyire ibibwana by’imbwa.”
27  Uwo mugore aramubwira ati “ibyo ni ko biri Mwami. Ariko rwose n’ibibwana by’imbwa birya ubuvungukira bugwa buvuye ku meza ya ba shebuja.”
28  Yesu ni ko kumusubiza ati “mugore, ufite ukwizera gukomeye; bikubere nk’uko ubyifuza.” Uwo mwanya umukobwa we ahita akira.
29  Hanyuma Yesu avuye aho agera hafi y’inyanja ya Galilaya, azamuka umusozi yicarayo.
30  Maze abantu benshi baramusanga bazanye ibirema, abamugaye, impumyi, ibiragi n’abandi barwayi benshi, bagasa n’aho babajugunye ku birenge bye, nuko arabakiza.
31  Bituma abantu batangara babonye ibiragi bivuga, ibirema bigenda n’impumyi zireba, nuko basingiza Imana ya Isirayeli.
32  Ariko Yesu ahamagara abigishwa be arababwira ati “ndumva mfitiye aba bantu impuhwe, kuko ubu hashize iminsi itatu bari kumwe nanjye kandi nta cyo bafite cyo kurya. Sinshaka kubasezerera bashonje kuko bashobora kugwa mu nzira.”
33  Ariko abigishwa be baramubwira bati “ko aha hantu hadatuwe, turavana hehe imigati ihagije yahaza abantu bangana batya?”
34  Yesu ni ko kubabaza ati “mufite imigati ingahe?” Barasubiza bati “ni irindwi, n’udufi duke.”
35  Nuko amaze gutegeka abantu ko bicara hasi,
36  afata ya migati irindwi n’utwo dufi, hanyuma amaze gushimira arabimanyagura, atangira kubiha abigishwa be, abigishwa be na bo babiha abantu.
37  Nuko bose bararya barahaga, maze batoragura ibice bisigaye byuzura ibitebo birindwi.
38  Abariye bari abagabo ibihumbi bine, utabariyemo abagore n’abana.
39  Hanyuma amaze gusezerera abantu yurira ubwato ajya mu turere tw’i Magadani.
20  “Ubwami bwo mu ijuru bugereranywa n’umuntu ufite uruzabibu, wazindutse kare mu gitondo akajya gushaka abo gukora mu ruzabibu rwe.
2  Amaze kwemeranya n’abakozi idenariyo imwe ku munsi, abohereza mu ruzabibu rwe.
3  Yongera gusohoka ahagana ku isaha ya gatatu, abona abandi bahagaze ku isoko nta cyo bakora.
4  Na bo arababwira ati ‘namwe nimujye mu ruzabibu, kandi ndabaha ibikwiriye.’
5  Nuko baragenda. Yongeye gusohoka ahagana ku isaha ya gatandatu no ku isaha ya cyenda, na bwo abigenza atyo.
6  Amaherezo, ahagana ku isaha ya cumi n’imwe arasohoka abona abandi bahagaze, arababwira ati ‘kuki mwiriwe muhagaze aha nta cyo mukora?’
7  Baramusubiza bati ‘ni uko nta waduhaye akazi.’ Arababwira ati ‘namwe nimujye mu ruzabibu.’
8  “Bugorobye, nyir’uruzabibu abwira uwamukoresherezaga ati ‘hamagara abakozi ubahe ibihembo byabo, uhere ku baje nyuma uheruke abaje mbere.’
9  Abatangiye ku isaha ya cumi n’imwe baje, buri wese ahabwa idenariyo imwe.
10  Nuko abatangiye mbere baje, bibwira ko bari burengerezweho, ariko na bo bahabwa idenariyo imwe.
11  Bayihawe batangira kwitotombera nyir’urugo,
12  baravuga bati ‘aba baje nyuma bakoze isaha imwe, none ubanganyije natwe kandi twirije umunsi wose tugoka, izuba ritumena agahanga!’
13  Ariko asubiza umwe muri bo ati ‘mugenzi wanjye, nta cyo nkurenganyijeho. Ntuzi ko twemeranyijwe idenariyo imwe?
14  Fata ibyawe wigendere. Jye nshatse guha n’uwaje nyuma ibingana n’ibyo nguhaye.
15  Mbese simfite uburenganzira bwo gukoresha ibintu byanjye icyo nshaka? Cyangwa utewe ishyari n’uko ngize ubuntu?’
16  Uko ni ko aba nyuma bazaba aba mbere, n’aba mbere bakaba aba nyuma.”
17  Yesu agiye kujya i Yerusalemu yihererana abigishwa be cumi na babiri, ababwirira mu nzira ati
18  “dore tugiye i Yerusalemu, kandi Umwana w’umuntu azatangwa ahabwe abakuru b’abatambyi n’abanditsi, bamukatire urwo gupfa.
19  Bazamugabiza abanyamahanga bamunnyege, bamukubite ibiboko bamumanike, maze ku munsi wa gatatu azuke.”
20  Hanyuma nyina wa bene Zebedayo aramwegera ari kumwe n’abahungu be, aramuramya maze agira icyo amusaba.
21  Yesu aramubaza ati “urifuza iki?” Undi aramubwira ati “tegeka ko aba bahungu banjye bombi bazicarana nawe mu bwami bwawe, umwe iburyo bwawe undi ibumoso bwawe.”
22  Yesu arasubiza ati “ntimuzi icyo musaba. Mbese mwashobora kunywera ku gikombe ngiye kunyweraho?” Baramusubiza bati “twabishobora.”
23  Na we arababwira ati “koko igikombe nzanyweraho muzakinyweraho, ariko kwicara iburyo bwanjye cyangwa ibumoso bwanjye si jye ubitanga, ahubwo bigenewe abo Data yabiteguriye.”
24  Abandi icumi babyumvise barakarira abo bavandimwe bombi.
25  Ariko Yesu arabahamagara ngo bamwegere, arababwira ati “muzi ko abategetsi b’amahanga bayategeka, kandi ko abakomeye bayo bayatwaza igitugu.
26  Ariko ibyo si ko bimeze muri mwe. Ahubwo umuntu wese wifuza kuba ukomeye muri mwe, agomba kuba umukozi wanyu.
27  Kandi umuntu wese wifuza kuba uw’imbere muri mwe, agomba kuba umugaragu wanyu.
28  Ni kimwe n’uko Umwana w’umuntu ataje aje gukorerwa, ahubwo yaje gukorera abandi no gutanga ubugingo bwe ngo bube incungu ya benshi.”
29  Igihe bari bavuye i Yeriko, abantu benshi cyane barabakurikiye.
30  Nuko impumyi ebyiri zari zicaye iruhande rw’inzira zumvise ko Yesu agiye kuhanyura, zirataka cyane ziti “Mwami mwene Dawidi, tugirire imbabazi!”
31  Abantu barazicyaha ngo ziceceke, ariko zo zirushaho kurangurura ziti “Mwami mwene Dawidi, tugirire imbabazi!”
32  Nuko Yesu arahagarara, arazihamagara arazibaza ati “murifuza ko mbakorera iki?”
33  Ziramusubiza ziti “Mwami, amaso yacu nahumuke.”
34  Yesu azigirira impuhwe, akora ku maso yazo, uwo mwanya zirahumuka maze ziramukurikira.
1  Igitabo cy’amateka ya Yesu Kristo mwene Dawidi, mwene Aburahamu:
2  Aburahamu yabyaye Isaka;Isaka yabyaye Yakobo;Yakobo yabyaye Yuda n’abavandimwe be;
3  Yuda yabyaye Peresi na Zera kuri Tamari;Peresi yabyaye Hesironi;Hesironi yabyaye Ramu;
4  Ramu yabyaye Aminadabu;Aminadabu yabyaye Nahasoni;Nahasoni yabyaye Salumoni;
5  Salumoni yabyaye Bowazi kuri Rahabu;Bowazi yabyaye Obedi kuri Rusi;Obedi yabyaye Yesayi;
6  Yesayi yabyaye umwami Dawidi.  Dawidi yabyaye Salomo kuri muka Uriya;
7  Salomo yabyaye Rehobowamu;Rehobowamu yabyaye Abiya;Abiya yabyaye Asa;
8  Asa yabyaye Yehoshafati;Yehoshafati yabyaye Yehoramu;Yehoramu yabyaye Uziya;
9  Uziya yabyaye Yotamu;Yotamu yabyaye Ahazi;Ahazi yabyaye Hezekiya;
10  Hezekiya yabyaye Manase;Manase yabyaye Amoni;Amoni yabyaye Yosiya;
11  Yosiya yabyaye Yekoniya n’abavandimwe be igihe bajyanwaga mu bunyage i Babuloni.
12  Nyuma yo kujyanwa mu bunyage i Babuloni, Yekoniya yabyaye Salatiyeli;Salatiyeli yabyaye Zerubabeli;
13  Zerubabeli yabyaye Abiyudi;Abiyudi yabyaye Eliyakimu;Eliyakimu yabyaye Azori;
14  Azori yabyaye Sadoki;Sadoki yabyaye Akimu;Akimu yabyaye Eliyudi;
15  Eliyudi yabyaye Eleyazari;Eleyazari yabyaye Matani;Matani yabyaye Yakobo;
16  Yakobo yabyaye Yozefu umugabo wa Mariya, ari we nyina wa Yesu witwa Kristo.
17  Ibisekuru byose kuva kuri Aburahamu kugeza kuri Dawidi byari ibisekuru cumi na bine, kandi kuva kuri Dawidi kugeza igihe bajyanwaga mu bunyage i Babuloni byari ibisekuru cumi na bine, naho kuva bajyanywe mu bunyage i Babuloni kugeza kuri Kristo byari ibisekuru cumi na bine.
18  Kuvuka kwa Yesu Kristo kwagenze gutya: igihe nyina Mariya yari yarasabwe na Yozefu, yaje gutwita biturutse ku mwuka wera, mbere y’uko bashyingiranwa.
19  Ariko kandi, kubera ko umugabo we Yozefu yari umukiranutsi kandi akaba atarashakaga kumuha rubanda, yagambiriye gutana na we mu ibanga.
20  Amaze kunoza uwo mugambi, ni bwo umumarayika wa Yehova yamubonekeye mu nzozi aramubwira ati “Yozefu mwene Dawidi, ntutinye kuzana Mariya umugore wawe mu rugo, kuko inda atwite yayitwise biturutse ku mwuka wera.
21  Azabyara umwana w’umuhungu kandi uzamwite Yesu, kuko ari we uzakiza ubwoko bwe ibyaha byabwo.”
22  Ibyo byose byabereyeho kugira ngo amagambo Yehova yavuze binyuze ku muhanuzi we asohore, ngo
23  “dore umukobwa w’isugi azatwita abyare umuhungu, kandi bazamwita Emanweli,” bisobanurwa ngo “Imana iri kumwe natwe.”
24  Nuko Yozefu akangutse abigenza uko umumarayika wa Yehova yamutegetse, azana umugore we mu rugo.
25  Icyakora ntiyagiranye na we imibonano mpuzabitsina kugeza igihe yabyariye umwana w’umuhungu; nuko amwita Yesu.
2  Yesu amaze kuvukira i Betelehemu y’i Yudaya ku ngoma y’umwami Herode, abantu baragurisha inyenyeri baturutse iburasirazuba baje i Yerusalemu,
2  barabaza bati “umwami w’Abayahudi wavutse ari he? Twabonye inyenyeri ye turi iburasirazuba, none tuje kumuramya.”
3  Umwami Herode abyumvise bimubuza amahwemo, hamwe n’ab’i Yerusalemu bose.
4  Nuko ateranya abakuru b’abatambyi n’abanditsi bose b’ubwo bwoko, atangira kubabaza aho Kristo yagombaga kuvukira.
5  Baramubwira bati “ni i Betelehemu y’i Yudaya, kuko ari ko byanditswe n’umuhanuzi ngo
6  ‘nawe Betelehemu yo mu gihugu cy’u Buyuda, nturi umugi muto cyane kurusha iyindi mu batware b’i Buyuda, kuko muri wowe hazaturuka umutware uzaragira ubwoko bwanjye bwa Isirayeli.’”
7  Hanyuma Herode atumiza mu ibanga abo bantu baragurishaga inyenyeri, abasobanuza neza igihe baboneye iyo nyenyeri.
8  Nuko abohereza i Betelehemu, arababwira ati “nimugende mushakishe uwo mwana mwitonze. Nimumara kumubona, mugaruke mubimenyeshe kugira ngo nanjye njye kumuramya.”
9  Bamaze kumva ibyo umwami ababwiye baragenda. Ya nyenyeri bari babonye bakiri iburasirazuba ibajya imbere, maze igeze hejuru y’aho uwo mwana yari ari irahagarara.
10  Babonye ya nyenyeri ihagaze barishima cyane.
11  Nuko binjiye mu nzu babona umwana ari kumwe na nyina Mariya, bikubita hasi baramuramya. Hanyuma bapfundura ubutunzi bwabo bamuha impano za zahabu n’ububani n’ishangi.
12  Icyakora kubera ko Imana yari yababuriye mu nzozi ngo be gusubira kwa Herode, basubiye mu gihugu cyabo banyuze indi nzira.
13  Bamaze kugenda umumarayika wa Yehova abonekera Yozefu mu nzozi, aramubwira ati “haguruka ufate umwana na nyina muhungire muri Egiputa, mugumeyo kugeza igihe nzababwirira, kuko Herode agiye gushakisha uwo mwana ngo amwice.”
14  Nuko arahaguruka afata umwana na nyina muri iryo joro, bahungira muri Egiputa.
15  Bagumayo kugeza igihe Herode yapfiriye, kugira ngo ibyo Yehova yavuze binyuze ku muhanuzi we bisohore, ngo “nahamagaye umwana wanjye ngo ave muri Egiputa.”
16  Hanyuma Herode abonye ko ba bantu baragurisha inyenyeri bamubeshye, azabiranywa n’uburakari maze yohereza abantu bajya kwica abana b’abahungu bose b’i Betelehemu no mu turere twaho twose bamaze imyaka ibiri n’abatarayigezaho, akurikije igihe abaragurisha inyenyeri bari bamubwiye, kuko yari yabasobanuje neza.
17  Nguko uko hasohoye amagambo yavuzwe binyuze ku muhanuzi Yeremiya, amagambo agira ati
18  “ijwi ryo kurira no kuboroga cyane ryumvikaniye i Rama: ni Rasheli waririraga abana be, kandi yanze guhumurizwa kubera ko bari batakiriho.”
19  Herode amaze gupfa, umumarayika wa Yehova yabonekeye Yozefu mu nzozi ari muri Egiputa,
20  aramubwira ati “haguruka ufate umwana na nyina ujye mu gihugu cya Isirayeli, kuko abahigaga ubugingo bw’umwana bapfuye.”
21  Nuko arahaguruka afata umwana na nyina ajya mu gihugu cya Isirayeli.
22  Ariko yumvise ko Arikelayo yabaye umwami wa Yudaya mu cyimbo cya se Herode, atinya kujyayo. Hanyuma Imana imaze kumuburira mu nzozi, ajya mu karere ka Galilaya,
23  atura mu mugi witwa Nazareti, kugira ngo ibyavuzwe binyuze ku bahanuzi bisohore ngo “azitwa Umunyanazareti.”
3  Muri iyo minsi Yohana Umubatiza yaraje, abwiriza mu butayu bwa Yudaya
2  avuga ati “nimwihane, kuko ubwami bwo mu ijuru bwegereje.”
3  Kandi uwo ni we wari warahanuwe binyuze ku muhanuzi Yesaya, ngo “nimwumve! Hari umuntu urangururira mu butayu ati ‘nimutegurire Yehova inzira, mugorore inzira ze.’”
4  Ariko Yohana uwo yambaraga umwambaro ukozwe mu bwoya bw’ingamiya, akawukenyeza umukandara w’uruhu; ibyokurya bye byari inzige n’ubuki bw’ubuhura.
5  Nuko ab’i Yerusalemu n’i Yudaya hose n’abo mu turere dukikije Yorodani bose baramusanga;
6  yabatirizaga abantu mu ruzi rwa Yorodani, bakaturira ibyaha byabo mu ruhame.
7  Abonye Abafarisayo n’Abasadukayo benshi baje aho yabatirizaga, arababwira ati “mwa rubyaro rw’impiri mwe, ni nde wababuriye ngo muhunge umujinya wegereje?
8  Nuko rero, nimwere imbuto zikwiranye no kwihana.
9  Ntimwibwire muti ‘dufite Aburahamu, ni we data.’ Ndababwira ko Imana ibasha guhindurira Aburahamu abana muri aya mabuye.
10  Ubu ishoka igeze ku muzi w’igiti; ni yo mpamvu igiti cyose kitera imbuto nziza kigomba gutemwa kikajugunywa mu muriro.
11  Jye mbabatirisha amazi kubera ko mwihannye, ariko uzaza nyuma yanjye we arakomeye kundusha, sinkwiriye no kumukuramo inkweto. Uwo azababatirisha umwuka wera n’umuriro.
12  Mu kuboko kwe afashe igikoresho cyo kugosoza; azasukura imbuga ahuriraho ayeze kandi ashyire ingano mu kigega, naho umurama awutwikishe umuriro udashobora kuzimywa.”
13  Hanyuma Yesu ava i Galilaya aza kuri Yorodani, asanga Yohana kugira ngo amubatize.
14  Ariko Yohana agerageza kumubuza agira ati “ni jye ukeneye kubatizwa nawe, none ni wowe unsanze?”
15  Yesu aramusubiza ati “emera bigende bityo kuko dukwiriye gusohoza ibyo gukiranuka byose muri ubwo buryo.” Nuko ntiyongera kumubuza.
16  Yesu amaze kubatizwa yahise yuburuka mu mazi, nuko ijuru rirakinguka, abona umwuka w’Imana umumanukiyeho umeze nk’inuma.
17  Nanone humvikanye ijwi rivuye mu ijuru rivuga riti “uyu ni Umwana wanjye nkunda, nkamwemera.”
12  Muri ibyo bihe Yesu anyura mu mirima y’ingano ku isabato. Abigishwa be barasonza, maze batangira guca amahundo barayahekenya.
2  Abafarisayo babibonye baramubwira bati “dore abigishwa bawe barakora ibintu bitemewe n’amategeko ku isabato.”
3  Arababwira ati “mbese ntimwasomye icyo Dawidi yakoze ubwo we n’abo bari kumwe basonzaga?
4  Ukuntu yinjiye mu nzu y’Imana maze we n’abo bari kumwe bakarya imigati yo kumurikwa, kandi amategeko ataramwemereraga kuyirya, uretse abatambyi bonyine?
5  Cyangwa se ntimwasomye mu Mategeko ko ku masabato abatambyi bakorera mu rusengero bazirura isabato, nyamara bagakomeza kuba abere?
6  Ariko ndababwira ko uruta urusengero ari hano.
7  Icyakora, iyo muba mwarasobanukiwe icyo aya magambo asobanura ngo ‘icyo nshaka ni imbabazi si ibitambo,’ ntimuba muciriyeho iteka abatariho urubanza,
8  kuko Umwana w’umuntu ari Umwami w’isabato.”
9  Nuko avuye aho ajya mu isinagogi yabo.
10  Hari umugabo wari ufite ukuboko kunyunyutse! Nuko baramubaza bashaka kubona icyo bamurega, bati “mbese gukiza ku isabato byemewe n’amategeko?”
11  Arabasubiza ati “ni nde muri mwe waba afite intama imwe, maze yagwa mu mwobo ku isabato ntayifate ngo ayikuremo?
12  Ibyo byose tubitekerejeho, umuntu afite agaciro kenshi kurusha intama! Bityo rero, gukora ikintu cyiza ku isabato byemewe n’amategeko.”
13  Hanyuma abwira uwo mugabo ati “rambura ukuboko kwawe.” Nuko arakurambura, kongera kuba kuzima nk’ukundi kuboko kwe.
14  Ariko Abafarisayo barasohoka maze bajya inama y’ukuntu bamwica.
15  Yesu abimenye ava aho hantu aragenda. Abandi bantu benshi baramukurikira, maze bose arabakiza,
16  ariko abihanangiriza akomeje ko batamwamamaza,
17  kugira ngo hasohore ibyavuzwe binyuze ku muhanuzi Yesaya, wagize ati
18  “Dore umugaragu wanjye natoranyije, uwo nkunda cyane kandi ubugingo bwanjye bukamwemera! Nzamushyiraho umwuka wanjye, kandi azatuma amahanga asobanukirwa icyo ubutabera ari cyo.
19  Ntazatongana cyangwa ngo asakuze, kandi nta n’uzumva ijwi rye mu mihanda.
20  Urubingo rusadutse ntazarujanjagura, n’urutambi runyenyeretsa ntazaruzimya, kugeza igihe azatuma ubutabera butsinda.
21  Koko rero, amahanga aziringira izina rye.”
22  Hanyuma bamuzanira umugabo watewe n’umudayimoni, akaba yari impumyi n’ikiragi; nuko aramukiza, ku buryo uwari ikiragi yavuze kandi akareba.
23  Ibyo byatumye abantu benshi bari bateraniye aho bose batangara cyane, maze baravuga bati “mbese aho uyu ntiyaba ari we Mwene Dawidi?”
24  Abafarisayo babyumvise, baravuga bati “uyu muntu nta wundi umuha kwirukana abadayimoni uretse Belizebuli umutware w’abadayimoni.”
25  Amenye ibyo batekereza, arababwira ati “ubwami bwose bwicamo ibice bukirwanya buba bugiye kurimbuka, kandi umugi wose cyangwa inzu yose yicamo ibice ikirwanya, ntizagumaho.
26  Mu buryo nk’ubwo, niba Satani yirukana Satani, ubwo aba yiciyemo ibice akirwanya; none se ubwami bwe bwagumaho bute?
27  Nanone kandi, niba ari Belizebuli umpa kwirukana abadayimoni, mwebwe abana banyu ni nde ubaha kubirukana? Ni cyo gituma bazabacira urubanza.
28  Ariko niba ari umwuka w’Imana umpa kwirukana abadayimoni, ubwami bw’Imana bwabaguye gitumo rwose.
29  Cyangwa umuntu yabasha ate kwigabiza inzu y’umuntu w’umunyambaraga akanyaga ibintu bye, atabanje kumuboha? Ubwo ni bwo yasahura inzu ye.
30  Utari ku ruhande rwanjye aba andwanya, kandi uwo tudateranyiriza hamwe aranyanyagiza.
31  “Ku bw’ibyo, ndababwira ko abantu bazababarirwa icyaha cyose no gutuka Imana kose. Ariko gutuka umwuka byo nta wuzabibabarirwa.
32  Urugero, umuntu wese uvuga nabi Umwana w’umuntu azabibabarirwa, ariko umuntu wese utuka umwuka wera ntazababarirwa, haba muri iki gihe no mu gihe kizaza.
33  “Igiti cyanyu nikiba cyiza imbuto zacyo zizaba nziza, kandi igiti cyanyu nikiba kibi n’imbuto zacyo zizaba mbi, kuko igiti kimenyekanira ku mbuto zacyo.
34  Mwa rubyaro rw’impiri mwe, mwavuga ibyiza mute kandi muri babi? Ibyuzuye umutima ni byo akanwa kavuga.
35  Umuntu mwiza atanga ibintu byiza abivanye mu butunzi bwe bwiza, naho umuntu mubi atanga ibintu bibi abikuye mu butunzi bwe bubi.
36  Ndababwira ko ijambo ryose ritagira umumaro abantu bavuga bazaribazwa ku Munsi w’Urubanza,
37  kuko amagambo yawe ari yo azatuma ubarwaho gukiranuka, kandi ni yo azatuma ucirwaho iteka.”
38  Nuko bamwe mu banditsi n’Abafarisayo baramusubiza bati “Mwigisha, turashaka ko utwereka ikimenyetso.”
39  Na we arabasubiza ati “abantu b’iki gihe kibi cy’ubusambanyi bakomeza gushaka ikimenyetso, ariko nta kimenyetso bazabona keretse ikimenyetso cy’umuhanuzi Yona.
40  Nk’uko Yona yamaze iminsi itatu n’amajoro atatu mu nda y’urufi runini, ni ko n’Umwana w’umuntu azamara mu nda y’isi iminsi itatu n’amajoro atatu.
41  Abantu b’i Nineve bazazukana n’ab’iki gihe ku munsi w’urubanza kandi bazabaciraho iteka, kuko bo bihannye bamaze kumva ibyo Yona yabwirizaga; ariko dore uruta Yona ari hano.
42  Umwamikazi wo mu majyepfo azazukana n’ab’iki gihe ku munsi w’urubanza kandi azabaciraho iteka, kuko yaje aturutse ku mpera z’isi kugira ngo yumve ubwenge bwa Salomo; ariko dore uruta Salomo ari hano.
43  “Iyo umwuka mubi uvuye mu muntu, unyura ahantu hakakaye ushaka aho waruhukira maze ntuhabone.
44  Hanyuma ukibwira uti ‘ngiye gusubira mu nzu yanjye navuyemo.’ Iyo uhageze usanga idatuwe, ahubwo ikubuye neza kandi itatswe,
45  hanyuma ugasubirayo, ukagaruka uri kumwe n’indi myuka irindwi iwurusha kuba mibi. Iyo imaze kwinjiramo ituramo, maze imimerere yo hanyuma y’uwo muntu ikarusha iya mbere kuba mibi. Uko ni na ko bizagendekera ab’iki gihe kibi.”
46  Mu gihe yari akivugana n’abantu, nyina na bene nyina baraje bahagarara hanze bashaka kuvugana na we.
47  Nuko umuntu araza aramubwira ati “dore nyoko na bene nyoko bahagaze hanze barashaka kukuvugisha.”
48  Asubiza uwari umubwiye atyo ati “mama ni nde cyangwa bene mama ni ba nde?”
49  Arambura ukuboko yerekana abigishwa be, aravuga ati “dore mama n’abavandimwe banjye!
50  Umuntu wese ukora ibyo Data wo mu ijuru ashaka, uwo ni we muvandimwe wanjye, ni we mushiki wanjye kandi ni we mama.”
