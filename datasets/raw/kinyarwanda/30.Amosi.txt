4  “Nimwumve aya magambo mwa nka z’i Bashani mwe muri ku musozi w’i Samariya, mwe muriganya aboroheje, mugakandamiza abakene, mukabwira abatware banyu muti ‘nimuzane twinywere!’
2  Yehova Umwami w’Ikirenga yarahiye kwera kwe ati ‘“dore iminsi izaza ubwo muzazamuzwa icyuma cyigondoye umubazi amanikaho inyama, ibisigazwa byanyu bizamuzwe ururobo.
3  Muzagenda munyuze mu byuho byo mu rukuta, buri wese aromboreje imbere ye; muzajugunywa kuri Harumoni,” ni ko Yehova avuga.’
4  “‘Nimuze i Beteli muhakorere ibyaha. Mujye i Gilugali mukomeze kuhakorera ibyaha, muzane ibitambo byanyu bya mu gitondo; ku munsi wa gatatu muzane ibya cumi byanyu.
5  Nimufate ku byasembuwe mwose igitambo cy’ishimwe, mutangaze ko mwatanze ibitambo bitangwa ku bushake; nimubyamamaze, kuko ari byo mukunda mwa Bisirayeli mwe,’ uko ni ko Yehova Umwami w’Ikirenga avuga.
6  “‘Nanjye natumye hatagira icyanduza amenyo yanyu mu migi yanyu yose, ntuma mwifuza umugati aho muba hose. Icyakora ntimwangarukiye,’ ni ko Yehova avuga.
7  “‘Nabimye imvura igihe hari hasigaye amezi atatu gusa ngo musarure. Nagushije imvura mu mugi umwe, ariko sinayigusha mu wundi. Mu murima umwe hagwaga imvura, ariko mu wundi singushemo imvura, maze ubutaka bugakakara.
8  Abo mu migi ibiri cyangwa itatu barandaraga bakajya kunywa utuzi mu mugi umwe, ariko ntibashire inyota. Nyamara ntimwangarukiye,’ ni ko Yehova avuga.
9  “‘Nateje imyaka yanyu amapfa n’uruhumbu. Mwagwije ubusitani bwanyu n’inzabibu zanyu, ariko imitini yanyu n’imyelayo yanyu byamazwe na kagungu; nyamara ntimwangarukiye,’ ni ko Yehova avuga.
10  “‘Nabateje icyorezo nk’icyo nateje muri Egiputa. Abasore banyu nabicishije inkota, amafarashi yanyu ajyanwa ho iminyago. Natumye umunuko wo mu nkambi zanyu uzamuka ubagera mu mazuru; nyamara ntimwangarukiye,’ ni ko Yehova avuga.
11  “‘Narimbuye igihugu cyanyu nk’uko Imana yarimbuye Sodomu na Gomora. Mwabaye nk’urukwi rushikujwe mu muriro; nyamara ntimwangarukiye,’ ni ko Yehova avuga.
12  “Ni yo mpamvu uko ari ko nzakugenza Isirayeli we. Kubera ko ibyo ari byo nzagukorera, itegure kubonana n’Imana yawe, Isirayeli we.
13  Dore uwahanze imisozi, uwaremye umuyaga, ubwira umuntu buntu ibyo atekereza, utuma umuseke utambika mu mwijima, ugendera ahirengeye ho ku isi, Yehova Imana nyir’ingabo ni ryo zina rye.”
8  Ibi ni byo Yehova Umwami w’Ikirenga yanyeretse: nagiye kubona mbona igitebo kirimo imbuto zo mu mpeshyi.
2  Nuko arambaza ati “ubonye iki Amosi we?” Ndavuga nti “mbonye igitebo kirimo imbuto zo mu mpeshyi.” Yehova arambwira ati “iherezo ry’ubwoko bwanjye bwa Isirayeli rirageze. Sinzongera kubababarira ukundi.
3  ‘Kuri uwo munsi, indirimbo zo mu rusengero zizahinduka umuborogo,’ ni ko Yehova Umwami w’Ikirenga avuga. ‘Hazaba intumbi nyinshi. Intumbi zizaba zandagaye ahantu hose, ku buryo hose hazaba hatuje!’
4  “Nimutege amatwi mwa bantu mwe mushaka gukandamiza umukene no kumaraho abicisha bugufi bo mu isi,
5  muvuga muti ‘igihe cy’imboneko z’ukwezi kizarangira ryari ngo twigurishirize ibinyampeke, n’isabato izarangira ryari ngo twicururize imyaka, kugira ngo dutubye efa dutubure shekeli, tunyonge iminzani kugira ngo twibe,
6  tugure uworoheje ifeza, umukene tumugure ku giciro cy’inkweto kandi twicururize inkumbi z’ibinyampeke?’
7  “Yehova yarahiye icyubahiro cya Yakobo ati ‘sinzigera nibagirwa ibikorwa byabo.
8  Ese si yo mpamvu igihugu cyose kizahinda umushyitsi, ugituyemo wese akajya mu cyunamo? Kandi se, si yo mpamvu igihugu cyose kizuzura nka Nili, kigasendera hanyuma kikuzuruka nka Nili yo muri Egiputa?’
9  “‘Kuri uwo munsi,’ ni ko Yehova Umwami w’Ikirenga avuga, ‘nzatuma izuba rirenga ku manywa y’ihangu, kandi nzateza icyo gihugu umwijima ku munsi w’umucyo.
10  Iminsi mikuru yanyu nzayihindura igihe cy’icyunamo, indirimbo zanyu zose zizahinduka indirimbo z’agahinda; abantu bose nzabakenyeza ibigunira, imitwe yose nyogoshe uruhara. Nzabatera umuborogo nk’uw’umuntu wapfushije umuhungu we w’ikinege, kandi iherezo ry’ibyo rizababera nk’umunsi usharira.’
11  “‘Dore iminsi izaza,’ ni ko Umwami w’Ikirenga Yehova avuga, ‘ubwo nzateza inzara mu gihugu, itari inzara y’ibyokurya, kandi nzateza inyota mu gihugu, itari inyota y’amazi; bizaba ari inzara n’inyota byo kumva amagambo ya Yehova.
12  Bazandara bave ku nyanja imwe bajye ku yindi, bave no mu majyaruguru bajye mu burasirazuba. Bazakomeza kuzerera bashakisha ijambo rya Yehova, ariko ntibazaribona.
13  Icyo gihe abakobwa beza b’amasugi ndetse n’abasore, bazarabirana bitewe n’inyota.
14  Abo ni bo barahira ibigirwamana by’i Samariya bavuga bati “Dani we, ndahiye imana yawe nzima!,” kandi bati “ndahiye inzira y’i Beri-Sheba!” Bazagwa, ntibazahaguruka ukundi.’”
9  Nabonye Yehova hejuru y’igicaniro arambwira ati “kubita umutwe w’inkingi, imfatiro zayo zinyeganyege, zose uzice imitwe. Abasigaye muri bo nzabicisha inkota; nta n’umwe muri bo uzashobora guhunga, kandi n’uzarokoka ntazashobora gucika.
2  Nibacukura bakajya kwihisha mu mva, ukuboko kwanjye kuzabakurayo; nibazamuka ngo bajye mu ijuru nzabamanurayo.
3  Nibajya kwihisha mu mpinga ya Karumeli, nzabashaka nitonze, kandi nzabafata nta kabuza. Nibajya kwihisha kure y’amaso yanjye, ku ndiba y’inyanja, nzategeka inzoka igende ibarireyo.
4  Abanzi babo nibabajyana mu bunyage, nzategeka inkota ibicireyo. Nzabahangaho amaso yanjye mbagirire nabi, aho kubagirira neza.
5  Umwami w’Ikirenga, Yehova nyir’ingabo, ni we ukora ku gihugu kigashonga. Abaturage bose bakirimo bazaboroga; cyose kizuzura nka Nili, kandi kizuzuruka nka Nili yo muri Egiputa.
6  “‘Uwubaka amadarajya ye mu ijuru, n’inzu ye akayubaka hejuru y’isi yashinze, uhamagara amazi y’inyanja kugira ngo ayagushe ku isi, Yehova ni ryo zina rye.’
7  “‘Mwa Bisirayeli mwe, ese kuri jye ntimuhwanye n’Abakushi?,’ ni ko Yehova abaza. ‘Ese sinakuye Isirayeli mu gihugu cya Egiputa, ngakura Abafilisitiya i Kirete, na Siriya nkayikura i Kiri?’
8  “‘Dore Yehova Umwami w’Ikirenga ahanze amaso ubwami bw’abanyabyaha, kandi azaburimbura ku isi. Icyakora sinzarimbura inzu ya Yakobo burundu,’ ni ko Yehova avuga.
9  ‘Dore ntanze itegeko; nzatigisa inzu ya Isirayeli mu mahanga yose, nk’uko umuntu azunguza akayungiro ntihagire akabuye kagwa hasi.
10  Abanyabyaha bose bo mu bwoko bwanjye bavuga bati “nta byago bizatwegera cyangwa ngo bitugereho,” bazicishwa inkota.’
11  “‘Kuri uwo munsi nzegura ingando ya Dawidi yaguye, kandi nzasiba ibyuho byayo. Nzongera nsane amatongo yayo, nyubake imere uko yahoze kera,
12  kugira ngo bigarurire ibyasigaye bya Edomu, n’amahanga yose yitiriwe izina ryanjye,’ ni ko Yehova ukora ibyo byose avuga.
13  “‘Dore iminsi izaza,’ ni ko Yehova avuga, ‘ubwo umuhinzi azakurikirana n’umusaruzi, umwenzi w’imizabibu akurikirane n’umubibyi. Imisozi izatonyanga divayi nshya kandi udusozi twose tuzashonga.
14  Nzagarura abo mu bwoko bwanjye bwa Isirayeli bajyanywe ho iminyago, bazubaka imigi yahindutse amatongo bayituremo. Bazatera inzabibu banywe divayi yazo, kandi batere ubusitani barye imbuto zezemo.’
15  “‘Nzabatera ku butaka bwabo nta kabuza, kandi ntibazongera kurandurwa ukundi ku butaka nabahaye,’ ni ko Yehova Imana yawe avuze.”
7  Ibi ni byo Yehova Umwami w’Ikirenga yanyeretse: nagiye kubona mbona yohereje irumbo ry’inzige, igihe ibyabibwe nyuma byari bigitangira kumera. Icyo gihe bari bamaze gutema ubwatsi bwahabwaga umwami.
2  Izo nzige zimaze kurya ibimera byose byo mu gihugu, ndavuga nti “Yehova Mwami w’Ikirenga, ndakwinginze bababarire. Ni nde uzasigara mu nzu ya Yakobo ko ari bake?”
3  Yehova yisubiraho arabireka. Yehova aravuga ati “ntibizabaho.”
4  Ibi ni byo Yehova Umwami w’Ikirenga yanyeretse: nagiye kubona mbona Yehova Umwami w’Ikirenga ahamagaye ubwoko bwe ngo buze bahangane akoresheje umuriro. Nuko umuriro ukamya imuhengeri, ukongora ubutaka;
5  ndavuga nti “Yehova Mwami w’Ikirenga, ndakwinginze sigaho. Ni nde uzasigara mu ba Yakobo ko ari bake?”
6  Yehova yisubiraho arabireka. Yehova Umwami w’Ikirenga aravuga ati “ibi na byo ntibizaba.”
7  Ibi ni byo yanyeretse: nagiye kubona mbona Yehova ahagaze ku rukuta rwubatswe hakoreshejwe itimasi, kandi yari afite itimasi mu ntoki ze.
8  Nuko Yehova arambaza ati “Amosi we, urabona iki?” Ndamusubiza nti “ndabona itimasi.” Yehova aravuga ati “dore ngiye gushyira itimasi mu bwoko bwanjye bwa Isirayeli. Sinzongera kubababarira ukundi.
9  Utununga twa Isaka tuzahindurwa amatongo kandi insengero za Isirayeli zizarimburwa. Nzahagurukira inzu ya Yerobowamu mfite inkota.”
10  Hanyuma Amasiya umutambyi w’i Beteli atuma kuri Yerobowamu umwami wa Isirayeli ati “Amosi yakugambaniye mu nzu ya Isirayeli. Igihugu ntigishoboye kwihanganira amagambo ye.
11  Amosi yavuze ati ‘Yerobowamu azicishwa inkota, kandi Isirayeli izakurwa mu gihugu cyayo ijyanwe mu bunyage nta kabuza.’”
12  Amasiya abwira Amosi ati “wa bamenya we, hunga ujye mu gihugu cy’u Buyuda maze bakugaburire, nawe ubahanurire.
13  Ariko ntuzongere guhanurira i Beteli ukundi, kuko ari ahera h’umwami n’inzu y’ubwami.”
14  Nuko Amosi asubiza Amasiya ati “sinari umuhanuzi kandi sinari umwana w’umuhanuzi. Nari umushumba, ngakora n’akazi ko gusharura ku mbuto z’ibiti byo mu bwoko bw’umutini.
15  Yehova yankuye ku murimo wo kuragira umukumbi, Yehova arambwira ati ‘genda uhanurire ubwoko bwanjye bwa Isirayeli.’
16  None tega amatwi ijambo rya Yehova: ‘uravuga uti “ntuhanurire Isirayeli ibibi, kandi ntugire ijambo ribi uhanurira inzu ya Isaka.”
17  Ku bw’ibyo rero Yehova aravuze ati “umugore wawe azaba indaya mu mugi. Abahungu bawe n’abakobwa bawe bazicishwa inkota. Amasambu yawe bazayagabagabana bakoresheje umugozi ugera. Naho wowe uzagwa mu gihugu cyanduye, kandi Abisirayeli bazakurwa mu gihugu cyabo bajyanwe mu bunyage nta kabuza.”’”
6  “Bazabona ishyano abaguwe neza i Siyoni n’abiringira umusozi wa Samariya! Ni bo banyacyubahiro b’ishyanga rikomeye kuruta ayandi, kandi ni bo inzu ya Isirayeli yaje igana.
2  Nimujye i Kalune murebe, muveyo mujye i Hamati hatuwe cyane, mumanuke mujye n’i Gati y’Abafilisitiya. Ese aho hantu haruta ubwami bwanyu bwombi, cyangwa igihugu cyabo ni kinini kurusha icyanyu?
3  Ese mwiyibagiza umunsi w’amakuba, mukikururira abanyarugomo?
4  Dore mwiryamira ku mariri atatse amahembe y’inzovu, mukagarama ku mariri, mukarya amapfizi y’intama yo mu mukumbi n’ibimasa by’imishishe bikiri bito,
5  mugahimba indirimbo mukurikije umuzika w’inanga, mukikorera ibikoresho by’umuzika nk’ibyo Dawidi yakoze,
6  mukanywera divayi mu mabakure, mukisiga amavuta y’akataraboneka kandi ntimwababajwe n’amakuba yagwiririye Yozefu.
7  “Ni yo mpamvu bazajyanwa mu bunyage bari imbere y’abandi, kandi ibirori by’abarara inkera bagaramye ku mariri yabo bizashira.
8  “‘Yehova Umwami w’Ikirenga arahiye ubugingo bwe,’ ni ko Yehova Imana nyir’ingabo avuga, ati ‘“nanga ubwibone bwa Yakobo kandi nzira ibihome bye. Umugi we n’ibiwurimo byose nzabigabiza abanzi be.
9  Nihagira abantu icumi basigara mu nzu imwe, na bo bazapfa.
10  Se wabo w’umwe muri abo bapfuye azabaterura, umwe umwe, maze abatwike umwe umwe, kugira ngo akure amagufwa mu nzu. Azabaza uwo ari we wese uzaba ari mu cyumba cy’imbere mu nzu ati ‘hari undi uri kumwe nawe?’ Azamusubiza ati ‘nta we!’ Na we amusubize ati ‘ceceka! Iki si igihe cyo kuvuga izina rya Yehova.’”
11  “‘Dore Yehova atanze itegeko; azasenya inzu ikomeye ibe itongo, naho inzu nto ibe ubushingwe.
12  “‘Ese amafarashi yakwiruka ku rutare, cyangwa umuntu yaruhingishaho ibimasa? Ubutabera mwabuhinduye nk’igiti cy’uburozi, imbuto zo gukiranuka muzihindura nk’igiti gisharira,
13  mwebwe abishimira ibitariho, mukavuga muti “ese imbaraga zacu si zo zatumye dukomera?”
14  Nzaguhagurukiriza ishyanga wa nzu ya Isirayeli we,’ ni ko Yehova Imana nyir’ingabo avuga, ‘bazabakandamiza uhereye ku rugabano rw’i Hamati ukagera mu kibaya cya Araba.’”
5  “Yewe wa nzu ya Isirayeli we, nimutege amatwi mwumve ibyo mbabwira mu ndirimbo y’agahinda:
2  “Isirayeli, umukobwa w’isugi, yaraguye;Ntashobora kongera guhaguruka. Bamutaye ku butaka bwe;Nta wamuhagurukije.
3  “Yehova Umwami w’Ikirenga aravuze ati ‘umugi watabaranaga ingabo igihumbi uzasigarana ijana, naho uwatabaranaga ingabo ijana usigarane icumi. Uko ni ko bizagendekera inzu ya Isirayeli.’
4  “Uku ni ko Yehova abwira inzu ya Isirayeli ati ‘nimunshake mukomeze kubaho.
5  Ntimushake Beteli, kandi ntimujye i Gilugali; ntimwambuke ngo mujye i Beri-Sheba; kuko Gilugali izajyanwa mu bunyage nta kabuza, naho Beteli ikazahinduka ahantu hakorerwa iby’ubumaji.
6  Yewe wa nzu ya Yozefu we, nimushake Yehova mukomeze kubaho, kugira ngo atababera nk’umuriro; uwo muriro utabakongora maze i Beteli hakabura uwo kuhazimya,
7  mwebwe abahindura ubutabera nk’igiti gisharira, gukiranuka mukagufasha hasi.
8  Uwaremye itsinda ry’inyenyeri ryitwa Kima n’iryitwa Kesili, uhindura umwijima w’icuraburindi igitondo, akijimisha umunsi ugahinduka ijoro, uhamagara amazi y’inyanja akamusanga kugira ngo ayagushe ku isi, Yehova ni ryo zina rye.
9  Ni we utuma umunyambaraga anyagwa mu kanya nk’ako guhumbya, ndetse n’umugi ugoswe n’inkuta ugasahurwa.
10  “‘Mu marembo y’umugi banga ubahana, kandi uvuga ibitunganye baramuzira.
11  Ku bw’ibyo rero, kubera ko murya imitsi uworoheje mumusaba ibyo yahinze kandi mugahora mumwaka ikoro ku myaka ye, mwubatse amazu y’amabuye aconze ariko ntimuzayabamo; mwateye inzabibu nziza ariko ntimuzanywa divayi yazo.
12  Kuko namenye ibikorwa byanyu byinshi byo kwigomeka, n’ukuntu ibyaha byanyu bikomeye, mwebwe mugirira nabi umukiranutsi, mukakira impongano kugira ngo mwirengagize ibikorwa bibi kandi mukirengagiriza abakene mu marembo.
13  Ni yo mpamvu icyo gihe umunyabwenge azaceceka kuko kizaba ari igihe cy’amakuba.
14  “‘Nimushake ibyiza mureke ibibi, kugira ngo mukomeze kubaho, no kugira ngo Yehova Imana nyir’ingabo aze abane namwe nk’uko mwabivuze.
15  Nimwange ibibi mukunde ibyiza, mwimakaze ubutabera mu marembo. Ahari Yehova Imana nyir’ingabo yazagirira imbabazi abasigaye ba Yozefu.’
16  “Ku bw’ibyo rero, ni yo mpamvu Yehova Imana nyir’ingabo, Yehova, avuga ati ‘ku karubanda hose hazaba hari imiborogo, no mu mihanda yose abantu bazaba bavuga bati “ayii! Ayii!” Bazahamagara umuhinzi ngo aboroge, bahamagare n’abahanga mu kuboroga ngo baze barire.’
17  ‘Mu nzabibu hose bazaba barira kuko nzaba nanyuze hagati muri wowe,’ ni ko Yehova avuga.
18  “‘Bazabona ishyano abifuza umunsi wa Yehova! Ese ubundi bizabagendekera bite ku munsi wa Yehova? Uzaba wijimye, nta mucyo uzabaho,
19  mbese nk’uko umuntu yahunga intare agahura n’idubu; cyangwa yakwinjira mu nzu agafata ku rukuta inzoka ikamuruma.
20  Ese ku munsi wa Yehova ntihazaba umwijima aho kuba umucyo, hakaba umwijima w’icuraburindi utagira urumuri na ruke?
21  Nanze iminsi mikuru yanyu, narayizinutswe; sinzishimira impumuro y’ibitambo mutamba mu makoraniro yanyu yihariye.
22  Nimuntambira ibitambo bikongorwa n’umuriro, ndetse mukantura n’amaturo, sinzabyishimira; kandi ibitambo byanyu bisangirwa by’inyana z’imishishe, sinzabireba n’irihumye.
23  Nkuraho urusaku rw’indirimbo zawe; sinshaka kumva umuzika w’inanga zawe.
24  Reka ubutabera butembe nk’amazi, no gukiranuka kumere nk’umugezi uhora utemba.
25  Yemwe mwa b’inzu ya Isirayeli mwe, ese ibyo bitambo n’amaturo ni byo mwanzaniraga mu gihe cy’imyaka mirongo ine mwamaze mu butayu?
26  Muzatwara Sakuti umwami wanyu na Kayiwani, ibishushanyo mwiremeye by’imana y’inyenyeri.
27  Nzatuma mujyanwa mu bunyage kure y’i Damasiko,’ ni uko uwitwa Yehova Imana nyir’ingabo avuze.”
1  Amagambo ya Amosi wari umworozi w’intama w’i Tekowa, yabwiwe binyuze mu iyerekwa ryerekeye Isirayeli, ku ngoma ya Uziya umwami w’u Buyuda no ku ngoma ya Yerobowamu mwene Yowashi, umwami wa Isirayeli, imyaka ibiri mbere y’uko haba umutingito.
2  Yaravuze ati “Yehova azatontoma ari i Siyoni kandi azumvikanishiriza ijwi rye i Yerusalemu; inzuri z’abungeri zizaboroga kandi impinga za Karumeli zizuma.”
3  “Yehova aravuze ati ‘“kubera ko Damasiko yigometse incuro eshatu, ndetse incuro enye, sinzagarura ukuboko kwanjye bitewe n’uko bahuraguje Gileyadi ibyuma bahurisha.
4  Nzohereza umuriro ku nzu ya Hazayeli, utwike ibihome bya Beni-Hadadi.
5  Nzavunagura ibihindizo byo ku marembo y’i Damasiko, ndimbure abaturage b’i Bikati-Aveni n’ufite inkoni y’ubwami i Beti-Edeni; abaturage bo muri Siriya bazajyanwa mu bunyage i Kiri,” ni ko Yehova avuga.’
6  “Yehova aravuze ati ‘“kubera ko Gaza yigometse incuro eshatu, ndetse incuro enye, sinzagarura ukuboko kwanjye bitewe n’uko bajyanye mu bunyage imbohe bakazishyikiriza Edomu.
7  Nzohereza umuriro ku nkuta z’i Gaza, utwike iminara yaho.
8  Nzatsemba abaturage bo muri Ashidodi n’ufite inkoni y’ubwami muri Ashikeloni, nzabangurira ukuboko kwanjye Ekuroni, kandi abasigaye bo mu Bufilisitiya bazapfa bashire,” ni ko Umwami w’Ikirenga Yehova avuga.’
9  “Yehova aravuze ati ‘kubera ko Tiro yigometse incuro eshatu, ndetse incuro enye, sinzagarura ukuboko kwanjye bitewe n’uko bashyikirije Edomu imbohe, ntibibuke isezerano abavandimwe bagiranye.
10  Nzohereza umuriro ku nkuta z’i Tiro, utwike ibihome byaho.’
11  “Yehova aravuze ati ‘kubera ko Edomu yigometse incuro eshatu, ndetse incuro enye, sinzagarura ukuboko kwanjye bitewe n’uko yirutse ku muvandimwe we afite inkota, ntamugirire imbabazi na busa, kandi ntahweme gutanyaguza umuhigo we bitewe n’uburakari; ahorana umujinya iteka ryose.
12  Nzohereza umuriro i Temani, utwike ibihome by’i Bosira.’
13  “Yehova aravuze ati ‘“kubera ko Abamoni bigometse incuro eshatu, ndetse incuro enye, sinzagarura ukuboko kwanjye bitewe n’uko bafomoje abagore batwite b’i Gileyadi kugira ngo bagure igihugu cyabo.
14  Nzohereza umuriro ku nkuta z’i Raba, utwike ibihome byaho, igihe hazavuga ijwi ry’impanda ku munsi w’intambara, igihe hazabaho inkubi y’umuyaga ku munsi wa serwakira.
15  Umwami wabo azajyanwa mu bunyage ari kumwe n’abatware be,” ni ko Yehova avuze.’
2  “Yehova aravuze ati ‘“kubera ko Mowabu yigometse incuro eshatu, ndetse incuro enye, sinzagarura ukuboko kwanjye bitewe n’uko yatwitse amagufwa y’umwami wa Edomu kugira ngo ayavanemo ishwagara.
2  Nzohereza umuriro i Mowabu, utwike ibihome by’i Keriyoti; Mowabu azapfira mu rusaku rwinshi, igihe hazaba havuga ijwi ry’impanda, humvikana n’ijwi ry’ihembe.
3  Nzakura umucamanza muri Mowabu, mwicane n’abatware be bose,” ni ko Yehova avuze.’
4  “Yehova aravuze ati ‘kubera ko Yuda yigometse incuro eshatu, ndetse incuro enye, sinzagarura ukuboko kwanjye bitewe n’uko banze amategeko ya Yehova, ntibakurikize amabwiriza ye. Ibinyoma ba sekuruza bagendeyemo ni byo bikomeza kubayobya.
5  Nzohereza umuriro mu Buyuda, utwike ibihome by’i Yerusalemu.’
6  “Yehova aravuze ati ‘kubera ko Isirayeli yigometse incuro eshatu, ndetse incuro enye, sinzagarura ukuboko kwanjye bitewe n’uko yagurishije umukiranutsi ifeza, akagurisha umukene ku giciro cy’inkweto.
7  Bifuza cyane kubona abakene bitera umukungugu mu mutwe, ntibakorera uworoheje ibihuje no gukiranuka. Umuhungu na se bahurira ku ndaya imwe kugira ngo bahumanye izina ryanjye ryera.
8  Imyenda bafasheho ingwate bayirambura imbere y’igicaniro bakayiryamaho; divayi y’abaciwe icyiru bayinywera mu nzu y’imana zabo.’
9  “‘Ariko jye narimbuye Abamori ari bo ngirira, bari bafite uburebure nk’ubw’ibiti by’amasederi, bakomeye nk’ibiti by’inganzamarumbo. Natemye imbuto zabo mpereye hejuru ntema n’imizi yabo nturutse hasi.
10  Nabakuye mu gihugu cya Egiputa mbanyuza mu butayu mu gihe cy’imyaka mirongo ine, kugira ngo mwigarurire igihugu cy’Abamori.
11  Nagiye mpagurutsa bamwe mu bana banyu bakaba abahanuzi, na bamwe mu basore banyu bakaba Abanaziri. Mbese si uko byari bikwiriye kugenda mwa Bisirayeli mwe?,’ ni ko Yehova abaza.
12  “‘Ariko mwanywesheje divayi Abanaziri, abahanuzi na bo murabategeka muti “ntimugahanure.”
13  Ubu noneho ngiye gutuma ubutaka muhagazeho bunyeganyega, nk’uko igare ryuzuye imiba y’ibinyampeke bikimara gusarurwa rinyeganyega.
14  Umuntu uzi kwiruka cyane ntazagera aho ahungira, ukomeye ntazongera kubona imbaraga kandi umunyambaraga ntazakiza ubugingo bwe.
15  Urashisha umuheto ntazashobora guhagarara, impayamaguru ntizashobora guhunga kandi ugendera ku ifarashi ntazakiza ubugingo bwe.
16  Uw’intwari mu banyambaraga, kuri uwo munsi azahunga yambaye ubusa,’ ni ko Yehova avuze.”
3  “Nimutege amatwi ijambo Yehova abavugaho mwa Bisirayeli mwe, ijambo mvuga ku birebana n’ishyanga nakuye mu gihugu cya Egiputa nti
2  ‘ni mwe gusa namenye mu miryango yose yo ku isi. Ni yo mpamvu nzabaryoza ibicumuro byanyu byose.
3  “‘Ese abantu babiri bajyana batasezeranye ngo bagire aho bahurira?
4  Ese intare yakwivugira mu ishyamba itabonye umuhigo? Ese intare y’umugara ikiri nto yatontomera mu isenga ryayo itagize icyo ifata?
5  Ese inyoni yafatirwa mu mutego uri hasi ku butaka, itigeze itegwa? Ese umutego ushobora gushibuka nta cyo ufashe?
6  Ese iyo ihembe rivugiye mu mugi, abantu ntibahinda umushyitsi? Ese iyo amakuba abaye mu mugi, si Yehova uba uyateje?
7  Yehova Umwami w’Ikirenga ntazagira icyo akora atabanje guhishurira ibanga rye abagaragu be b’abahanuzi.
8  Intare nitontoma, ni nde utazagira ubwoba? Yehova Umwami w’Ikirenga navuga, ni nde utazahanura?’
9  “‘Nimubitangaze mu bihome byo muri Ashidodi no mu bihome byo muri Egiputa, muti “nimuteranire hamwe muhagurukire abo mu misozi y’i Samariya, murebe imivurungano iyirimo n’ibikorwa by’uburiganya biyikorerwamo.
10  Ntibamenye gukora ibikwiriye,” ni ko Yehova avuga, “bujuje ibihome byabo iminyago banyaze bakoresheje urugomo.”’
11  “Ni yo mpamvu Umwami w’Ikirenga Yehova avuga ati ‘hari umwanzi ugose iki gihugu kandi azacogoza imbaraga zanyu, ibihome byanyu bisahurwe.’
12  “Uku ni ko Yehova avuze ati ‘nk’uko umwungeri ashikuza amaguru abiri cyangwa agace k’ugutwi mu kanwa k’intare, ni ko n’Abisirayeli bicaye muri Samariya ku ntebe z’akataraboneka no ku mariri y’i Damasiko bazarokorwa.’
13  “‘Nimutege amatwi kandi mutange ubuhamya mu nzu ya Yakobo,’ ni ko Yehova Umwami w’Ikirenga, Imana nyir’ingabo, avuga.
14  ‘Kuko umunsi nzaryoza Abisirayeli ubwigomeke bwabo, nanone nzahana ibicaniro by’i Beteli; amahembe ya buri gicaniro azatemwa agwe hasi.
15  Nzasenya inzu yo mu gihe cy’imbeho n’inzu yo mu mpeshyi.’ “‘Amazu atatse amahembe y’inzovu azasenywa, kandi amazu menshi azarimburwa,’ ni ko Yehova avuga.”
