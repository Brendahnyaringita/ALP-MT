10  Ezira amaze gusenga no kwatura ibyaha arira yubamye imbere y’inzu y’Imana y’ukuri, Abisirayeli bateranira iruhande rwe ari iteraniro rinini cyane rigizwe n’abagabo, abagore n’abana, kandi abantu barariraga cyane.
2  Nuko Shekaniya mwene Yehiyeli wo muri bene Elamu abwira Ezira ati “twahemukiye Imana yacu, kuko twashatse abagore b’abanyamahanga bo mu bantu bo mu gihugu. Ariko noneho muri ibyo, haracyariho ibyiringiro ku Bisirayeli.
3  None rero, nimuze dusezerane n’Imana yacu ko twirukana abagore bose n’abana babyaye dukurikije umwanzuro wa Yehova n’uw’abatinya itegeko ry’Imana yacu, kugira ngo byose bikorwe mu buryo buhuje n’amategeko.
4  Haguruka kuko ari wowe ugomba gukemura icyo kibazo, kandi natwe turi kumwe nawe. Komera kandi ubikore.”
5  Nuko Ezira arahaguruka arahiza abakuru b’abatambyi n’Abalewi n’Abisirayeli bose, ko bazakora ibihuje n’iryo jambo. Na bo barabirahirira.
6  Ezira arahaguruka ava imbere y’inzu y’Imana y’ukuri, ajya mu cyumba cyo kuriramo cyo kwa Yehohanani mwene Eliyashibu. Ariko nubwo yagiyeyo, nta mugati yariye kandi nta mazi yanyoye, kuko yari afite agahinda yatewe n’ubuhemu bw’abari barajyanywe mu bunyage.
7  Hanyuma batangaza mu Buyuda hose n’i Yerusalemu ko abahoze mu bunyage bose bateranira i Yerusalemu,
8  kandi ko umuntu wese wari kuba atarahagera mu gihe cy’iminsi itatu nk’uko abatware n’abakuru bari babyemeje, ibintu bye byose byari kunyagwa, na we ubwe akirukanwa mu iteraniro ry’abari barajyanywe mu bunyage.
9  Nuko mu gihe cy’iminsi itatu abagabo bose bo mu muryango wa Yuda na Benyamini baraza bateranira i Yerusalemu; hari ku munsi wa makumyabiri w’ukwezi kwa cyenda. Abantu bose bakomeza kwicara mu rugo rw’inzu y’Imana y’ukuri bahinda umushyitsi bitewe n’icyo kibazo, n’imvura yagwaga ari nyinshi.
10  Hanyuma Ezira umutambyi arahaguruka arababwira ati “mwarahemutse kubera ko mwashatse abagore b’abanyamahanga, mukongera ibicumuro bya Isirayeli.
11  None rero, mwaturire ibyaha byanyu imbere ya Yehova Imana ya ba sokuruza kandi mukore ibimushimisha, mwitandukanye n’abantu bo mu gihugu n’abagore b’abanyamahanga.”
12  Iteraniro ryose ribyumvise risubiza mu ijwi riranguruye riti “ibyo uvuze byose tugomba kubikora nk’uko ubivuze.
13  Ariko dore abantu ni benshi kandi ni igihe cy’imvura nyinshi. Ntidushobora guhagarara hanze, kandi uwo si umurimo w’umunsi umwe cyangwa ibiri, kuko kuri iyo ngingo twagomye cyane.
14  None rero, turakwinginze ngo ureke abatware bacu bahagararire iteraniro ryose, kandi abantu bo mu migi yacu bose bashatse abagore b’abanyamahanga bazaze mu bihe byagenwe bazanye n’abakuru ba buri mugi n’abacamanza bawo, kugeza igihe uburakari bw’Imana yacu bwatugurumaniye bitewe n’icyo kibazo buzatuviraho.”
15  (Icyakora Yonatani mwene Asaheli, na Yahizeya mwene Tikuva barahaguruka barabirwanya, kandi bari bashyigikiwe na Meshulamu na Shabetayi b’Abalewi.)
16  Nuko abahoze mu bunyage babigenza batyo; kandi Ezira umutambyi n’abagabo b’abatware b’amazu ya ba sekuruza, bose nk’uko amazina yabo ari bajya ukwabo, maze ku munsi wa mbere w’ukwezi kwa cumi baricara kugira ngo basuzume icyo kibazo.
17  Ku munsi wa mbere w’ukwezi kwa mbere ni bwo barangije gusuzuma ikibazo cy’abagabo bose bari barashatse abagore b’abanyamahanga.
18  Mu bahungu b’abatambyi habonetsemo bamwe bari barashatse abagore b’abanyamahanga: muri bene Yeshuwa mwene Yehosadaki n’abavandimwe be ni Maseya, Eliyezeri, Yaribu na Gedaliya.
19  Ariko basezerana bakorana mu ntoki ko bazirukana abagore babo, kandi kubera ko bacumuye, bagatura imfizi y’intama yo mu mukumbi ku bw’igicumuro cyabo.
20  Muri bene Imeri ni Hanani na Zebadiya.
21  Muri bene Harimu ni Maseya, Eliya, Shemaya, Yehiyeli na Uziya.
22  Muri bene Pashuri ni Eliyowenayi, Maseya, Ishimayeli, Netaneli, Yozabadi na Eleyasa.
23  Mu Balewi ni Yozabadi, Shimeyi, Kelaya (ari we Kelita) na Petahiya, Yuda na Eliyezeri.
24  Mu baririmbyi ni Eliyashibu, naho mu barinzi b’amarembo ni Shalumu, Telemu na Uri.
25  Mu Bisirayeli, muri bene Paroshi ni Ramiya, Yiziya, Malikiya, Miyamini, Eleyazari, Malikiya na Benaya.
26  Muri bene Elamu ni Mataniya, Zekariya, Yehiyeli, Abudi, Yeremoti na Eliya.
27  Muri bene Zatu ni Eliyowenayi, Eliyashibu, Mataniya, Yeremoti, Zabadi na Aziza.
28  Muri bene Bebayi ni Yehohanani, Hananiya, Zabayi na Atilayi.
29  Muri bene Bani ni Meshulamu, Maluki, Adaya, Yashubu, Sheyali na Yeremoti.
30  Muri bene Pahati-Mowabu ni Adina, Kelali, Benaya, Maseya, Mataniya, Besaleli, Binuwi na Manase.
31  Muri bene Harimu ni Eliyezeri, Ishiya, Malikiya, Shemaya, Shimewoni,
32  Benyamini, Maluki na Shemariya.
33  Muri bene Hashumu ni Matenayi, Matata, Zabadi, Elifeleti, Yeremayi, Manase na Shimeyi.
34  Muri bene Bani ni Madayi, Amuramu, Uweli,
35  Benaya, Bedeya, Keluhi,
36  Vaniya, Meremoti, Eliyashibu,
37  Mataniya, Matenayi na Yasu.
38  Muri bene Binuwi ni Shimeyi,
39  Shelemiya, Natani, Adaya,
40  Makinadebayi, Shashayi, Sharayi,
41  Azareli, Shelemiya, Shemariya,
42  Shalumu, Amariya na Yozefu.
43  Muri bene Nebo ni Yeyeli, Matitiya, Zabadi, Zebina, Yadayi, Yoweli na Benaya.
44  Abo bose bari barashatse abagore b’abanyamahanga; nuko birukana abagore n’abana.
4  Abanzi ba Yuda na Benyamini bumvise ko abavuye mu bunyage bubakira Yehova Imana ya Isirayeli urusengero,
2  bahita basanga Zerubabeli n’abatware b’amazu ya ba sekuruza barababwira bati “nimureke dufatanye namwe kubaka, kuko natwe dushaka Imana yanyu nkamwe, kandi tuyitambira ibitambo uhereye mu gihe cya Esari-Hadoni umwami wa Ashuri watuzanye hano.”
3  Ariko Zerubabeli na Yeshuwa n’abandi batware b’amazu ya ba sekuruza bo muri Isirayeli barabasubiza bati “ntimuzafatanya natwe kubakira Imana yacu inzu, ahubwo ni twe ubwacu tuzubakira Yehova Imana ya Isirayeli, nk’uko Kuro Umwami w’u Buperesi yabidutegetse.”
4  Nuko abo muri icyo gihugu bakomeza guca intege abantu b’i Buyuda ngo batubaka.
5  Ndetse baguriraga abajyanama ngo bajye baburizamo imigambi yabo mu minsi yose Kuro yari umwami w’u Buperesi, kugeza ku ngoma ya Dariyo umwami w’u Buperesi.
6  Ku ngoma ya Ahasuwerusi, agitangira gutegeka, banditse urwandiko barega abaturage b’i Buyuda n’i Yerusalemu.
7  Nanone ku ngoma ya Aritazerusi, Bishilamu na Mitiredati na Tabeli na bagenzi babo bandi, bandikiye Aritazerusi umwami w’u Buperesi urwandiko ruhindurwa mu rurimi rw’icyarameyi, kandi rwandikwa mu nyuguti z’icyarameyi.
8  Nuko Rehumu wari umutegetsi mukuru na Shimushayi umwanditsi, bandikira umwami Aritazerusi urwandiko barega Yerusalemu, rwanditswe na
9  Rehumu umutegetsi mukuru na Shimushayi umwanditsi, hamwe na bagenzi babo bandi, abacamanza, abayobozi b’uturere bo hakurya ya rwa Ruzi, abanyamabanga, abaturage bo muri Ereki, Abanyababuloni, abaturage b’i Susa, ari bo Banyelamu,
10  n’andi mahanga umutware mukuru Asenapari w’umunyacyubahiro yajyanye mu bunyage akayatuza mu migi y’i Samariya, abandi akabatuza hakurya ya rwa Ruzi,...
11  dore ibyari bikubiye mu rwandiko bohereje basobanura icyo kibazo: “Ku mwami Aritazerusi, abagaragu bawe bari hakurya ya rwa Ruzi turakwandikiye, ngo
12  umwami amenye ko ba Bayahudi bavuye aho uri bakaza aho turi, bageze i Yerusalemu, none barubaka umugi wigomeka kandi mubi. Barashaka kuzuza inkuta no gusana imfatiro.
13  None umwami amenye ko uwo mugi nuramuka wongeye kubakwa n’inkuta zawo zikuzura, batazongera gutanga imisoro n’amakoro n’amahoro, kandi ibyo bizatubya ubutunzi bw’abami.
14  None rero, kubera ko duhabwa umushahara uturuka mu ngoro y’umwami, kandi bikaba bidakwiriye ko tubona umwami anyagwa, ni yo mpamvu dutumye ku mwami tukabimumenyesha,
15  kugira ngo bakore ubushakashatsi mu gitabo gikubiyemo inyandiko z’ibyabaye mu gihe cya ba sokuruza. Muri icyo gitabo uzabona ko uwo mugi ari umugi wigomeka kandi uhombya abami n’intara bategeka, kandi ko uhereye mu bihe bya kera wabagamo abantu bagandishaga abaturage. Ni na cyo cyatumye uwo mugi uhindurwa umusaka.
16  Turamenyesha umwami ko uwo mugi nuramuka wongeye kubakwa kandi inkuta zawo zikuzura, nawe nta mugabane uzaba ugifite hakurya ya rwa Ruzi.”
17  Nuko umwami atuma kuri Rehumu umutegetsi mukuru na Shimushayi umwanditsi, na bagenzi babo bandi bari batuye i Samariya n’abandi bari batuye hakurya ya rwa Ruzi, ati “Nimwakire intashyo zacu!
18  Urwandiko mwanyoherereje barunsomeye mu buryo bwumvikana neza.
19  Ni yo mpamvu natanze itegeko maze bagakora ubushakashatsi bakabona ko kuva mu bihe bya kera uwo mugi warwanyaga abami, ukabamo abantu bigomeka bakanagandisha abaturage.
20  Kandi hari abami bakomeye bategekeraga i Yerusalemu, bagategeka akarere kose ko hakurya ya rwa Ruzi, bagahabwa imisoro n’amakoro n’amahoro.
21  None rero, mutange itegeko rihagarika abo bantu kugira ngo uwo mugi utongera kubakwa kugeza igihe nzatangira itegeko.
22  Kandi uramenye ntihazabeho uburangare mu gushyira mu bikorwa iri tegeko, kugira ngo ikibi kidakura bikabangamira abami.”
23  Urwandiko rw’umwami Aritazerusi rumaze gusomerwa imbere ya Rehumu na Shimushayi umwanditsi na bagenzi babo, bihutira kujya i Yerusalemu aho Abayahudi bari bari kugira ngo babahagarike ku mbaraga.
24  Icyo gihe ni bwo umurimo wo kubaka inzu y’Imana yari i Yerusalemu wahagaritswe, kandi wakomeje guhagarikwa kugeza mu mwaka wa kabiri w’ingoma ya Dariyo umwami w’u Buperesi.
8  Aba ni bo batware b’amazu ya ba sekuruza banditswe nk’uko igisekuru cyabo kiri. Ni bo bavanye nanjye i Babuloni ku ngoma y’umwami Aritazerusi:
2  muri bene Finehasi ni Gerushomu; muri bene Itamari ni Daniyeli; muri bene Dawidi ni Hatushi;
3  muri bene Shekaniya wo muri bene Paroshi ni Zekariya, wandikanywe n’abagabo ijana na mirongo itanu.
4  Muri bene Pahati-Mowabu ni Eliyeho-Enayi mwene Zerahiya, wandikanywe n’abagabo magana abiri.
5  Muri bene Zatu ni Shekaniya mwene Yahaziyeli, wandikanywe n’abagabo magana atatu.
6  Muri bene Adini ni Ebedi mwene Yonatani, wandikanywe n’abagabo mirongo itanu.
7  Muri bene Elamu ni Yeshaya mwene Ataliya, wandikanywe n’abagabo mirongo irindwi.
8  Muri bene Shefatiya ni Zebadiya mwene Mikayeli, wandikanywe n’abagabo mirongo inani.
9  Muri bene Yowabu ni Obadiya mwene Yehiyeli, wandikanywe n’abagabo magana abiri na cumi n’umunani.
10  Muri bene Bani ni Shelomiti mwene Yosifiya, wandikanywe n’abagabo ijana na mirongo itandatu.
11  Muri bene Bebayi ni Zekariya mwene Bebayi, wandikanywe n’abagabo makumyabiri n’umunani.
12  Muri bene Azigadi ni Yohanani mwene Hakatani, wandikanywe n’abagabo ijana na cumi.
13  Muri bene Adonikamu, abari aba nyuma, ni Elifeleti, Yeyeli na Shemaya, bandikanywe n’abagabo mirongo itandatu.
14  Naho muri bene Bigivayi ni Utayi na Zabudi, bandikanywe n’abagabo mirongo irindwi.
15  Nuko mbateranyiriza ku ruzi rugana muri Ahava, tuhakambika iminsi itatu, kugira ngo mbanze ngenzure abantu n’abatambyi, ariko mu Balewi sinahabona n’umwe.
16  Mperako ntumiza Eliyezeri, Ariyeli, Shemaya, Elunatani, Yaribu, Elunatani, Natani, Zekariya na Meshulamu bari abatware, ntumiza na Yoyaribu na Elunatani bari abigisha.
17  Mbategeka ko bajya kwa Ido umutware wari ahitwa Kasifiya, mbabwira amagambo bagombaga kubwira Ido n’abavandimwe be b’Abanetinimu b’i Kasifiya, ngo batuzanire abakozi bo gukora mu nzu y’Imana yacu.
18  Nuko nk’uko ukuboko kwiza kw’Imana yacu kwari kuri twe, batuzanira umugabo w’umunyabwenge wo muri bene Mahali umwuzukuru wa Lewi mwene Isirayeli, ari we Sherebiya, ari kumwe n’abahungu be n’abavandimwe be. Bose hamwe bari cumi n’umunani.
19  Batuzanira na Hashabiya ari kumwe na Yeshaya wo muri bene Merari n’abavandimwe be n’abahungu babo. Bose hamwe bari makumyabiri.
20  Naho mu Banetinimu, abo Dawidi n’abatware batanze ngo bajye bakorera Abalewi, bari magana abiri na makumyabiri, kandi bose bavuzwe mu mazina yabo.
21  Nuko tukiri aho ku ruzi rwa Ahava, ntangaza ko twiyiriza ubusa kugira ngo twicishe bugufi imbere y’Imana yacu, tuyisabe itwereke inzira dukwiriye kunyuramo twebwe n’abana bacu n’ibintu byacu byose.
22  Numvaga mfite isoni zo gusaba umwami ngo aduhe ingabo n’abagendera ku mafarashi bo kuturinda umwanzi mu nzira, bitewe n’uko twari twabwiye umwami tuti “ukuboko kw’Imana yacu kuri ku bayishaka bose kugira ngo ibagirire neza, ariko imbaraga zayo n’uburakari bwayo birwanya abayireka bose.”
23  Ni cyo cyatumye twiyiriza ubusa tugasenga Imana yacu tuyibwira icyo kibazo, na yo ikemera ko tuyinginga.
24  Hanyuma mu bakuru b’abatambyi ntoranyamo cumi na babiri, ari bo Sherebiya, Hashabiya n’abandi bavandimwe babo icumi.
25  Nuko mbapimira ifeza na zahabu n’ibikoresho, ibyo umwami n’abajyanama be n’abatware be n’Abisirayeli bose bari aho bari baratanzeho ituro rigenewe inzu y’Imana yacu.
26  Nguko uko nabipimye maze nkabaha italanto magana atandatu na mirongo itanu z’ifeza n’ibikoresho ijana by’ifeza bifite agaciro k’italanto ebyiri, n’italanto ijana za zahabu,
27  n’utubakure makumyabiri ducuzwe muri zahabu dufite agaciro k’idariki igihumbi, n’ibikoresho bibiri by’umuringa mwiza w’umutuku waka, ufite agaciro nk’aka zahabu.
28  Hanyuma ndababwira nti “muri abera imbere ya Yehova kandi n’ibi bikoresho ni ibyera, kandi iyi feza n’iyi zahabu ni ituro ritanzwe ku bushake, ryatuwe Yehova Imana ya ba sokuruza.
29  Mukomeze kuba maso kandi mubirinde cyane kugeza igihe muzabipimira imbere y’abakuru b’abatambyi n’Abalewi n’abatware b’amazu ya ba sekuruza b’Abisirayeli i Yerusalemu mu byumba byo kuriramo by’inzu ya Yehova.”
30  Nuko abatambyi n’Abalewi bakira ifeza na zahabu n’ibikoresho bapimiwe, kugira ngo babijyane i Yerusalemu mu nzu y’Imana yacu.
31  Amaherezo ku munsi wa cumi n’ibiri w’ukwezi kwa mbere tuva ku ruzi Ahava twerekeza i Yerusalemu, kandi ukuboko kw’Imana yacu kwari kuri twe, ku buryo yaturokoye ikadukiza amaboko y’umwanzi n’ibico baduciriye mu nzira.
32  Nuko tugera i Yerusalemu tuhamara iminsi itatu,
33  maze ku munsi wa kane dupimira ifeza na zahabu n’ibikoresho mu nzu y’Imana yacu, tubishyikiriza Meremoti mwene Uriya umutambyi wari kumwe na Eleyazari mwene Finehasi, bari kumwe na Yozabadi mwene Yeshuwa na Nowadiya mwene Binuwi b’Abalewi,
34  hakurikijwe umubare wabyo n’uburemere bwa buri kintu, maze uburemere bwabyo byose burandikwa.
35  Abahoze mu bunyage bakabuvamo batambira Imana ya Isirayeli ibitambo bikongorwa n’umuriro, batamba ibimasa cumi na bibiri ku bw’Abisirayeli bose, amapfizi y’intama mirongo cyenda n’atandatu, amasekurume y’intama mirongo irindwi n’arindwi n’amasekurume y’ihene cumi n’abiri y’igitambo gitambirwa ibyaha, byose ari igitambo gikongorwa n’umuriro gitambirwa Yehova.
36  Nuko tumenyesha abatware b’umwami na ba guverineri bo hakurya ya rwa Ruzi amategeko umwami yatanze, maze bashyigikira abantu n’inzu y’Imana y’ukuri.
9  Ibyo birangiye, abatware baranyegera barambwira bati “Abisirayeli n’abatambyi n’Abalewi ntibitandukanyije n’abantu bo mu bihugu ku birebana n’ibizira byabo, ari bo Banyakanani, Abaheti, Abaperizi, Abayebusi, Abamoni, Abamowabu, Abanyegiputa n’Abamori.
2  Bo ubwabo bashatse bamwe mu bakobwa babo, banabashyingira abahungu babo; none bivanze n’abantu bo mu bihugu kandi ari imbuto yera, ndetse ibikomangoma n’abatware ni bo bafashe iya mbere muri ubwo buhemu.”
3  Nkimara kubyumva nshishimura imyambaro yanjye, nipfura umusatsi ku mutwe, nipfura n’ubwanwa kandi nkomeza kwicara hasi numiwe.
4  Nuko bateranira iruhande rwanjye, buri wese ahinda umushyitsi bitewe n’amagambo y’Imana ya Isirayeli aciraho iteka ubwo buhemu bw’abari barajyanywe mu bunyage; nkomeza kwicara numiwe kugeza igihe cy’ituro ry’ibinyampeke rya nimugoroba.
5  Igihe cy’ituro ry’ibinyampeke rya nimugoroba kigeze, mpaguruka aho nari nicishirije bugufi nashishimuye imyambaro yanjye, maze ndapfukama ntegera Yehova Imana yanjye ibiganza.
6  Ndavuga nti “Mana yanjye, mfite isoni n’ipfunwe ku buryo ntabasha kubura amaso ngo nkurebe; Mana yanjye, amakosa yacu yabaye menshi arenga umutwe wacu kandi ibicumuro byacu byaragwiriye bigera mu ijuru.
7  Uhereye mu gihe cya ba sogokuruza twagiye ducumura cyane kugeza n’uyu munsi, kandi amakosa yacu ni yo yatumye twe n’abami bacu n’abatambyi bacu duhanwa mu maboko y’abami bo mu bihugu, tukagabizwa inkota, tukajyanwa mu bunyage, tugasahurwa kandi tugakozwa isoni, nk’uko bimeze uyu munsi.
8  None Yehova Mana yacu, ubu hashize igihe gito utugiriye neza, ukadusigira abarokotse kandi ukaduha urubambo ahera hawe Mana yacu, kugira ngo urabagiranishe mu maso hacu, uduhembure mu buretwa bwacu.
9  Turi abagaragu, kandi Imana yacu ntiyigeze idutererana mu buretwa bwacu, ahubwo yatugaragarije ineza yuje urukundo imbere y’abami b’u Buperesi kugira ngo iduhembure, maze tuzamure inzu y’Imana yacu kandi twongere kubaka amatongo yayo, kandi iduhe umutekano mu Buyuda n’i Yerusalemu.
10  “None se Mana yacu, twavuga iki nyuma y’ibyo byose? Ko twaretse amategeko yawe
11  wategetse binyuze ku bagaragu bawe b’abahanuzi, ugira uti ‘igihugu mugiye kwigarurira ni igihugu cyanduye bitewe n’imyanda y’abantu bo mu bihugu, bitewe n’ibizira bacyujujemo uhereye ku mpera imwe ukagera ku yindi, bakacyuzuzamo umwanda wabo.
12  None rero, abakobwa banyu ntimuzabashyingire abahungu babo, kandi ntimuzemere ko abahungu banyu bashaka abakobwa babo. Ntimuzatume bagira amahoro n’uburumbuke, kugeza ibihe bitarondoreka, kugira ngo mukomere kandi murye ibyiza byo muri icyo gihugu, maze mucyigarurire kibe icy’abahungu banyu kugeza ibihe bitarondoreka.’
13  None se nyuma y’ibyo byose byatubayeho tuzira ibibi twakoze n’igicumuro cyacu gikomeye, nyamara wowe Mana yacu ukaba utaradukoreye ibihwanye n’amakosa yacu, ahubwo ukaduha abarokotse ari bo aba,
14  twakongera kwica amategeko yawe tugashyingiranwa n’abantu bakora ibizira? Mbese ntiwaturakarira cyane ku buryo nta n’umwe wasigara kandi ntihagire n’umwe urokoka?
15  Yehova Mana ya Isirayeli, urakiranuka kuko twasigaye turi abarokotse nk’uko bimeze uyu munsi. Dore turi imbere yawe turiho urubanza, kuko mu mimerere nk’iyi tudashobora guhagarara imbere yawe turi abere.”
7  Nyuma y’ibyo, ku ngoma ya Aritazerusi umwami w’u Buperesi, Ezira mwene Seraya, mwene Azariya, mwene Hilukiya,
2  mwene Shalumu, mwene Sadoki, mwene Ahitubu,
3  mwene Amariya, mwene Azariya, mwene Merayoti,
4  mwene Zerahiya, mwene Uzi, mwene Buki,
5  mwene Abishuwa, mwene Finehasi, mwene Eleyazari, mwene Aroni umutambyi mukuru,
6  yari umwandukuzi w’umuhanga mu mategeko ya Mose, ayo Yehova Imana ya Isirayeli yatanze. Nuko ava i Babuloni, kandi umwami amuha ibyo yasabye byose abishobojwe n’ukuboko kwa Yehova Imana ye kwari kuri we.
7  Nuko bamwe mu Bisirayeli n’abatambyi n’Abalewi n’abaririmbyi n’abarinzi b’amarembo n’Abanetinimu, bajya i Yerusalemu mu mwaka wa karindwi w’ingoma y’umwami Aritazerusi.
8  Amaherezo Ezira agera i Yerusalemu mu kwezi kwa gatanu, mu mwaka wa karindwi w’ingoma y’uwo mwami.
9  Ku munsi wa mbere w’ukwezi kwa mbere ni bwo yiyemeje kuva i Babuloni, maze ku munsi wa mbere w’ukwezi kwa gatanu agera i Yerusalemu, abishobojwe n’ukuboko kwiza kw’Imana ye kwari kuri we,
10  kuko Ezira yari yarateguriye umutima we kugenzura amategeko ya Yehova no kuyakurikiza, no kwigisha muri Isirayeli amategeko n’ubutabera.
11  Dore ibyari bikubiye mu rwandiko Umwami Aritazerusi yahaye Ezira umutambyi akaba n’umwandukuzi wandukuraga amategeko ya Yehova n’amabwiriza yahaye Isirayeli:
12  “Aritazerusi umwami w’abami, kuri Ezira umutambyi n’umwandukuzi w’amategeko y’Imana nyir’ijuru: gira amahoro masa.
13  Ntanze itegeko ngo umuntu wese uri mu bwami bwanjye wo mu bwoko bw’Abisirayeli n’abatambyi babo n’Abalewi wifuza kujyana nawe i Yerusalemu, mujyane.
14  Kuko umwami n’abajyanama be barindwi bategetse ko ujya kugenzura uko byifashe i Buyuda n’i Yerusalemu ukurikije amategeko y’Imana yawe ari mu kuboko kwawe.
15  Kandi ujyane ifeza na zahabu umwami n’abajyanama be batanze ku bushake, bakazitura Imana ya Isirayeli ifite ubuturo i Yerusalemu.
16  Uzajyane n’ifeza na zahabu yose uzabona mu ntara ya Babuloni yose, hamwe n’impano rubanda n’abatambyi bazatanga ku bushake, bakazitura inzu y’Imana yabo iri i Yerusalemu.
17  Ayo mafaranga uzahite uyaguramo ibimasa n’amapfizi y’intama n’abana b’intama n’amaturo y’ibinyampeke n’amaturo y’ibyokunywa azaturanwa na byo, maze ubitambire ku gicaniro cy’inzu y’Imana yanyu iri i Yerusalemu.
18  “Ifeza na zahabu bizasigara, wowe n’abavandimwe bawe muzabikoreshe icyo muzabona ko gikwiriye, mukurikije ibyo Imana yanyu ishaka.
19  Kandi ibikoresho uhawe bigenewe umurimo ukorerwa mu nzu y’Imana yawe, byose uzabigeze imbere y’Imana yawe i Yerusalemu.
20  Ibindi byose bikenewe mu nzu y’Imana yawe ugomba gutanga, uzabitange ubikuye mu nzu ibikwamo ubutunzi bw’umwami.
21  “Kandi jyewe umwami Aritazerusi, ntegetse ababitsi bose bo hakurya ya rwa Ruzi, ko ibyo Ezira umutambyi n’umwandukuzi w’amategeko y’Imana nyir’ijuru azabasaba byose, muzajya muhita mubimuha,
22  kugeza ku italanto ijana z’ifeza, na koru ijana z’ingano, na bati ijana za divayi na bati ijana z’amavuta, n’umunyu wose azashaka.
23  Ibyo Imana nyir’ijuru yategetse byose ko bizakorerwa inzu y’Imana nyir’ijuru, bikoranwe umwete kugira ngo uburakari budasukwa ku gihugu cy’umwami no ku bana be.
24  Kandi ndabamenyesha ko mutemerewe kugira umusoro cyangwa ikoro cyangwa ihoro mwaka uwo ari we wese mu batambyi, Abalewi, abacuranzi, abarinzi b’amarembo, Abanetinimu n’abakozi bakora kuri iyo nzu y’Imana.
25  “Kandi nawe Ezira, uzashyireho abatware n’abacamanza ukurikije ubwenge Imana yawe yaguhaye, kugira ngo bakomeze kujya bacira imanza abantu bose bari hakurya ya rwa Ruzi, ni ukuvuga abantu bose bazi amategeko y’Imana yawe, kandi umuntu wese utayazi muzayamwigishe.
26  Umuntu wese utazubahiriza amategeko y’Imana yawe n’amategeko y’umwami, azahite acirwa urubanza, rwaba urwo gupfa cyangwa kwirukanwa mu gihugu, cyangwa gucibwa amafaranga cyangwa gufungwa.”
27  Yehova Imana ya ba sogokuruza nasingizwe, we washyize mu mutima w’umwami igitekerezo cyo kurimbisha inzu ya Yehova iri i Yerusalemu!
28  Kandi nanjye yangaragarije ineza yuje urukundo imbere y’umwami n’abajyanama be n’abatware be bose bakomeye. Nuko nanjye ndikomeza kuko ukuboko kwa Yehova Imana yanjye kwari kuri jye, maze nteranya abatware bo mu Bisirayeli ngo tujyane.
6  Nuko umwami Dariyo atanga itegeko maze bashakashaka mu nzu yashyingurwagamo inyandiko z’ibyabaye, ahabikwaga ibintu by’agaciro i Babuloni.
2  Maze mu gihome cy’ahitwa Ekibatana mu ntara y’u Bumedi, bahabona umuzingo warimo inyandiko igira iti
3  “Mu mwaka wa mbere w’ingoma y’umwami Kuro, umwami Kuro yatanze iri tegeko rirebana n’inzu y’Imana yari i Yerusalemu: iyo nzu yongere yubakwe kugira ngo babone aho bazajya batambira ibitambo, kandi imfatiro zayo zishyirweho zikomezwe, ubuhagarike bwayo bube imikono mirongo itandatu, ubugari bwayo bube imikono mirongo itandatu,
4  igire impushya eshatu z’amabuye manini cyane n’uruhushya rumwe rw’ibiti, kandi ibizayitangwaho bizajye biva mu nzu y’umwami.
5  Nanone ibikoresho bya zahabu n’ifeza Nebukadinezari yavanye mu rusengero rw’Imana rwari i Yerusalemu akabizana i Babuloni, bazabisubizeyo babigeze mu rusengero rw’i Yerusalemu, babishyire mu mwanya wabyo mu nzu y’Imana.
6  “None rero Tatenayi guverineri wo hakurya ya rwa Ruzi na Shetari-Bozenayi na bagenzi banyu n’abayobozi b’uturere bo hakurya ya rwa Ruzi, ntimuzegere aho hantu.
7  Nimureke umurimo wo kuri iyo nzu y’Imana ukorwe. Guverineri w’Abayahudi n’abakuru babo bazongera kubaka inzu y’Imana aho yahoze.
8  Kandi nategetse ibyo muzakorera abo bakuru b’Abayahudi kugira ngo inzu y’Imana yongere yubakwe; abo bagabo bazajye bahita bahabwa ibyo bakeneye, bive mu butunzi bw’umwami bukomoka ku misoro itangwa hakurya ya rwa Ruzi, kandi ntibigahagarare.
9  Ibyo bazakenera, ibimasa bikiri bito n’amapfizi y’intama n’abana b’intama, byo gutambira Imana nyir’ijuru ho ibitambo bikongorwa n’umuriro, n’ingano n’umunyu na divayi n’amavuta, bazajye bakomeza kubihabwa buri munsi, mukurikije ibyo abatambyi bari i Yerusalemu bazavuga byose nta kibuzeho,
10  kugira ngo bajye bakomeza gutambira Imana nyir’ijuru ibitambo biyicururutsa, kandi basenge basabira ubuzima bw’umwami n’abana be.
11  Nategetse kandi ko umuntu wese uzarenga kuri iri tegeko, bazavana igiti ku nzu ye bakakimumanikaho, n’inzu ye igahinduka umusarani rusange bamuhoye ibyo.
12  Imana yashyize izina ryayo aho hantu ngo rihabe, izakureho umwami wese cyangwa umuntu uzarambura ukuboko kwe agasenya inzu y’Imana iri i Yerusalemu arenze kuri iri tegeko. Jyewe Dariyo, ni jye utanze iryo tegeko, kandi rigomba guhita rikurikizwa.”
13  Hanyuma Tatenayi guverineri w’intara yo hakurya ya rwa Ruzi na Shetari-Bozenayi hamwe na bagenzi babo, bahita bakora ibyo umwami Dariyo yabatumyeho.
14  Nuko abakuru b’Abayahudi barubaka kandi umurimo ukomeza kujya mbere, kuko bari batewe inkunga n’ibyo umuhanuzi Hagayi na Zekariya umwuzukuru wa Ido bahanuraga. Nuko barubaka kandi baruzuza bitewe n’itegeko ry’Imana ya Isirayeli n’itegeko rya Kuro na Dariyo na Aritazerusi umwami w’u Buperesi.
15  Iyo nzu bayuzuza ku munsi wa gatatu w’ukwezi kwa Adari, ni ukuvuga mu mwaka wa gatandatu w’ingoma y’umwami Dariyo.
16  Nuko Abisirayeli, abatambyi n’Abalewi n’abandi bari barahoze mu bunyage, bataha iyo nzu y’Imana bishimye.
17  Mu gihe cyo gutaha iyo nzu y’Imana batura ibimasa ijana, amapfizi y’intama magana abiri n’abana b’intama magana ane, kandi batambira Abisirayeli bose amasekurume y’ihene cumi n’abiri bakurikije umubare w’imiryango ya Isirayeli, aba igitambo gitambirwa ibyaha.
18  Bashyira abatambyi mu matsinda yabo n’Abalewi mu byiciro byabo, kugira ngo bajye bakora umurimo w’Imana i Yerusalemu nk’uko byategetswe mu gitabo cya Mose.
19  Abahoze mu bunyage bizihiza pasika ku munsi wa cumi n’ine w’ukwezi kwa mbere.
20  Kandi abatambyi n’Abalewi bari bariyejeje baba nk’itsinda rimwe, bose batanduye, maze babaga igitambo cya pasika gitambirwa abari barahoze mu bunyage, n’abavandimwe babo b’abatambyi, ndetse na bo ubwabo.
21  Nuko Abisirayeli bari baragarutse bavuye mu bunyage bararya, basangira n’abantu bose bari baritandukanyije n’umwanda w’amahanga yo muri icyo gihugu, bakifatanya na bo kugira ngo bashake Yehova Imana ya Isirayeli.
22  Hanyuma bizihiza umunsi mukuru w’imigati idasembuwe, bamara iminsi irindwi bishimye kuko Yehova yari yatumye bishima, kandi yari yarahinduye umutima w’umwami wa Ashuri urabagarukira, abatera inkunga mu murimo wo kubaka inzu y’Imana y’ukuri, Imana ya Isirayeli.
5  Nuko umuhanuzi Hagayi n’umuhanuzi Zekariya umwuzukuru wa Ido, bahanurira Abayahudi bari i Buyuda n’i Yerusalemu mu izina ry’Imana ya Isirayeli yari kumwe na bo.
2  Ni bwo Zerubabeli mwene Salatiyeli na Yeshuwa mwene Yehosadaki bahagurutse bakongera kubaka inzu y’Imana yahoze i Yerusalemu; kandi abahanuzi b’Imana bari kumwe na bo babafasha.
3  Icyo gihe Tatenayi wari guverineri wo hakurya ya rwa Ruzi na Shetaribozenayi hamwe na bagenzi babo, babasanga aho bari barababaza bati “ni nde wabahaye itegeko ryo kubaka iyi nzu no kuzuza iyi nyubako?”
4  Barongera barababaza bati “abagabo bubaka iyi nzu bitwa ba nde?”
5  Ariko ijisho ry’Imana ryari ku bakuru b’Abayahudi, kandi ntibigeze babahagarika kugeza igihe icyo kibazo cyari kumenyeshwa Dariyo, hanyuma akaboherereza urwandiko asubiza.
6  Dore ibikubiye mu rwandiko Tatenayi guverineri w’intara yo hakurya ya rwa Ruzi na Shetaribozenayi na bagenzi be n’abayobozi b’uturere bo hakurya ya rwa Ruzi boherereje umwami Dariyo.
7  Bamwoherereje urwandiko rwanditswe rutya: “Ku mwami Dariyo, “Nimugire amahoro masa!
8  Umwami namenye ko twagiye mu ntara y’u Buyuda ku nzu y’Imana ikomeye, tugasanga yubakishwa amabuye manini cyane n’ibiti bishyirwa mu nkuta; uwo murimo barawukorana umwete kandi ukomeje kujya mbere.
9  Twabajije abo bakuru tuti ‘ni nde wabahaye itegeko ryo kubaka iyi nzu no kuzuza iyi nyubako?’
10  Nanone twababajije amazina yabo kugira ngo twandike amazina y’abagabo babayobora tuyakumenyeshe.
11  “Baradushubije bati ‘turi abagaragu b’Imana y’isi n’ijuru, kandi turimo turubaka inzu yari yarubatswe kera, ubu hakaba hashize imyaka myinshi, iyo umwami ukomeye wa Isirayeli yubatse akayuzuza.
12  Ariko kubera ko ba sogokuruza barakaje Imana nyir’ijuru, yabahanye mu maboko ya Nebukadinezari w’Umukaludaya, umwami wa Babuloni, maze asenya iyi nzu kandi ajyana abaturage mu bunyage i Babuloni.
13  Ariko mu mwaka wa mbere w’ingoma ya Kuro umwami wa Babuloni, umwami Kuro yatanze itegeko ryo kongera kubaka iyi nzu y’Imana.
14  Nanone ibikoresho bya zahabu n’ifeza Nebukadinezari yari yaravanye mu rusengero rw’Imana rwari i Yerusalemu akabijyana mu rusengero rw’i Babuloni, umwami Kuro yabivanye mu rusengero rw’i Babuloni abiha Sheshibazari, ari na we yagize guverineri.
15  Aramubwira ati “fata ibi bikoresho maze ugende ubishyire mu rusengero ruri i Yerusalemu, kandi inzu y’Imana yongere kubakwa aho yahoze.”
16  Uwo Sheshibazari ahageze, yashyizeho urufatiro rw’inzu y’Imana, iri i Yerusalemu; kandi kuva icyo gihe kugeza ubu iracyubakwa, ariko ntiruzura.’
17  “None rero niba umwami abona ko ari byiza, nibashakashake mu nzu y’ububiko bw’umwami iri i Babuloni, kugira ngo bimenyekane niba koko umwami Kuro ari we watanze itegeko ryo kongera kubaka inzu y’Imana, iri i Yerusalemu; kandi umwami azatwoherereze umwanzuro azaba yafatiye icyo kibazo.”
1  Mu mwaka wa mbere w’ingoma ya Kuro umwami w’u Buperesi, Yehova yakanguye umutima wa Kuro umwami w’u Buperesi, kugira ngo ijambo Yehova yavugiye mu kanwa ka Yeremiya risohore, maze Kuro uwo ategeka ko mu bwami bwe hose batangaza mu magambo no mu nyandiko, bati
2  “Uku ni ko Kuro umwami w’u Buperesi avuga ati ‘Yehova Imana yo mu ijuru yampaye ubwami bwose bwo mu isi, kandi we ubwe yampaye inshingano yo kumwubakira inzu i Yerusalemu ho mu Buyuda.
3  Umuntu wese wo mu bagize ubwoko bwe bose uri muri mwe, Imana ye ibane na we. Mumureke ajye i Yerusalemu ho mu Buyuda, bongere bubake inzu ya Yehova Imana ya Isirayeli, we Mana y’ukuri, inzu yahoze i Yerusalemu.
4  Kandi umuntu wese wasigaye ahantu hose atuye ari umwimukira, abantu b’aho atuye bamushyigikire bamuhe ifeza na zahabu n’ibindi bintu, n’amatungo hamwe n’ituro ritangwa ku bushake, bigenewe inzu y’Imana y’ukuri, yahoze i Yerusalemu.’”
5  Nuko abatware b’amazu ya ba sekuruza bo mu muryango wa Yuda n’uwa Benyamini, n’abatambyi n’Abalewi barahaguruka, mbese umuntu wese Imana y’ukuri yari yakanguye umutima we, barahaguruka bajya kongera kubaka inzu ya Yehova, yahoze i Yerusalemu.
6  Kandi abaturanyi babo bose babatera inkunga, babaha ibikoresho by’ifeza n’ibya zahabu n’ibindi bintu n’amatungo, n’ibindi bintu by’indobanure, utabariyemo ibintu byose byatanzwe ku bushake.
7  Nanone, Umwami Kuro ubwe yazanye ibikoresho byo mu nzu ya Yehova, ibyo Nebukadinezari yari yaravanye i Yerusalemu akabishyira mu nzu y’imana ye.
8  Nuko Kuro umwami w’u Buperesi arabisohora abishinga Mitiredati umubitsi, ngo abibarire Sheshibazari umutware w’u Buyuda.
9  Dore umubare wabyo: ibikoresho bya zahabu mirongo itatu bimeze nk’inkoko, ibikoresho by’ifeza igihumbi bimeze nk’inkoko, n’ibikoresho makumyabiri n’icyenda byo gusimbura ibindi,
10  utubakure mirongo itatu ducuzwe muri zahabu, n’utundi tubakure magana ane na cumi ducuzwe mu ifeza, n’ibindi bikoresho igihumbi.
11  Ibikoresho byose bicuzwe muri zahabu n’ifeza byari ibihumbi bitanu na magana ane. Ibyo byose Sheshibazari yabizamukanye ubwo abari barajyanywe mu bunyage bavaga i Babuloni bakajya i Yerusalemu.
2  Aba ni bo bari batuye muri iyo ntara, ni bo bavuye mu bunyage, abo Nebukadinezari umwami w’i Babuloni yajyanye mu bunyage i Babuloni hanyuma bakagaruka i Yerusalemu n’i Buyuda, buri wese akajya mu mugi we.
2  Ni bo bazanye na Zerubabeli, Yeshuwa, Nehemiya, Seraya, Relaya, Moridekayi, Bilushani, Misipari, Bigivayi, Rehumu na Bayana. Dore umubare w’abagabo b’Abisirayeli:
3  bene Paroshi bari ibihumbi bibiri n’ijana na mirongo irindwi na babiri;
4  bene Shefatiya bari magana atatu na mirongo irindwi na babiri;
5  bene Ara bari magana arindwi na mirongo irindwi na batanu;
6  bene Pahati-Mowabu, bo muri bene Yeshuwa na Yowabu bari ibihumbi bibiri na magana inani na cumi na babiri;
7  bene Elamu bari igihumbi na magana abiri na mirongo itanu na bane;
8  bene Zatu bari magana cyenda na mirongo ine na batanu;
9  bene Zakayi bari magana arindwi na mirongo itandatu;
10  bene Bani bari magana atandatu na mirongo ine na babiri;
11  bene Bebayi bari magana atandatu na makumyabiri na batatu;
12  bene Azigadi bari igihumbi na magana abiri na makumyabiri na babiri;
13  bene Adonikamu bari magana atandatu na mirongo itandatu na batandatu;
14  bene Bigivayi bari ibihumbi bibiri na mirongo itanu na batandatu;
15  bene Adini bari magana ane na mirongo itanu na bane;
16  bene Ateri wo mu muryango wa Hezekiya bari mirongo cyenda n’umunani;
17  bene Bezayi bari magana atatu na makumyabiri na batatu;
18  bene Yora bari ijana na cumi na babiri;
19  bene Hashumu bari magana abiri na makumyabiri na batatu;
20  bene Gibari bari mirongo cyenda na batanu;
21  ab’i Betelehemu bari ijana na makumyabiri na batatu;
22  abagabo b’i Netofa bari mirongo itanu na batandatu;
23  abagabo bo muri Anatoti bari ijana na makumyabiri n’umunani;
24  abo muri Azimaveti bari mirongo ine na babiri;
25  ab’i Kiriyati-Yeyarimu n’i Kefira n’i Beroti bari magana arindwi na mirongo ine na batatu;
26  ab’i Rama n’i Geba bari magana atandatu na makumyabiri n’umwe;
27  abagabo b’i Mikimasi bari ijana na makumyabiri na babiri;
28  abagabo b’i Beteli no muri Ayi bari magana abiri na makumyabiri na batatu;
29  ab’i Nebo bari mirongo itanu na babiri;
30  ab’i Magibishi bari ijana na mirongo itanu na batandatu;
31  bene Elamu wundi bari igihumbi na magana abiri na mirongo itanu na bane;
32  bene Harimu bari magana atatu na makumyabiri;
33  ab’i Lodi n’i Hadidi no muri Ono bari magana arindwi na makumyabiri na batanu;
34  ab’i Yeriko bari magana atatu na mirongo ine na batanu;
35  ab’i Senaya bari ibihumbi bitatu na magana atandatu na mirongo itatu.
36  Abatambyi: bene Yedaya wo mu muryango wa Yeshuwa bari magana cyenda na mirongo irindwi na batatu;
37  bene Imeri bari igihumbi na mirongo itanu na babiri;
38  bene Pashuri bari igihumbi na magana abiri na mirongo ine na barindwi;
39  bene Harimu bari igihumbi na cumi na barindwi.
40  Abalewi: bene Yeshuwa na Kadimiyeli bo mu muryango wa Hodaviya bari mirongo irindwi na bane.
41  Abaririmbyi bene Asafu bari ijana na makumyabiri n’umunani.
42  Abahungu bakomokaga ku barinzi b’amarembo, bene Shalumu, bene Ateri, bene Talumoni, bene Akubu, bene Hatita, bene Shobayi, bose hamwe bari ijana na mirongo itatu n’icyenda.
43  Abanetinimu: bene Ziha, bene Hasufa, bene Tabawoti,
44  bene Kerosi, bene Siyaha, bene Padoni,
45  bene Lebana, bene Hagaba, bene Akubu,
46  bene Hagabu, bene Shalumayi, bene Hanani,
47  bene Gideli, bene Gahari, bene Reyaya,
48  bene Resini, bene Nekoda, bene Gazamu,
49  bene Uza, bene Paseya, bene Besayi,
50  bene Asina, bene Mewunimu, bene Nefusimu,
51  bene Bakibuki, bene Hakufa, bene Harihuri,
52  bene Baziluti, bene Mehida, bene Harisha,
53  bene Barikosi, bene Sisera, bene Tema,
54  bene Neziya, bene Hatifa.
55  Abahungu b’abagaragu ba Salomo: bene Sotayi, bene Sofereti, bene Peruda,
56  bene Yala, bene Darikoni, bene Gideli,
57  bene Shefatiya, bene Hatili, bene Pokereti-Hazebayimu, bene Ami.
58  Abanetinimu bose hamwe n’abahungu b’abagaragu ba Salomo bari magana atatu na mirongo cyenda na babiri.
59  Aba ni bo baturutse i Telimela, i Teliharisha, i Kerubu, muri Adoni no muri Imeri, ni bo batashoboye kumenya imiryango ya ba sekuruza n’inkomoko yabo, niba barakomokaga muri Isirayeli:
60  bene Delaya, bene Tobiya na bene Nekoda bari magana atandatu na mirongo itanu na babiri.
61  Mu bahungu b’abatambyi: bene Habaya, bene Hakozi, bene Barizilayi washatse umugore mu bakobwa ba Barizilayi w’i Gileyadi, maze akitirirwa izina ryabo.
62  Abo ni bo bashatse mu gitabo bandikwagamo kugira ngo bagaragarize mu ruhame igisekuru cyabo, ariko ntibibonamo, bituma bahagarikwa ku murimo w’ubutambyi kuko babonwaga ko bahumanye.
63  Ni yo mpamvu Tirushata yababwiye ko batagombaga kurya ku bintu byera cyane, kugeza igihe hari kuza umutambyi ufite Urimu na Tumimu.
64  Iteraniro ryose hamwe ryari ibihumbi mirongo ine na bibiri na magana atatu na mirongo itandatu,
65  hatabariwemo abagaragu babo n’abaja babo bari ibihumbi birindwi na magana atatu na mirongo itatu na barindwi; kandi bari bafite abaririmbyi b’abagabo n’abagore magana abiri.
66  Amafarashi yabo yari magana arindwi na mirongo itatu n’atandatu, n’inyumbu zabo zari magana abiri na mirongo ine n’eshanu,
67  ingamiya zabo zari magana ane na mirongo itatu n’eshanu, naho indogobe zabo zari ibihumbi bitandatu na magana arindwi na makumyabiri.
68  Bamwe mu batware b’amazu ya ba sekuruza bageze aho inzu ya Yehova yahoze i Yerusalemu, batanga amaturo ku bushake agenewe inzu y’Imana y’ukuri kugira ngo yongere ihagarare aho yahoze.
69  Batanze bakurikije ubushobozi bwabo, batanga zahabu kugira ngo haboneke ibyari bikenewe mu murimo, ingana n’idarakama ibihumbi mirongo itandatu na kimwe, n’ifeza ingana na mina ibihumbi bitanu, n’amakanzu ijana y’abatambyi.
70  Nuko abatambyi n’Abalewi n’abandi bantu bamwe bo muri rubanda, n’abaririmbyi n’abarinzi b’amarembo n’Abanetinimu batura mu migi yabo, kandi Abisirayeli bose batura mu migi yabo.
3  Ukwezi kwa karindwi kwageze Abisirayeli baramaze kugera mu migi yabo. Nuko abantu bose bateranira hamwe i Yerusalemu.
2  Yeshuwa mwene Yehosadaki n’abavandimwe be b’abatambyi na Zerubabeli mwene Salatiyeli n’abavandimwe be, barahaguruka bubaka igicaniro cy’Imana ya Isirayeli kugira ngo bajye bagitambiraho ibitambo bikongorwa n’umuriro, nk’uko byanditswe mu mategeko ya Mose umuntu w’Imana y’ukuri.
3  Bubaka igicaniro aho cyahoze baragikomeza kubera ko batinyaga abantu bo mu bihugu byari bibakikije, maze bakajya bagitambiraho Yehova ibitambo bikongorwa n’umuriro bya mu gitondo n’ibya nimugoroba.
4  Hanyuma y’ibyo, bijihije umunsi mukuru w’ingando nk’uko byanditswe, buri munsi bagatamba umubare w’ibitambo bikongorwa n’umuriro bakurikije itegeko ryagenaga ibyagombaga gutambwa buri munsi.
5  Nyuma yaho bakomeje kujya batamba igitambo gikongorwa n’umuriro gihoraho, n’icyo mu mboneko z’amezi n’icyo mu minsi mikuru yose yerejwe Yehova, n’icy’umuntu wese wazaniraga Yehova ituro atanze ku bushake.
6  Uhereye ku munsi wa mbere w’ukwezi kwa karindwi, batangiye gutambira Yehova ibitambo bikongorwa n’umuriro. Icyo gihe bari batarashyiraho urufatiro rw’urusengero rwa Yehova.
7  Nuko baha amafaranga abacongaga amabuye n’abanyabukorikori, kandi baha Abanyasidoni n’Abanyatiro ibiribwa n’ibyokunywa n’amavuta kugira ngo bazane ibiti by’amasederi byo muri Libani babigeze ku nyanja i Yopa, nk’uko Kuro umwami w’u Buperesi yari yarabibahereye uburenganzira.
8  Mu mwaka wa kabiri uhereye igihe bagereye ku nzu y’Imana y’ukuri yari i Yerusalemu, mu kwezi kwa kabiri, Zerubabeli mwene Salatiyeli na Yeshuwa mwene Yehosadaki, n’abandi bavandimwe babo b’abatambyi n’Abalewi n’abandi bose bari baravuye mu bunyage bakaza i Yerusalemu batangira imirimo, kandi bashyiraho Abalewi kugira ngo bahagararire imirimo yo kubaka inzu ya Yehova, uhereye ku bafite imyaka makumyabiri gusubiza hejuru.
9  Nuko Yeshuwa n’abahungu be n’abavandimwe be, na Kadimiyeli n’abahungu be, bene Yuda, bahagurukira icyarimwe na bene Henadadi n’abahungu babo n’abavandimwe babo b’Abalewi, kugira ngo bagenzure abakoraga imirimo yo kubaka inzu y’Imana y’ukuri.
10  Abubatsi bamaze gushyiraho urufatiro rw’urusengero rwa Yehova, Abatambyi bahaguruka bambaye imyenda yabo y’ubutambyi bafite n’impanda, n’Abalewi bene Asafu bahaguruka bafite ibyuma birangira, kugira ngo basingize Yehova bakurikije amabwiriza yatanzwe na Dawidi umwami wa Isirayeli.
11  Nuko bamwe bagatera abandi bakikiriza basingiza Yehova kandi bamushimira bati “kuko ari mwiza, kandi ineza yuje urukundo agaragariza Isirayeli ihoraho iteka ryose.” Abandi bantu bose barangururaga amajwi basingiza Yehova, bamushimira ko urufatiro rw’inzu ya Yehova rwari rumaze gushyirwaho.
12  Abatambyi benshi n’Abalewi n’abatware b’amazu ya ba sekuruza, ab’abasaza bari barabonye inzu ya mbere, babonye urufatiro rw’iyo nzu rushyizweho bararira cyane, mu gihe abandi benshi bo bateraga hejuru barangurura ijwi ry’ibyishimo.
13  Abantu ntibashoboraga gutandukanya amajwi y’ibyishimo n’amajwi y’abariraga, kuko abantu bateraga hejuru basakuza cyane, ku buryo urusaku rwabo rwumvikanaga rukagera kure cyane.
