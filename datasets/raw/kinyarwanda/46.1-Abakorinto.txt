10  Ariko rero bavandimwe, sinshaka ko muyoberwa ko ba sogokuruza bose bari munsi y’igicu kandi ko bose banyuze mu nyanja,
2  kandi ko bose babatirijwe muri Mose binyuze ku gicu n’inyanja,
3  kandi ko bose bariye ibyokurya bimwe bivuye ku Mana,
4  kandi ko bose banyoye ibyokunywa bimwe bivuye ku Mana. Bose banywaga amazi y’urutare rwo mu buryo bw’umwuka rwabakurikiraga, kandi urwo rutare rwashushanyaga Kristo.
5  Icyakora, benshi muri bo Imana ntiyabemeye, kuko baguye mu butayu.
6  Ibyo byatubereye akabarore kugira ngo tutaba abantu bararikira ibintu bibi nk’uko babirarikiye.
7  Ntimugasenge ibigirwamana nk’uko bamwe muri bo babisenze, nk’uko byanditswe ngo “abantu bicajwe no kurya no kunywa, kandi bahagurutswa no kwishimisha.”
8  Ntitugasambane nk’uko bamwe muri bo basambanye, bigatuma hagwa abantu ibihumbi makumyabiri na bitatu mu munsi umwe.
9  Ntitukagerageze Yehova nk’uko bamwe bamugerageje, bakarimbuka bariwe n’inzoka.
10  Ntimukitotombe, nk’uko bamwe muri bo bitotombye bakicwa n’umurimbuzi.
11  Ibyo byababayeho kugira ngo bibe akabarore, kandi byandikiwe kutubera umuburo twebwe abasohoreweho n’imperuka y’ibihe.
12  Ku bw’ibyo rero, umuntu utekereza ko ahagaze yirinde atagwa.
13  Nta kigeragezo cyabagezeho kitari rusange ku bantu. Ariko Imana ni iyo kwizerwa, kandi ntizabareka ngo mugeragezwe ibirenze ibyo mushobora kwihanganira, ahubwo nanone izajya ibacira akanzu muri icyo kigeragezo, kugira ngo mushobore kucyihanganira.
14  Nuko rero bakundwa, muhunge ibikorwa byo gusenga ibigirwamana.
15  Ndavuga nk’ubwira abantu bafite ubushishozi; mwe ubwanyu mwigenzurire ibyo mvuga.
16  Mbese igikombe cy’umugisha, icyo tubanza gusabira umugisha, si ugusangira amaraso ya Kristo? Umugati tumanyagura si ugusangira umubiri wa Kristo?
17  Hariho umugati umwe, ariko twe nubwo turi benshi, turi umubiri umwe, kuko twese dusangira uwo mugati umwe.
18  Nimurebere ku Bisirayeli kavukire: mbese abarya ku bitambo ntibasangira n’igicaniro?
19  None se mvuge iki? Ko ibyatuwe ikigirwamana hari icyo bivuze, cyangwa ko ikigirwamana hari icyo kivuze?
20  Oya, ahubwo ndavuga ko ibyo abanyamahanga batambaho ibitambo, babitambira abadayimoni batabitambira Imana, kandi sinshaka ko musangira n’abadayimoni.
21  Ntimushobora kunywera ku gikombe cya Yehova ngo munywere no ku gikombe cy’abadayimoni; ntimushobora gusangirira ku “meza ya Yehova” no ku meza y’abadayimoni.
22  Cyangwa se turashaka “gutera Yehova ishyari”? Mbese hari ubwo tumurusha imbaraga?
23  Ibintu byose biremewe, ariko si ko byose bigira umumaro. Ibintu byose biremewe, ariko si ko byose byubaka.
24  Buri wese ntakomeze gushaka inyungu ze bwite, ahubwo ashake iza mugenzi we.
25  Ibintu byose bigurishwa mu iguriro ry’inyama, mujye mubirya mutiriwe mubaririza, ku bw’umutimanama wanyu,
26  kuko “isi n’ibiyuzuye byose ari ibya Yehova.”
27  Niba umuntu utizera abatumiye kandi mukaba mwifuza kujyayo, mujye murya ibintu byose babashyize imbere mutiriwe mubaririza, ku bw’umutimanama wanyu.
28  Ariko nihagira umuntu ukubwira ati “iki cyatanzweho igitambo,” ntukakirye ku bw’uwo muntu ubikumenyesheje, no ku bw’umutimanama.
29  “Umutimanama” mvuga si uwawe, ahubwo ni uw’uwo muntu. None se kuki umudendezo wanjye wakemangwa n’umutimanama w’undi muntu?
30  Niba ndiye nshimira, kuki hagira umvuga nabi ampora icyo nshimira?
31  Ku bw’ibyo rero, mwaba murya cyangwa munywa, cyangwa mukora ikindi kintu icyo ari cyo cyose, mujye mukora ibintu byose mugamije guhesha Imana ikuzo.
32  Mwirinde mutabera igisitaza Abayahudi n’Abagiriki n’itorero ry’Imana,
33  nk’uko nanjye nshimisha abantu bose mu bintu byose ntaharanira inyungu zanjye bwite, ahubwo mparanira iza benshi kugira ngo na bo bakizwe.
4  Mureke abantu bajye babona ko turi abagaragu ba Kristo, tukaba n’ibisonga byabikijwe amabanga yera y’Imana.
2  Kuri iyo ngingo kandi, ibisonga biba byitezweho ko biba indahemuka.
3  Icyakora kuri jye, kuba nagenzurwa namwe cyangwa urukiko rw’abantu, nta cyo bivuze rwose. Ndetse nanjye ubwanjye sinigenzura,
4  kuko nta cyo umutimanama wanjye undega. Ariko ibyo si byo bigaragaza ko ndi umukiranutsi, ahubwo ungenzura ni Yehova.
5  Ku bw’ibyo rero, ntimugace urubanza rw’ikintu icyo ari cyo cyose igihe cyagenwe kitaragera, kugeza igihe Umwami azazira, we uzashyira ahagaragara ibintu by’amabanga bikorerwa mu mwijima, kandi akanagaragaza imigambi yo mu mitima. Icyo gihe ni bwo buri wese azabona ishimwe rituruka ku Mana.
6  None rero bavandimwe, ibyo bintu nabyiyerekejeho jye na Apolo ku bw’inyungu zanyu, kugira ngo urugero rwacu rubigishe iri tegeko: “ntimugatandukire ibyanditswe,” kugira ngo mutiyemera, umwe yumva ko aruta undi.
7  Ni nde utuma uba umuntu utandukanye n’undi? Ubundi se ni iki ufite utahawe? Niba se waragihawe, kuki wirata nk’aho utagihawe?
8  Mbese ntimumaze kubona ibibahagije? Ntimumaze kuba abakire? Mbese mwatangiye gutegeka muri abami tutari kumwe? Kandi koko, nifuza ko mwaba mwaratangiye gutegeka muri abami kugira ngo natwe dutegekane namwe turi abami.
9  Mbona bisa naho twebwe intumwa, Imana yatumuritse turi aba nyuma, tumeze nk’abakatiwe urwo gupfa, kuko twabaye ibishungero by’isi, iby’abamarayika n’abantu.
10  Turi abapfapfa bitewe na Kristo, ariko mwe muri abanyabwenge muri Kristo; twe turi abanyantege nke, ariko mwe murakomeye; muvugwa neza, ariko twe turasuzugurwa.
11  Kugeza kuri iyi saha, dukomeza kugira inzara n’inyota, tukambara ubusa, tugakubitwa ibipfunsi duhutazwa, ntitugire aho tuba
12  kandi tukagoka dukoresha amaboko yacu. Iyo badututse tubasabira umugisha, iyo dutotejwe turihangana,
13  iyo badushebeje turinginga; twahindutse ibishingwe by’isi, tuba imyanda y’ibintu byose kugeza n’ubu.
14  Ibi simbibandikiye ngamije kubakoza isoni, ahubwo ni ukugira ngo mbagire inama nk’abana banjye nkunda.
15  Nubwo mwagira abarezi ibihumbi icumi muri Kristo, nta gushidikanya, ntimufite ba so benshi, kuko nabaye so muri Kristo Yesu binyuze ku butumwa bwiza.
16  Ku bw’ibyo rero, ndabinginga ngo mujye munyigana.
17  Ni yo mpamvu mbatumyeho Timoteyo, kuko ari umwana wanjye mu Mwami, uwo nkunda kandi w’indahemuka. Azabibutsa imikorere yanjye muri Kristo Yesu nk’uko nigisha hose muri buri torero.
18  Hari bamwe biyemera nk’aho mu by’ukuri ntazaza iwanyu.
19  Ariko Yehova nabishaka nzabageraho bidatinze, kandi icyo nzaba nshaka kumenya si amagambo y’abo biyemera, ahubwo ni imbaraga zabo.
20  Ubwami bw’Imana ntibushingiye ku magambo, ahubwo bushingiye ku mbaraga z’Imana.
21  Murashaka iki? Ko nzaza iwanyu nitwaje inkoni, cyangwa nzaze nitwaje urukundo no kwitonda?
11  Mujye munyigana nk’uko nanjye nigana Kristo.
2  Ubu ndabashimira kubera ko mu bintu byose munzirikana kandi mukaba mukomeye ku migenzo nk’uko nayibahaye.
3  Ariko ndashaka ko mumenya ko umutware w’umugabo wese ari Kristo, kandi ko umutware w’umugore ari umugabo, naho umutware wa Kristo akaba Imana.
4  Umugabo wese usenga cyangwa uhanura atwikiriye umutwe, aba akojeje isoni umutware we.
5  Ariko umugore wese usenga cyangwa uhanura adatwikiriye umutwe, aba akojeje isoni umutware we, kuko biba bimeze neza neza nk’aho ari umugore wimoje.
6  Niba umugore adatwikiriye umutwe we, nanone yikemuze umusatsi, ariko niba biteye isoni ko umugore yikemuza umusatsi cyangwa ngo yimoze, natwikire umutwe we.
7  Umugabo ntagomba gutwikira umutwe we kuko ari ishusho y’Imana n’ikuzo ryayo, ariko umugore ni ikuzo ry’umugabo.
8  Umugabo si we wakuwe mu mugore, ahubwo umugore ni we wakuwe mu mugabo,
9  kandi ikirenze kuri ibyo, umugabo ntiyaremwe ku bw’umugore, ahubwo umugore ni we waremwe ku bw’umugabo.
10  Kubera iyo mpamvu, kandi bitewe n’abamarayika, umugore agomba kugira ikimenyetso cy’ubutware ku mutwe we.
11  Nanone ku birebana n’Umwami, umugore ntabaho hatariho umugabo, kandi umugabo ntabaho hatariho umugore.
12  Kuko nk’uko umugore yakuwe mu mugabo, ni ko n’umugabo abaho binyuze ku mugore, ariko ibintu byose bituruka ku Mana.
13  Ngaho namwe ubwanyu nimuce urubanza: mbese birakwiriye ko umugore asenga Imana adatwikiriye umutwe?
14  Mbese kamere ubwayo ntibigisha ko iyo umugabo afite imisatsi miremire bimusuzuguza,
15  ariko umugore yagira imisatsi miremire bikamubera icyubahiro? Yahawe umusatsi ngo umubere umwambaro wo ku mutwe.
16  Icyakora nihagira umuntu usa naho ashaka kujya impaka ku byerekeye undi mugenzo, nta wundi dufite, kandi n’amatorero y’Imana nta wo afite.
17  Ariko mbahaye ayo mabwiriza ntabashimira, kuko mudaterana mugamije ibyiza, ahubwo muba mugamije ibibi.
18  Mbere na mbere, iyo muteraniye hamwe mu itorero, numva ko muri mwe harimo ibyo kwicamo ibice, kandi mu rugero runaka nemera ko ari ko biri koko.
19  Nanone muri mwe hagomba kubamo udutsiko, kugira ngo abantu bemewe na bo bashobore kugaragara muri mwe.
20  Ku bw’ibyo, iyo muteraniye ahantu hamwe, kurya ifunguro ry’Umwami rya nimugoroba ntibishoboka.
21  Iyo murirya, buri wese abanza gufata ifunguro rye rya nimugoroba, ku buryo usanga umwe ashonje, naho undi yasinze.
22  None se rwose ntimufite amazu mushobora kuriramo kandi mukanyweramo? Cyangwa musuzugura itorero ry’Imana mugatuma abatagira icyo bafite bagira ikimwaro? Mbabwire iki? Mbashime se? Oya, kuri iyo ngingo simbashima.
23  Icyo nahawe n’Umwami ni cyo nanjye nabahaye, ko mu ijoro Umwami Yesu yari butangwemo yafashe umugati,
24  nuko amaze gushimira arawumanyagura, aravuga ati “uyu ugereranya umubiri wanjye ugomba gutangwa ku bwanyu. Mujye mukomeza gukora mutya munyibuka.”
25  N’igikombe na cyo akigenza atyo, amaze gufata ifunguro rya nimugoroba, aravuga ati “iki gikombe kigereranya isezerano rishya rishingiye ku maraso yanjye. Mujye mukomeza gukora mutya munyibuka igihe cyose mukinyweraho.”
26  Igihe cyose murya uyu mugati kandi mukanywera kuri iki gikombe, muba mukomeza gutangaza urupfu rw’Umwami kugeza igihe azazira.
27  Kubera iyo mpamvu rero, umuntu wese urya umugati cyangwa akanywera ku gikombe cy’Umwami mu buryo budakwiriye, azagibwaho n’urubanza ku birebana n’umubiri w’Umwami n’amaraso ye.
28  Umuntu ajye abanza yisuzume neza yitonze, arebe niba akwiriye, maze abone kurya ku mugati no kunywera ku gikombe.
29  Urya kandi akanywa adasobanukiwe iby’uwo mubiri, aba aririye kandi anywereye gucirwa urubanza.
30  Ni yo mpamvu hari benshi muri mwe bagira intege nke kandi bakarwaragurika, kandi abatari bake bakaba basinziriye mu rupfu.
31  Ariko nitwisuzuma tukareba niba dukwiriye, ntituzacirwa urubanza.
32  Icyakora, iyo duciriwe urubanza, ni Yehova uba uduhannye kugira ngo tutazacirwaho iteka hamwe n’isi.
33  Ku bw’ibyo rero bavandimwe, nimuteranira hamwe mugiye kurya iryo funguro, mujye mutegereza abandi.
34  Niba hari ushonje, ajye arira iwe mu rugo, kugira ngo mudateranira hamwe gucirwa urubanza. Ariko ibindi bibazo bisigaye nzabikemura mpageze.
8  Naho ku birebana n’ibyokurya byatuwe ibigirwamana, tuzi ko twese dufite ubumenyi kuri ibyo. Ubumenyi butera kwiyemera, ariko urukundo rurubaka.
2  Niba umuntu atekereza ko afite ubumenyi ku kintu runaka, aba atarakimenya uko yagombye kukimenya.
3  Ariko niba umuntu akunda Imana, uwo muntu aba azwi na yo.
4  Naho ku birebana no kurya ibyokurya byatuwe ibigirwamana, tuzi ko ikigirwamana nta cyo ari cyo mu isi, kandi ko nta yindi Mana iriho uretse imwe.
5  Nubwo hariho ibyitwa “imana,” haba mu ijuru cyangwa ku isi, mbese nk’uko hariho “imana” nyinshi n’“abami” benshi,
6  mu by’ukuri kuri twe hariho Imana imwe, Data, ari na yo ibintu byose bikomokaho, natwe tukaba turiho ku bwayo. Hariho n’Umwami umwe, ari we Yesu Kristo, ibintu byose bikaba byarabayeho binyuze kuri we, kandi natwe twabayeho binyuze kuri we.
7  Icyakora, abantu bose si ko bafite ubwo bumenyi. Ariko kugeza n’ubu hari bamwe bacyibuka imigenzo ifitanye isano n’ibigirwamana, barya ibyokurya bagatekereza ko byatuwe ibigirwamana, maze imitimanama yabo idakomeye ikandura.
8  Ariko ibyokurya si byo bizatuma dushimwa n’Imana. Iyo tutariye nta cyo tuba duhombye, kandi niyo turiye ntibitwongerera icyubahiro.
9  Ahubwo mukomeze kwirinda kugira ngo uburenganzira mufite, mu buryo runaka butabera igisitaza abadakomeye.
10  Umuntu aramutse akubonye, wowe ufite ubumenyi, wicaye urira mu rusengero rw’ikigirwamana, ese ntibyatuma umutimanama w’uwo muntu udakomeye utinyuka, ku buryo bigera n’aho arya ibyokurya byatuwe ibigirwamana?
11  Mu by’ukuri, ubumenyi bwawe burimbuza uwo muntu udakomeye, kandi ari umuvandimwe wawe Kristo yapfiriye.
12  Ariko iyo mucumura ku bavandimwe banyu muri ubwo buryo, kandi mugakomeretsa umutimanama wabo udakomeye, muba mucumura kuri Kristo.
13  Ku bw’ibyo rero, niba ibyokurya bibera igisitaza umuvandimwe wanjye, sinzongera kurya inyama ukundi, kugira ngo ntabera igisitaza umuvandimwe wanjye.
16  Naho ku birebana no gukusanya imfashanyo zigenewe abera, namwe mugenze nk’uko nategetse amatorero y’i Galatiya.
2  Buri munsi wa mbere w’icyumweru, umuntu wese muri mwe ajye agira icyo ashyira ku ruhande iwe mu rugo akurikije ibyo afite, kugira ngo imfashanyo zitazakusanywa ari uko mpageze.
3  Ahubwo ningera aho, abo muzaba mwemeje bose mukoresheje inzandiko, nzabatuma i Yerusalemu bajyane impano yanyu ivuye ku mutima.
4  Icyakora nibiba bikwiriye ko nanjye njyayo, tuzajyana.
5  Ariko nzaza iwanyu maze kunyura muri Makedoniya, kuko ubu ngiye kunyura muri Makedoniya;
6  wenda nzagumana namwe cyangwa se tunamarane igihe cy’imbeho, kugira ngo aho nzerekeza hose muzamperekeze ho gato.
7  Sinifuza kubabona gusa nihitira, ahubwo niringiye ko nzamarana namwe igihe runaka Yehova nabishaka.
8  Ariko ubu ndacyari muri Efeso kugeza ku munsi mukuru wa Pentekote,
9  kuko nugururiwe irembo rigari rijya mu murimo; ariko abandwanya ni benshi.
10  Icyakora Timoteyo naza, ntimuzatume agira ubwoba muri mwe, kuko akora umurimo wa Yehova nk’uko nanjye nywukora.
11  Ku bw’ibyo rero, ntihakagire umuntu umuhinyura. Ahubwo muzamuherekeze, mumusezereho amahoro kugira ngo agere aho ndi, kuko mutegereje hamwe n’abavandimwe.
12  Naho ku byerekeye umuvandimwe wacu Apolo, naramwinginze cyane ngo aze iwanyu hamwe n’abavandimwe, icyakora icyo gihe ntiyashakaga kuza rwose, ariko azaza nabona uburyo.
13  Mukomeze kuba maso, muhagarare mushikamye mu kwizera, mube abagabo nyabagabo, mukomere.
14  Ibyo mukora byose mubikorane urukundo.
15  Ariko noneho ndabatera inkunga bavandimwe: muzi ko abo kwa Sitefana ari bo muganura w’abo muri Akaya kandi bitangiye gukorera abera.
16  Namwe mukomeze kugandukira abantu bameze batyo, n’umuntu wese urangwa n’umwuka w’ubufatanye kandi agakorana umwete.
17  Ariko nishimira ko ndi kumwe na Sitefana na Forutunato na Akayiku, kubera ko aho mutari bahababereye;
18  bahumurije umutima wanjye n’uwanyu. Nuko rero, mujye mwemera abantu bameze batyo.
19  Amatorero yo muri Aziya arabatashya. Akwila na Purisikila hamwe n’itorero riteranira mu nzu yabo barabatashya mu Mwami wacu, babikuye ku mutima.
20  Abavandimwe bose barabatashya. Muramukanishe gusomana kwera.
21  Jyewe Pawulo ndabatahije, kandi nanditse iyi ntashyo n’ukuboko kwanjye.
22  Niba hari umuntu udakunda Umwami avumwe. Ngwino Mwami wacu!
23  Ubuntu butagereranywa bw’Umwami Yesu bubane namwe.
24  Urukundo rwanjye rubane namwe mwese abunze ubumwe na Kristo Yesu.
9  Mbese simfite umudendezo? Mbese si ndi intumwa? Mbese sinabonye Yesu Umwami wacu? Mbese si mwe mbuto z’umurimo nakoreye mu Mwami?
2  Niba ntari intumwa ku bandi, kuri mwe ndi intumwa rwose. Ku birebana n’Umwami, muri ikimenyetso cyemeza ko ndi intumwa.
3  Dore icyo nireguza ku bangenza:
4  mbese ntidufite uburenganzira bwo kurya no kunywa?
5  Mbese ntidufite uburenganzira bwo gushyingiranwa na bashiki bacu b’Abakristo, tukajya tujyana na bo kimwe n’izindi ntumwa n’abavandimwe b’Umwami na Kefa?
6  Cyangwa ni jye na Barinaba gusa tudafite uburenganzira bwo kureka akazi ko gushaka ibidutunga?
7  Ni nde ukora umurimo w’ubusirikare akanishakira ibimutunga? Ni nde utera uruzabibu ntarye imbuto zarwo? Cyangwa se ni nde uragira umukumbi ntanywe ku mata yawo?
8  Ese ibi ndabivuga nkurikije amahame y’abantu? Cyangwa Amategeko yo ntabivuga?
9  Mu mategeko ya Mose handitswe ngo “ntugahambire umunwa w’ikimasa mu gihe gihura ibinyampeke.” Mbese ibimasa ni byo Imana yitayeho?
10  Ahubwo si ku bwacu yabivuze rwose? Mu by’ukuri, ibyo byanditswe ku bwacu, kubera ko umuhinzi agomba guhinga afite ibyiringiro, kandi umuntu uhura agomba guhura afite ibyiringiro ko azaryaho.
11  Niba twarababibiye ibintu by’umwuka, ese byaba ari igitangaza tubasaruyeho ibyo umubiri ukenera?
12  Niba abandi bantu babafiteho ubwo burenganzira, twe ntitubafiteho uburenganzira ndetse burushijeho? Nyamara, ntitwigeze dukoresha ubwo burenganzira, ahubwo twihanganira ibintu byose kugira ngo tutagira inzitizi dushyira imbere y’ubutumwa bwiza bwerekeye Kristo.
13  Mbese ntimuzi ko abantu bakora imirimo yera batungwa n’ibyo mu rusengero, kandi abakorera iteka umurimo wabo ku gicaniro bakagira umugabane wabo n’igicaniro uwacyo?
14  Nanone muri ubwo buryo, Umwami yategetse ko abatangaza ubutumwa bwiza batungwa n’ubutumwa bwiza.
15  Ariko muri ubwo buryo bwose bwateganyijwe, nta na bumwe nigeze nkoresha. Koko rero, ibi sinabyandikiye kugira ngo bingenzerezwe bityo, kuko icyambera cyiza ari uko napfa aho kugira ngo hagire umuntu uhindura ubusa impamvu mfite yo kwirata.
16  Niba rero ntangaza ubutumwa bwiza, iyo si impamvu yatuma nirata, kuko ari byo ngomba gukora. Mu by’ukuri, ntatangaje ubutumwa bwiza nabona ishyano!
17  Niba mbikora mbikunze mbona ingororano, ariko niba mbikorana akangononwa, na bwo ni hahandi, mfite inshingano nahawe yo kuba igisonga.
18  None se ingororano yanjye ni iyihe? Ni uko mu gihe ntangaza ubutumwa bwiza nshobora gutanga ubutumwa bwiza nta kiguzi, kugira ngo ntakoresha nabi uburenganzira mfite mu birebana n’ubutumwa bwiza.
19  Nubwo mfite umudendezo imbere y’abantu bose, jye ubwanjye nigize imbata y’abantu bose kugira ngo nunguke abantu benshi uko bishoboka.
20  Bityo ku Bayahudi nabaye nk’Umuyahudi kugira ngo nunguke Abayahudi, ku batwarwa n’amategeko nabaye nk’utwarwa n’amategeko nubwo ntatwarwa n’amategeko, kugira ngo nunguke abatwarwa n’amategeko.
21  Ku badafite amategeko nabaye nk’udafite amategeko, nubwo ku Mana ntari umuntu udafite amategeko, ariko kuri Kristo ntwarwa n’amategeko, kugira ngo nunguke abadafite amategeko.
22  Ku badakomeye nabaye udakomeye, kugira ngo nunguke abadakomeye. Nabaye byose ku bantu b’ingeri zose, kugira ngo mu buryo bwose nkize bamwe.
23  Ariko byose mbikora ku bw’ubutumwa bwiza, kugira ngo mbugeze ku bandi.
24  Mbese ntimuzi ko abiruka mu isiganwa biruka bose, nyamara umwe gusa akaba ari we uhabwa igihembo? Nuko rero, mwiruke mu buryo butuma mubona icyo gihembo.
25  Byongeye kandi, umuntu wese uri mu irushanwa amenya kwifata muri byose. Birumvikana ariko ko ibyo babikora kugira ngo bahabwe ikamba ryangirika, ariko twe tubikora dutyo kugira ngo duhabwe iridashobora kwangirika.
26  Ku bw’ibyo rero, uko niruka si nk’umuntu utazi aho ajya, kandi uko nkubita ibipfunsi si nk’umuntu ukubita umuyaga.
27  Ahubwo umubiri wanjye nywukubita ibipfunsi kandi nkawutegeka nk’uko umuntu ategeka imbata, kugira ngo nimara kubwiriza abandi, nanjye ubwanjye ntagaragara ko mu buryo runaka ntemewe.
7  Naho ku birebana n’ibyo mwanditse, ibyiza ni uko umugabo adakora ku mugore.
2  Ariko kubera ko ubusambanyi bwogeye, buri mugabo agire uwe mugore, na buri mugore agire uwe mugabo.
3  Umugabo ahe umugore we ibyo amugomba, ariko umugore na we abigenzereze atyo umugabo we.
4  Umugore ntategeka umubiri we, ahubwo utegekwa n’umugabo we. Mu buryo nk’ubwo nanone, umugabo ntategeka umubiri we, ahubwo utegekwa n’umugore we.
5  Umwe ntakime undi icyo amugomba, keretse mubyemeranyijeho mukabigenera igihe, kugira ngo mubone igihe cyo gusenga kandi mushobore kongera guhura, kugira ngo Satani adakomeza kubagerageza bitewe no kunanirwa kwifata kwanyu.
6  Icyakora, ibyo mbabwiye ni ibyo mwemerewe, si itegeko.
7  Ariko nifuza ko abantu bose bamera nk’uko meze. Icyakora buri muntu wese afite impano ye yahawe n’Imana, umwe muri ubu buryo, undi mu bundi.
8  Ubu noneho ndabwira abatarashatse n’abapfakazi ko ibyababera byiza ari uko bakomeza kumera nk’uko meze.
9  Ariko niba badashoboye kwifata, nibashake, kuko ibyiza ari ugushaka kuruta kugurumanishwa n’iruba.
10  Abashatse bo ndabaha aya mabwiriza, ariko si jye, ahubwo ni Umwami, ko umugore atagomba kuva ku mugabo we.
11  Ariko aramutse yahukanye, akomeze kuba aho adashatse undi, cyangwa se asubirane n’umugabo we; kandi umugabo na we ntagomba gusiga umugore we.
12  Ariko abandi bo ndababwira, yee, ni jye ubabwira si Umwami: niba umuvandimwe afite umugore utizera, ariko uwo mugore akaba yemera kugumana na we, ntagatandukane na we;
13  kandi umugore ufite umugabo utizera, ariko uwo mugabo akaba yemera kugumana na we, ntagatandukane n’umugabo we.
14  Umugabo utizera yezwa binyuze ku mugore we, kandi umugore utizera na we yezwa binyuze ku muvandimwe. Bitabaye bityo, abana banyu baba mu by’ukuri bahumanye, ariko noneho ni abera.
15  Ariko niba utizera ashatse gutandukana na mugenzi we, nagende. Mu mimerere nk’iyo, umuvandimwe cyangwa mushiki wacu ntaba akiboshywe, kuko Imana yabahamagariye amahoro.
16  Wa mugore we, ubwirwa n’iki niba utazakiza umugabo wawe, cyangwa se wa mugabo we, ubwirwa n’iki niba utazakiza umugore wawe?
17  Gusa nk’uko Yehova yahaye buri wese umugabane we, buri wese agende nk’uko Imana yamuhamagaye. Uko ni ko ntegetse mu matorero yose.
18  Mbese hari uwahamagawe yarakebwe? Ntakabe utarakebwe. Ese hari uwahamagawe atarakebwe? Ntagakebwe.
19  Gukebwa nta cyo bivuze, kandi no kudakebwa nta cyo bivuze; ahubwo kubahiriza amategeko y’Imana ni byo bifite icyo bivuze.
20  Umuntu wese agume mu mimerere yahamagawe arimo.
21  Ese wahamagawe uri imbata? Ibyo ntibikaguhangayikishe; ariko nanone niba ushobora kubona umudendezo, ubwo buryo ntibukagucike.
22  Umuntu wese uri mu Mwami wahamagawe ari imbata, aba ari uw’umudendezo mu Mwami, n’uwahamagawe ari uw’umudendezo ni imbata ya Kristo.
23  Mwaguzwe igiciro cyinshi. Bityo rero, nimureke kuba imbata z’abantu.
24  Bavandimwe, umuntu wese agume mu mimerere yahamagawe arimo, afitanye imishyikirano myiza n’Imana.
25  Naho ku batarashaka, nta tegeko mbaha rivuye ku Mwami, ahubwo ndatanga igitekerezo cyanjye nk’umuntu Umwami yagaragarije imbabazi kugira ngo mbe indahemuka.
26  Ku bw’ibyo rero, ndatekereza ko bitewe n’ibikenewe hano iwacu, ibyaba byiza ari uko umugabo yakomeza kumera nk’uko ari.
27  Mbese waba uhambiriwe ku mugore? Ntugashake guhamburwa. Mbese waba warahambuwe ku mugore? Reka gushaka umugore.
28  Ariko niyo washaka, nta cyaha waba ukoze. Umuntu utarashatse aramutse ashatse, nta cyaha yaba akoze. Icyakora, abashyingiranwa bazagira imibabaro mu mubiri wabo, ariko jye ndashaka kuyibakiza.
29  Byongeye kandi bavandimwe, ndababwira ko igihe gisigaye kigabanutse. Ku bw’ibyo, abafite abagore bamere nk’abatabafite,
30  kandi n’abarira bamere nk’abatarira, abishimye bamere nk’abatishimye, n’abagura bamere nk’abatagira icyo batunze,
31  n’abakoresha isi bamere nk’abatayikoresha mu buryo bwuzuye, kuko ibibera kuri iyi si bigenda bihinduka.
32  Koko rero, ndashaka ko mutagira imihangayiko. Ingaragu ihangayikishwa n’iby’Umwami, ishaka uko yakwemerwa n’Umwami.
33  Ariko umugabo washatse ahangayikishwa n’iby’isi, ashaka uko yakwemerwa n’umugore we,
34  kandi aba afite imitima ibiri. Nanone, umugore udafite umugabo, cyangwa isugi, ahangayikishwa n’ibintu by’Umwami, ashaka uko yaba umuntu wera mu mubiri we no mu mwuka. Ariko umugore ufite umugabo ahangayikishwa n’iby’isi, ashaka uko yakwemerwa n’umugabo we.
35  Ariko ibi ndabivuga ku bw’inyungu zanyu, atari ukugira ngo mbatege umutego. Ahubwo ni ukugira ngo mbashishikarize ibikwiriye no gukorera Umwami buri gihe mudafite ibibarangaza.
36  Ariko niba hari utekereza ko yitwara uko bidakwiriye ku birebana n’ubusugi bwe, niba yararenze igihe cy’amabyiruka, kandi ibyo akaba ari uko bikwiriye kugenda, nakore ibyo yifuza, nta cyaha yaba akoze. Nashake.
37  Ariko niba umuntu yaramaramaje mu mutima we kandi akaba ari nta kimuhata, ahubwo akaba ashoboye kwitegeka kandi akaba yarafashe umwanzuro mu mutima we wo gukomera ku busugi bwe, azaba akoze neza.
38  Ku bw’ibyo rero, uhara ubusugi bwe agashyingiranwa, aba akoze neza. Ariko udahara ubusugi bwe ngo ashyingiranwe, azaba akoze neza kurushaho.
39  Umugore aba ahambiriwe igihe cyose umugabo we akiriho. Ariko umugabo we aramutse asinziriye mu rupfu, yaba afite umudendezo wo gushyingiranwa n’uwo ashaka, icyakora iyo ari uri mu Mwami gusa.
40  Ariko ndibwira ko yarushaho kugira ibyishimo akomeje kuguma uko ari. Ndatekereza ko nanjye mfite umwuka w’Imana.
6  Mbese muri mwe hari uwaba afitanye urubanza n’undi, agatinyuka kujya mu rukiko kuburanira imbere y’abakiranirwa, aho kuburanira imbere y’abera?
2  Cyangwa ntimuzi ko abera bazacira isi urubanza? Kandi se niba ari mwe muzacira isi urubanza, ntimukwiriye no guca urubanza rw’ibintu byoroheje?
3  Ntimuzi ko tuzacira urubanza abamarayika? None se kuki tutaca n’urubanza rw’ibyo muri ubu buzima?
4  Niba rero mufite imanza z’ibyo muri ubu buzima zigomba kuburanishwa, mbese abantu itorero ribona ko basuzuguritse ni bo mushyiraho ngo bababere abacamanza?
5  Ibi mbivugiye kubakoza isoni. Mbese ni ukuri koko, muri mwe nta munyabwenge n’umwe ubarimo ushobora gucira urubanza abavandimwe be,
6  ku buryo umuvandimwe ajya kurega undi mu rukiko, bakaburanira imbere y’abatizera?
7  Mu by’ukuri, ibyo bigaragaza ko mwatsinzwe rwose, kubona muregana mu nkiko! Ahubwo se kuki mutakwemera kurenganywa? Kuki se mutakwemera kuriganywa?
8  Ahubwo ni mwe murenganya, mukariganya; ibyo kandi mukabikorera abavandimwe banyu.
9  Ni ko ye, ntimuzi ko abakiranirwa batazaragwa ubwami bw’Imana? Ntimuyobe: abasambanyi, abasenga ibigirwamana, abahehesi, abagabo bakoreshwa ibyo imibiri yabo itaremewe, abagabo baryamana n’abandi bagabo,
10  abajura, abanyamururumba, abasinzi, abatukana n’abanyazi, ntibazaragwa ubwami bw’Imana.
11  Nyamara uko ni ko bamwe muri mwe mwari mumeze. Ariko mwaruhagiwe muracya, mwarejejwe kandi mwabazweho gukiranuka mu izina ry’Umwami wacu Yesu Kristo hamwe n’umwuka w’Imana yacu.
12  Ibintu byose ndabyemerewe, ariko si ko ibintu byose bimfitiye akamaro. Ibintu byose ndabyemerewe, ariko sinzagira ikintu cyose nemerera kuntegeka.
13  Ibyokurya ni iby’inda, kandi inda na yo ni iy’ibyokurya, ariko byose Imana izabihindura ubusa. Nuko rero, umubiri ntubereyeho gusambana, ahubwo ubereyeho Umwami, kandi Umwami na we abereyeho umubiri.
14  Ariko Imana yazuye Umwami, kandi natwe izatuzura ikoresheje imbaraga zayo.
15  Mbese ntimuzi ko imibiri yanyu ari ingingo za Kristo? Ubwo se nzafata ingingo za Kristo nzigire ingingo z’indaya? Ibyo ntibikabeho!
16  Mbese ntimuzi ko uwifatanyije n’indaya aba abaye umubiri umwe na yo? Kuko yavuze iti “bombi bazaba umubiri umwe.”
17  Ariko uwifatanyije n’Umwami aba abaye umwuka umwe na we.
18  Muhunge ubusambanyi. Ikindi cyaha cyose umuntu ashobora gukora, ntikiba kiri mu mubiri we, ariko usambana aba akoreye icyaha umubiri we bwite.
19  Ese ntimuzi ko umubiri wanyu ari urusengero rw’umwuka wera ubarimo, uwo Imana yabahaye? Nanone ntimuri abanyu,
20  kuko mwaguzwe igiciro cyinshi. Nuko rero, mujye muhesha Imana ikuzo mu mibiri yanyu.
13  Niyo navuga mu ndimi z’abantu n’iz’abamarayika ariko singire urukundo, naba mpindutse nk’icyuma kibomborana cyangwa kirangira.
2  Niyo nagira impano yo guhanura kandi nkamenya amabanga yose yera, nkagira n’ubumenyi bwose, kandi niyo nagira ukwizera kose kwatuma nimura imisozi nkayitereka ahandi, ariko singire urukundo, nta cyo naba ndi cyo.
3  Niyo natanga ibyo ntunze byose kugira ngo ngaburire abandi, ndetse niyo natanga umubiri wanjye kugira ngo mbone uko nirata, ariko singire urukundo, nta cyo byanyungura.
4  Urukundo rurihangana kandi rukagira neza. Urukundo ntirugira ishyari, ntirwirarira, ntirwiyemera,
5  ntirwitwara mu buryo buteye isoni, ntirushaka inyungu zarwo, ntirwivumbura. Ntirubika inzika y’inabi rwagiriwe.
6  Ntirwishimira gukiranirwa, ahubwo rwishimira ukuri.
7  Rutwikira byose, rwizera byose, rwiringira byose, rwihanganira byose.
8  Urukundo ntirushira. Ariko zaba impano zo guhanura, zizakurwaho; zaba impano zo kuvuga izindi ndimi, zizagira iherezo; bwaba ubumenyi, buzakurwaho.
9  Dufite ubumenyi butuzuye kandi duhanura igice,
10  ariko igihe icyuzuye kizaba cyaje, ikituzuye kizakurwaho.
11  Nkiri uruhinja, navugaga nk’uruhinja, ngatekereza nk’uruhinja, nkibwira nk’uruhinja. Ariko ubu ubwo namaze kuba umugabo, nikuyemo imico nk’iy’uruhinja.
12  Muri iki gihe turebera mu ndorerwamo y’icyuma ibirorirori, ariko icyo gihe bizaba ari imbonankubone. Muri iki gihe nzi ho igice, ariko icyo gihe nzamenya ibintu neza nk’uko nanjye nzwi neza.
13  Icyakora, ubu hasigaye ukwizera, ibyiringiro n’urukundo, ibyo uko ari bitatu; ariko ikiruta byose muri ibyo ni urukundo.
14  Mwihatire kugaragaza urukundo, ari na ko mukomeza gushaka impano z’umwuka mushyizeho umwete, ariko cyane cyane kugira ngo muhanure.
2  Uvuga mu rundi rurimi ntaba abwira abantu, ahubwo aba abwira Imana, kuko nta muntu wumva nubwo aba avuga amabanga yera ahumekewe n’umwuka.
3  Icyakora, uhanura yubaka abantu akabatera inkunga kandi akabahumuriza akoresheje amagambo ye.
4  Uvuga mu rundi rurimi ariyubaka we ubwe, ariko uhanura yubaka itorero.
5  None rero, nakwishimira ko mwese muvuga mu zindi ndimi, ariko nahitamo ko muhanura. Koko rero, niba umuntu uvuga mu zindi ndimi atazisemuye kugira ngo itorero ryubakwe, icyo gihe aba arutwa n’uhanura.
6  Ariko se bavandimwe, ubu ndamutse nje nkababwira mu zindi ndimi, nabungura iki ntababwiye ibyo nahishuriwe cyangwa ibyo namenye cyangwa ubuhanuzi cyangwa inyigisho?
7  Ibintu bidafite ubuzima na byo bigira ijwi, waba umwironge cyangwa inanga. Ariko se hatabayeho guhinduranya amajwi, wabwirwa n’iki icyo bacuranga ku mwironge cyangwa ku nanga?
8  Mu by’ukuri se, impanda iramutse ivuze ijwi ridasobanutse, ni nde wakwitegura urugamba?
9  Mu buryo nk’ubwo, namwe mukoresheje ururimi rwanyu mukavuga amagambo atoroshye kuyasobanukirwa, abantu babwirwa n’iki icyo muvuze? Mu by’ukuri mwaba muruhira ubusa.
10  Birashoboka ko mu ndimi zo mu isi harimo ubwoko bwinshi bw’amajwi, nyamara nta na bumwe budafite icyo busobanura.
11  Niba rero ntamenye icyo ijwi risobanura, naba ndi umunyamahanga ku muntu uvuga, kandi n’uwo muntu uvuga yaba ari umunyamahanga kuri jye.
12  Namwe rero, ubwo mwifuza cyane impano z’umwuka, mushake kuzigwiza mugamije kubaka itorero.
13  Ku bw’ibyo rero, umuntu uvuga mu rundi rurimi asenge kugira ngo ashobore kurusemura.
14  Niba nsenga mu rundi rurimi, impano y’umwuka nahawe ni yo iba isenga, ariko mu bwenge bwanjye simba mbisobanukiwe.
15  None se nkore iki? Nzajya nsengesha impano y’umwuka nahawe, ariko nanone nzajya nsengesha ubwenge bwanjye. Nzaririmba ishimwe nkoresheje impano y’umwuka nahawe, ariko nanone nzaririmba ishimwe nkoresheje ubwenge bwanjye.
16  Naho ubundi se, niba usingiza Imana ukoresheje impano y’umwuka, umuntu usanzwe yabasha ate kuvuga ati “Amen” umaze gusingiza Imana, kandi aba adasobanukiwe ibyo uvuze?
17  Ni iby’ukuri ko uba usingije Imana mu buryo bwiza, ariko uwo muntu wundi ntaba yubatswe.
18  Ndashimira Imana ko mwese mbarusha kuvuga indimi nyinshi.
19  Ariko kandi, mu itorero nahitamo kuvuga amagambo atanu nkoresheje ubwenge bwanjye kugira ngo nshobore kwigisha abandi, kuruta ko navuga amagambo ibihumbi icumi mu rundi rurimi.
20  Bavandimwe, ku byerekeye ubushobozi bwo kwiyumvisha ibintu ntimukabe abana bato, ahubwo mube impinja ku bibi, ariko mube abantu bakuze rwose ku birebana n’ubushobozi bwo kwiyumvisha ibintu.
21  Mu Mategeko handitswe ngo “‘nzavugana n’ubu bwoko nkoresheje indimi z’amahanga n’iminwa y’abanyamahanga, ariko na bwo ntibazanyumvira,’ ni ko Yehova avuga.”
22  Ni yo mpamvu kuvuga mu zindi ndimi atari ikimenyetso ku bizera, ahubwo ari ikimenyetso ku batizera, naho guhanura bikaba ikimenyetso ku bizera aho kuba ku batizera.
23  Ku bw’ibyo rero, niba itorero ryose riteraniye ahantu hamwe bose bavuga mu zindi ndimi, maze abantu basanzwe cyangwa abatizera bakinjira, mbese ntibazavuga ko mwasaze?
24  Ariko niba mwese muhanura maze hakagira umuntu utizera cyangwa umuntu usanzwe winjira, azumva mwese mumucyaha kandi azumva mwese mumusuzuma.
25  Amabanga yo mu mutima we azajya ahagaragara ku buryo azikubita hasi yubamye, akaramya Imana agira ati “ni ukuri koko, Imana iri muri mwe.”
26  None se bavandimwe, hakorwe iki? Mu gihe muteraniye hamwe, umwe aba afite zaburi, undi akaba afite inyigisho, undi akaba afite icyo yahishuriwe, undi akaba afite impano yo kuvuga urundi rurimi, undi iyo kurusemura. Ibintu byose bikorwe hagamijwe kubaka abandi.
27  Kandi niba hari umuntu uvuga mu rundi rurimi, babe babiri cyangwa batatu batarenga, bagende bavuga umwe umwe, kandi hagire umuntu usemura.
28  Ariko niba hatari umusemuzi, acecekere mu itorero, yibwire we ubwe, abwire n’Imana.
29  Byongeye kandi, havuge abahanuzi babiri cyangwa batatu, abandi bagenzure ibyo bavuga.
30  Ariko niba hari undi ufite icyo ahishuriwe mu gihe yicaye aho ngaho, uwa mbere abanze aceceke.
31  Mwese mushobora guhanura umwe umwe, kugira ngo bose bamenye kandi bose baterwe inkunga.
32  Impano z’umwuka z’abahanuzi zigomba kugenzurwa n’abahanuzi.
33  Kuko Imana atari iy’akaduruvayo, ahubwo ni iy’amahoro. Nk’uko bimeze mu matorero yose y’abera,
34  abagore bacecekere mu matorero kuko batemererwa kuvuga, ahubwo baganduke nk’uko Amategeko na yo abivuga.
35  Niba rero hari ikintu bashaka kumenya, bajye bakibariza abagabo babo mu rugo, kuko biteye isoni ko umugore avugira mu itorero.
36  Ni ko ye, iwanyu ni ho ijambo ry’Imana ryaturutse, cyangwa se ahubwo ryaraje ribageraho?
37  Niba hari utekereza ko ari umuhanuzi cyangwa ko yahawe impano y’umwuka, yemere ibyo mbandikiye, kuko ari itegeko ry’Umwami.
38  Ariko niba hari udashaka kubimenya, akomeze kutabimenya.
39  Kubera iyo mpamvu rero bavandimwe, mukomeze kugira umwete wo gushaka impano yo guhanura, icyakora ntimugire uwo mubuza kuvuga mu zindi ndimi.
40  Ariko byose bikorwe mu buryo bwiyubashye no kuri gahunda.
5  Biravugwa ko muri mwe hari ubusambanyi, ndetse ubusambanyi butaboneka no mu banyamahanga: hari umugabo utunze muka se.
2  None muriyemera? Mbese ahubwo ntimwari mukwiriye kurira mukaboroga kandi mugakura muri mwe uwo muntu wakoze ibyo?
3  Jyewe rero, nubwo ntari kumwe namwe mu buryo bw’umubiri, ariko nkaba mpari mu buryo bw’umwuka, mbese nk’aho nakabaye mpibereye, rwose namaze gucira urubanza uwo muntu wakoze bene ibyo bintu,
4  kugira ngo mu izina ry’Umwami wacu Yesu, igihe muzaba muteraniye hamwe, ibitekerezo byanjye biri kumwe namwe hamwe n’imbaraga z’Umwami wacu Yesu,
5  uwo muntu muzamuhe Satani maze uwo mwuka wo gukora ibyaha yazanye mu itorero urimburwe, kugira ngo imimerere yo mu buryo bw’umwuka y’itorero idahungabana ku munsi w’Umwami.
6  Ibyo mwiratana si byiza. Ntimuzi ko agasemburo gake gatubura irobe ryose?
7  Nimukureho umusemburo wa kera, kugira ngo mube irobe rishya, nk’uko mutarimo umusemburo. Kandi koko, Kristo we pasika yacu, yaratambwe.
8  Nuko rero, nimucyo twizihize uwo munsi mukuru tudafite umusemburo wa kera kandi tutanafite umusemburo w’ubugome n’ububi, ahubwo dufite imigati idasembuwe yo kutaryarya n’ukuri.
9  Mu rwandiko rwanjye, nabandikiye mbabwira ko mureka kwifatanya n’abasambanyi,
10  ariko sinashakaga kuvuga ko mureka kwifatanya rwose n’abasambanyi bo muri iyi si cyangwa abanyamururumba n’abanyazi n’abasenga ibigirwamana, kuko iyo biba bityo, mwari kuba mukwiriye rwose kuva mu isi.
11  Ariko noneho, mbandikiye mbabwira ko mureka kwifatanya n’umuntu wese witwa umuvandimwe, niba ari umusambanyi cyangwa umunyamururumba cyangwa usenga ibigirwamana cyangwa utukana cyangwa umusinzi cyangwa umunyazi, ndetse rwose ntimugasangire n’umuntu umeze atyo.
12  Mpuriye he no gucira urubanza abo hanze y’itorero? Mbese ntimucira urubanza abo mu itorero,
13  mu gihe abo hanze Imana ari yo ibacira urubanza? “Mukure uwo muntu mubi muri mwe.”
15  Noneho rero bavandimwe, ndabamenyesha ubutumwa bwiza nabatangarije, ari na bwo mwakiriye, mukaba ari na bwo mushikamyemo.
2  Nanone kandi, mukizwa binyuze ku magambo navuze igihe nabatangarizaga ubutumwa bwiza, niba mubukomeyeho, keretse ahari mubaye mwarizereye ubusa.
3  Nabagejejeho ibintu by’ingenzi, ari byo nanjye nahawe, ko Kristo yapfiriye ibyaha byacu mu buryo buhuje n’Ibyanditswe,
4  ko yahambwe akazurwa ku munsi wa gatatu mu buryo buhuje n’Ibyanditswe,
5  kandi ko yabonekeye Kefa, hanyuma akabonekera ba bandi cumi na babiri.
6  Hanyuma y’ibyo yabonekeye abavandimwe basaga magana atanu icyarimwe, abenshi muri bo bakaba bakiriho na n’ubu, ariko abandi basinziriye mu rupfu.
7  Nyuma y’ibyo yabonekeye Yakobo, hanyuma abonekera intumwa zose,
8  ariko nyuma ya bose nanjye ambonekera nk’uwavutse igihe kitageze.
9  Ndi uworoheje mu ntumwa, kandi ntibinkwiriye rwose ko nitwa intumwa, kuko natotezaga itorero ry’Imana.
10  Ariko binyuze ku buntu butagereranywa bw’Imana, ndi uko ndi. Ubuntu butagereranywa yangiriye ntibwabaye imfabusa, ahubwo nakoranye umwete kuzirusha zose. Icyakora si jye, ahubwo ni ubuntu butagereranywa bw’Imana buri kumwe nanjye.
11  Ariko kandi, yaba jye cyangwa zo, uko ni ko tubwiriza kandi ni muri ubwo buryo mwizeye.
12  None se niba tubwiriza ko Kristo yazuwe mu bapfuye, bishoboka bite ko hari bamwe muri mwe bavuga ko nta muzuko w’abapfuye ubaho?
13  Niba mu by’ukuri nta muzuko w’abapfuye ubaho, ubwo na Kristo ntiyazuwe.
14  Ariko niba Kristo atarazuwe, umurimo wacu wo kubwiriza waba ari imfabusa rwose kandi no kwizera kwacu kwaba kubaye imfabusa.
15  Byongeye kandi, natwe twaba tubaye abahamya ibinyoma ku byerekeye Imana, kubera ko twaba tubeshyera Imana duhamya ko yazuye Kristo kandi itaramuzuye, niba mu by’ukuri abapfuye batazazuka.
16  Niba abapfuye batazazuka, na Kristo ntiyazutse.
17  Byongeye kandi, niba Kristo atarazutse, kwizera kwanyu nta cyo kumaze; muracyari mu byaha byanyu.
18  Nanone kandi, ubwo ni ukuvuga ko n’abasinziriye mu rupfu bunze ubumwe na Kristo barimbutse.
19  Niba ari muri ubu buzima gusa twiringira Kristo, turi abo kugirirwa impuhwe kurusha abandi bantu bose.
20  Ariko noneho, Kristo yazuwe mu bapfuye aba umuganura w’abasinziriye mu rupfu.
21  Nk’uko urupfu rwaje binyuze ku muntu umwe, ni na ko umuzuko w’abapfuye uzabaho binyuze ku muntu umwe.
22  Nk’uko muri Adamu abantu bose bapfa, ni na ko abantu bose bazaba bazima muri Kristo.
23  Ariko buri wese mu mwanya we: Kristo ni umuganura, hagakurikiraho aba Kristo mu gihe cyo kuhaba kwe.
24  Hazakurikiraho imperuka, ubwo azashyikiriza ubwami Imana ari na yo Se, amaze guhindura ubusa ubutegetsi bwose n’ubutware bwose n’ububasha bwose.
25  Agomba gutegeka ari umwami kugeza igihe Imana izaba imaze gushyira abanzi bose munsi y’ibirenge bye.
26  Urupfu ni rwo mwanzi wa nyuma uzahindurwa ubusa.
27  Imana “yashyize ibintu byose munsi y’ibirenge bye ngo bimugandukire.” Ariko iyo havuzwe ko ‘yeguriwe ibintu byose ngo bimugandukire,’ biba bigaragara ko hadakubiyemo uwabimweguriye.
28  Ariko ibintu byose nibimara kumugandukira, icyo gihe Umwana ubwe na we azagandukira Uwamweguriye ibintu byose, kugira ngo Imana ibe byose kuri bose.
29  Naho ubundi se, ababatizwa kugira ngo babe abapfuye bazagira bate? Niba abapfuye batazazuka rwose, ni iki gituma nanone babatizwa kugira ngo babe abapfuye?
30  Kuki nanone duhora mu kaga igihe cyose?
31  Buri munsi mba mpanganye n’urupfu. Ibyo ndabihamya nshingiye ku mpamvu mfite zo kwishima ku bwanyu bavandimwe, nishimira muri Kristo Yesu Umwami wacu.
32  Niba nararwanye n’inyamaswa muri Efeso nk’abandi bose, ibyo bimariye iki? Niba abapfuye batazazuka, “mureke twirire twinywere kuko ejo tuzapfa.”
33  Ntimuyobe. Kwifatanya n’ababi byonona imyifatire myiza.
34  Mukanguke mugire ubwenge mu buryo buhuje no gukiranuka, kandi ntimukagire akamenyero ko gukora ibyaha, kuko hari bamwe batamenye Imana. Ibi mbivugiye kubakoza isoni.
35  Ariko wenda hari uwabaza ati “abapfuye bazazurwa bate? Koko se, bazazuka bafite umubiri bwoko ki?”
36  Wa muntu udashyira mu gaciro we! Icyo ubibye ntikigira ubuzima kitabanje gupfa,
37  kandi icyo ubiba, ntukibiba gifite umubiri kizakurana, ahubwo ubiba impeke nsa, yaba iy’ingano cyangwa indi iyo ari yo yose.
38  Ariko Imana iyiha umubiri nk’uko ishaka, kandi buri mbuto igahabwa umubiri wayo.
39  Imibiri yose ntimeze kimwe, ahubwo hari umubiri w’abantu, n’undi w’amatungo, n’undi w’inyoni n’undi w’ifi.
40  Hari imibiri yo mu ijuru n’imibiri yo mu isi; ariko ubwiza bw’imibiri yo mu ijuru buri ukwabwo, n’ubwiza bw’imibiri yo mu isi buri ukwabwo.
41  Ubwiza bw’izuba buri ukwabwo n’ubwiza bw’ukwezi buri ukwabwo, kandi n’ubwiza bw’inyenyeri buri ukwabwo; mu by’ukuri, ubwiza bw’inyenyeri imwe butandukanye n’ubw’indi.
42  Ni na ko bimeze ku kuzuka kw’abapfuye. Ubibwa ari umubiri ubora, ukazurwa ari umubiri utabora.
43  Ubibwa usuzuguritse, ukazurwa ufite ikuzo. Ubibwa ufite intege nke, ukazurwa ufite imbaraga.
44  Ubibwa ari umubiri usanzwe, ukazurwa ari umubiri w’umwuka. Niba hariho umubiri usanzwe, hariho n’umubiri w’umwuka.
45  Ndetse biranditswe ngo “umuntu wa mbere Adamu yabaye ubugingo buzima.” Naho Adamu wa nyuma yabaye umwuka utanga ubuzima.
46  Icyakora uwa mbere si uw’umwuka, ahubwo ni uwa kamere; hanyuma hagakurikiraho uw’umwuka.
47  Umuntu wa mbere ni uwo mu isi kandi yavanywe mu mukungugu, naho uwa kabiri ni uwo mu ijuru.
48  Uko uwavanywe mu mukungugu ari, ni ko abavanywe mu mukungugu na bo bari; kandi uko uwo mu ijuru ari, ni ko abo mu ijuru na bo bari.
49  Nk’uko twambaye ishusho y’uwavanywe mu mukungugu, ni na ko tuzambara ishusho y’uwo mu ijuru.
50  Icyakora bavandimwe, ndababwira ko umubiri n’amaraso bidashobora kuragwa ubwami bw’Imana, kandi ko kubora kudashobora kuragwa kutabora.
51  Dore ndababwira ibanga ryera: twese si ko tuzasinzirira mu rupfu, ahubwo tuzahindurwa
52  mu kanya gato nk’ako guhumbya, mu gihe cy’impanda ya nyuma. Kuko impanda izavuga maze abapfuye bakazurwa badashobora kubora, natwe tugahindurwa.
53  Uyu mubiri ubora uzambikwa kutabora, kandi uyu upfa uzambikwa kudapfa.
54  Ariko igihe uyu ubora uzambikwa kutabora kandi uyu upfa ukambikwa kudapfa, ni bwo hazasohora aya magambo yanditswe ngo “urupfu rumizwe bunguri kugeza iteka ryose.”
55  “Wa rupfu we, kunesha kwawe kuri he? Wa rupfu we, urubori rwawe ruri he?”
56  Urubori rutera urupfu ni icyaha, ariko Amategeko ni yo aha icyaha imbaraga.
57  Ariko Imana ishimwe, kuko iduha gutsinda binyuze ku Mwami wacu Yesu Kristo!
58  Ku bw’ibyo rero bavandimwe banjye nkunda, mushikame mutanyeganyega, buri gihe mufite byinshi byo gukora mu murimo w’Umwami, muzi ko umurimo mukorera Umwami atari imfabusa.
1  Jyewe Pawulo, wahamagariwe kuba intumwa ya Yesu Kristo nk’uko Imana yabishatse, hamwe n’umuvandimwe wacu Sositeni,
2  ndabandikiye mwebwe abo mu itorero ry’Imana riri i Korinto, mwebwe abejejwe mwunze ubumwe na Kristo Yesu mwahamagariwe kuba abera, hamwe n’abandi bose bambaza izina ry’Umwami wacu Yesu Kristo, aho bari hose, ari we Mwami wabo n’uwacu:
3  Ubuntu butagereranywa, n’amahoro bituruka ku Mana Data n’Umwami wacu Yesu Kristo bibane namwe.
4  Buri gihe nshimira Imana ku bwanyu, mbitewe n’ubuntu butagereranywa Imana yabagiriye muri Kristo Yesu,
5  ko mu bintu byose mwakungahajwe n’uko mwunze ubumwe na we, mukagira ubushobozi bwuzuye bwo kuvuga n’ubumenyi bwuzuye,
6  kuko guhamya ibya Kristo byakomejwe muri mwe,
7  kugira ngo mutabura impano iyo ari yo yose mu gihe mugitegerezanyije amatsiko guhishurwa k’Umwami wacu Yesu Kristo.
8  Nanone kandi, azatuma mukomeza gushikama kugeza ku iherezo, kugira ngo muzabe mutariho umugayo ku munsi w’Umwami wacu Yesu Kristo.
9  Imana ni indahemuka, yo yabahamagariye gufatanya n’Umwana wayo Yesu Kristo, Umwami wacu.
10  Nuko rero bavandimwe, ndabingingira mu izina ry’Umwami wacu Yesu Kristo, ngo mwese mujye muvuga rumwe, kandi muri mwe he kubaho kwicamo ibice, ahubwo mwunge ubumwe rwose mu bitekerezo kandi mugire imyumvire imwe.
11  Bavandimwe banjye, abo kwa Kilowe bambwiye ibyanyu, ko mwacitsemo ibice.
12  Icyo nshaka kuvuga ni iki: buri wese muri mwe aravuga ati “ndi uwa Pawulo,” undi ati “ariko jye ndi uwa Apolo,” naho undi ati “ariko jye ndi uwa Kefa,” undi na we ati “ariko jye ndi uwa Kristo.”
13  Kristo yaciwemo ibice. Ese Pawulo ni we wabamanikiwe? Cyangwa hari ubwo mwabatijwe mu izina rya Pawulo?
14  Nshimira Imana ko nta n’umwe muri mwe nabatije, uretse Kirisipo na Gayo,
15  kugira ngo hatagira n’umwe uvuga ko mwabatijwe mu izina ryanjye.
16  Yee, nanone nabatije abo kwa Sitefana. Ariko abasigaye bo, sinzi niba hari undi nigeze mbatiza!
17  Kristo ntiyantumye kujya kubatiza, ahubwo yantumye kujya gutangaza ubutumwa bwiza. Icyakora sinagiye mfite ubwenge bwo kuvuga, kugira ngo igiti cy’umubabaro cya Kristo kidahinduka imfabusa.
18  Kuvuga iby’igiti cy’umubabaro ni ubupfu ku barimbuka, ariko kuri twe abakizwa, ni imbaraga z’Imana,
19  kuko byanditswe ngo “nzatuma ubwenge bw’abanyabwenge burimbuka, kandi ubuhanga bw’abahanga nzabusuzugura.”
20  Umunyabwenge ari he? Umwanditsi ari he? Umunyampaka wo mu by’iyi si ari he? Mbese Imana ntiyahinduye ubwenge bw’iyi si ubupfu?
21  Kubera ko isi, binyuze ku bwenge bwayo, itamenye Imana mu buryo buhuje n’ubwenge bw’Imana, Imana yabonye ko ari byiza gukiza abizera binyuze ku bupfu bw’ubutumwa bubwirizwa.
22  Abayahudi basaba ibimenyetso naho Abagiriki bagashaka ubwenge,
23  ariko twe tubwiriza Kristo wamanitswe, ku Bayahudi bikababera igisitaza, naho abanyamahanga bakabona ko ari ubupfu.
24  Icyakora ku bahamagawe, baba Abayahudi cyangwa Abagiriki, Kristo ni imbaraga z’Imana n’ubwenge bwayo.
25  Kuko ikintu giturutse ku Mana kigaragara ko ari ubupfu kirusha abantu ubwenge, kandi ikintu giturutse ku Mana kigaragara ko gifite intege nke, kirusha abantu gukomera.
26  Bavandimwe, murebye ukuntu yabahamagaye, mubona ko atari benshi mu bo abantu babona ko ari abanyabwenge bahamagawe, kandi ko atari benshi mu bakomeye cyangwa abavukiye mu miryango y’ibikomerezwa bahamagawe.
27  Ahubwo Imana yatoranyije ibintu byo mu isi bigaragara ko ari ubupfu, kugira ngo ikoze isoni abanyabwenge; nanone Imana yatoranyije ibintu byo mu isi bigaragara ko bifite intege nke, kugira ngo ikoze isoni ibintu bikomeye;
28  Imana yatoranyije ibintu byo mu isi byoroheje n’ibisuzuguritse n’ibitariho, kugira ngo ihindure ubusa ibiriho,
29  bityo he kugira umuntu wirata imbere y’Imana.
30  Ariko ni yo yatumye mwunga ubumwe na Kristo Yesu, we watubereye ubwenge buturuka ku Mana, no gukiranuka no kwezwa no kubohorwa gushingiye ku ncungu,
31  kugira ngo bibe nk’uko byanditswe ngo “uwirata, yirate Yehova.”
2  Nanjye rero bavandimwe, ubwo nazaga iwanyu kubatangariza ibanga ryera ry’Imana, sinazanye amagambo menshi cyangwa ubwenge.
2  Kuko niyemeje kutagira ikindi nerekezaho ibitekerezo byanyu uretse Yesu Kristo wenyine, wamanitswe.
3  Naje iwanyu mfite intege nke n’ubwoba kandi mpinda umushyitsi cyane.
4  Ibyo navugaga n’ibyo nabwirizaga sinabivuganaga amagambo yemeza y’ubwenge, ahubwo nabivugaga mu buryo bugaragaza umwuka w’Imana n’imbaraga zayo,
5  kugira ngo ukwizera kwanyu kutaba gushingiye ku bwenge bw’abantu, ahubwo kube gushingiye ku mbaraga z’Imana.
6  Ubu noneho turavuga ibyerekeye ubwenge mu bantu bakuze mu buryo bw’umwuka, ariko si ubwenge bw’iyi si cyangwa ubw’abategetsi b’iyi si bagiye gushiraho.
7  Ahubwo turavuga ibyerekeye ubwenge bw’Imana buri mu ibanga ryera, ubwenge bwahishwe, ubwo Imana yagennye mbere ya za gahunda z’ibintu kugira ngo tuzahabwe ikuzo.
8  Ubwo bwenge nta n’umwe mu bategetsi b’iyi si wigeze abumenya, kuko iyo babumenya, ntibaba baramanitse Umwami nyir’ikuzo.
9  Ahubwo ni nk’uko byanditswe ngo “ibintu Imana yateguriye abayikunda, nta jisho ryigeze ribibona, nta n’ugutwi kwigeze kubyumva kandi nta n’ubwo byigeze bitekerezwa mu mutima w’umuntu.”
10  Ni twe Imana yabihishuriye binyuze ku mwuka wayo, kuko umwuka ugenzura ibintu byose, ndetse n’ibintu byimbitse by’Imana.
11  None se, ni nde mu bantu uzi ibiri mu muntu uretse umwuka umurimo? Ni na ko nta muntu wamenye iby’Imana, keretse umwuka w’Imana.
12  Twe rero ntitwahawe umwuka w’isi, ahubwo twahawe umwuka uturuka ku Mana, kugira ngo dushobore kumenya ibintu Imana yaduhaye ibigiranye ineza.
13  Ibyo bintu ni na byo tuvuga, tudakoresheje amagambo twigishijwe n’ubwenge bw’abantu, ahubwo tubivuga dukoresheje amagambo twigishijwe n’umwuka, ari na ko duhuza ibintu by’umwuka n’amagambo y’umwuka.
14  Ariko umuntu wa kamere ntiyemera ibintu by’umwuka w’Imana, kuko kuri we biba ari ubupfu, kandi ntashobora kubimenya kuko bisuzumwa mu buryo bw’umwuka.
15  Icyakora, umuntu w’umwuka we asuzuma ibintu byose, ariko we nta muntu umusuzuma.
16  “Ni nde wamenye ibyo Yehova atekereza kugira ngo amwigishe?” Ariko twe dufite imitekerereze ya Kristo.
3  Nuko rero bavandimwe, sinashoboye kubabwira nk’ubwira abantu b’umwuka, ahubwo nababwiye nk’ubwira abantu ba kamere, nk’ubwira impinja muri Kristo.
2  Nabahaye amata, sinabagaburira ibyokurya kuko mwari mutarakomera bihagije. Mu by’ukuri, na n’ubu ntimurakomera bihagije
3  kuko mukiri aba kamere. Ubwo muri mwe hakiri ishyari n’ubushyamirane, mbese ubwo ntimuri aba kamere kandi ntimugenda nk’abantu?
4  Iyo umwe avuga ati “ndi uwa Pawulo,” undi ati “ndi uwa Apolo,” ubwo se ntimuba muri abantu buntu?
5  None se Apolo ni iki? Koko se Pawulo ni iki? Si abakozi bakoreshejwe kugira ngo mwizere, nk’uko Umwami yahaye buri wese umurimo?
6  Narateye Apolo aruhira, ariko Imana ni yo yakomeje gukuza,
7  ku buryo utera nta cyo aba ari cyo cyangwa uwuhira, keretse Imana yo ikuza.
8  Ubwo rero, utera n’uwuhira ni bamwe, ariko buri wese azahabwa ingororano ye ihuje n’umurimo we.
9  Turi abakozi bakorana n’Imana. Namwe muri umurima w’Imana uhingwa, inzu yubakwa n’Imana.
10  Mu buryo buhuje n’ubuntu butagereranywa bw’Imana nagiriwe, nashyizeho urufatiro nk’umwubakisha mukuru w’umunyabwenge, ariko undi muntu arwubakaho. Ariko umuntu wese yirinde uko yubaka kuri urwo rufatiro,
11  kuko nta wushobora gushyiraho urundi rufatiro rutari urwashyizweho, ari rwo Yesu Kristo.
12  Niba rero umuntu yubakisha kuri urwo rufatiro zahabu, ifeza, amabuye y’agaciro kenshi, ibiti, ibyatsi n’ibikenyeri,
13  umurimo w’umuntu wese uzagaragara; hari umunsi uzawugaragaza, kubera ko umuriro ari wo uzawuhishura, kandi umuriro ubwawo uzagaragaza ubwoko bw’umurimo wa buri wese.
14  Umurimo umuntu yubatse kuri urwo rufatiro nugumaho, azahabwa ingororano.
15  Ariko umurimo w’umuntu nushya, azagira igihombo, nyamara we ubwe azakizwa. Icyakora nanakizwa, azaba ameze nk’ukuwe mu muriro.
16  Mbese ntimuzi ko muri urusengero rw’Imana kandi ko umwuka w’Imana uba muri mwe?
17  Umuntu narimbura urusengero rw’Imana, Imana na yo izamurimbura, kuko urusengero rw’Imana ari urwera kandi urwo rusengero ni mwe.
18  Ntihakagire uwishuka: niba hari uwo muri mwe utekereza ko ari umunyabwenge mu by’iyi si, nabe umupfapfa kugira ngo abone uko aba umunyabwenge.
19  Ubwenge bw’iyi si ni ubupfu ku Mana, nk’uko byanditswe ngo “ifatira abanyabwenge mu buryarya bwabo.”
20  Nanone ngo “Yehova azi ko ibyo abanyabwenge batekereza ari iby’ubusa.”
21  Bityo rero, ntihakagire uwiratana abantu kuko ibintu byose ari ibyanyu,
22  yaba Pawulo cyangwa Apolo cyangwa Kefa cyangwa isi cyangwa ubuzima cyangwa urupfu cyangwa ibintu biriho ubu cyangwa ibizaza, byose ni ibyanyu;
23  namwe muri aba Kristo, Kristo na we ni uw’Imana.
12  Naho ibirebana n’impano z’umwuka bavandimwe, sinshaka ko mubiyoberwa.
2  Muzi ko igihe mwari mukiri abanyamahanga mwajyanwaga ku bigirwamana bidashobora kuvuga, nk’uko mwabijyanwagaho mu buryo bunyuranye.
3  Ni yo mpamvu nshaka ko mumenya ko nta muntu wahumekerwa n’umwuka w’Imana ngo avuge ati “Yesu ni ikivume!” Kandi nta n’uwavuga ati “Yesu ni Umwami” adahumekewe n’umwuka wera.
4  Nuko rero, hari impano z’uburyo bwinshi, nyamara hari umwuka umwe;
5  hari imirimo y’uburyo bwinshi, nyamara hari Umwami umwe.
6  Kandi hari imikorere y’uburyo bwinshi, nyamara hari Imana imwe ikorera ibyo byose mu bantu bose.
7  Ariko buri wese ahabwa ikigaragaza ko afite umwuka hagamijwe intego z’ingirakamaro.
8  Urugero, umwe ahabwa kuvuga amagambo y’ubwenge binyuze ku mwuka, undi agahabwa kuvuga amagambo y’ubumenyi binyuze kuri uwo mwuka,
9  undi agahabwa ukwizera binyuze kuri uwo mwuka nyine, undi agahabwa n’uwo mwuka impano zo gukiza,
10  naho undi agahabwa gukora ibitangaza, undi agahabwa guhanura, undi agahabwa ubushishozi bwo kumenya amagambo yahumetswe, undi agahabwa kuvuga izindi ndimi, naho undi agahabwa gusemura indimi.
11  Ariko iyo mikorere yose ituruka ku mwuka umwe, ugenda ugabira buri wese nk’uko ushaka.
12  Nk’uko umubiri uba umwe ariko ukagira ingingo nyinshi, kandi ingingo zose z’uwo mubiri nubwo ari nyinshi zikaba ari umubiri umwe, ni na ko Kristo ameze.
13  Mu by’ukuri, binyuze ku mwuka umwe, twese twabatirijwe mu mubiri umwe, twaba Abayahudi cyangwa Abagiriki, twaba imbata cyangwa ab’umudendezo, kandi twese twahawe kunywa ku mwuka umwe.
14  Koko rero, umubiri ntugizwe n’urugingo rumwe, ahubwo ni nyinshi.
15  Ikirenge kiramutse kivuze kiti “kubera ko ntari ukuboko si ndi urugingo rw’umubiri,” ibyo si byo byatuma kitaba urugingo rw’umubiri.
16  N’ugutwi kuramutse kuvuze kuti “kubera ko ntari ijisho si ndi urugingo rw’umubiri,” ibyo si byo byatuma kutaba urugingo rw’umubiri.
17  Iyo umubiri wose uba ijisho, kumva kwari kuba he? Iyo wose uba kumva, guhumurirwa kwari kuba he?
18  Ariko noneho Imana yashyize ingingo mu mubiri, buri rugingo rwose rwo muri zo nk’uko ishatse.
19  Iyo zose ziba urugingo rumwe, umubiri wari kuba he?
20  Ariko noneho hariho ingingo nyinshi, nyamara hakaba umubiri umwe.
21  Ijisho ntirishobora kubwira ikiganza riti “singukeneye,” cyangwa ngo umutwe ubwire ikirenge uti “singukeneye.”
22  Ahubwo ingingo z’umubiri zisa naho zidakomeye, na zo ziba zikenewe,
23  kandi ingingo z’umubiri dutekereza ko zisuzuguritse ni zo duha icyubahiro cyinshi kurushaho, bityo ingingo zacu ziba zisuzuguritse zikaba ari zo zubahwa cyane kurushaho,
24  mu gihe ingingo zacu zifite ubwiza ari nta cyo ziba zikeneye. Icyakora Imana yateranyije umubiri, urugingo rudafite icyubahiro aba ari rwo iha icyubahiro cyinshi kurushaho,
25  kugira ngo umubiri uticamo ibice, ahubwo ingingo zawo zibe magirirane.
26  Iyo urugingo rumwe rubabara, izindi zose zibabarana na rwo; iyo urugingo rumwe ruhawe icyubahiro, izindi zose zishimana na rwo.
27  Nuko rero muri umubiri wa Kristo, buri wese akaba ari urugingo.
28  Imana yashyize abantu batandukanye mu itorero, ubwa mbere intumwa, ubwa kabiri abahanuzi, ubwa gatatu abigisha, hanyuma abakora ibitangaza, abafite impano zo gukiza, abakora imirimo yo gufasha abandi, abafite ubushobozi bwo kuyobora n’abavuga izindi ndimi.
29  None se bose ni intumwa? Bose ni abahanuzi? Bose ni abigisha? Bose bakora ibitangaza?
30  Bose bafite impano zo gukiza? Bose bavuga izindi ndimi? Bose ni abasemuzi?
31  Ariko mukomeze gushakana umwete impano zikomeye kurushaho. Nyamara ndabereka inzira iruta izindi zose.
