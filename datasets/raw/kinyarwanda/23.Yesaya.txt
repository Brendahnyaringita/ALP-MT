10  Bazabona ishyano abashyiraho amategeko agamije ibibi n’abahora bandika, bakaba baranditse inyandiko ziteza abandi ingorane,
2  bagamije guhigika urubanza rw’aboroheje no gutuma imbabare zo mu bwoko bwanjye zidakorerwa ibihuje n’ubutabera, no kugira ngo banyage abapfakazi kandi basahure imfubyi!
3  None se ye, muzabigenza mute ku munsi mwahagurukiwe no ku munsi w’irimbuka, ubwo rizaza riturutse kure? Ni nde muzahungiraho ngo abatabare kandi se ni he muzasiga icyubahiro cyanyu,
4  ko nta kindi muzaba mushigaje uretse kunama munsi y’imfungwa, n’abantu bagakomeza kugwa munsi y’abishwe? Nyamara nubwo bimeze bityo, uburakari bwe ntiburashira, ahubwo ukuboko kwe kuracyabanguye.
5  “Ahaa! Dore Ashuri ni inkoni y’uburakari bwanjye. Afite ingegene mu ntoki ze kugira ngo agaragaze uburakari bwanjye!
6  Nzahana ishyanga ry’abahakanyi mu maboko ye, kandi nzamutegeka kurwanya abantu banteye umujinya, kugira ngo afate iminyago myinshi asahure n’ibintu byinshi, kandi arihindure ahantu haribatwa nk’icyondo cyo mu nzira.
7  Nubwo yaba atabishaka, bizamuzamo; nubwo umutima we waba atari uko ubishaka, azacura umugambi wo kubikora, kuko kurimbura no gutsembaho amahanga atari make biri mu mutima we.
8  Kuko azavuga ati ‘mbese abatware banjye si n’abami?
9  Ese Kalino si nka Karikemishi? Hamati si nka Arupadi? Ese Samariya si nka Damasiko?
10  Ese igihe cyose nabanguriraga ukuboko kwanjye ubwami busenga imana zitagira umumaro, bufite ibishushanyo bisengwa biruta iby’i Yerusalemu n’i Samariya,
11  ibyo nabukoreraga si na byo nzakorera Samariya n’imana zayo zitagira umumaro, ndetse akaba ari na byo nzakorera Yerusalemu n’ibigirwamana byayo?’
12  “Kandi igihe Yehova azaba arangije umurimo wose agomba gukorera ku musozi wa Siyoni no muri Yerusalemu, nzaryoza umwami wa Ashuri ibyo yakoze abitewe n’agasuzuguro ko mu mutima we n’ubwibone bw’amaso ye yishyira hejuru.
13  Kuko yavuze ati ‘nzakoresha imbaraga z’ukuboko kwanjye n’ubwenge bwanjye kuko njijutse; nzakuraho ingabano z’abantu bo mu mahanga nsahure ibyo bihunikiye, kandi kimwe n’umunyambaraga, nzashyira hasi abaturage.
14  Ukuboko kwanjye kuzafata ubutunzi bw’abantu bo mu mahanga nk’uko umuntu akora mu cyari; nk’uko umuntu akoranya amagi yatawe, nanjye nzakoranya abantu bo mu isi yose, kandi nta n’umwe uzakubita amababa, cyangwa ngo abumbure akanwa ke cyangwa ngo ajwigire.’”
15  Ese ishoka yakwirata ku uyitemesha, cyangwa urukero rwakwishongora ku urukeresha, nk’aho inkoni yazunguza uyibanguye, n’ingegene ikazamura uyifashe?
16  Ni yo mpamvu Umwami w’ukuri, Yehova nyir’ingabo, azateza abantu be babyibushye indwara itera kunanuka; munsi y’icyubahiro cye hazakomeza kugurumana nk’umuriro.
17  Umucyo wa Isirayeli uzahinduka umuriro, n’Uwera we ahinduke ikirimi cy’umuriro. Uzagurumana ukongore ibyatsi bye bibi n’ibihuru bye by’amahwa mu munsi umwe.
18  Izarimbura ubwiza bw’ishyamba rye n’umurima we w’ibiti byera imbuto, ndetse izabitsembaho, kandi bizamera nk’umurwayi wazahaye.
19  Ibiti byo mu ishyamba rye bizaba bisigaye bizaba ari bike cyane, ku buryo n’umwana muto azashobora kwandika umubare wabyo.
20  Kuri uwo munsi abasigaye bo muri Isirayeli n’abarokotse bo mu nzu ya Yakobo ntibazongera kwishingikiriza ku wabakubitaga, ahubwo bazishingikiriza rwose kuri Yehova, Uwera wa Isirayeli, mu budahemuka.
21  Abasigaye bake, ni ukuvuga abasigaye ba Yakobo, bazagarukira Imana ikomeye.
22  Isirayeli we, nubwo abantu bawe baba bangana n’umusenyi wo ku nyanja, abasigaye bake bo muri bo ni bo bazagaruka. Kurimbuka kwategekewe ubwoko bwawe kuzaza mu buryo bukiranuka kumeze nk’umwuzure,
23  kuko Yehova nyir’ingabo, Umwami w’Ikirenga, azabarimbura kandi agasohoreza mu gihugu hose icyemezo kidakuka yafashe.
24  Ku bw’ibyo, Yehova nyir’ingabo, Umwami w’Ikirenga, aravuga ati “bwoko bwanjye butuye i Siyoni, ntimutinye Abashuri babakubitishaga ingegene, bakababangurira inkoni nk’uko Egiputa yabigenje.
25  Kuko hasigaye igihe gito maze uburakari bukarangira, n’umujinya wanjye ugatuma bashiraho.
26  Yehova nyir’ingabo azababangurira ikiboko nk’igihe Abamidiyani batsindirwaga ku rutare rwa Orebu, kandi inkoni ye izaba hejuru y’inyanja, ayibangure nk’uko yayibanguriye Egiputa.
27  “Kuri uwo munsi, umutwaro babahekeshaga ku bitugu uzabavaho n’umugogo we ubave ku ijosi, kandi koko uwo mugogo uzavanwaho no gusuka amavuta ku mwami.”
28  Barateye bagera muri Ayati, banyura i Miguroni, bashyira ibintu byabo i Mikimashi.
29  Banyuze ku cyambu barara i Geba, Rama ihinda umushyitsi, Gibeya ya Sawuli irahunga.
30  Yewe mukobwa w’i Galimu we, rangurura ijwi utake; nawe Layisha ubyumve, yewe Anatoti, wa mbabare we!
31  Madimena yarahunze. Abaturage b’i Gebimu bashatse aho bikinga.
32  Haracyari kare, bararara bageze i Nobu. Bazatunga urutoki umusozi w’umukobwa w’i Siyoni, ari wo gasozi ka Yerusalemu.
33  Dore Yehova nyir’ingabo, Umwami w’ukuri, agiye guca amashami yihonde hasi mu rusaku ruteye ubwoba, kandi ayakuze akaba maremare azacibwa, n’ari hejuru acishwe bugufi.
34  Yatemesheje ibihuru byo mu ishyamba igikoresho cy’icyuma, kandi Libani izagwa igushijwe n’umunyambaraga.
4  Kuri uwo munsi, abagore barindwi bazafata umugabo umwe bamubwire bati “tuzitungirwa n’ibyokurya byacu kandi tuzajya twiyambika; gusa utureke twitirirwe izina ryawe, udukureho urubwa.”
2  Kuri uwo munsi, icyo Yehova yamejeje kizagira ubwiza n’ikuzo, n’imbuto zo mu gihugu zizaba ziteye ishema kandi Abisirayeli barokotse zizababera nziza cyane.
3  Abasigaye muri Siyoni n’abasigaye muri Yerusalemu bazitwa abera imbere y’Imana, ari bo banditswe kugira ngo babe muri Yerusalemu.
4  Yehova namara guheha amabyi y’abakobwa b’i Siyoni kandi akoza amaraso yamenwe na Yerusalemu ayogesheje umwuka wo guca imanza n’umwuka wo gutwika,
5  nanone ku manywa Yehova azashyira igicu ku musozi wa Siyoni wose n’aho bakoranira, nijoro ahashyire umwotsi n’urumuri rw’umuriro ugurumana; kuko ku bintu by’ikuzo byose hazaba ubwugamo.
6  Hazabaho ingando yo kugamamo icyokere ku manywa, ibe n’ubuhungiro n’aho kwikinga inkubi y’umuyaga n’imvura y’amahindu.
26  Icyo gihe, mu gihugu cy’u Buyuda bazaririmba iyi ndirimbo bati “dufite umugi ukomeye. Ashyiraho agakiza kakaba inkuta n’igihome.
2  Mukingure amarembo kugira ngo ishyanga rikiranuka kandi rikomeza kuba iryizerwa ryinjire.
3  Umuntu w’umutima ushikamye uzamurindira mu mahoro ahoraho, kuko ari wowe yiringiye.
4  Mujye mwiringira Yehova ibihe byose, kuko Yah Yehova ari we Gitare cy’iteka ryose.
5  “Abatuye hejuru mu mugi washyizwe hejuru yabashyize hasi. Yawucishije bugufi awugeza ku butaka, awugeza hasi mu mukungugu.
6  Ibirenge by’imbabare bizawuribata, kandi aboroheje bazawukandagira.”
7  Inzira y’umukiranutsi iratunganye. Kubera ko utunganye, uzaringaniza inzira y’umukiranutsi.
8  Yehova, ni koko twarakwiringiye bitewe n’ukuntu uca imanza. Ubugingo bwifuje izina ryawe n’urwibutso rwawe.
9  Ubugingo bwanjye bwakwifuje nijoro; ni koko, umutima wanjye ukomeza kugushaka, kuko iyo ari wowe ucira isi imanza, abatuye mu isi biga gukiranuka.
10  Nubwo umuntu mubi yagaragarizwa ineza, ntazigera yiga gukiranuka. Azakorera ibyo gukiranirwa mu gihugu cyo gukiranuka, kandi ntazabona gukomera kwa Yehova.
11  Yehova, ukuboko kwawe kwashyizwe hejuru ariko ntibakubona. Bazabona ishyaka ufitiye ubwoko bwawe bakorwe n’isoni. Koko rero, umuriro wagenewe abanzi bawe uzabakongora.
12  Yehova, uzaduha amahoro bitewe n’uko imirimo yacu yose ari wowe wayidukoreye.
13  Yehova Mana yacu, hari abandi batware baduhatse, ariko ni wowe wenyine uzatuma tuvuga izina ryawe.
14  Barapfuye, ntibazongera kubaho. Ni abapfuye batagira icyo bimarira kandi ntibazahaguruka. Ni cyo cyatumye ubahindukirana kugira ngo ubarimbure, ubatsembeho ntibazongere kuvugwa ukundi.
15  Wongereye ishyanga; Yehova, wongereye ishyanga; wihesheje ikuzo. Waguye imbibi zose z’igihugu uzigeza kure.
16  Yehova, mu gihe cy’amakuba barakwiyambaje. Igihe wabahanaga, bagusenze bongorera, basuka imbere yawe ibiri mu mitima yabo.
17  Yehova, bitewe nawe, twabaye nk’umugore utwite wenda kubyara, ufatwa n’ibise agataka ari ku nda.
18  Twaratwise hanyuma dufatwa n’ibise maze tubyara umuyaga. Nta gakiza nyakuri twahesheje igihugu kandi nta baturage twakibyariye.
19  “Abawe bapfuye bazabaho. Imirambo y’abantu banjye izahaguruka. Nimukanguke murangurure ijwi ry’ibyishimo mwa bari mu mukungugu mwe! Kuko ikime cyawe ari nk’ikime cy’ibyatsi, kandi ubutaka buzagarura abapfuye batagira icyo bimarira baburimo.
20  “Bwoko bwanjye, genda winjire mu byumba byawe maze wikingirane. Wihishe akanya gato gusa, kugeza aho uburakari buzashirira.
21  Dore Yehova avuye iwe, azanywe no kuryoza abaturage bo mu gihugu amakosa bamukoreye; igihugu kizagaragaza amaraso yakivushirijwemo, kandi ntikizongera gutwikira abacyo bishwe.”
11  Ku gishyitsi cya Yesayi hazashibukaho ishami, kandi umushibu uzashibuka ku mizi ye uzarumbuka.
2  Umwuka wa Yehova uzaba kuri we, umwuka w’ubwenge n’ubuhanga, umwuka w’inama n’umwuka w’imbaraga, umwuka wo kumenya no gutinya Yehova;
3  kandi azanezezwa no gutinya Yehova. Ntazaca urubanza ashingiye gusa ku bigaragarira amaso ye, cyangwa ngo acyahe ashingiye gusa ku byo amatwi ye yumvise.
4  Azacira aboroheje urubanza rukiranuka, kandi atange igihano kiboneye ku bw’abicisha bugufi bo mu isi. Azakubitisha isi inkoni iva mu kanwa ke, kandi azicisha ababi umwuka uva mu kanwa ke.
5  Gukiranuka kuzaba umukandara akenyeza, n’ubudahemuka bube umukandara wo mu rukenyerero rwe.
6  Isega izabana amahoro n’umwana w’intama, ingwe izabyagira hamwe n’umwana w’ihene, inyana n’intare y’umugara ikiri nto n’itungo ry’umushishe bizabyagira hamwe, kandi umwana muto ni we uzabiyobora.
7  Inka n’idubu bizarishanya, kandi izazo zizaryama hamwe. Intare izarisha ubwatsi nk’ikimasa.
8  Umwana wonka azakinira ku mwobo w’inzoka y’impoma, kandi umwana w’incuke azashyira ukuboko kwe ku mwobo w’inzoka y’ubumara.
9  Ntibizangiza kandi ntibizarimbura ku musozi wanjye wera wose, kuko isi izuzura ubumenyi ku byerekeye Yehova nk’uko amazi atwikira inyanja.
10  Kuri uwo munsi, umuzi wa Yesayi uzabera abantu bo mu mahanga ikimenyetso. Ni we amahanga azahindukirira amubaze icyo yakora, kandi ubuturo bwe buzagira icyubahiro.
11  Kuri uwo munsi Yehova azongera arambure ukuboko kwe ku ncuro ya kabiri, kugira ngo aronke abasigaye bo mu bwoko bwe abavane muri Ashuri, muri Egiputa, i Patirosi, i Kushi, muri Elamu, i Shinari, i Hamati no mu birwa byo mu nyanja.
12  Azashingira amahanga ikimenyetso maze akoranye abatatanye bo muri Isirayeli; azahuriza hamwe abatatanye b’i Buyuda abavanye ku mpera enye z’isi.
13  Ishyari rya Efurayimu rizashira, kandi abanga Yuda bazakurwaho. Efurayimu ntazagirira Yuda ishyari na Yuda ntazanga Efurayimu.
14  Bazaguruka bagwe ku bitugu by’Abafilisitiya mu burengerazuba, kandi bazasahura ab’Iburasirazuba. Bazabangurira Edomu na Mowabu ukuboko kwabo, kandi bene Amoni bazabayoboka.
15  Yehova azakamya ikigobe cy’inyanja ya Egiputa, abangurire ukuboko rwa Ruzi akoresheje umwuka we ukongora. Azakubita imigezi yarwo irindwi maze atume abantu bayambuka bambaye inkweto.
16  Hazabaho inzira y’igihogere iva muri Ashuri abasigaye bo mu bwoko bwe bazasigara bazanyuramo, nk’uko byagenze igihe Abisirayeli bavaga mu gihugu cya Egiputa.
49  Mwa birwa mwe muntege amatwi, namwe mwa mahanga ya kure mwe, nimwumve. Yehova ubwe yampamagaye ntaravuka, avuga izina ryanjye nkiri mu nda ya mama.
2  Akanwa kanjye yakagize nk’inkota ityaye, ampisha mu gicucu cy’ukuboko kwe. Yampinduye nk’umwambi utyaye maze ampisha mu kirimba cye,
3  arambwira ati “Isirayeli we, uri umugaragu wanjye kandi ni wowe nzereka ubwiza bwanjye.”
4  Ariko naravuze nti “naruhiye ubusa. Imbaraga zanjye nazimariye mu by’ubusa gusa, bitariho. Icyakora, Yehova ni we uncira urubanza kandi Imana yanjye ni yo izampa ibihembo.”
5  Yehova wambumbye ntaravuka, akangira umugaragu we, yambwiye ko ngomba kumugarurira Yakobo, kugira ngo Isirayeli ikoranire aho ari. Nzahabwa icyubahiro mu maso ya Yehova kandi Imana yanjye ni yo izaba imbaraga zanjye.
6  Yarambwiye ati “kuba warabaye umugaragu wanjye kugira ngo uzamure imiryango ya Yakobo kandi ugarure Abisirayeli barokotse, si ikintu cyoroheje. Nanone nagushyiriyeho kuba umucyo w’amahanga, kugira ngo agakiza kanjye kagere ku mpera y’isi.”
7  Yehova, Umucunguzi wa Isirayeli akaba n’Uwera we, yabwiye uwasuzuguwe bikabije, abwira uwanzwe n’amahanga akaba n’umugaragu w’abatware, ati “abami n’abatware bazabibona bahaguruke, bakwikubite imbere kubera ko Yehova, Uwera wa Isirayeli wagutoranyije, ari uwizerwa.”
8  Uku ni ko Yehova avuga ati “mu gihe cyo kwemererwamo naragushubije, no ku munsi w’agakiza naragutabaye. Nakomeje kukurinda kugira ngo ngutange ube isezerano ry’abantu, usane igihugu kandi utume abantu basubirana umurage wabo wari warabaye amatongo;
9  ubwire imbohe uti ‘musohoke!’ Ubwire n’abari mu mwijima uti ‘mugaragare!’ Bazarisha ku nzira, barishe ku nzira nyabagendwa zose.
10  Ntibazicwa n’inzara cyangwa inyota, kandi ubushyuhe bwotsa cyangwa izuba ntibizabageraho. Kuko ubagirira impuhwe azabayobora, akabajyana ku masoko y’amazi.
11  Imisozi yanjye yose nzayihindura inzira, kandi inzira zanjye z’igihogere zizaba ahirengeye.
12  Dore aba bazaturuka kure cyane, bariya baturuke mu majyaruguru no mu burengerazuba, naho bariya bandi baturuke mu gihugu cya Sinimu.”
13  Wa juru we, rangurura ijwi ry’ibyishimo, na we wa si we unezerwe. Imisozi ninezerwe, irangurure ijwi ry’ibyishimo, kuko Yehova yahumurije ubwoko bwe, akagirira impuhwe imbabare ze.
14  Ariko Siyoni yakomeje kuvuga iti “Yehova yarantaye, kandi Yehova yaranyibagiwe.”
15  Mbese umugore yakwibagirwa umwana yonsa, ntagirire impuhwe umwana yibyariye? We ashobora kumwibagirwa; ariko jye sinzigera nkwibagirwa!
16  Dore nakwanditse mu biganza byanjye nk’uca imanzi. Inkuta zawe zihora imbere yanjye.
17  Abana bawe baje bihuta. Abagushenye bakakurimbura, bazava iwawe bagende.
18  Ubura amaso yawe urebe impande zose. Bose bakoraniye hamwe, baza aho uri. Yehova aravuga ati “ndahiye kubaho kwanjye ko uzabambara bose nk’uko umuntu yambara ibintu by’umurimbo, kandi uzabakenyera nk’uko umugeni akenyera.
19  Nubwo ahawe habaye amatongo hagahinduka umusaka, n’igihugu cyawe kikaba cyararimbutse, nubwo ubu habaye imfunganwa ku buryo batahatura ngo bahakwirwe, kandi abakumiraga bunguri bakaba baragiye kure cyane,
20  abana wungutse igihe wari incike bazakubwira bati ‘aha hantu hatubereye imfunganwa; dushakire ahantu hagari ho gutura.’
21  Nawe uzibwira mu mutima wawe uti ‘aba ni nde wababyaye bakaba abanjye, ko ndi umugore w’incike n’ingumba, nkaba narajyanywe mu bunyage nkagirwa imbohe? Aba se bo, ni nde wabareze? Dore nasigaye ndi nyakamwe. Ubwo se aba babaga he?’”
22  Umwami w’Ikirenga Yehova yaravuze ati “nzazamura ukuboko kwanjye nkwerekeje ku mahanga, kandi nzashingira abantu bo mu mahanga ikimenyetso cyanjye. Na bo bazazana abahungu bawe babatwaye mu gituza, n’abakobwa bawe babatwaye ku rutugu.
23  Abami ni bo bazakwitaho, kandi abamikazi ni bo bazakurera. Bazikubita imbere yawe barigate umukungugu wo ku birenge byawe; uzamenya ko ndi Yehova, umenye ko abanyiringira bose batazakorwa n’isoni.”
24  Ese umugabo w’umunyambaraga yakwamburwa abo yamaze gufata, cyangwa imbohe z’umunyagitugu zishobora kumucika?
25  Ariko Yehova yaravuze ati “umunyambaraga azamburwa imbohe ze, kandi abafashwe n’umunyagitugu bazamucika. Umuntu wese ukurwanya nanjye nzamurwanya, kandi nzakiza abana bawe.
26  Abakugirira nabi nzabaha inyama z’imibiri yabo bazirye, kandi bazasinda amaraso yabo nk’abasinda divayi nshya. Abantu bose bazamenya ko jyewe Yehova ndi Umukiza wawe nkaba n’Umucunguzi wawe, Intwari ya Yakobo.”
64  Iyaba warasatuye ijuru ukamanuka, imisozi igatigitira imbere yawe,
2  nk’igihe umuriro ukongeje igihuru, n’umuriro ugatuma amazi abira, kugira ngo abanzi bawe bamenye izina ryawe, n’amahanga ahindire umushyitsi imbere yawe!
3  Igihe wakoraga ibintu biteye ubwoba tutigeze twitega ko byabaho, waramanutse, maze imisozi itigitira imbere yawe.
4  Kandi uhereye mu bihe bya kera, nta wigeze abyumva cyangwa ngo abitege amatwi, kandi nta jisho ryigeze kubona Imana itari wowe, igira icyo imarira abakomeza kuyitegereza.
5  Waje gusanganira abishima kandi bakora ibyo gukiranuka, bagakomeza kukwibuka bagendera mu nzira zawe. Dore waraturakariye igihe twakomezaga gukora ibyaha tukabimaramo igihe kirekire. None se tuzakizwa?
6  Twese twabaye abantu bahumanye, kandi ibikorwa byacu byo gukiranuka byose bimeze nk’umwenda wahumanyijwe no kujya mu mihango; twese tuzaraba nk’ibibabi, kandi ibyaha byacu bizadutwara nk’umuyaga.
7  Nta n’umwe wambaza izina ryawe, nta n’uhaguruka ngo agufate, kuko waduhishe mu maso hawe ugatuma dushongeshwa n’ubukana bw’ibyaha byacu.
8  Ariko noneho Yehova, uri Data. Turi ibumba nawe ukaba Umubumbyi wacu. Twese turi umurimo w’amaboko yawe.
9  Yehova, ntuturakarire cyane kandi ntuzahore wibuka icyaha cyacu iteka ryose. Turakwinginze, dore twese turi ubwoko bwawe.
10  Imigi yawe yera yahindutse ubutayu. Siyoni yahindutse ubutayu, na Yerusalemu yabaye umwirare.
11  Inzu yacu yera kandi nziza cyane, iyo ba sogokuruza bagusingirizagamo yarahiye; ibintu byacu byiza byose byararimbutse.
12  None se Yehova, uzirengagiza ibyo byose ukomeze kwicecekera? Mbese uzakomeza kwituriza, utureke dukomeze kubabazwa birenze urugero?
8  Nuko Yehova arambwira ati “fata urubaho wandikisheho ikaramu y’umuntu buntu, uti ‘Maheri-Shalali-Hashi-Bazi.’
2  Kandi abahamya bizerwa, ari bo Uriya w’umutambyi na Zekariya mwene Yeberekiya, bampe icyemezo.”
3  Hanyuma negera umuhanuzikazi, aratwita maze abyara umuhungu. Nuko Yehova arambwira ati “umwite Maheri-Shalali-Hashi-Bazi,
4  kuko igihe uwo mwana azaba ataramenya kuvuga ati ‘data’ cyangwa ‘mama,’ abantu bazajyana ubutunzi bw’i Damasiko n’iminyago y’i Samariya imbere y’umwami wa Ashuri.”
5  Yehova arongera arambwira ati
6  “kubera ko ubu bwoko bwanze amazi y’i Shilowa agenda atuje, ahubwo bakanezererwa Resini na mwene Remaliya,
7  dore Yehova na we agiye kubateza amazi menshi kandi afite imbaraga ya rwa Ruzi, ari rwo mwami wa Ashuri n’icyubahiro cye cyose. Azasendera arenge aho anyura hose, arenge n’inkombe ze zose,
8  atembe agere mu Buyuda. Azamera nk’umwuzure maze ahite, ndetse azuzura agere mu ijosi. Azatanda amababa ye atwikire igihugu cyawe cyose, yewe Emanweli we!”
9  Mwa bantu bo mu mahanga mwe, ngaho nimubagirire nabi maze mujanjagurwe. Mwa bari mu duce twa kure tw’isi mwese mwe, mutege amatwi! Mukenyere maze mujanjagurwe! Mukenyere maze mujanjagurwe!
10  Nimucure imigambi maze isenywe! Muvuge ijambo iryo ari ryo ryose, ariko ntirizahama, kuko Imana iri kumwe natwe!
11  Yehova yambwije ukuboko gukomeye, kugira ngo atume mpindukira ndeke kugendera mu nzira y’ubu bwoko, ati
12  “ab’ubu bwoko nibavuga bati ‘nimuze tugambane’ ntimukavuge muti ‘twifatanye mu kagambane’ kandi ntimugatinye icyo batinya, cyangwa ngo kibahindishe umushyitsi.
13  Yehova nyir’ingabo ni we wenyine mugomba kubona ko ari uwera, kandi ni we mugomba gutinya; ni we ugomba gutuma muhinda umushyitsi.”
14  Azaba nk’ahantu hera, ariko azamera nk’ibuye rigusha n’urutare rusitaza ab’amazu yombi ya Isirayeli, abere abaturage b’i Yerusalemu umutego n’ikigoyi.
15  Ni koko, benshi muri bo bazasitara bagwe maze bashenjagurike; bazagwa mu mutego maze bafatwe.
16  Zinga icyemezo, maze ushyire ikimenyetso gifatanya ku mategeko hagati y’abigishwa banjye.
17  Nzakomeza gutegereza Yehova, we uhisha ab’inzu ya Yakobo mu maso he, kandi nzamwiringira.
18  Dore jye n’abana Yehova yampaye turi ibimenyetso n’ibitangaza muri Isirayeli, bituruka kuri Yehova nyir’ingabo utuye ku musozi wa Siyoni.
19  Kandi nibababwira bati “mugende mubaze abashitsi cyangwa abapfumu banwigira kandi bakongorera,” mbese ubwoko bwose ntibukwiriye gusanga Imana yabwo akaba ari yo bubaza? Mbese iby’abazima byabazwa abapfuye?
20  Nimubaze amategeko n’icyemezo! Ni ukuri bazakomeza kuvuga bakurikije iryo jambo, ariko umuseke ntuzabatambikira.
21  Buri wese azanyura mu gihugu yihebye kandi ashonje. Kubera ko azaba ashonje kandi arakaye, azavuma umwami we n’Imana ye, kandi azararama yitegereze hejuru,
22  arebe no ku isi, abone amakuba n’ubwire, umwijima n’ibihe bigoye n’umwijima w’icuraburindi uzira umucyo!
30  Yehova aravuga ati “abana binangira bazabona ishyano, bahora biteguye gusohoza imigambi ariko itanturutseho, bakagirana n’abandi amasezerano basuka ituro ry’ibyokunywa, ariko batayobowe n’umwuka wanjye, kugira ngo bongere icyaha ku kindi.
2  Bazabona ishyano abamanuka bajya muri Egiputa batabanje kungisha inama, bagiye kwikinga mu gihome cya Farawo no gushakira ubuhungiro mu gicucu cya Egiputa.
3  Ariko igihome cya Farawo kizabakoza isoni, n’igicucu cya Egiputa gitume mukorwa n’ikimwaro.
4  Kuko abatware be bageze i Sowani n’intumwa ze zikagera i Hanesi.
5  Buri wese azakozwa isoni n’abantu batamufitiye akamaro, badashobora kumutabara cyangwa ngo bagire icyo bamumarira, ahubwo bakaba ari abo kumukoza isoni no kumutukisha.”
6  Urubanza rwaciriwe inyamaswa zo mu majyepfo: bazana ubutunzi bwabo buhetswe ku ndogobe, n’ibintu byabo biri ku mapfupfu y’ingamiya, bakanyura mu gihugu cy’amakuba kandi cy’imimerere igoye, igihugu cy’ingwe n’intare zitontoma, igihugu cy’impiri n’inzoka ziguruka z’ubumara butwika. Ubwo butunzi nta cyo buzamarira abaturage.
7  Abanyegiputa ni ubusa gusa, kandi nta cyo bazabamarira. Ni yo mpamvu nabise “Rahabu. Icyabo ni ukwiyicarira gusa.”
8  “None rero, ngwino ubyandike ku rubaho na bo bahari, ubyandike no mu gitabo, kugira ngo mu gihe kizaza bizababere gihamya kugeza ibihe bitarondoreka.
9  Kuko ari abantu bigomeka, ni abana batavugisha ukuri, banze kumva amategeko ya Yehova;
10  babwira abareba bati ‘ntimukarebe,’ bakabwira n’aberekwa bati ‘ntimukerekwe iyerekwa rituvugaho ibintu by’ukuri, ahubwo mujye mutubwira ibitunyuze, mwerekwe ibidushuka.
11  Muteshuke inzira muyivemo. Ntidushaka kuzongera kumva Uwera wa Isirayeli.’”
12  Ni yo mpamvu Uwera wa Isirayeli avuga ati “bitewe n’uko mwanze kumva ijambo ryanjye, kandi mukiringira ibinyoma n’uburiganya mukaba ari byo mwishingikirizaho,
13  icyo cyaha kizababera nk’igice cy’urukuta rwasenyutse cyenda guhirima, nk’urukuta rurerure ruhetamye, rushobora kubomoka igihe icyo ari cyo cyose mu kanya gato.
14  Umuntu azarubomora nk’uko bamena ikibindi kinini cy’ababumbyi, kimenagurwa batakibabariye, ku buryo mu bimene byacyo hatabonekamo n’urujyo umuntu yarahuza umuriro mu ziko, cyangwa yadahisha amazi mu gishanga.”
15  Umwami w’Ikirenga Yehova, Uwera wa Isirayeli yaravuze ati “nimungarukira mugatuza, muzakizwa. Nimukomeza gutuza no kurangwa n’icyizere, ni bwo gusa muzakomera.” Ariko mwarabyanze,
16  muravuga muti “oya, ahubwo tuzahunga turi ku mafarashi!” Ni yo mpamvu muzahunga. Muravuga muti “tuzagendera ku mafarashi anyaruka.” Ni yo mpamvu abazaba babakurikiye na bo bazaba banyaruka.
17  Abantu igihumbi bazahinda umushyitsi bakangawe n’umuntu umwe, kandi abantu batanu bazabakangara muhunge, kugeza ubwo muzasigara mumeze nk’inkingi ishinze mu mpinga y’umusozi, cyangwa ikimenyetso kiri ku gasozi.
18  Ni yo mpamvu Yehova azakomeza gutegereza kugira ngo abagirire neza, kandi ni cyo kizatuma ahaguruka akabagirira imbabazi. Yehova ni Imana ica imanza zitabera. Hahirwa abakomeza kumutegereza bose.
19  lgihe abantu b’i Siyoni bazaba batuye i Yerusalemu ntimuzongera kurira. Niyumva ijwi ryo gutaka kwanyu, azabagirira neza, kandi azahita abasubiza akimara kuryumva.
20  Yehova azabagaburira amakuba, abanyweshe gukandamizwa; nyamara Umwigisha wanyu Mukuru ntazongera kubihisha, kandi amaso yanyu azajya areba Umwigisha wanyu Mukuru.
21  Nimujya kunyura iburyo cyangwa ibumoso, amatwi yanyu azumva ijambo ribaturutse inyuma rigira riti “iyi ni yo nzira, mube ari yo munyuramo.”
22  Muzahumanya ifeza yayagirijwe ku bishushanyo byanyu bibajwe, na zahabu yayagirijwe ku bishushanyo byanyu biyagijwe. Muzabijugunya, maze kimwe n’umugore uri mu mihango, muvuge muti “umwanda gusa!”
23  Na we azabavubira imvura yo kuhira imbuto zanyu mwateye mu butaka, kandi abahe umugati uva mu butaka, umugati uzaba ukungahaye, wuzuye intungamubiri. Icyo gihe amatungo yanyu azarisha mu rwuri rugari.
24  Inka n’indogobe bihinga ubutaka bizarya ubwatsi bwashunguwe buvanze n’ibyatsi by’urwunyunyu.
25  Ku munsi wo kwica gukomeye, igihe iminara izagwa, hazaba imigezi n’imiyoboro y’amazi ku musozi muremure wose no kuri buri gasozi karekare kose.
26  Igihe Yehova azapfuka imvune y’ubwoko bwe kandi agakiza ibikomere byatewe n’inkoni yabakubise, urumuri rw’ukwezi kw’inzora ruzaba nk’urumuri rw’izuba ryaka; kandi urumuri rw’izuba ryaka ruzikuba karindwi ruhwane n’urumuri rw’iminsi irindwi.
27  Dore izina rya Yehova rije rituruka kure, rifite uburakari bugurumana, rizanye n’ibicu biremereye. Iminwa ye yuzuye amagambo akaze yo kubamagana, n’ururimi rwe rumeze nk’umuriro ukongora.
28  Umwuka we umeze nk’umugezi wasendereye ukagera mu ijosi, kugira ngo ugosore amahanga nk’ugosora ibitagira umumaro ku buryo nta gisigara, kandi imikoba ituma abantu bayobagurika izaba mu nzasaya z’abantu bo mu mahanga.
29  Muzagira indirimbo imeze nk’iyo mu ijoro umuntu yiyerezaho kwizihiza umunsi mukuru, n’umunezero wo mu mutima umeze nk’uw’umuntu ugenda avuza umwironge agiye ku musozi wa Yehova, Igitare cya Isirayeli.
30  Yehova azumvikanisha ijwi rye ry’icyubahiro kandi amanure ukuboko kwe kugaragare, binyuze mu burakari bwinshi n’ikirimi cy’umuriro ukongora n’imvura y’umurindi n’imvura y’umugaru n’urubura.
31  Ashuri izashya ubwoba bitewe n’ijwi rya Yehova; azayikubitisha inkoni.
32  Uko Yehova azajya abangura ingegene ye ihana agakubita Ashuri, hazajya humvikana amashako n’inanga, kandi azayirwanya abanguye intwaro z’intambara.
33  Kuko Tofeti yayo yateguwe uhereye mu bihe bya vuba aha, kandi nanone yateguriwe umwami. Yateguye ahantu harehare cyane yuzuzamo inkwi. Umuriro n’inkwi ni byinshi cyane. Umwuka wa Yehova uyitwika, umeze nk’umugezi w’amazuku.
16  Mwoherereze umutware w’igihugu imfizi y’intama ive i Sela aherekeye mu butayu, ikomeze igere ku musozi w’umukobwa w’i Siyoni.
2  Kimwe n’inyoni ihunga yirukanywe mu cyari cyayo, ni ko abakobwa b’i Mowabu bazamera ku cyambu cya Arunoni.
3  “Nimutange inama, musohoze icyemezo cyafashwe. “Hindura igicucu cyawe kimere nk’ijoro ku manywa y’ihangu. Hisha abatatanye kandi ntugambanire uhunga.
4  Mowabu we, reka abanjye batatanye babe iwawe ari abimukira. Ubabere aho kwihisha umunyazi, kuko ukandamiza ageze ku iherezo rye; kunyaga birarangiye, kandi abanyukanyukaga abandi batsembwe mu isi.
5  “Intebe y’ubwami izakomezwa n’ineza yuje urukundo; kandi umwami azayicaraho mu budahemuka ari mu ihema rya Dawidi, aca imanza kandi ashaka ubutabera, yiteguye gukora ibyo gukiranuka.”
6  Twumvise iby’ubwibone bwa Mowabu, ko yibona cyane; twumvise ibyo kwishyira hejuru kwe n’ubwibone bwe n’umujinya we; amagambo ye atagira umumaro nta cyo azamugezaho.
7  Ni yo mpamvu ab’i Mowabu bazaborogera Mowabu; ndetse Mowabu yose izacura umuborogo. Abashegeshwe bazaririra utugati tw’imizabibu tw’i Kiri-Hareseti,
8  kubera ko amaterasi y’i Heshiboni yarabye. Bene amahanga bakubise amashami y’umuzabibu w’i Sibuma bahungura inzabibu zawo. Barayakubise agera i Yazeri, azerera mu butayu. Imishibu yayo barayiretse irashisha, igera ku nyanja.
9  Ni yo mpamvu nzarira amarira y’i Yazeri ndirira umuzabibu w’i Sibuma. Yewe Heshiboni nawe Eleyale, nzabuhira amarira yanjye, kubera ko imiborogo yageze ku mpeshyi yawe no ku musaruro wawe.
10  Umunezero n’ibyishimo byavuye mu murima wawe w’ibiti byera imbuto; nta bakirangurura ijwi ry’ibyishimo mu nzabibu kandi nta wucyiyamirira. Nta bakinyukanyukira imizabibu mu rwengero ngo babone divayi. Natumye kwiyamirira bihagarara.
11  Ni yo mpamvu ibyo mu nda yanjye byigorora nk’imirya y’inanga bitewe na Mowabu, mu nda yanjye hakivumbura bitewe na Kiri-Hareseti.
12  Byaje kugaragara ko Mowabu yanegekariye ku kanunga; yaje mu rusengero rwe gusenga ariko ntiyabasha kugira icyo ageraho.
13  Ayo ni yo magambo Yehova yavuze kera ku birebana na Mowabu.
14  None Yehova aravuze ati “mu myaka itatu, hakurikijwe imyaka y’umukozi ukorera ibihembo, icyubahiro cya Mowabu kizateshwa agaciro biturutse ku mpagarara z’uburyo bwose, kandi abazasigara bazaba ari bake cyane, badafite imbaraga.”
35  Ubutayu n’akarere katagira amazi bizanezerwa, kandi ikibaya cy’ubutayu kizishima kirabye uburabyo nka habaseleti.
2  Kizarabya uburabyo, cyishime kinezerwe kandi kirangurure ijwi ry’ibyishimo. Kizahabwa ikuzo rya Libani n’ubwiza buhebuje bwa Karumeli na Sharoni. Hari abazabona ikuzo rya Yehova, babone ubwiza buhebuje bw’Imana yacu.
3  Mukomeze amaboko atentebutse kandi mukomeze amavi asukuma.
4  Mubwire abahangayitse mu mitima muti “nimukomere mwe gutinya. Dore Imana yanyu izaza ije guhora, Imana izaza izanye inyiturano. Yo ubwayo izaza ibakize.”
5  Icyo gihe amaso y’impumyi azahumuka, n’amatwi y’ibipfamatwi azibuke.
6  Icyo gihe ikirema kizasimbuka nk’impala, n’ururimi rw’ikiragi rurangurure ijwi ry’ibyishimo. Amazi azadudubiriza mu butayu n’imigezi itembe mu kibaya cy’ubutayu.
7  Ubutaka bwakakajwe n’ubushyuhe buzahinduka ibidendezi by’amazi bikikijwe n’urubingo, n’ubutaka bwumye buhinduke amasoko y’amazi. Mu ikutiro ry’ingunzu, aho ziruhukira, hazamera ubwatsi bubisi n’urubingo n’urufunzo.
8  Hazaba inzira y’igihogere, kandi iyo nzira izitwa Inzira yo Kwera. Nta muntu wanduye uzayinyuramo. Izanyurwamo n’ukwiriye kuyinyuramo, kandi nta bapfapfa bazayijarajaramo.
9  Nta ntare izahaba kandi nta nyamaswa y’inkazi izayigeramo. Nta n’imwe izahaboneka; ahubwo abacunguwe ni bo bazayinyuramo.
10  Abacunguwe na Yehova bazagaruka, baze i Siyoni barangurura ijwi ry’ibyishimo, kandi bazishima kugeza ibihe bitarondoreka. Bazagira ibyishimo n’umunezero, kandi agahinda no gusuhuza umutima bizahunga.
18  Igihugu cyo mu karere k’inzuzi za Etiyopiya kibamo udukoko dufite amababa tuduhira, kigushije ishyano!
2  Cyohereza intumwa zikanyura mu nyanja, zikagenda hejuru y’amazi ziri mu mato y’imfunzo, kiti “nimugende mwa ntumwa zinyaruka mwe, mujye mu ishyanga ry’abantu barebare bafite umubiri unoze, abantu batera ubwoba hose, ishyanga ry’abantu bafite imbaraga nyinshi bagenda bahonyora, abantu batuye mu gihugu cyakukumbwe n’inzuzi.”
3  Mwebwe mwese abatuye mu gihugu kirumbuka, namwe abatuye mu isi, muzabona ibintu bimeze nk’ibiba iyo ikimenyetso gishinzwe ku misozi, kandi muzumva ijwi rimeze nk’iryumvikana iyo bavugije ihembe.
4  Yehova yarambwiye ati “nzakomeza gutuza ndeba ahantu hanjye hahamye, bimere nk’ubushyuhe buhuma amaso ku manywa y’ihangu, bimere nk’ikime mu bushyuhe bwo mu isarura.
5  Kuko mbere y’isarura, igihe uburabyo buba bumaze guhungura, n’ibitumbwe bigahinduka imizabibu ihishije, umuntu aba agomba gukata udushami akoresheje impabuzo, agatema ibisambo akabikuraho.
6  Bose hamwe bazagabizwa ibisiga byo mu misozi n’inyamaswa zo ku isi. Ibisiga bizamara impeshyi yose bibateraniyeho, kandi inyamaswa zose zo ku isi zizabateraniraho mu gihe cy’isarura.
7  “Icyo gihe abantu barebare kandi bafite umubiri unoze, abantu batera ubwoba hose, ishyanga ry’abantu bafite imbaraga nyinshi bagenda bahonyora, batuye mu gihugu cyakukumbwe n’inzuzi, bazazanira Yehova nyir’ingabo impano ahantu hashyizwe izina rya Yehova nyir’ingabo, ku musozi wa Siyoni.”
17  Urubanza rwaciriwe Damasiko: “dore Damasiko yakuweho ntikiri umugi, yahindutse ikirundo cy’amatongo!
2  Imigi ya Aroweri yatawe yahindutse indiri y’amashyo, aho abyagira nta wuyahindisha umushyitsi.
3  Umugi ugoswe n’inkuta ntukibaho muri Efurayimu, n’ubwami ntibukibaho i Damasiko. Icyubahiro cy’abasigaye b’i Siriya kizamera nk’icyubahiro cy’Abisirayeli,” ni ko Yehova nyir’ingabo avuga.
4  “Icyo gihe icyubahiro cya Yakobo kizacishwa bugufi, kandi umubyibuho we uzashiraho.
5  Igihe umusaruzi azaba asarura ibinyampeke mu murima, ukuboko kwe gusarura amahundo, azamera nk’uhumba amahundo mu kibaya cy’Abarefayimu.
6  Mu gihugu hazasigaramo utwo guhumba gusa, nk’igihe bakubise igiti cy’umwelayo maze ku mutwe w’agashami hagasigaraho imbuto ebyiri cyangwa eshatu zihishije, naho ishami ryeze imbuto rigasigaraho enye cyangwa eshanu,” ni ko Yehova Imana ya Isirayeli avuga.
7  Icyo gihe umuntu wakuwe mu mukungugu azarangamira Umuremyi we, ahange amaso Uwera wa Isirayeli.
8  Ntazarangamira ibicaniro, umurimo w’amaboko ye, kandi ntazahanga amaso ibyakozwe n’intoki ze, zaba inkingi zera z’ibiti cyangwa ibicaniro byoserezwaho imibavu.
9  Icyo gihe imigi ye y’ibihome izaba nk’ahantu ho mu ishyamba hatawe burundu, imere nk’ishami ryatawe burundu bitewe n’Abisirayeli, kandi izahinduka umwirare.
10  Wibagiwe Imana y’agakiza kawe, ntiwibuka Igitare cy’igihome cyawe; ni yo mpamvu ugira imirima ishimishije wateyemo umushibu w’umunyamahanga.
11  Ku manywa uzazitira umurima wawe, mu gitondo umeze imbuto zawe; ariko ku munsi w’indwara n’ububabare budakira, umusaruro uzabura.
12  Ee! Ee! Ee! Mbega umuvurungano w’abantu benshi bo mu mahanga! Urusaku rwabo ni nk’urw’inyanja ihorera! Mwumve urusaku rw’amahanga, urusaku nk’urw’amazi menshi asuma!
13  Urusaku rw’abantu benshi bo mu mahanga ruzamera nk’urw’amazi menshi; ariko Imana izayacyaha kandi azahungira kure ashushubikanywe nk’umurama wo ku misozi utumuwe n’umuyaga, amere nk’ibyatsi bitwawe na serwakira.
14  Nimugoroba hazaba ibiteye ubwoba bitunguranye, bujye gucya atakiriho. Uwo ni wo mugabane w’abadusahura, kandi ni byo bihembo by’abatunyaga.
50  Yehova aravuga ati “icyemezo cy’ubutane nahaye nyoko ubwo namusendaga kiri he? Cyangwa hari ubwo nigeze mbagurisha ku wo nari mbereyemo umwenda? Dore ibyaha byanyu ni byo byatumye mugurishwa, kandi nyoko yasenzwe bitewe n’ibicumuro byanyu.
2  Kuki naje simbone n’umwe, nahamagara ntihagire unyitaba? Mbese ukuboko kwanjye kwabaye kugufi ku buryo kudashobora gucungura, cyangwa nta mbaraga mfite zo gukiza? Dore nkangara inyanja igakama n’inzuzi nkazihindura ubutayu, amafi arimo akanuka bitewe no kubura amazi, agapfa yishwe n’inyota.
3  Nambika ijuru umwijima, nkaryorosa ikigunira.”
4  Umwami w’Ikirenga Yehova yampaye ururimi rw’abigishijwe, kugira ngo menye ijambo nkwiriye gusubiza unaniwe. Ankangura buri gitondo, agakangurira ugutwi kwanjye kumva nk’abantu bigishijwe.
5  Umwami w’Ikirenga Yehova yanzibuye ugutwi, nanjye sinaba icyigomeke kandi sinahindukira ngo nyure mu kindi cyerekezo.
6  Nategeye umugongo abankubitaga, n’abamfuraga ubwanwa mbategera imisaya. Sinahishe mu maso hanjye ibikojeje isoni no gucirwa amacandwe.
7  Ariko Umwami w’Ikirenga Yehova azantabara. Ni yo mpamvu ntazakorwa n’isoni. Ni cyo cyatumye nkomeza mu maso hanjye hakamera nk’urutare, kandi nzi ko ntazakorwa n’ikimwaro.
8  Umbaraho gukiranuka ari hafi. Ni nde wahangana nanjye? Ngaho nahaguruke duhangane. Ni nde undega? Nanyegere.
9  Dore Umwami w’Ikirenga Yehova azantabara. Ni nde uzanyita umuntu mubi? Dore bose bazasaza nk’umwenda, baribwe n’udukoko.
10  Ni nde muri mwe utinya Yehova, akumvira ijwi ry’umugaragu we wagendeye mu mwijima udashira kandi ntabone umucyo? Niyiringire izina rya Yehova kandi yishingikirize ku Mana ye.
11  “Dore mwese abacana umuriro ibishashi bikamurika, mugendere mu rumuri rw’umuriro wanyu no mu bishashi mwakongeje. Dore ibyo muzabona biturutse mu kuboko kwanjye: muzaryama mu mibabaro.
9  Icyakora uwo mwijima ntuzaba nko mu gihe igihugu cyari mu kababaro, nko mu gihe cya mbere ubwo basuzuguraga igihugu cya Zabuloni n’igihugu cya Nafutali. Kandi mu gihe cya nyuma, yatumye icyo gihugu, ari cyo nzira inyura ku nyanja, mu karere ka Yorodani, Galilaya y’abanyamahanga, gihabwa icyubahiro.
2  Abantu bagenderaga mu mwijima babonye umucyo mwinshi, kandi abari batuye mu gihugu cy’umwijima w’icuraburindi baviriwe n’umucyo.
3  Watumye ishyanga rigwira, utuma rigira ibyishimo byinshi. Bishimiye imbere yawe, bagira ibyishimo nk’ibyo mu gihe cy’isarura, nk’abishima bagabana iminyago.
4  Umugogo w’imitwaro babahekeshaga n’inkoni babakubitaga mu bitugu, ndetse n’inkoni y’ababakoreshaga imirimo y’agahato, wabivunaguye nko ku munsi w’Abamidiyani.
5  Urukweto rwose rw’umuntu ukandagira ubutaka bugatigita, n’umwitero ugaraguwe mu maraso byabaye ibyo gutwikwa, biba ibyokurya by’umuriro.
6  Dore umwana yatuvukiye, twahawe umwana w’umuhungu, kandi ubutware buzaba ku bitugu bye. Azitwa Umujyanama uhebuje, Imana ikomeye, Data uhoraho, Umwami w’amahoro.
7  Ubutware bwe buziyongera kandi amahoro ntazagira iherezo ku ntebe y’ubwami ya Dawidi no mu bwami bwe, kugira ngo abukomeze kandi abushyigikize ubutabera no gukiranuka, uhereye ubu kugeza ibihe bitarondoreka. Ibyo ngibyo Yehova nyir’ingabo azabisohoresha umwete we.
8  Yehova yohereje ijambo ryo guciraho iteka Yakobo, kandi ryageze kuri Isirayeli.
9  Abantu bose bazarimenya, yaba Efurayimu cyangwa utuye i Samariya wese, bitewe no kwishyira hejuru kwabo n’agasuzuguro ko mu mitima yabo. Kuko bavuga bati
10  “amatafari yaraguye, ariko tuzubakisha amabuye aconze. Ibiti byo mu bwoko bw’imitini byaratemwe, ariko tuzabisimbuza amasederi.”
11  Yehova azashyira hejuru abanzi ba Resini bamurwanye, amuteze ababisha be;
12  Siriya ituruke iburasirazuba n’Abafilisitiya baturuke inyuma, kandi bazasamira Isirayeli bamurye. Nyamara nubwo bimeze bityo, uburakari bwe ntiburashira, ahubwo ukuboko kwe kuracyabanguye.
13  Nyamara abantu ntibagarukiye uwabakubitaga, nta n’ubwo bashatse Yehova nyir’ingabo.
14  Yehova azaca Isirayeli umutwe n’umurizo, n’umushibu n’umuberanya, abicire umunsi umwe.
15  Umusaza n’uwubahwa cyane ni bo mutwe, naho umuhanuzi wigisha ibinyoma ni we murizo.
16  Abayobora aba bantu barabayobya, kandi abo bayobora bari mu rujijo.
17  Ni yo mpamvu Yehova atazishimira abasore babo, kandi ntazababarira imfubyi zabo n’abapfakazi babo, kuko bose ari abahakanyi n’inkozi z’ibibi, kandi akanwa kabo kakaba kavuga iby’ubupfapfa. Nyamara nubwo bimeze bityo, uburakari bwe ntiburashira, ahubwo ukuboko kwe kuracyabanguye.
18  Kuko ubugome bwabaye nk’umuriro ugurumana; buzakongora ibihuru by’amahwa n’ibyatsi bibi, kandi buzakongeza ibihuru byo mu ishyamba. Bizashya maze umwotsi wabyo ucumbe, utumbagire hejuru.
19  Umujinya wa Yehova nyir’ingabo watwitse igihugu, kandi abantu bazaba ibyokurya by’umuriro. Nta wuzagirira undi impuhwe, kabone niyo yaba umuvandimwe we.
20  Umuntu azatema ikiri iburyo bwe nyamara akomeze gusonza; undi azarya ikiri ibumoso bwe nyamara ntazahaga. Buri wese azarya inyama zo ku kuboko kwe;
21  Manase azarya Efurayimu na Efurayimu arye Manase. Bombi bazarwanya Yuda. Nyamara nubwo bimeze bityo, uburakari bwe ntiburashira, ahubwo ukuboko kwe kuracyabanguye.
28  Ikamba ry’icyubahiro ry’abasinzi bo muri Efurayimu rigushije ishyano, kandi indabyo zarabye z’umurimbo w’ubwiza ziri ku mutwe w’ikibaya kirumbuka cy’ababaswe na divayi, na zo zigushije ishyano!
2  Dore Yehova afite umuntu ukomeye kandi w’umunyambaraga. Kimwe n’imvura y’amahindu irimo inkuba, inkubi y’umuyaga irimbura, n’imvura y’umugaru irimo inkuba n’imivu ikaze y’amazi menshi, azabijugunya hasi n’imbaraga nyinshi.
3  Ikamba ry’icyubahiro ry’abasinzi bo muri Efurayimu rizaribatwa.
4  Kandi ururabyo rwahonze rw’umurimbo w’ubwiza ruri ku mutwe w’ikibaya kirumbuka, ruzamera nk’imbuto za mbere z’umutini zera mbere y’impeshyi; uzibonye arazisoroma agahita azimira.
5  Icyo gihe Yehova nyir’ingabo azabera abasigaye b’ubwoko bwe ikamba ry’umurimbo n’umutamirizo w’ubwiza,
6  abere uwicaye ku ntebe y’imanza umwuka w’ubutabera, kandi abere imbaraga abasubiza inyuma igitero bakivana ku marembo.
7  Abo na bo bayobejwe na divayi, bagenda bayobagurika bitewe n’ibinyobwa bisindisha. Umutambyi n’umuhanuzi bayobejwe n’ibinyobwa bisindisha, barajijwa bitewe na divayi kandi barayobagurika bitewe n’ibinyobwa bisindisha; bayobye mu byo berekwa, kandi bahuzagurika mu myanzuro bafata.
8  Ameza yose yuzuye ibirutsi biteye ishozi; nta ho bitari.
9  Abantu baravuga bati “ni nde azigisha ubwenge, kandi se ni nde azafasha gusobanukirwa ibyumviswe? Ese ni incuke zakuwe ku ibere?
10  Kuko ibye ari ‘itegeko ku itegeko, itegeko ku itegeko, umugozi ugera ku mugozi ugera, umugozi ugera ku mugozi ugera, aha bike, hariya bike.’”
11  Azavugana n’ubu bwoko binyuze ku bantu bavuga badedemanga kandi bavuga ururimi rutandukanye n’urwabo,
12  kuko yabwiye abo muri ubu bwoko ati “dore uburuhukiro. Muruhure urushye. Aha ni ho hari ituze,” ariko banze kumva.
13  Ijambo rya Yehova rizababera “itegeko ku itegeko, itegeko ku itegeko, umugozi ugera ku mugozi ugera, umugozi ugera ku mugozi ugera, aha bike, hariya bike,” kugira ngo bagende maze basitare bagwe bagaramye, bavunike kandi bagwe mu mutego bawufatirwemo.
14  None rero mwa birasi mwe, mwa batware b’ubu bwoko muri i Yerusalemu, mutege amatwi ijambo rya Yehova:
15  kuko mwavuze muti “twasezeranye n’urupfu, kandi twabonye iyerekwa turi kumwe n’imva. Umuvu w’amazi menshi nuza ntuzatugeraho, kuko twagize ikinyoma ubuhungiro bwacu kandi kubeshya twabigize ubwihisho bwacu.”
16  Ni yo mpamvu Umwami w’Ikirenga Yehova avuga ati “dore ngiye gushyira i Siyoni ibuye ry’urufatiro, ibuye ryageragejwe, ibuye rikomeza imfuruka ry’agaciro kenshi, ry’urufatiro ruhamye. Uryizera wese ntazashya ubwoba.
17  Ubutabera ni bwo nzagira umugozi ugera, kandi gukiranuka ni ko kuzaba igikoresho cyo kuringaniza; urubura ruzakukumba ubuhungiro bw’ikinyoma, kandi amazi menshi azasendera mu bwihisho.
18  Isezerano mwagiranye n’urupfu rizaseswa, na rya yerekwa mwabonye muri kumwe n’imva ntirizahama. Umuvu w’amazi menshi nuza uzabahitana.
19  Uko uzajya uza, uzajya ubatembana kuko uzajya uza buri gitondo, ku manywa na nijoro; uzabatera guhinda umushyitsi kugira ngo abandi basobanukirwe ibyumviswe.”
20  Uburiri bwabaye bugufi ku buryo nta wubasha kurambya, n’ishuka yabaye nto ku buryo umuntu ayiyorosa ntimukwire.
21  Yehova azahaguruka nk’igihe yahagurukaga ku musozi wa Perasimu, kandi azarakara nk’igihe yarakariraga mu kibaya cyo hafi y’i Gibeyoni, kugira ngo asohoze igikorwa cye, igikorwa cye gitangaje, kandi akore umurimo we, umurimo we udasanzwe.
22  None rero, ntimwigire abakobanyi kugira ngo ingoyi zanyu zitarushaho gukazwa, kuko hariho umugambi wo kurimbura igihugu cyose, umugambi wemejwe numvanye Umwami w’Ikirenga Yehova nyir’ingabo.
23  Mutege amatwi, mwumve ijwi ryanjye; mwumve ibyo mvuga kandi mubyitondere.
24  Ese umuhinzi yiriza umunsi wose ahinga kugira ngo atere imbuto, akiriza umunsi wose acoca amasinde atabira ubutaka bwe?
25  Ese iyo amaze kunoza intabire ntanyanyagizamo kumino yirabura, akaminjagiramo kumino isanzwe, kandi akabiba ingano zisanzwe n’uburo n’ingano za sayiri ahantu hagenwe, akabiba na kusemeti ku rubibi rwe?
26  Imana ikosora umuntu uko bikwiriye, kandi ni yo imwigisha.
27  Kumino yirabura ntihurishwa igikoresho gifite amenyo, kandi kumino isanzwe ntihonyozwa uruziga rw’igare. Ahubwo kumino yirabura bayihurisha inkoni, kumino isanzwe bakayihurisha ikibando.
28  Mbese impeke barazimenagura? Kuko umuntu adakomeza kuzihonyora ubuziraherezo; ashyiraho uruziga rw’igare azihonyoza, amafarashi ye akarikurura, ariko ntazimenagura.
29  Ibyo na byo byaturutse kuri Yehova nyir’ingabo wagize imigambi ihebuje, wakoze ibitangaje mu gihe yasohozaga umurimo we.
27  Icyo gihe Yehova azahindukirana Lewiyatani cya kiyoka kigenda kinyerera, Lewiyatani cya kiyoka kigenda cyihotagura, agihindukirane afite inkota ye nini ikomeye iteye ubwoba. Kandi azica icyo gikoko cyo mu nyanja.
2  Icyo gihe muzaririmbe muti “uruzabibu ruvamo divayi ibira!
3  Jyewe Yehova ni jye ururinda. Buri gihe nzajya ndwuhira, ndurinde ku manywa na nijoro kugira ngo hatagira urwangiza.
4  Nta mujinya mfite. Ni nde uzanshyira imbere ibihuru by’amahwa n’ibyatsi mu ntambara? Nzabikandagira. Nzabitwikira icyarimwe.
5  Naho ubundi, nafate igihome cyanjye ashake uko twabana amahoro; yee, nabane nanjye amahoro.”
6  Mu minsi izaza, Yakobo azashora imizi; Isirayeli azarabya uburabyo kandi ashibuke. Bazuzuza umusaruro mu isi.
7  Mbese umukubita akwiriye kumukubita mu rugero arimo amukubitamo? Ese akwiriye kwicwa nk’uko abe bishwe?
8  Azahangana na we amwirukanishe urusaku ruteye ubwoba. Azamwirukanisha umwuka we ukaze, ku munsi w’umuyaga w’iburasirazuba.
9  Ibyo ni byo bizatuma ikosa rya Yakobo rihongererwa, kandi izo ni zo mbuto zizabaho namuhanaguraho icyaha, igihe Imana izahindura amabuye yose y’igicaniro akamera nk’ibishonyi bamenaguye, ku buryo inkingi zera n’ibicaniro byoserezwaho imibavu bitazongera gushingwa ukundi.
10  Umugi ugoswe n’inkuta uzaba ikidaturwa n’urwuri ruzatabwa rusigarire aho, rube nk’ubutayu. Aho ni ho ikimasa kizarisha kandi ni ho kizabyagira; na we azamaraho rwose amashami yawo.
11  Udushami twawo nitumara kuma, abagore bazaza batuvunagure badutwike, kuko ari ubwoko butagira ubwenge. Ni yo mpamvu Umuremyi wabwo atazabugirira imbabazi, kandi Uwabuhanze ntazabugaragariza ineza.
12  Icyo gihe Yehova azakubita imbuto z’igiti uhereye aho rwa Ruzi rutembera ukagera mu kibaya cya Egiputa, bityo namwe muzatoragurwa umwe umwe, mwa Bisirayeli mwe!
13  Icyo gihe hazavuzwa ihembe rinini, maze abazaba barimbukira mu gihugu cya Ashuri n’abatatanyirijwe mu gihugu cya Egiputa bose baze bikubite imbere ya Yehova, ku musozi wera w’i Yerusalemu.
63  Uriya ni nde uje aturuka muri Edomu, agaturuka i Bosira yambaye imyenda y’amabara arabagirana, yambaye imyenda y’icyubahiro, atambuka afite imbaraga nyinshi? “Ni jyewe, uvuga ibyo gukiranuka, nkagira imbaraga nyinshi zo gukiza.”
2  Kuki umwenda wawe utukura n’imyambaro yawe ikaba isa n’iy’unyukanyukira imizabibu mu rwengero?
3  “Nanyukanyukiye imizabibu mu rwengero jyenyine, mu bantu bo mu mahanga yose ntihagira n’umwe uza kumfasha. Nakomeje kuyinyukanyuka mfite uburakari, nkomeza kuyihonyorana umujinya. Amaraso yayivagamo atungereza yakomezaga kwimisha ku myenda yanjye, maze imyenda yanjye yose irahindana.
4  Kuko umunsi wo guhora uri mu mutima wanjye, n’umwaka w’abo nacunguye ukaba ugeze.
5  Nakomeje kwitegereza ariko sinabona uwo kumfasha; nuko ndatangara, nyamara sinabona unshyigikira. Ibyo byatumye ukuboko kwanjye gutanga agakiza, n’umujinya wanjye uranshyigikira.
6  Nakomeje kunyukanyuka abantu bo mu mahanga mbarakariye, mbasindisha umujinya wanjye, maze amaraso yabo yatungerezaga nyavushiriza hasi.”
7  Nzavuga ibikorwa by’ineza yuje urukundo bya Yehova, mvuge ishimwe rya Yehova nkurikije ibyo Yehova yadukoreye byose. Nzavuga ineza nyinshi yagaragarije inzu ya Isirayeli, kandi mvuge ibyo yabakoreye nk’uko imbabazi ze n’ibikorwa bye by’ineza ye yuje urukundo ari byinshi.
8  Nuko aravuga ati “ni ukuri aba ni ubwoko bwanjye, ni abana batazantenguha.” Ni bo yabereye Umukiza.
9  Igihe cyose babaga bafite imibabaro, na we byaramubabazaga. Intumwa ye bwite ni yo yabakijije. Kubera ko yabakunze akabagirira impuhwe, yarabacunguye maze arabahagurutsa akomeza kubaheka iminsi yose yo mu bihe bya kera.
10  Ariko barigometse bababaza umwuka we wera, na we ahinduka umwanzi wabo arabarwanya.
11  Nuko batangira kwibuka iminsi ya kera, bibuka umugaragu we Mose bati “uwabambukije inyanja hamwe n’abungeri b’umukumbi we ari he? Ari he uwamushyizemo umwuka we wera?
12  Ari he uwatumye ukuboko kwe kwiza kugenda iburyo bwa Mose? Ari he uwatandukanyije amazi imbere yabo kugira ngo yiheshe izina rihoraho iteka ryose?
13  Ari he uwabanyujije mu mazi arimo umuhengeri kugira ngo bagende badasitara, nk’ifarashi mu butayu?
14  Nk’uko inyamaswa imanuka mu kibaya, ni ko umwuka wa Yehova watumye baruhuka.” Nguko uko wayoboye ubwoko bwawe kugira ngo wiheshe izina ryiza.
15  Reba uri mu ijuru, witegereze uri aho utuye hashyizwe hejuru, hera kandi heza cyane. Ishyaka ryawe n’ubushobozi bwawe n’ibyiyumvo byawe byimbitse n’imbabazi zawe biri he? Warabyigumaniye.
16  Uri Data; nubwo Aburahamu ashobora kuba ataratumenye, na Isirayeli ntatwemere, wowe Yehova uri Data. Witwa Umucunguzi wacu kuva mu bihe bya kera.
17  Yehova, kuki utureka tugatandukira inzira zawe? Kuki ureka imitima yacu ikinangira ntitugutinye? Garuka ku bw’abagaragu bawe, ari bo miryango y’abo wagize umurage wawe.
18  Kuko ubwoko bwawe bwera bwamaze igihe gito bufite igihugu, ariko abanzi bacu banyukanyutse urusengero rwawe.
19  Twamaze igihe kirekire tumeze nk’abo utigeze gutegeka, tumeze nk’abatarigeze kwitirirwa izina ryawe.
7  Nuko ku ngoma ya Ahazi mwene Yotamu mwene Uziya, umwami w’u Buyuda, Resini umwami wa Siriya na Peka mwene Remaliya umwami wa Isirayeli, batera Yerusalemu ngo bayirwanye ariko ntibayishobora.
2  Hanyuma abantu babwira ab’inzu ya Dawidi bati “Siriya yishingikirije kuri Efurayimu.” Nuko umutima w’umwami n’uw’abantu be irahungabana, nk’uko ibiti byo mu ishyamba bihungabanywa n’umuyaga.
3  Maze Yehova abwira Yesaya ati “sohoka ujyane n’umuhungu wawe Sheyari-Yashubu, mujye gusanganira Ahazi aho umuyoboro w’amazi y’ikidendezi cyo haruguru ugarukira, ku nzira igana ku murima w’umumeshi,
4  umubwire uti ‘wirinde uhumure, ntutinye kandi umutima wawe ntuhaburwe n’uburakari bukaze bwa Resini umwami wa Siriya na mwene Remaliya, bameze nk’ibisigazwa bibiri by’ibiti bicumbeka,
5  kuko Siriya na Efurayimu na mwene Remaliya bagucuriye umugambi mubi bagira bati
6  “nimuze dutere u Buyuda, tubutanyaguze, tubucemo ibyuho maze tubwigarurire, twimikeyo undi mwami ari we mwene Tabeli.”
7  “‘Yehova Umwami w’Ikirenga aravuga ati “ibyo ntibizahama kandi ntibizasohora,
8  kuko umutwe wa Siriya ari Damasiko, n’umutwe wa Damasiko ukaba Resini. Mu myaka mirongo itandatu n’itanu Efurayimu izajanjagurwa, ku buryo itazongera kuba ishyanga.
9  Umutwe wa Efurayimu ni Samariya kandi umutwe wa Samariya ni mwene Remaliya. Nimutagira ukwizera ntimuzarama igihe kirekire.”’”
10  Nuko Yehova arongera abwira Ahazi ati
11  “saba Yehova Imana yawe ikimenyetso; nushaka usabe ikigera ikuzimu nk’imva cyangwa ikigera hejuru nk’ijuru!”
12  Ariko Ahazi aravuga ati “sinzagisaba kandi sinzagerageza Yehova.”
13  Nuko uwo muhanuzi aravuga ati “nimwumve mwa b’inzu ya Dawidi mwe. Murushya abantu mukabona ko ari ibintu byoroheje, none mugiye no kurushya Imana yanjye?
14  Ni yo mpamvu Yehova ubwe azabaha ikimenyetso: dore umukobwa azatwita abyare umuhungu amwite Emanweli.
15  Azamenya kwanga ikibi no guhitamo icyiza atunzwe n’amavuta n’ubuki.
16  Mbere y’uko uwo mwana amenya kwanga ikibi no guhitamo icyiza, igihugu cy’abo bami bombi bagutera ubwoba buguhahamura kizaba cyaratawe burundu.
17  Wowe n’abantu bawe n’inzu ya so, Yehova azabateza iminsi itarigeze ibaho uhereye igihe Efurayimu yitandukanyirije na Yuda, ari we mwami wa Ashuri.
18  “Icyo gihe Yehova azahamagaza ikivugirizo isazi zo ku mpera y’imigende ya Nili yo muri Egiputa, n’inzuki zo mu gihugu cya Ashuri,
19  zize zigwe mu mikoki ihanamye no mu masenga yo mu bitare no mu bihuru by’amahwa byose no mu bibumbiro hose.
20  “Icyo gihe, Yehova azamwogosha umusatsi wo ku mutwe n’ubwoya bwo ku maguru, kandi amumareho ubwanwa akoresheje icyuma cyogosha azaba yakodesheje mu karere ka rwa Ruzi; icyo cyuma cyogosha ni umwami wa Ashuri.
21  “Icyo gihe umuntu azarokora inyana imwe mu bushyo, n’intama ebyiri.
22  Kandi kubera ko amata azaba yarabaye menshi, azatungwa n’amavuta n’ubuki kuko amavuta n’ubuki ari byo bizatunga umuntu wese uzaba yarasigaye mu gihugu.
23  “Icyo gihe, ahantu hose hahoze imizabibu igihumbi ifite agaciro k’ibiceri igihumbi by’ifeza, hazamera amahwa n’ibihuru.
24  Azajyayo yitwaje imyambi n’umuheto, kuko igihugu cyose kizaba ari amahwa n’ibihuru.
25  Kandi ntuzongera kujya ku misozi yose baharuragaho ibyatsi bibi bakoresheje isuka, kuko uzaba utinya amahwa n’ibihuru; hazaba aho gushumurira ibimasa, n’aho intama ziribata.”
55  Yemwe abafite inyota mwese, nimuze ku mazi. Namwe abadafite amafaranga nimuze mugure, murye. Yee, nimuze mugure divayi n’amata mudatanze amafaranga, cyangwa ikindi kiguzi.
2  Kuki mukomeza gutanga amafaranga mugura ibitari ibyokurya, kandi kuki mugoka mukorera ibidahaza? Muntege amatwi mwitonze murebe ngo murarya ibyiza, n’ubugingo bwanyu bukishimira umubyibuho!
3  Mutege amatwi kandi munsange. Nimwumve kugira ngo ubugingo bwanyu bukomeze kubaho, kandi nzagirana namwe isezerano rihoraho rihuje n’ineza yuje urukundo ihoraho nagaragarije Dawidi.
4  Dore naramutanze ngo abe umuhamya wo guhamiriza amahanga, ndamutanga ngo abe umuyobozi n’umugaba wayo.
5  Dore uzahamagara ishyanga utazi, kandi abo mu ishyanga ritigeze kukumenya bazakwirukira, ku bwa Yehova Imana yawe no ku bw’Uwera wa Isirayeli, kuko azaba yaragutatse ubwiza.
6  Mushake Yehova bigishoboka ko abonwa; mumwambaze akiri bugufi.
7  Umuntu mubi nareke inzira ye, n’ugira nabi areke imitekerereze ye, agarukire Yehova na we azamugirira imbabazi, agarukire Imana yacu kuko izamubabarira rwose.
8  “Ibyo mutekereza si byo ntekereza, kandi inzira zanjye si zo zanyu,” ni ko Yehova avuga.
9  “Nk’uko ijuru risumba isi, ni ko n’inzira zanjye zisumba izanyu, n’ibyo ntekereza bisumba ibyo mutekereza.
10  Nk’uko imvura na shelegi bimanuka bivuye mu ijuru ntibisubireyo, ahubwo bigatosa ubutaka maze bukameza imyaka ikera, umubibyi akabona imbuto n’urya akabona ibyokurya,
11  ni ko ijambo ryanjye riva mu kanwa kanjye rizamera. Ntirizagaruka ubusa, ahubwo rizakora ibyo nishimira, risohoze ibyo naritumye.
12  “Muzasohokana ibyishimo kandi muzagaruka mu mahoro. Imisozi n’udusozi bizanezererwa imbere yanyu birangurure ijwi ry’ibyishimo, n’ibiti byo mu gasozi bizakoma mu mashyi.
13  Mu cyimbo cy’igihuru cy’amahwa hazamera igiti cy’umuberoshi, no mu cyimbo cy’igisura hamere igiti cy’umuhadasi. Bizatuma izina rya Yehova ryamamara, bibe n’ikimenyetso kitazakurwaho kugeza ibihe bitarondoreka.”
51  “Mwa bakurikira gukiranuka mwe, nimuntege amatwi, mwebwe abashaka Yehova. Nimurebe igitare mwakorogoshowemo n’urwobo mwacukuwemo.
2  Nimurebe so Aburahamu na Sara wabagiriye ku gise akababyara. Kuko yari umwe igihe namuhamagaraga, ariko namuhaye umugisha aragwira.
3  Yehova azahumuriza Siyoni. Azahumuriza ahayo hose habaye amatongo; ubutayu bwaho azabuhindura nka Edeni, n’umutarwe waho awuhindure nk’ubusitani bwa Yehova. Hazabamo ibyishimo n’umunezero, no gushimira n’indirimbo.
4  “Mwa bwoko bwanjye mwe, nimunyumve, namwe bantu bo mu ishyanga ryanjye nimuntege amatwi. Kuko nzatanga itegeko, ngashyiraho amategeko yanjye ngo abere abantu bo mu mahanga urumuri.
5  Gukiranuka kwanjye kuri hafi, n’agakiza kanjye kazaza. Amaboko yanjye azacira urubanza abantu bo mu mahanga. Ibirwa bizanyiringira, kandi bizategereza ukuboko kwanjye.
6  “Mwubure amaso murebe hejuru mu ijuru, murebe no hasi ku isi, kuko ijuru rizayoyoka nk’umwotsi, n’isi igasaza nk’umwenda. Abayituye bazapfa nk’imibu. Ariko agakiza kanjye kazahoraho kugeza ibihe bitarondoreka, kandi gukiranuka kwanjye ntikuzakurwaho.
7  “Nimuntege amatwi mwebwe abazi gukiranuka, mwebwe mufite amategeko yanjye mu mitima yanyu. Ntimugatinye kuvugwa nabi n’abantu buntu, kandi ntimugakurwe umutima n’amagambo yabo y’ibitutsi.
8  Udukoko tuzabarya nk’uko turya umwenda, tubarye nk’uturya ubwoya. Ariko gukiranuka kwanjye kuzahoraho kugeza ibihe bitarondoreka, n’agakiza kanjye kabe ku bantu b’ibihe bitabarika.”
9  Yewe kuboko kwa Yehova we, haguruka! Haguruka ukenyere imbaraga! Haguruka nko mu bihe bya kera, nko mu b’ibihe byashize. Mbese si wowe wajanjaguye Rahabu, ugahinguranya cya gikoko cyo mu nyanja?
10  Mbese si wowe wakamije inyanja, ugakamya amazi y’imuhengeri? Si wowe waciye inzira mu nyanja rwagati kugira ngo abacunguwe bambuke?
11  Ni bwo abo Yehova yacunguye bazagaruka i Siyoni barangurura amajwi y’ibyishimo, kandi umunezero uhoraho uzaba ku mitwe yabo. Bazagira ibyishimo n’umunezero, kandi agahinda no gusuhuza umutima bizahunga.
12  “Ni jye ubwanjye ubahumuriza. “Uri nde wowe utinya umuntu buntu kandi azapfa, ugatinya umwana w’umuntu kandi azahinduka nk’ubwatsi bubisi?
13  Uri nde ku buryo wakwibagirwa Yehova Umuremyi wawe, we wabambye ijuru kandi agashyiraho imfatiro z’isi, bigatuma uhinda umushyitsi umunsi wose ubudatuza, bitewe n’uburakari bw’ukugose akakotsa igitutu nk’uwiteguye kukurimbura? None se uburakari bw’uwari ukugose akakotsa igitutu buri he?
14  “Uwahetamiye mu minyururu azahita abohorwa kugira ngo adapfa akajya muri rwa rwobo, cyangwa akabura ibyokurya.
15  “Ariko jyewe Yehova, ndi Imana yawe kandi ni jye usembura inyanja imiraba yayo ikivumbagatanya. Yehova nyir’ingabo ni ryo zina ryanjye.
16  Nzashyira amagambo yanjye mu kanwa kawe kandi nzagutwikiriza igicucu cy’ukuboko kwanjye, kugira ngo nshyire ijuru mu mwanya waryo, nshyireho n’imfatiro z’isi, maze mbwire Siyoni nti ‘uri ubwoko bwanjye.’
17  “Yerusalemu we, kanguka, kanguka maze uhaguruke, wowe wanywereye ku gikombe cy’uburakari bwa Yehova kiri mu ntoki ze. Wanyoye divayi yo mu nkongoro, ari cyo gikombe kidandabiranya, urayiranguza.
18  Mu bana yabyaye bose, nta n’umwe wamuyoboye; mu bana yareze bose nta n’umwe wamufashe ukuboko.
19  Uzagerwaho n’ibi bintu bibiri. Ni nde uzifatanya nawe mu kababaro? Uzasahurwa urimburwe kandi uzicwa n’inzara n’inkota! Ni nde uzaguhumuriza?
20  Abana bawe bararabiranye. Barambaraye mu mahuriro y’imihanda yose nk’intama z’ishyamba zafashwe mu rushundura bateze, cyangwa nk’abagezweho n’uburakari bukaze bwa Yehova, ari ko gucyaha kw’Imana yawe.”
21  None rero umva ibi, yewe wa mugore w’imbabare we, wa musinzi we ariko utasindishijwe na divayi.
22  Umwami wawe Yehova, ari we Mana yawe irwanirira ubwoko bwayo, aravuga ati “dore ngiye kukuvana mu ntoki igikombe kidandabiranya. Inkongoro, ari cyo gikombe cy’uburakari bwanjye, ntuzongera kuyinyweraho ukundi.
23  Nzayishyira mu ntoki z’abakubabazaga, bakakubwira bati ‘unama kugira ngo dutambuke,’ ku buryo umugongo wawe wari warabaye nk’ubutaka, cyangwa nk’inzira abantu banyuramo.”
34  Mwa mahanga mwe mwigire hino mwumve, namwe mwa bihugu mwe, mutege amatwi. Isi n’ibiyuzuye na byo nibitege amatwi, hamwe n’ubutaka n’ibibuvamo byose.
2  Kuko Yehova yarakariye amahanga yose, akaba afitiye umujinya ingabo zayo zose. Azayarimbura ayatikize.
3  Abayo bishwe bazajugunywa hanze, umunuko w’intumbi zabo uzamuke; kandi imisozi izashonga bitewe n’amaraso yabo.
4  Ingabo zo mu kirere zose zizabora, n’ijuru rizingwe nk’umuzingo w’igitabo; ingabo zaryo zose zizuma nk’uko amababi y’umuzabibu yuma agahunguka, nk’uko imbuto z’umutini zumye zihunguka.
5  “Inkota yanjye izuhirirwa mu ijuru. Dore imanukiye kuri Edomu no ku bantu nageneye kurimbuka mpuje n’ubutabera!
6  Yehova afite inkota kandi izuzura amaraso, yuzureho urugimbu, n’amaraso y’amasekurume y’intama n’ihene, n’urugimbu rw’impyiko z’amapfizi y’intama. Kuko Yehova afite igitambo i Bosira kandi mu gihugu cya Edomu hazabagirwa amatungo menshi.
7  Ayo matungo azamanukana n’ibimasa by’ishyamba, kandi ibimasa bikiri bito bizamanukana n’ibikuze bifite imbaraga; igihugu cyabyo kizuhirwa amaraso, n’umukungugu wabyo uzuzuraho urugimbu.”
8  Kuko Yehova afite umunsi wo guhora, umwaka wo guhorera Siyoni.
9  Imigezi yaho izahinduka godoro, n’umukungugu waho uhinduke amazuku, kandi ubutaka bwaho buzahinduka nka godoro igurumana.
10  Ntizazima haba ku manywa cyangwa nijoro; umwotsi wayo uzakomeza kuzamuka kugeza ibihe bitarondoreka. Izakomeza kumagara uko ibihe bizagenda bisimburana, kandi nta wuzayinyuramo kugeza iteka ryose.
11  Inzoya n’ikinyogote bizayigarurira, kandi hazaba indiri y’ibihunyira by’amatwi maremare n’ibikona; Imana izayiramburaho umugozi ugera ubusa, iyipimishe amabuye apima umusaka.
12  Mu banyacyubahiro baho ntihazabamo n’umwe wahamagarirwa kuba umwami, kuko abatware baho bazahinduka ubusa.
13  Iminara yaho izameraho amahwa, n’ibihome byaho bimeremo ibisura n’ibyatsi bihanda; hazahinduka indiri y’ingunzu n’ubuturo bw’imbuni.
14  Inyamaswa zo mu turere tutagira amazi ni ho zizajya zihurira n’inyamaswa zihuma, n’abadayimoni bahamagare bagenzi babo. Aho ni ho rushorera izibera mu mutuzo kandi ni ho izaruhukira.
15  Inzoka inyaruka nk’umwambi ni ho yashyize icyari cyayo itera amagi, kandi izayaturaga maze ibundikire abana bayo. Aho ni ho sakabaka zizajya ziteranira, ingabo iri kumwe n’ingore yayo.
16  Nimushakashake mu gitabo cya Yehova, musome mu ijwi riranguruye: muzabona ko nta n’imwe ibura; nta ngore n’imwe ibura ingabo yayo, kuko akanwa ka Yehova ari ko kabitegetse, kandi umwuka we ni wo wazikoranyirije hamwe.
17  Ni we wazikoreye ubufindo, ukuboko kwe kuzigabanya aho zitura gukoresheje umugozi ugera. Zizahigarurira kugeza ibihe bitarondoreka, kandi ni ho zizatura uko ibihe bizagenda bikurikirana.
62  Ku bwa Siyoni sinzaceceka, kandi sinzatuza ku bwa Yerusalemu kugeza igihe gukiranuka kwayo kuzazira kumeze nk’umucyo, n’agakiza kayo kakaza kameze nk’ifumba igurumana.
2  “Yewe mugore, amahanga azabona gukiranuka kwawe, n’abami bose babone ikuzo ryawe. Uzitwa izina rishya uzahabwa na Yehova.
3  Uzaba ikamba ry’ubwiza mu kuboko kwa Yehova, n’igitambaro cy’umwami cyo kuzingirwa ku mutwe kiri mu kiganza cy’Imana yawe.
4  Nta wuzongera kuvuga ko uri umugore watawe burundu, kandi nta wuzongera kuvuga ko igihugu cyawe ari umusaka. Ahubwo uzitwa “Ibyishimo byanjye biri muri yo” n’igihugu cyawe cyitwe “Umugore ufite umugabo,” kuko Yehova azaba yakwishimiye, kandi igihugu cyawe kizamera nk’umugore ufite umugabo.
5  Nk’uko umusore azana umwari akaba umugore we, ni ko abahungu bawe bazakugira umugore. Kandi nk’uko umukwe yishimira umugeni, ni ko Imana yawe izakwishimira.
6  Yerusalemu we, nashyize abarinzi ku nkuta zawe. Ntibazigere na rimwe baceceka amanywa yose n’ijoro ryose. “Mwebwe abavuga izina rya Yehova, ntimuzigere mutuza,
7  kandi ntimuzatume atuza kugeza igihe azashimangirira Yerusalemu akayikomeza, akayihesha icyubahiro mu isi.”
8  Yehova yarahirishije ukuboko kwe kw’iburyo, arahirisha ukuboko kwe gukomeye ati “sinzongera guha abanzi bawe imyaka yawe ngo bayirye, n’abanyamahanga ntibazongera kunywa divayi yawe nshya waruhiye.
9  Ahubwo abayisarura ni bo bazayirya, kandi ntibazabura gusingiza Yehova, n’abenga divayi ni bo bazayinywera mu bikari byanjye byera.”
10  Mutambuke, mutambuke munyure mu marembo. Mucire abantu inzira. Mutinde inzira y’igihogere, muyitinde muyikuremo amabuye. Mushingire amahanga ikimenyetso.
11  Dore Yehova ubwe yatumye byumvikana, bigera mu duce twa kure tw’isi, agira ati “nimubwire umukobwa w’i Siyoni muti ‘dore agakiza kawe karaje. Dore aje afite ingororano, kandi ibihembo atanga biri imbere ye.’”
12  Abantu bazabita ubwoko bwera, abacunguwe na Yehova; kandi nawe uzitwa “Uwashatswe,” “Umurwa utaratawe burundu.”
57  Umukiranutsi yararimbutse, nyamara nta wubizirikana mu mutima we. N’abantu barangwaga n’ineza yuje urukundo barapfuye, ariko nta wumenya ko umukiranutsi yipfiriye, atazongera guhura n’amakuba.
2  Umuntu wese ugendera mu nzira yo gukiranuka, agenda amahoro, akaruhukira mu mva ye.
3  “Naho mwebwe, mwa bana b’umugore w’umushitsikazi mwe, mwa rubyaro rw’umusambanyi n’umugore w’indaya, nimwigire hafi.
4  Uwo mwishima hejuru ni nde? Ni nde mukomeza kwasamira mugasohora indimi mumunnyega? Mbese ntimuri abana b’ibicumuro n’urubyaro rw’ibinyoma,
5  babyukiriza irari mu biti by’inganzamarumbo, munsi y’igiti gitoshye cyose, bakicira abana mu bibaya, munsi y’imikoki yo mu bitare?
6  “Umugabane wawe wari kumwe n’amabuye asennye yo mu kibaya. Ni yo yari umugabane wawe. Byongeye kandi, wayasukiraga ituro ry’ibyokunywa, ukayatura amaturo. Mbese ibyo byampumuriza koko?
7  Washashe uburiri bwawe ku musozi muremure uri hejuru cyane. Aho na ho wajyagayo ukahatambira ibitambo.
8  Washyize urwibutso rwawe inyuma y’urugi n’inkomanizo z’umuryango. Warantaye uritwikurura, hanyuma urazamuka, wagura uburiri bwawe. Wihitiyemo kugirana n’izo mana amasezerano; wakunze kuryamana na zo, ureba igitsina cy’umugabo.
9  Waramanutse usanga Meleki uyishyiriye amavuta, ushaka n’amavuta ahumura menshi cyane. Wakomeje kohereza intumwa zawe zigera kure, ku buryo wamanutse ukagera mu mva.
10  Waruhiye mu nzira zawe nyinshi wanyuzemo, ariko ntiwavuga uti ‘ibi nta cyizere bitanga!’ Ahubwo wabonye ikikongerera imbaraga; ni cyo cyatumye utarwara.
11  “None se ni nde waguteye ubwoba ugatangira gutinya, bikaba byaratumye ubeshya? Ariko ntiwanyibutse. Nta cyo wigeze uzirikana mu mutima wawe. Mbese sinakomeje kwicecekera nkabihisha? Ni cyo cyatumye utantinya.
12  Jye ubwanjye nzashyira ahabona gukiranuka kwawe n’imirimo yawe, maze ngaragaze ko nta cyo bizakumarira.
13  Nutabaza, ibintu byawe warundanyije ntibizagukiza, ahubwo byose bizatwarwa n’umuyaga. Umwuka uzabihuha biyoyoke; ariko umpungiraho azaragwa igihugu, aragwe umusozi wanjye wera.
14  Umuntu azavuga ati ‘nimuhatinde, nimuhatinde! Muhace inzira, muvane inzitizi zose mu nzira y’ubwoko bwanjye.’”
15  Uri hejuru kandi Usumbabyose, uhoraho iteka kandi izina rye rikaba ari iryera, aravuga ati “ntuye hejuru ahera, kandi mbana n’ushenjaguwe n’uwiyoroshya mu mutima kugira ngo mpembure aboroheje, mpembure n’umutima w’abashenjaguwe.
16  Sinzahora ndwana kandi sinzarakara iteka, kuko natuma umwuka w’umuntu ukendera, n’ibyo naremye bihumeka bigashiramo imbaraga.
17  “Yarayobye akurikirana indamu mbi bituma ndakara, ndamukubita, muhisha mu maso hanjye ndakaye. Ariko yigize icyigomeke akomeza kugendera mu nzira y’umutima we.
18  Nabonye inzira ze ntangira kumukiza no kumuyobora no kumuhumuriza, we n’abe baborogaga.”
19  Yehova aravuga ati “dore ndarema imbuto z’iminwa. Uri kure n’uri hafi bose bazagira amahoro arambye, kandi nzabakiza.”
20  “Ariko ababi bameze nk’inyanja yarubiye idashobora gutuza, amazi yayo agakomeza kuzikura ibyatsi n’ibyondo.
21  Nta mahoro y’ababi,” ni ko Imana yanjye ivuga.
46  Beli yarunamye, Nebo irubama; ibishushanyo byazo byahekeshejwe inyamaswa n’amatungo, ziba umutwaro n’umuzigo uremerera amatungo ananiwe.
2  Zombi zizubama kandi zuname; ntizizashobora guhungisha imitwaro yazo, ahubwo zizajyanwa mu bunyage.
3  “Mwa b’inzu ya Yakobo mwe, nimuntege amatwi, namwe mwese abasigaye bo mu nzu ya Isirayeli, abo nahetse mukiva mu nda, nkabaterura mukivuka.
4  Ndetse n’igihe muzaba mugeze mu za bukuru, nzaba nkiri wa wundi; ni jye uzakomeza kubaheka kugeza igihe muzamerera imvi. Nzagira icyo nkora kugira ngo nkomeze kubaheka no kubaterura no kubakiza.
5  “Mwangereranya na nde, cyangwa se mwavuga ko ari nde duhwanye? Mwangereranya na nde ku buryo nasa na we?
6  Hari abatanga zahabu zo mu ruhago rwabo batitangiriye itama, bagapima ifeza ku munzani. Bahemba umucuzi akazikoramo imana, hanyuma bakayikubita imbere bakayunamira.
7  Bayiheka ku rutugu, bakayijyana bakayitereka ahantu hayo, ikahahagarara itanyeganyega. Aho bayiteretse ntihava. Umuntu arayitakambira ariko ntisubiza, kandi nta we ikiza amakuba ye.
8  “Muzirikane ibi kugira ngo mugire ubutwari. Mubishyire ku mutima mwa banyabyaha mwe.
9  Mwibuke ibya mbere byabaye mu bihe bya kera, mwibuke ko ari jye Mana nyamana kandi ko nta yindi Mana cyangwa undi duhwanye.
10  Ni jye uhera mu ntangiriro nkavuga iherezo, ngahera mu bihe bya kera nkavuga ibitarakorwa, nkavuga nti ‘umugambi wanjye uzahama, kandi ibyo nishimira byose nzabikora.’
11  Ni jye uhamagara igisiga kikava iburasirazuba, ngahamagara umuntu akava mu gihugu cya kure aje gusohoza umugambi wanjye. Narabivuze kandi nzabisohoza; narabitekereje, no kubikora nzabikora.
12  “Mwa bafite imitima yinangiye mwe, nimuntege amatwi, mwa bari kure yo gukiranuka mwe.
13  Nigije hafi gukiranuka kwanjye, ntikuri kure, kandi agakiza kanjye ntikazatinda. Nzatanga agakiza muri Siyoni, Isirayeli nyihe ubwiza bwanjye.”
37  Umwami Hezekiya abyumvise, ahita ashishimura imyambaro ye yambara ikigunira, maze yinjira mu nzu ya Yehova.
2  Nuko atuma Eliyakimu umutware w’urugo rw’umwami, na Shebuna umunyamabanga n’abakuru b’abatambyi, abatuma ku muhanuzi Yesaya mwene Amotsi, bagenda bambaye ibigunira.
3  Baramubwira bati “Hezekiya yadutumye ngo ‘uyu munsi ni umunsi w’umubabaro no gukangarwa no gusuzugurwa bikabije, kuko abana bageze mu matako ariko nta mbaraga zo kubabyara.
4  Ahari Yehova Imana yawe azumva amagambo ya Rabushake, uwo shebuja, umwami wa Ashuri, yatumye ngo atuke Imana nzima, kandi azamuhanira amagambo Yehova Imana yawe yumvise. Nawe usenge usabire abasigaye bakiri hano.’”
5  Nuko abagaragu b’Umwami Hezekiya basanga Yesaya.
6  Yesaya arababwira ati “mugende mubwire shobuja muti ‘Yehova yavuze ati “ntuterwe ubwoba n’amagambo wumvanye abagaragu b’umwami wa Ashuri bantuka.
7  Ngiye kumushyiramo undi mutima kandi azumva inkuru izatuma asubira mu gihugu cye, kandi nzatuma agwa mu gihugu cye yicishijwe inkota.”’”
8  Hanyuma Rabushake asubirayo asanga umwami wa Ashuri aho yarwanyaga ab’i Libuna, kuko yari yarumvise ko umwami yavuye i Lakishi.
9  Nuko umwami yumva bavuga ibya Tiruhaka umwami wa Etiyopiya bati “yaje kukurwanya.” Abyumvise atuma intumwa kuri Hezekiya ati
10  “mugende mubwire Hezekiya umwami w’u Buyuda muti ‘Imana yawe wiringira ntigushuke ngo ikubwire iti “Yerusalemu ntizahanwa mu maboko y’umwami wa Ashuri.”
11  Wowe ubwawe wiyumviye ibyo abami ba Ashuri bakoreye ibihugu byose bakabirimbura; none se wibwira ko ari wowe uzarokoka?
12  Mbese imana z’amahanga ba sogokuruza barimbuye zarayarokoye, urugero nka Gozani na Harani na Resefu, ndetse na bene Edeni babaga i Telasari?
13  Umwami w’i Hamati ari he? Umwami wo muri Arupadi n’umwami w’umugi wa Sefarivayimu, n’uwa Hena n’uwa Iva bo bari he?’”
14  Nuko Hezekiya yakira inzandiko yari azaniwe n’izo ntumwa arazisoma, hanyuma arazamuka ajya ku nzu ya Yehova maze azirambura imbere ya Yehova.
15  Hezekiya asenga Yehova ati
16  “Yehova nyir’ingabo Mana ya Isirayeli yicaye ku bakerubi, ni wowe Mana y’ukuri wenyine utegeka ubwami bwose bwo ku isi. Ni wowe waremye ijuru n’isi.
17  Yehova, tega amatwi wumve. Yehova amaso yawe arebe, kandi amatwi yawe yumve amagambo yose Senakeribu yatumye intumwa ze atuka Imana nzima.
18  Yehova, ni koko abami ba Ashuri barimbuye ibihugu byose, ndetse n’igihugu cyabo bwite.
19  Imana zabyo zaratwitswe kuko zitari imana nyamana, ahubwo zari umurimo w’intoki z’abantu, zibajwe mu biti no mu mabuye, ari na yo mpamvu bazirimbuye.
20  None Yehova Mana yacu, dukize ukuboko kwe kugira ngo ubwami bwose bwo ku isi bumenye ko wowe Yehova ari wowe Mana wenyine.”
21  Nuko Yesaya mwene Amotsi atuma kuri Hezekiya ati “Yehova Imana ya Isirayeli yavuze ati ‘kubera ko wansenze umbwira ikibazo cya Senakeribu umwami wa Ashuri,
22  dore ijambo Yehova yamuvuzeho:“Umwari w’i Siyoni yagusuzuguye arakunnyega. Umukobwa w’i Yerusalemu yakuzungurije umutwe ari inyuma yawe.
23  Aho uzi uwo watutse ukamwandagaza?Uzi uwo wakankamiyeUkamurebana ubwibone?Ni Uwera wa Isirayeli!
24  Watutse Yehova ukoresheje abagaragu bawe, uravuga uti‘Mfite amagare y’intambara menshi,Nzazamuka njye mu turere tw’imisozi miremire,Mu turere twa kure cyane two muri Libani,Nteme ibiti byaho birebire by’amasederi, n’ibiti byaho by’imiberoshi by’indobanure.Kandi nzinjira aharehare hasumba ahandi, mu ishyamba ryayo ry’ibiti byera imbuto.
25  Jye ubwanjye nzafukura amazi nyanywe,Kandi ibirenge byanjye bizakamya imigende yose ya Nili yo muri Egiputa.’
26  Mbese ntiwigeze ubyumva? Uhereye mu bihe bya kera cyane, ibyo ni byo niyemeje gukora.Nabigambiriye guhera mu minsi ya kera cyane, none ngiye kubisohoza.Uzakoreshwa mu guhindura amatongo imigi igoswe n’inkuta.
27  Amaboko y’abaturage baho azatentebuka;Bazashya ubwoba bakorwe n’isoni.Bazamera nk’ibimera byo mu murima, nk’ibyatsi bibisi bitohagiye,Bamere nk’ibyatsi byo ku bisenge by’amazu, n’ibyo ku materasi bihuhwa n’umuyaga uturuka iburasirazuba.
28  Nzi neza igihe wicara utuje, n’igihe usohokera n’igihe winjirira,N’iyo wisararanga ushaka kundwanya,
29  Kuko numvise uko wisararanga ushaka kundwanya kandi nkaba numvise ijwi ryo gutontoma kwawe.Nzashyira ururobo mu zuru ryawe n’umukoba mu kanwa kawe,Kandi nzagushorera ngusubize iyo waturutse nkunyujije mu nzira wanyuzemo uza.”
30  “‘Iki ni cyo kizakubera ikimenyetso: muri uyu mwaka muzarya ibizera ku ntete zaguye hasi, mu mwaka wa kabiri murye ibyeze ku micwira, ariko mu mwaka wa gatatu muzabiba musarure, mutere inzabibu murye imbuto zazo.
31  Kandi abarokotse bo mu nzu ya Yuda, ari bo basigaye, bazashora imizi hasi mu butaka bere imbuto hejuru.
32  Kuko muri Yerusalemu hazaturuka abasigaye, n’abarokotse baturuke ku musozi wa Siyoni. Ibyo Yehova nyir’ingabo azabisohoresha umwete we.
33  “‘Ku bw’ibyo, dore ibyo Yehova avuga ku mwami wa Ashuri: “ntazinjira muri uyu mugi, yemwe nta n’umwambi azaharasa, cyangwa ngo awutere yitwaje ingabo imukingira, kandi ntazawurundaho ibyo kuririraho.”’
34  “‘Azasubira iyo yaturutse anyuze mu nzira yanyuzemo aza, kandi ntazakandagira muri uyu mugi,’ ni ko Yehova avuga.
35  ‘Nzarwanirira uyu mugi nywukize ku bw’izina ryanjye no ku bw’umugaragu wanjye Dawidi.’”
36  Nuko umumarayika wa Yehova ajya mu nkambi y’Abashuri yicamo abantu ibihumbi ijana na mirongo inani na bitanu. Abantu babyutse mu gitondo kare basanga bose ari imirambo.
37  Hanyuma Senakeribu umwami wa Ashuri arikubura aragenda, asubira i Nineve agumayo.
38  Igihe yari mu nzu y’imana ye Nisiroki ayunamiye, abahungu be bwite, ari bo Adurameleki na Shareseri bamwicisha inkota maze bahungira mu gihugu cya Ararati. Nuko umuhungu we Esari-Hadoni yima mu cyimbo cye.
45  Uku ni ko Yehova yabwiye Kuro uwo yitoranyirije, uwo nafashe ukuboko kw’iburyo kugira ngo muneshereze amahanga imbere ye, nkenyuruze abami, mukingurire inzugi, ndetse n’amarembo ntazigere akingwa. Yaramubwiye ati
2  “nzakugenda imbere, utudunduguru two mu gihugu nturinganize. Nzamenagura inzugi z’umuringa n’ibihindizo by’ibyuma mbicagagure.
3  Nzaguha ubutunzi buri mu mwijima n’ubutunzi buhishwe ahantu hiherereye, kugira ngo umenye ko ndi Yehova Imana ya Isirayeli, iguhamagara mu izina ryawe.
4  Naguhamagaye mu izina ryawe ku bw’umugaragu wanjye Yakobo na Isirayeli uwo natoranyije, nguha izina ry’icyubahiro nubwo utigeze kumenya.
5  Ni jye Yehova, nta wundi ubaho. Nta yindi Mana ibaho itari jye. Nzagukenyeza nkomeze nubwo utigeze kumenya,
6  kugira ngo uhereye aho izuba rirasira kugeza aho rirengera, abantu bamenye ko nta yindi Mana itari jye. Ni jye Yehova, nta wundi ubaho.
7  Ni jye urema umucyo n’umwijima, kandi ni jye uzana amahoro n’ibyago. Jyewe Yehova, ni jye ukora ibyo byose.
8  “Wa juru we, gusha ibitonyanga bituruke hejuru, kandi ibicu bijojobe gukiranuka. Isi na yo nikinguke yere imbuto nyinshi z’agakiza, kandi itume gukiranuka kumera. Jyewe Yehova, ni jye wabiremye.”
9  Azabona ishyano uhangana n’Umuremyi we, nk’uko urujyo rwahangana n’urundi rujyo. Mbese ibumba ryabwira uribumba riti “ibyo ukora ni ibiki?” Cyangwa icyo wahanze cyavuga kiti “nta maboko agira”?
10  Azabona ishyano ubwira umugabo ati “icyo wabyaye ni iki?” Kandi akabwira umugore ati “uri ku gise cy’iki?”
11  Yehova Uwera wa Isirayeli, ari na we wamuhanze, aramubwira ati “mbaza, ndetse umbaze ibigiye kuba ku bana banjye, kandi muntegeke ku birebana n’umurimo w’amaboko yanjye.
12  Ni jye ubwanjye waremye isi, ndema n’abantu bayiriho. Amaboko yanjye ni yo yabambye ijuru, kandi ni jye utegeka ingabo zaryo zose.”
13  “Jyewe ubwanjye nahagurukije umuntu nkoresheje gukiranuka, kandi nzagorora inzira ze zose. Ni we uzubaka umurwa wanjye kandi abanjye bose bari mu bunyage azabarekura bagende, abikore nta kiguzi cyangwa impongano,” ni ko Yehova nyir’ingabo avuga.
14  Uku ni ko Yehova avuga ati “abakozi badakorera ibihembo bo muri Egiputa n’abacuruzi bo muri Etiyopiya n’Abasheba, abagabo barebare, bo ubwabo bazaza aho uri babe abawe. Bazagenda inyuma yawe; bazaza aho uri baboheshejwe imihama, bakwikubite imbere. Bazaguhakwaho bakubwire bati ‘rwose Imana iri kumwe nawe, nta wundi kandi nta yindi Mana ibaho.’”
15  Ni koko uri Imana ikomeza kwihisha, uri Imana ya Isirayeli, uri Umukiza.
16  Bose bazakorwa n’isoni bamware. Abakora ibishushanyo bisengwa bose hamwe bazagendana ikimwaro.
17  Naho Isirayeli we azakizwa yunze ubumwe na Yehova, ahabwe agakiza k’ibihe bitarondoreka. Ntimuzakorwa n’isoni cyangwa ngo mumware kugeza iteka ryose.
18  Yehova, Umuremyi w’ijuru, we Mana y’ukuri waremye isi akayihanga, we wayishimangiye akayikomeza, utarayiremeye ubusa ahubwo akaba yarayiremeye guturwamo, aravuga ati “ni jye Yehova, nta wundi ubaho.
19  Sinavugiye mu bwihisho, ahantu h’umwijima ho ku isi, cyangwa ngo mbwire urubyaro rwa Yakobo nti ‘muranshakira ubusa.’ Ndi Yehova, mvuga ibyo gukiranuka kandi nkavuga ibitunganye.
20  “Mukoranire hamwe muze. Mwa barokotse mu mahanga mwe, nimwegerane mwigire hafi. Abatwara ibishushanyo byabo bibajwe mu biti ntibagira ubwenge, kimwe n’abasenga imana idashobora gukiza.
21  Muvuge ibyanyu kandi mwisobanure. Ni koko, nibajye inama bunze ubumwe. Ni nde wabivuze uhereye mu bihe bya kera kugira ngo babyumve? Ni nde wabigaragaje uhereye icyo gihe? Mbese si jye Yehova, jye Mana jyenyine? Ndi Imana ikiranuka nkaba n’Umukiza, kandi nta yindi Mana itari jye.
22  “Mwa bari ku mpera z’isi mwese mwe, nimungarukire maze mukizwe, kuko ari jye Mana, nta yindi ibaho.
23  Jyewe ubwanjye ndirahiye.  Ijambo ryasohotse mu kanwa kanjye rirakiranuka kandi ntirizagaruka ubusa. Amavi yose azamfukamira, n’ururimi rwose runyirahire ruti
24  ‘ni koko, Yehova yuzuye gukiranuka n’imbaraga. Abamurakarira bose bazaza aho ari, kandi bazakorwa n’isoni.
25  Abagize urubyaro rwa Isirayeli bose bazagaragara ko bari mu kuri biturutse kuri Yehova, kandi ni we bazirata.’”
52  Siyoni we, kanguka; kanguka wambare imbaraga zawe! Yewe Yerusalemu murwa wera, ambara imyambaro yawe myiza, kuko umuntu utarakebwe n’uwanduye batazongera kwinjira iwawe.
2  Yerusalemu we, ihungure umukungugu uhaguruke wicare. Yewe mukobwa w’i Siyoni wagizwe imbohe, ibohore ingoyi ziri ku ijosi ryawe.
3  Yehova aravuga ati “mwaguzwe ubusa, nanone muzacungurwa nta mafaranga atanzwe.”
4  Umwami w’Ikirenga Yehova aravuga ati “ubwa mbere, abagize ubwoko bwanjye bagiye gutura muri Egiputa ari abimukira, kandi Ashuri yabakandamije nta mpamvu.”
5  “None se ubu nakora iki? Ubwoko bwanjye bwajyaniwe ubusa. Ababategeka bakomezaga gutontoma,” ni ko Yehova avuga, “kandi izina ryanjye ryahoraga risuzugurwa umunsi ukira.
6  Ni cyo kizatuma ubwoko bwanjye bumenya izina ryanjye, ndetse ni cyo kizatuma kuri uwo munsi barimenya, kuko ari jye uvuga. Dore ni jye ubwanjye ubivuze.”
7  Mbega ukuntu ibirenge by’uzanye ubutumwa bwiza ari byiza ku misozi, utangaza amahoro akazana ubutumwa bwiza bw’ibintu byiza, utangaza agakiza akabwira Siyoni ati “Imana yawe yabaye umwami!”
8  Umva! Abarinzi bawe bazamuye amajwi. Bakomeza kurangururira hamwe amajwi y’ibyishimo, kuko igihe Yehova azagarura Siyoni bazabyibonera n’amaso yabo.
9  Mwa turere twabaye amatongo tw’i Yerusalemu mwe, nimunezerwe kandi murangururire hamwe amajwi y’ibyishimo kuko Yehova yahumurije ubwoko bwe, agacungura Yerusalemu.
10  Yehova yahinnye ukuboko k’umwambaro we kugira ngo agaragaze ukuboko kwe kwera imbere y’amahanga yose, kandi impera z’isi zose zizabona agakiza gaturuka ku Mana yacu.
11  Nimugende, nimugende, musohoke muri Babuloni; ntimukore ku kintu gihumanye; muyisohokemo, mwe kwiyanduza mwebwe abahetse ibikoresho bya Yehova.
12  Muzasohoka mudafite igihunga kandi ntimuzagenda nk’abahunze, kuko Yehova azabagenda imbere, Imana ya Isirayeli ikabashorera.
13  Dore umugaragu wanjye azagaragaza ubushishozi mu byo akora. Azashyirwa mu mwanya wo hejuru, azamurwe maze ashyirwe hejuru cyane.
14  Nk’uko benshi bamwitegereje batangaye, kuko mu maso he hari hononekaye cyane kurusha ah’undi muntu wese, n’ishusho ye nziza cyane yari yononekaye kurusha iy’undi mwana w’umuntu wese,
15  ni na ko azakangaranya amahanga menshi. Abami bazacecekera imbere ye kuko bazabona ibyo batari barigeze babwirwa, kandi bazerekeza ibitekerezo byabo ku byo batari barigeze bumva.
23  Urubanza rwaciriwe Tiro: mwa mato y’i Tarushishi mwe, nimuboroge! Kuko yanyazwe ntikomeze kuba icyambu, kandi ntihakiri ahantu umuntu yakwinjira. Iyo nkuru bayibwiriwe mu gihugu cy’i Kitimu.
2  Mwa batuye mu gihugu cyo ku nkombe mwe, nimuceceke. Abacuruzi b’i Sidoni bambuka inyanja, ni bo bakujujemo ubutunzi.
3  Imbuto za Shihori, umusaruro wa Nili n’urwunguko rwa Tiro, zanyuraga hejuru y’amazi menshi kandi zabaye inyungu y’amahanga.
4  Korwa n’isoni yewe Sidoni we, kuko inyanja, wa gihome cy’inyanja we, yavuze iti “sinagiye ku gise kandi sinabyaye, sinareze abahungu ngo mbakuze kandi sinabyiruye abakobwa.”
5  Nk’uko abantu bumvise inkuru y’ibyabaye kuri Egiputa bakababara cyane, ni na ko abantu bazababara cyane bumvise inkuru ya Tiro.
6  Mwa batuye mu gihugu cyo ku nkombe mwe, nimuboroge; mwambuke mujye i Tarushishi.
7  Ese uyu ni wa mugi wanyu wajyaga unezerwa kuva mu bihe bya kera, uhereye mu ntangiriro zawo? Ibirenge byabo byabajyanaga kure bagaturayo ari abimukira.
8  Ni nde wafatiye Tiro uwo mwanzuro, kandi ari yo yambikaga abantu amakamba, abacuruzi bayo bakaba bari abatware n’abacuruzi bayo ari abanyacyubahiro mu isi?
9  Yehova nyir’ingabo ni we wafashe uwo mwanzuro, kugira ngo ateshe agaciro ishema ry’ubwiza bwose kandi asuzugure abanyacyubahiro bose bo mu isi.
10  Yewe mukobwa w’i Tarushishi we, ambuka igihugu cyawe nk’uruzi rwa Nili. Nta cyambu kigihari.
11  Yabanguriye inyanja ukuboko kwe, atuma ibihugu bivurungana. Yehova yatanze itegeko ryo kurimbura Foyinike no gutsembaho ibihome byaho.
12  Yaravuze ati “yewe mwari w’i Sidoni wakandamizwaga, ntuzongera kwishima. Haguruka wambuke ujye i Kitimu. Na ho nuhagera ntuzabona ituze.”
13  Dore igihugu cy’Abakaludaya! Ni bo bayihinduye indiri y’inyamaswa zo mu butayu, si Abashuri. Bubatse iminara yabo yo kurwaniramo, basenya iminara yayo, bayihindura itongo.
14  Mwa mato y’i Tarushishi mwe, nimuboroge, kuko igihome cyanyu cyahinduwe umusaka.
15  Icyo gihe Tiro izamara imyaka mirongo irindwi yaribagiranye, ingana n’iminsi y’umwami umwe. Iyo myaka mirongo irindwi nishira, ibizagera kuri Tiro ni nk’ibivugwa mu ndirimbo yaririmbiwe indaya, igira iti
16  “yewe wa ndaya yibagiranye we, fata inanga uzenguruke umugi. Curanga ushishikaye, ucurange indirimbo nyinshi kugira ngo urebe ko ahari wakwibukwa.”
17  Ku iherezo ry’iyo myaka mirongo irindwi Yehova azongera yite kuri Tiro, isubire ku bihembo byayo kandi isambane n’ubwami bwose bwo ku isi.
18  Inyungu zayo n’ibihembo byayo bizaba ibyerejwe Yehova. Ntibizabikwa cyangwa ngo bihunikwe, kuko ibihembo byayo bizaba iby’abatuye imbere ya Yehova, kugira ngo babirye babihage, babikuremo n’imyambaro y’akataraboneka.
42  Dore umugaragu wanjye nshyigikiye, uwo natoranyije kandi ubugingo bwanjye bukamwemera! Namushyizemo umwuka wanjye. Ni we uzazanira amahanga ubutabera.
2  Ntazasakuza cyangwa ngo azamure ijwi rye, kandi ntazigera yumvikanisha ijwi rye mu muhanda.
3  Urubingo rujanjaguritse ntazaruvuna, n’urutambi runyenyeretsa ntazaruzimya. Azimakaza ubutabera mu budahemuka.
4  Ntazacogora cyangwa ngo ajanjagurwe atarazana ubutabera mu isi, kandi ibirwa bizakomeza gutegereza amategeko ye.
5  Imana y’ukuri Yehova, Umuremyi w’ijuru, we Ukomeye waribambye, akarambura isi n’ibiyivamo, agaha abayituyeho guhumeka n’abayigendaho akabaha umwuka, aravuga ati
6  “jyewe Yehova naguhamagaje gukiranuka kandi ngufata ukuboko. Nzakurinda, ngutange ube isezerano ry’abantu ube n’umucyo w’amahanga,
7  kugira ngo uhumure amaso y’impumyi, ubohore imfungwa ziri mu nzu y’imbohe yo munsi y’ubutaka, kandi uvane mu nzu y’imbohe abicaye mu mwijima.
8  “Ndi Yehova. Iryo ni ryo zina ryanjye, kandi nta wundi nzaha icyubahiro cyanjye, n’ikuzo ryanjye sinzariha ibishushanyo bibajwe.
9  “Dore ibya mbere byamaze gusohora, ariko ndavuga ibishya. Mbere y’uko bitangira kugaragara, ndabivuga kugira ngo mubyumve.”
10  Mwa batunzwe n’inyanja n’ibiyuzuyemo mwe, namwe mwa birwa mwe n’ababituyeho, muririmbire Yehova indirimbo nshya, muririmbe ishimwe rye kuva ku mpera y’isi.
11  Ubutayu n’imigi nibirangurure amajwi yabyo, hamwe n’imidugudu ituwe n’Abakedari. Abatuye ku rutare nibarangurure ijwi ry’ibyishimo. Abantu nibarangururire amajwi yabo ku mpinga z’imisozi.
12  Nibemere ko Yehova ari we ufite ikuzo, kandi bamamarize ishimwe rye mu birwa.
13  Yehova azasohoka ari umunyambaraga. Azakangura ishyaka rye nk’umurwanyi w’intwari. Azarangurura ijwi rye avuze urwamo rw’intambara, yereke abanzi be ko abarusha imbaraga.
14  “Naratuje mara igihe kirekire ncecetse, nkomeza kwiyumanganya. Ngiye kuniha no kwahagira no gusamaguza nk’umugore urimo abyara.
15  Nzarimbura imisozi n’udusozi kandi nzumisha ibimera byaho byose. Inzuzi nzazihindura ibirwa, kandi nzakamya ibidendezi by’amazi bikikijwe n’urubingo.
16  Nzatuma impumyi zigenda mu nzira zitigeze kumenya, nzinyuze mu muhanda zitigeze kumenya, ahantu hari umwijima mpahindure umucyo imbere yazo, n’ahataringaniye mpahindure ahantu haringaniye. Ibyo ni byo nzazikorera kandi sinzazitererana.”
17  Abiringira igishushanyo kibajwe, bakabwira igishushanyo kiyagijwe bati “uri imana yacu,” bazasubira inyuma bakorwe n’isoni cyane.
18  Mwa bipfamatwi mwe nimwumve, namwe mwa mpumyi mwe, nimwitegereze murebe.
19  Ni nde mpumyi nk’umugaragu wanjye, kandi se ni nde gipfamatwi nk’intumwa yanjye ntuma? Ni nde mpumyi nk’uwagororewe, cyangwa se ni nde mpumyi nk’umugaragu wa Yehova?
20  Wabonye ibintu byinshi, ariko ntiwakomeje kwitegereza. Wazibuwe amatwi ariko ntiwakomeje kumva.
21  Yehova yishimiye gushyira hejuru amategeko ye ayagira meza bihebuje, ku bwo gukiranuka kwe.
22  Ariko ni ubwoko bwanyazwe burasahurwa; bose bafatiwe mu myobo bahishwa mu mazu y’imbohe. Baranyazwe ntihagira ubatabara, barasahurwa ntihagira uvuga ati “nimubigarure!”
23  Muri mwe ni nde uzatega amatwi ibyo bintu? Ni nde uzabyitaho kandi akabitega amatwi mu bihe bizaza?
24  Ni nde watanze Yakobo ngo asahurwe, akagabiza Isirayeli abanyazi? Mbese si Yehova, uwo yacumuyeho akanga kugendera mu nzira ze, ntiyumvire n’itegeko rye?
25  Ni cyo cyatumye akomeza kumusukaho umujinya n’uburakari bwe n’imbaraga z’intambara. Intambara yakomeje kuyogoza ibintu impande zose ariko ntiyabyitaho, umuriro ukomeza kumutwika ariko ntiyagira icyo azirikana mu mutima we.
22  Urubanza rwaciriwe ikibaya cy’iyerekwa: ni ikihe kibazo ufite gituma abantu bawe bose bajya ku bisenge by’amazu?
2  Uri umugi wuzuye umuvurungano, wuzuye urusaku n’umunezero. Abantu bawe bishwe, ntibishwe n’inkota cyangwa ngo bagwe ku rugamba.
3  Abanyagitugu bawe bose bahungiye icyarimwe. Bagizwe imbohe bitabaye ngombwa ko hakoreshwa umuheto. Abantu bawe bose babonetse, bagizwe imbohe. Barahunze bajya kure.
4  Ni cyo cyatumye mvuga nti “mureke kumpanga amaso. Nzagaragaza agahinda kanjye ndira, kandi ntimwirushye mumpumuriza mugerageza kumara umubabaro mfitiye umukobwa w’ubwoko bwanjye wanyazwe.
5  Kuko ari umunsi w’urujijo no kunyukanyukwa no kwiheba, umunsi Umwami w’Ikirenga, Yehova nyir’ingabo yateganyirije ikibaya cy’iyerekwa. Inkuta zizasenywa, n’urusaku rwumvikanire ku musozi.
6  Elamu yafashe ikirimba agenda mu igare ry’intambara ry’umuntu wakuwe mu mukungugu rikururwa n’amafarashi; Kiri yatwikuruye ingabo.
7  Ibibaya byawe byiza kurusha ibindi bizuzura amagare y’intambara, n’amafarashi azahagarara ku irembo,
8  kandi umwenda ukingiriza u Buyuda uzakurwaho. Kuri uwo munsi uzerekeza amaso ahabikwa intwaro mu nzu y’ishyamba,
9  maze mubone ibyuho by’Umurwa wa Dawidi kuko bizaba ari byinshi, kandi muzakoranyiriza hamwe amazi y’ikidendezi cyo hepfo.
10  Muzabara amazu yo muri Yerusalemu; nanone muzasenya amazu kugira ngo mukomeze urukuta.
11  Hagati y’inkuta zombi muzahashyira icyuzi cyo gukoranyirizamo amazi yo mu kidendezi cya kera. Nyamara ntimuzahanga amaso Umuremyi Mukuru wabyo, n’uwabihanze kera ntimuzamureba.
12  “Icyo gihe, Umwami w’Ikirenga Yehova nyir’ingabo azahamagarira abantu kurira no kuboroga no kwiharanguza umusatsi no kwambara ibigunira.
13  Ariko bo bazishima banezerwe, babage inka n’intama, barye inyama banywe na divayi, bavuge bati ‘mureke twirire twinywere, kuko ejo tuzapfa.’”
14  Yehova nyir’ingabo yaranyibwiriye ati “‘iki cyaha cyanyu ntikizahongererwa kugeza igihe muzapfira,’ ni ko Umwami w’Ikirenga, Yehova nyir’ingabo yavuze.”
15  Umwami w’Ikirenga, Yehova nyir’ingabo yaravuze ati “genda ujye kwa Shebuna, igisonga gishinzwe inzu y’umwami, umubwire uti
16  ‘ni iki kiri hano kigushishikaje, kandi se ni nde uri hano ugushishikaje, bituma warikorogoshoreye imva hano?’ Yikorogoshoreye imva ahantu hari hejuru, yikorogoshorera ubuturo mu rutare.
17  ‘Yewe wa munyambaraga we, dore Yehova agiye kugucakira, aguhanure agucinye hasi.
18  Azaguhambira rwose agukomeze akujugunye nk’umupira mu gihugu kigari. Aho ni ho uzapfira kandi ni ho amagare yawe y’intambara y’icyubahiro cyawe azakoreza isoni inzu ya shobuja.
19  Nzaguhirika nkuvane mu mwanya wawe, kandi uzakurwa ku mwanya wawe w’ubutegetsi.
20  “‘Icyo gihe nzahamagara umugaragu wanjye Eliyakimu mwene Hilukiya.
21  Nzamwambika ikanzu yawe, mukenyeze n’umushumi wawe nywukomeze, kandi nzamugabira ubutware bwawe; azaba se w’abaturage b’i Yerusalemu n’ab’inzu ya Yuda.
22  Nzashyira urufunguzo rw’inzu ya Dawidi ku rutugu rwe, kandi azajya akingura he kugira ukinga, akinge he kugira ukingura.
23  Nzamushimangira nk’urubambo, mushimangire ahantu hahamye; azabera inzu ya se intebe y’icyubahiro.
24  Bazamumanikaho icyubahiro cyose cy’inzu ya se, abamukomokaho n’imishibu, ibikoresho byose bito, ibikoresho by’amabakure n’ibikoresho by’ibibindi binini.
25  “‘Icyo gihe,’ ni ko Yehova nyir’ingabo avuga, ‘rwa rubambo rwashimangiwe ahantu hahamye ruzakurwaho, rutemwe maze rugwe, ibirumanitseho byose biveho, kuko Yehova ari we wabivuze.’”
38  Muri iyo minsi Hezekiya ararwara yenda gupfa. Nuko umuhanuzi Yesaya mwene Amotsi aza kumureba aramubwira ati “Yehova yavuze ati ‘tegeka iby’urugo rwawe kuko ugiye gupfa; ntuzabaho.’”
2  Hezekiya abyumvise arahindukira yerekera ivure, maze asenga Yehova
3  ati “ndakwinginze Yehova, rwose ndakwinginze ibuka ukuntu nagenderaga imbere yawe mu budahemuka mfite umutima utunganye, ngakora ibyiza mu maso yawe.” Nuko Hezekiya ararira cyane.
4  Hanyuma Yehova abwira Yesaya ati
5  “genda ubwire Hezekiya uti ‘Yehova Imana ya sokuruza Dawidi yavuze ati “numvise isengesho ryawe, mbona n’amarira yawe. None iminsi yo kubaho kwawe ngiye kuyongeraho imyaka cumi n’itanu,
6  kandi wowe n’uyu mugi nzabakiza mbavane mu maboko y’umwami wa Ashuri; nzarwanirira uyu mugi.
7  Iki ni cyo kimenyetso Yehova aguhaye cy’uko Yehova azasohoza iri jambo yavuze:
8  ngiye gutuma igicucu cy’izuba cyari cyamanutse ku madarajya ya Ahazi gisubira inyuma ho amadarajya icumi.”’” Nuko igicucu cy’izuba gisubira inyuma ho amadarajya icumi ku madarajya cyari cyamanutseho.
9  Dore ibyo Hezekiya umwami w’u Buyuda yanditse igihe yarwaraga hanyuma agakira indwara ye:
10  Naribwiye nti “nzinjira mu marembo y’imva nkenyutse.Ngiye kwamburwa imyaka nari nsigaranye.”
11  Naravuze nti “sinzabona Yah, ni koko sinzabona Yah mu gihugu cy’abazima.Sinzongera kubona abantu ningera mu batuye mu gihugu cy’urupfu.
12  Ubuturo bwanjye bwakuweho bujyanwa kure yanjye nk’ihema ry’abashumba.Nazingazinze ubuzima bwanjye nk’ukaraga ubudodo;Inkuraho nk’uko bakata umwenda bakawukura ku cyo baboheraho.Ukomeza kunteza ibyago ku manywa na nijoro.
13  Naratuje ngeza mu gitondo.Ikomeza kujanjagura amagufwa yanjye yose nk’intare;Ukomeza kunteza ibyago ku manywa na nijoro.
14  Nkomeza kujwigira nk’intashya n’isoryo,Ngakomeza kuguguza nk’inuma.Amaso yanjye yaheze mu kirere:‘Yehova, dore ndugarijwe, ngwino untabare!’
15  None se mvuge iki, kandi se ni iki yambwira?Na yo yagize icyo ikora.Nkomeza kugenda nicishije bugufi mu gihe cy’imyaka yanjye yose, ubugingo bwanjye bushaririwe.
16  ‘Yehova, ni cyo gituma bakomeza kubaho; kandi kimwe n’abandi bose, ni cyo gituma ngira umwuka w’ubuzima.Uzankiza kandi uzatuma nkomeza kubaho.
17  Dore mu cyimbo cy’amahoro nabonye ibisharira; ni ukuri, nabonye ibisharira.Wakomeje kunamba ku bugingo bwanjye, ububuza kujya mu rwobo rw’iborero.Kuko wajugunye inyuma yawe ibyaha byanjye byose.
18  Imva ntishobora kugusingiza, n’urupfu ntirushobora kugushima.Abamanuka bajya muri rwa rwobo ntibashobora kwiringira ubudahemuka bwawe.
19  Abazima, ni koko abazima ni bo bashobora kugusingiza,Nk’uko nshobora kubigenza uyu munsi.Umubyeyi ashobora kwigisha abana be ubudahemuka bwawe.
20  Yehova, ngwino unkize, natwe tuzaririmba indirimbo natoranyije ducuranga inanga,Tuzicurangire mu nzu ya Yehova mu minsi yose yo kubaho kwacu.’”
21  Nuko Yesaya aravuga ati “nibafate umubumbe w’imbuto z’umutini zumye bashyire ku kibyimba kugira ngo ahembuke.”
22  Hagati aho Hezekiya arabaza ati “ni ikihe kimenyetso kigaragaza ko nzajya mu nzu ya Yehova?”
32  Dore hazima umwami uzategekesha gukiranuka, kandi abatware be bazategekesha ubutabera.
2  Buri wese azaba nk’aho kwikinga umuyaga n’aho kugama imvura y’amahindu, amere nk’imigezi itemba mu gihugu kitagira amazi, amere nk’igicucu cy’urutare runini mu gihugu cyakakaye.
3  Amaso y’abareba ntazafatana, kandi amatwi y’abumva azarushaho kumva.
4  Umutima w’abahubuka uzaronka ubumenyi, n’ururimi rw’abavuga badedemanga ruzavuga ibintu byumvikana rudategwa.
5  Umupfapfa ntazongera kwitwa umunyabuntu kandi umuntu utagira amahame agenderaho ntazitwa umunyacyubahiro,
6  kuko umupfapfa azavuga iby’ubupfapfa kandi umutima we uzagambirira ibibi kugira ngo akore iby’ubuhakanyi kandi avuge ibintu bigoramye kuri Yehova, atume ushonje abura icyo arya, n’ufite inyota abure icyo anywa.
7  Imigenzereze y’umuntu utagira amahame agenderaho ni mibi; acura imigambi yo kwishora mu bwiyandarike kugira ngo arimbuze imbabare amagambo y’ibinyoma, ndetse niyo umukene yaba avuga iby’ukuri.
8  Umunyabuntu we atanga inama yo kugira ubuntu, kandi akomeza guharanira kugira ubuntu.
9  “Mwa bagore badamaraye mwe, nimuhaguruke mwumve ijwi ryanjye! Mwa bakobwa b’abadabagizi mwe, mutege amatwi ibyo mbabwira!
10  Yemwe mwa badabagizi mwe, mu mwaka umwe n’iminsi mike muzahagarika imitima kuko gusoroma imizabibu bizaba birangiye, ariko nta musaruro muzabona.
11  Mwa bagore badamaraye mwe, muhinde umushyitsi! Namwe mwa badabagizi mwe, muhagarike imitima! Nimukuremo imyambaro yanyu mwambare ubusa, mukenyere ibigunira.
12  Mwikubite mu gituza muborogere imirima yanyu myiza n’imizabibu yera imbuto.
13  Ubutaka bw’abagize ubwoko bwanjye bwamezemo amahwa n’ibihuru by’imishubi gusa, kuko ari byo bikikije amazu yose y’abantu bari banezerewe, n’umugi warangwaga n’ibyishimo bisaze.
14  Umunara waratawe n’umugi wari wuzuye urusaku usigara ari amatongo. Ofeli n’umunara w’umurinzi byahindutse ikidaturwa, bihinduka aho imparage zinezererwa, n’urwuri rw’imikumbi kugeza ibihe bitarondoreka,
15  kugeza igihe tuzasukwaho umwuka uturutse hejuru, ubutayu bugahinduka umurima w’ibiti byera imbuto, n’umurima w’ibiti byera imbuto ugafatwa nk’ishyamba.
16  “Ubutabera buzaba mu butayu no gukiranuka kube mu murima w’ibiti byera imbuto.
17  Gukiranuka nyakuri kuzatuma habaho amahoro, kandi gukiranuka nyakuri kuzazana umutuzo n’umutekano kugeza ibihe bitarondoreka.
18  Abantu banjye bazatura ahantu h’amahoro, bature ahantu hari umutekano usesuye kandi baruhukire ahantu hari umutuzo.
19  Koko rero, hazagwa imvura y’amahindu n’ishyamba rigwe hasi, n’umugi ucishwe bugufi ugere hasi.
20  “Murahirwa mwebwe ababiba imbuto mu mpande z’amazi yose, kandi mukazitura ikimasa n’indogobe.”
6  Mu mwaka Umwami Uziya yapfuyemo, nabonye Yehova yicaye ku ntebe y’ubwami ndende yashyizwe hejuru, kandi ibinyita by’igishura cye byari byuzuye urusengero.
2  Abaserafi bari bahagaze hejuru ye. Buri wese yari afite amababa atandatu, abiri akayatwikiriza mu maso he, andi abiri akayatwikiriza ibirenge bye, naho andi abiri akayagurukisha.
3  Kandi umwe yahamagaraga undi akamubwira ati “Yehova nyir’ingabo ni uwera, ni uwera, ni uwera. Ibyuzuye isi byose bigaragaza ikuzo rye.”
4  Nuko ibizingiti by’inzugi binyeganyezwa n’ijwi ry’uwahamagaraga, n’inzu yose yuzura umwotsi.
5  Maze ndavuga nti “ngushije ishyano! Ndapfuye kuko ndi umuntu w’iminwa yanduye kandi nkaba ntuye mu bantu bafite iminwa yanduye; kuko amaso yanjye yabonye Umwami, ari we Yehova nyir’ingabo ubwe!”
6  Ariko umwe mu baserafi araguruka aza aho ndi afite mu ntoki ze ikara ryaka yari yaruje igifashi ku gicaniro.
7  Nuko arinkoza ku munwa arambwira ati “dore iri rikoze ku minwa yawe, none ikosa ryawe rikuvuyeho, n’ibyaha byawe birahongerewe.”
8  Nuko numva ijwi rya Yehova rivuga riti “ndatuma nde, ni nde watugendera?” Nanjye ndavuga nti “ndi hano, ba ari jye utuma.”
9  Na we arambwira ati “genda ubwire ubu bwoko uti ‘mujye mwumva, mwongere mwumve, ariko mwe gusobanukirwa; kandi mujye mureba, mwongere murebe ariko mwe kugira icyo mumenya.’
10  Utume umutima w’ubu bwoko winangira, kandi utume amatwi yabo aba ibihuri, amaso yabo uyafunge kugira ngo batarebesha amaso yabo, bakumvisha amatwi yabo n’umutima wabo ugasobanukirwa, maze bagahindukira bagakizwa.”
11  Nuko ndavuga nti “Yehova, bizageza ryari?” Na we arambwira ati “ni ukugeza igihe imigi izabera amatongo, itakirimo abaturage, amazu atakibamo umuntu wakuwe mu mukungugu, n’igihugu cyarahindutse umusaka;
12  kugeza igihe Yehova azakuriraho abantu bakuwe mu mukungugu akabageza kure, maze igihugu kigahinduka umusaka mu rugero rwagutse cyane.
13  Ariko mu gihugu hazasigaramo icya cumi, kandi kizaba kigenewe gutwikwa nk’igiti kinini, nk’igiti cy’inganzamarumbo gitemwa kigasigarana igishyitsi; urubyaro rwera ni rwo ruzaba igishyitsi cyacyo.”
31  Bazabona ishyano abamanuka bajya muri Egiputa gushakirayo ubufasha, bakishingikiriza ku mafarashi kandi bakiringira amagare y’intambara kuko ari menshi, bakiringira n’amafarashi akurura ayo magare kuko afite imbaraga, ariko ntibarebe Uwera wa Isirayeli kandi ntibashake Yehova.
2  Erega na we afite ubwenge! Azateza ibyago kandi ntiyashubije inyuma amagambo ye; azahagurukira inzu y’ababi, ahagurukire n’ubufasha izo nkozi z’ibibi zishingikirizaho.
3  Erega Abanyegiputa ni abantu bakuwe mu mukungugu, si Imana; amafarashi yabo afite umubiri w’inyama, si umwuka. Yehova ubwe azabangura ukuboko kwe maze ufasha asitare, n’ufashwa agwe, kandi bose bazarimbukira rimwe.
4  Yehova yarambwiye ati “nk’uko intare, yee, intare y’umugara ikiri nto, yivugira ku muhigo wayo, igihe abashumba bose bayitereye icyarimwe bayivugiriza induru nyamara ntiterwe ubwoba n’amajwi yabo, n’urusaku rwabo ntirutume ibunda, ni ko Yehova nyir’ingabo na we azamanuka akarwanirira umusozi wa Siyoni n’agasozi kayo.
5  Nk’uko ibisiga bitanda amababa, ni ko Yehova nyir’ingabo na we azarwanirira Yerusalemu. Azayirwanirira, ndetse ayikize. Azayikiza kandi ayirokore.”
6  “Mwa Bisirayeli mwe, mugarukire Uwo mwigometseho bikabije.
7  Kuko icyo gihe buri wese azajugunya imana ze zitagira umumaro z’ifeza n’imana ze zitagira umumaro za zahabu, izo amaboko yanyu yakoze bikababera icyaha.
8  Abashuri bazicishwa inkota, ariko itari iy’umuntu, kandi inkota itari iy’umuntu wakuwe mu mukungugu izabarya. Bazahunga bitewe n’inkota, kandi abasore babo bazakoreshwa imirimo y’agahato.
9  Igitare cyabo kizashiraho bitewe n’ubwoba kandi abatware babo bazakurwa umutima n’ikimenyetso,” ni ko Yehova avuga, we ufite umucyo muri Siyoni n’itanura rye rikaba muri Yerusalemu.
21  Urubanza rwaciriwe ubutayu bw’inyanja: kimwe n’imiyaga ya serwakira yambukiranya mu majyepfo, ibyago bije bituruka mu butayu, mu gihugu giteye ubwoba.
2  Neretswe ibintu biteye ubwoba: umugambanyi aragambana, n’umunyazi akanyaga. Elamu we, zamuka! Nawe Bumedi, genda ugote! Nahagaritse kuniha kose yateje.
3  Ni yo mpamvu ibiyunguyungu byanjye byuzuye ububabare bwinshi. Nafashwe n’ububabare nk’ubw’umugore urimo abyara. Narashobewe cyane ku buryo ntacyumva; nahagaritse umutima ku buryo ntakibona.
4  Umutima wanjye warahabye; gutengurwa byanteye ubwoba. Igihe cy’akabwibwi nakundaga cyambereye icyo kumpindisha umushyitsi.
5  Nibategure ameza n’imyanya yo kwicaramo, abantu barye kandi banywe! Nimuhaguruke mwa batware mwe, musige ingabo amavuta.
6  Kuko Yehova yambwiye ati “Genda ushyireho umurinzi kugira ngo ajye avuga ibyo abonye.”
7  Nuko abona igare ry’intambara rikuruwe n’amafarashi abiri, abona n’igare ry’intambara rikuruwe n’indogobe, n’igare ry’intambara rikuruwe n’ingamiya. Maze abyitaho cyane, abyitegereza abyitondeye.
8  Hanyuma arangurura ijwi nk’iry’intare itontoma ati “Yehova, ku manywa mpora mpagaze ku munara w’umurinzi, amajoro yose nkarara mpagaze aho ndindira.
9  None dore haje igare ry’intambara rihetse abantu, rikuruwe n’amafarashi abiri!” Nuko aravuga ati “yaguye! Babuloni yaguye, kandi ibishushanyo byose bibajwe by’imana zayo, yabimenaguriye hasi!”
10  Bantu banjye mwahuwe, nawe mwana wanjye wo ku mbuga mpuriraho, ibyo numvanye Yehova nyir’ingabo Imana ya Isirayeli, narabibabwiye.
11  Urubanza rwaciriwe Duma: hari umuntu umpamagara ari i Seyiri ati “wa murinzi we, ijoro rigeze he? Wa murinzi we, ijoro rigeze he?”
12  Umurinzi arasubiza ati “bugiye gucya bwongere bwire. Niba hari icyo mushaka kubaza, mukibaze. Mugaruke!”
13  Urubanza rwaciriwe ikibaya cy’ubutayu: mwa bagendera ku ngamiya b’i Dedani mwe, muzarara mu ishyamba mu kibaya cy’ubutayu.
14  Muzane amazi musanganire ufite inyota. Mwa baturage bo mu gihugu cy’i Tema mwe, musanganire uhunga mumushyire umugati.
15  Kuko bahunze bitewe n’inkota, bahunga inkota yakuwe mu rwubati n’umuheto ufoye, bahunga ubukana bw’intambara.
16  Kuko Yehova yambwiye ati “umwaka utararangira, ukurikije imyaka y’abakozi bakorera ibihembo, icyubahiro cyose cya Kedari kizaba cyashize.
17  Kandi abazasigara bo mu barashi, ari bo banyambaraga bo mu bantu b’i Kedari, bazasigara ari ngerere, kuko Yehova ubwe, Imana ya Isirayeli, ari we wabivuze.”
25  Yehova, uri Imana yanjye. Nzagushyira hejuru kandi nzasingiza izina ryawe kuko wakoze ibintu bitangaje. Uhereye mu bihe bya kera wagiye usohoza imigambi yawe mu budahemuka, uri uwiringirwa.
2  Wahinduye umugi ikirundo cy’amabuye, umugi ugoswe n’inkuta wawuhinduye itongo, igihome cy’abanyamahanga ntikikiriho, kandi ntikizongera kubakwa kugeza ibihe bitarondoreka.
3  Ni yo mpamvu abagize ubwoko bukomeye bazagusingiza; abo mu mugi w’amahanga atwaza igitugu bazagutinya.
4  Ubera uworoheje igihome, ubera umukene igihome mu makuba ye, umubera ubwugamo mu mvura y’amahindu n’igicucu yugamamo icyokere, iyo abanyagitugu bazanye inkubiri imeze nk’imvura y’amahindu yiroha ku rukuta.
5  Ucubya urusaku rw’abanyamahanga nk’uko ucogoza icyokere mu gihugu kitagira amazi, nk’uko ucogoza ubushyuhe ukoresheje igicucu cy’igicu. Ucecekesha indirimbo y’abanyagitugu.
6  Kuri uyu musozi, Yehova nyir’ingabo azahakoreshereza abantu bo mu mahanga yose ibirori birimo ibyokurya by’akataraboneka, na divayi nziza cyane, ibyokurya by’akataraboneka byuzuyemo umusokoro, ibirori birimo divayi nziza cyane iyunguruye.
7  Kandi kuri uyu musozi, azamira bunguri igitwikirizo gitwikiriye abantu bo mu mahanga yose, n’umwenda uboshye utwikiriye amahanga yose.
8  Urupfu azarumira bunguri kugeza iteka ryose, kandi Umwami w’Ikirenga Yehova azahanagura amarira ku maso yose. N’igitutsi batuka ubwoko bwe azagikuraho mu isi yose, kuko Yehova ubwe ari we ubivuze.
9  Icyo gihe umuntu azavuga ati “dore iyi ni yo Mana yacu. Twarayiringiye kandi izadukiza. Uyu ni Yehova, twaramwiringiye. Nimucyo twishime, tunezererwe agakiza ke.”
10  Ukuboko kwa Yehova kuzaba kuri uyu musozi, kandi Mowabu izanyukanyukirwa aho iri nk’uko ikirundo cy’ibyatsi kinyukanyukirwa aho bashyira ifumbire.
11  Azarambura amaboko ye akubite Mowabu nk’uko umuntu woga akubita amaboko kugira ngo yoge, kandi azayikubitisha amaboko ye abigiranye ubuhanga, acishe bugufi ubwibone bwayo.
12  Umugi ugoswe n’inkuta, azawuriturana n’inkuta zawe ndende zirinda umutekano wawe, awucishe bugufi, awugeze hasi ku butaka, mu mukungugu.
13  Ibyo Yesaya mwene Amotsi yabonye mu iyerekwa, birebana n’urubanza Babuloni yaciriwe:
2  “nimushinge ikimenyetso ku musozi w’ibitare byambaye ubusa. Murangurure ijwi mubarembuze kugira ngo baze binjire mu marembo y’abatware.
3  Jye ubwanjye nahaye itegeko abantu banjye bejejwe, kandi nahamagaye abanyambaraga banjye banezerewe bihebuje, kugira ngo basohoze uburakari bwanjye.
4  Nimwumve! Mwumve ikiriri mu misozi, kimeze nk’icy’abantu benshi! Nimwumve! Mwumve urusaku rw’ibihugu, urusaku rw’amahanga yakoranyirijwe hamwe! Yehova nyir’ingabo arakoranya ingabo zambariye urugamba.
5  Ziturutse mu gihugu cya kure, ku mpera z’ijuru; Yehova azanye intwaro zo gusohoza uburakari bwe kugira ngo arimbure isi yose.
6  “Muboroge kuko umunsi wa Yehova wegereje! Uzaza umeze nko gusahura guturutse ku Ishoborabyose.
7  Ni yo mpamvu amaboko yose azatentebuka, n’imitima y’abantu igashonga.
8  Abantu bahagaritse imitima barazungera, bagira ububabare nk’ubw’umugore urimo abyara. Bararebana bumiwe, mu maso habo hasuherewe.
9  “Dore umunsi wa Yehova uraje; uje ari umunsi w’amakuba n’umujinya n’uburakari bugurumana, kugira ngo uhindure igihugu kibe icyo gutangarirwa, kandi utsembe abanyabyaha muri icyo gihugu.
10  Inyenyeri zo mu ijuru n’amatsinda y’inyenyeri yitwa Kesili ntibizamurika; izuba rizijima rikirasa, n’ukwezi ntikuzava umwezi wako.
11  Nzaryoza igihugu kirumbuka ububi bwacyo, ndyoze ababi amakosa yabo. Nzakuraho ubwibone bw’abishyira hejuru, kandi nzacisha bugufi ubwirasi bw’abanyagitugu.
12  Nzatuma umuntu buntu aba ingume kurusha zahabu, n’umuntu wakuwe mu mukungugu abe ingume kurusha zahabu yo muri Ofiri.
13  Ni yo mpamvu nzatuma ijuru rivurungana, n’isi igatigita ikava ahayo bitewe n’umujinya wa Yehova nyir’ingabo wo ku munsi w’uburakari bwe bugurumana.
14  Buri wese azahindukira ajye mu bwoko bwe ameze nk’ingeragere ihigwa, cyangwa umukumbi utagira umwungeri wo kuwuhuriza hamwe; buri wese azahunga agana mu gihugu cye.
15  Uwo bazabona wese bazamusogota, kandi uzafatwa wese azicishwa inkota;
16  abana babo bazajanjagurirwa imbere y’amaso yabo, amazu yabo asahurwe, n’abagore babo bafatwe ku ngufu.
17  “Dore mbahagurukirije Abamedi babona ifeza nk’aho nta cyo ivuze kandi ntibishimire zahabu.
18  Imiheto yabo izashwanyaguza abasore, kandi ntibazagirira impuhwe ibibondo; ijisho ryabo ntirizababarira abana.
19  Babuloni, umurimbo w’amahanga n’ubwiza n’ishema ry’Abakaludaya, izamera nk’igihe Imana yarimburaga Sodomu na Gomora.
20  Ntizongera guturwa kandi ahayo ntihazongera kuboneka uko ibihe bizagenda bikurikirana. Abarabu ntibazongera kuhashinga amahema yabo, kandi abashumba ntibazongera kuhabyagiza imikumbi yabo.
21  Inyamaswa zo mu turere tutagira amazi ni ho zizaryama, kandi amazu yabo azuzuramo ibihunyira. Ni ho imbuni zizaba, kandi abadayimoni bazajya bahakinagira.
22  Ingunzu zizajya zimokera mu minara yaho, kandi inzoka nini zizaba mu ngoro zayo z’akataraboneka. Igihe cyayo kiregereje, kandi iminsi yayo ntizongerwa.”
14  Yehova azagirira Yakobo imbabazi kandi azongera atoranye Abisirayeli. Azabaha uburuhukiro ku butaka bwabo kandi abimukira bazifatanya na bo, ndetse rwose bazifatanya akaramata n’inzu ya Yakobo.
2  Abantu bo mu mahanga bazabafata babasubize mu gihugu cyabo, kandi ab’inzu ya Isirayeli bazabigarurira, babagire abagaragu n’abaja ku butaka bwa Yehova. Bazagira imbohe abari barabagize imbohe, kandi bazategeka abahoze babakoresha uburetwa.
3  Yehova namara kubaruhura imibabaro yanyu n’impagarara zanyu n’uburetwa bukaze mwakoreshwaga,
4  muzavugira ku mwami w’i Babuloni muti “Uwakoreshaga abandi uburetwa arekeye aho, gukandamiza birarangiye!
5  Yehova yavunaguye ingegene y’ababi n’inkoni y’abatware,
6  avunagura uwahoraga akubitana umujinya abantu bo mu mahanga, uwategekeshaga amahanga uburakari kandi akayatoteza nta rutangira.
7  Isi yose iraruhutse kandi iratuje. Abantu baranezerewe barangurura ijwi ry’ibyishimo.
8  Ndetse n’ibiti by’imiberoshi n’amasederi yo muri Libani, byakwishimye hejuru bigira biti ‘uhereye igihe warambarariye hasi, nta muntu utema ibiti ukiza kudutema.’
9  “Yemwe n’ikuzimu mu mva hakubonye umanuka hashishikarira kugusanganira. Harakubonye hakangura abapfuye batagira icyo bimarira, ari bo bayobozi bose bo ku isi bameze nk’ihene. Hahagurukije abami bose b’amahanga ku ntebe zabo z’ubwami.
10  Bose barakubwira bati ‘ese nawe wagize intege nke nkatwe? Nawe wabaye nkatwe?
11  Ubwibone bwawe, ijwi ry’inanga zawe, bwaramanutse bujya mu mva. Uzisasira inyo wiyorose iminyorogoto.’
12  “Mbega ngo urahanuka uvuye mu ijuru yewe mwana w’umuseke we, wowe urabagirana! Mbega ngo urajugunywa ku isi, wowe wanegekazaga amahanga!
13  Dore wibwiye mu mutima wawe uti ‘nzazamuka njye mu ijuru. Nzazamura intebe yanjye y’ubwami nyishyire hejuru y’inyenyeri z’Imana, nicare ku musozi w’iteraniro, mu bice bya kure cyane byo mu majyaruguru.
14  Nzazamuka njye hejuru y’ibicu; nzaba nk’Isumbabyose.’
15  “Nyamara bazakumanura mu mva, mu rwobo rwo hasi cyane.
16  Abazakubona bazakwitegereza, bakugenzure babyitondeye, bavuge bati ‘ese uyu si wa muntu wajyaga ahungabanya isi, agahindisha ibihugu umushyitsi,
17  watumaga igihugu kirumbuka gihinduka nk’ubutayu kandi akubika imigi yacyo, ntarekure imfungwa ze ngo zisubire iwabo?’
18  Ni koko, abandi bami bose b’amahanga bahambwe mu cyubahiro, buri wese mu mva ye.
19  Ariko wowe warajugunywe ntiwabona imva uhambwamo, umera nk’umushibu wanzwe, witwikira intumbi z’abicishijwe inkota bamanuka bajya ku mabuye yo hasi mu rwobo, umera nk’intumbi yanyukanyutswe.
20  Ntuzahambwa hamwe na bo mu mva, kuko warimbuye igihugu cyawe ukica abantu bawe. Amazina y’urubyaro rw’ababi ntazongera kuvugwa kugeza ibihe bitarondoreka.
21  “Mutegure aho kwicira abana be bazize icyaha cya ba sekuruza, kugira ngo batazahaguruka bakigarurira isi, maze bakuzuza igihugu imigi yabo.”
22  “Nanjye nzabahagurukira,” ni ko Yehova nyir’ingabo avuga. “Kandi i Babuloni nzahavana izina n’abasigaye, ababakomokaho n’urubyaro,” ni ko Yehova avuga.
23  “Nzahahindura indiri y’ibinyogote n’ibidendezi by’amazi bikikijwe n’urubingo, kandi nzahakubuza umweyo wo kurimbura,” ni ko Yehova nyir’ingabo avuga.
24  Yehova nyir’ingabo yararahiye ati “ni ukuri, uko nabitekereje ni ko bizaba kandi uko nabigambiriye ni ko bizasohora:
25  nzavunagurira Abashuri mu gihugu cyanjye, mbanyukanyukire ku misozi yanjye, kugira ngo umugogo bahekeshaga ubwoko bwanjye ubaveho, kandi umutwaro babikorezaga uve ku bitugu byabo.”
26  Uwo ni wo mugambi wafatiwe isi yose, kandi uko ni ko kuboko kubanguriwe amahanga yose.
27  Yehova nyir’ingabo yarabigambiriye, ni nde wabasha kumurogoya? Ukuboko kwe kurabanguye, ni nde wabasha kukugarura?
28  Mu mwaka Umwami Ahazi yapfuyemo, hatangajwe urubanza rugira ruti
29  “yewe Bufilisitiya we, ntiwishime; ntihagire n’umwe wo muri wowe wishimira ko inkoni yagukubitaga yavunitse. Kuko ku muzi w’inzoka hazashibuka inzoka y’ubumara, kandi urubyaro rwayo ruzaba inzoka iguruka y’ubumara butwika.
30  Abana b’imfura b’aboroheje bazarisha, kandi abakene bazabyagira mu mutekano. Nzicisha inzara umuzi wawe kandi abawe basigaye bazicwa.
31  Yewe wa rembo we, boroga! Na we wa mugi we taka! Abo mu Bufilisitiya mwese mwihebe kuko mu majyaruguru haturutse umwotsi, kandi nta witarura ngo ave mu murongo we.”
32  None se ni iki umuntu azasubiza intumwa z’amahanga? Azasubiza ko Yehova ubwe yashyizeho urufatiro rwa Siyoni, kandi ko imbabare zo mu bwoko bwe zizayihungiramo.
29  “Ariyeli igushije ishyano, Ariyeli wa mugi Dawidi yakambitsemo! Umwaka muwukurikize undi, mwizihize iminsi mikuru yose uko ikurikirana.
2  Nzatuma Ariyeli imererwa nabi kandi izagira imiborogo n’amaganya, imbere nk’iziko ry’igicaniro cy’Imana.
3  Nanjye nzakambika mu mpande zawe zose, nkugoteshe uruzitiro nkubakeho ibyo kukugota.
4  Uzacishwa bugufi ku buryo uzajya uvugira hasi ku butaka, kandi amagambo yawe azajya aturuka mu mukungugu mu ijwi ryo hasi. Ijwi ryawe rizaturuka hasi ku butaka rimeze nk’iry’umushitsi, kandi ijwi ry’amagambo yawe rizajya rituruka mu mukungugu rinwigira.
5  Imbaga y’abantu utazi izahinduka nk’ivumbi, kandi imbaga y’abanyagitugu izamera nk’umurama utumuka. Ibyo bizaba mu kanya gato, bitunguranye.
6  Jyewe Yehova nyir’ingabo nzakwitaho, nkurindishe inkuba n’umutingito n’ijwi rikomeye n’inkubi y’umuyaga n’umuyaga w’ishuheri, n’ikirimi cy’umuriro ukongora.”
7  Imbaga y’abantu bo mu mahanga yose arwanya Ariyeli, n’abandi bose bayirwanya n’iminara barwaniramo bayiteye n’abayigirira nabi, bizabamerera nk’inzozi mu iyerekwa rya nijoro.
8  Koko rero, bizamera nk’umuntu ushonje urota arya yakanguka agasanga inda ye irimo ubusa; kandi bizamera nk’umuntu ufite inyota urota anywa agakanguka ananiwe kandi yaguye umwuma. Uko ni ko bizagendekera imbaga y’abantu bo mu mahanga yose barwanya umusozi wa Siyoni.
9  Mukomeze muhagarare mwumiwe; mwihume amaso kugira ngo mutabona. Barasinze, ariko ntibasinze divayi; baradandabiranye, ariko ntibyari bitewe n’ibinyobwa bisindisha.
10  Kuko Yehova yabashyize mu bitotsi byinshi byo mu buryo bw’umwuka, ahuma amaso yanyu, ari bo bahanuzi, kandi atwikira imitwe yanyu, ari bo ba bamenya.
11  Iyerekwa ryose ribabera nk’amagambo yo mu gitabo cyashyizweho ikimenyetso gifatanya, igitabo baha umuntu uzi gusoma bakamubwira bati “soma iki gitabo mu ijwi riranguruye,” na we agasubiza ati “sinabishobora kuko cyashyizweho ikimenyetso gifatanya,”
12  maze bakagiha utazi gusoma bakamubwira bati “soma iki gitabo mu ijwi riranguruye,” na we agasubiza ati “sinzi gusoma.”
13  Yehova aravuga ati “kubera ko ab’ubu bwoko banyegera mu magambo gusa, bakanyubahisha iminwa yabo gusa, ariko imitima yabo bakaba barayishyize kure yanjye, no kuba bantinya bikaba ari itegeko bigishijwe n’abantu,
14  nanjye ngiye kongera gukorera ubu bwoko ibintu bitangaje, mbukorere ikintu gihambaye kandi ngikore mu buryo butangaje; ubwenge bw’abanyabwenge babo buzarimbuka, n’ubushobozi bwo gusobanukirwa bw’abahanga babo buzihisha.”
15  Bazabona ishyano abamanuka hasi cyane bagiye guhisha Yehova imigambi yabo, bagakorera ibikorwa byabo mu mwijima, bavuga bati “ni nde utureba, kandi se ni nde uzi ibyo dukora?”
16  Mbega ngo murononekara! Mbese umubumbyi yafatwa nk’ibumba? Mbese icyakozwe cyakwihakana uwagikoze, kikavuga kiti “si we wankoze”? Ese icyabumbwe cyabwira uwakibumbye kiti “nta bwenge ugira”?
17  Ese ntihasigaye igihe gito Libani igahinduka umurima w’ibiti byera imbuto, n’umurima w’ibiti byera imbuto ugafatwa nk’ishyamba?
18  Icyo gihe ibipfamatwi bizumva amagambo yo mu gitabo, kandi amaso y’impumyi azarebera mu mwijima no mu mwijima w’icuraburindi.
19  Abicisha bugufi bazarushaho kwishimira Yehova, kandi abakene bo mu bantu bazanezererwa Uwera wa Isirayeli,
20  kuko umunyagitugu azagera ku iherezo rye n’uwiyemera akarimbuka, n’abahora barekereje kugira ngo bagire nabi bose bagakurwaho,
21  ndetse n’abategera umuntu mu magambo ye bakamugusha mu cyaha, n’abubikira ucyahira mu irembo, n’abahigika umukiranutsi bavuga amagambo atagira shinge na rugero.
22  Ni yo mpamvu Yehova, we wacunguye Aburahamu, yabwiye ab’inzu ya Yakobo ati “Yakobo ntazakorwa n’isoni kandi mu maso he ntihazasuherwa,
23  kuko ubwo azabona abana be, umurimo w’amaboko yanjye, bari kumwe na we, bazeza izina ryanjye, beze Uwera wa Yakobo kandi bazatinya Imana ya Isirayeli.
24  Abayobye mu mitima yabo bazagira ubushobozi bwo gusobanukirwa, ndetse n’abitotomba bazemera kwigishwa.”
40  Imana yanyu iravuga iti “nimuhumurize ubwoko bwanjye, nimubuhumurize.
2  Muhumurize Yerusalemu muyigere ku mutima, kandi murangurure muyibwira ko igihe cyayo cy’imirimo y’agahato kirangiye, ko umwenda w’icyaha cyayo wishyuwe. Kuko yabonye ibihembo by’ibyaha byayo byose biturutse mu kuboko kwa Yehova.”
3  Nimwumve! Hari umuntu urangururira mu butayu ati “nimutunganyirize Yehova inzira! Nimugororere Imana yacu inzira y’igihogere inyura mu kibaya cy’ubutayu.
4  Igikombe cyose kizatindwa cyigire hejuru, kandi umusozi wose n’agasozi kose bizitswa. Ahari utudunduguru hose hazaringanizwa, n’ahantu hataringaniye hahinduke ikibaya.
5  Ikuzo rya Yehova rizahishurwa, kandi abantu bose bazaribonera icyarimwe, kuko akanwa ka Yehova ari ko kabivuze.”
6  Nimwumve! Hari umuntu uvuga ati “rangurura!” Undi ati “ndangurure mvuga iki?” “Abantu bose bameze nk’ubwatsi bubisi, kandi ineza yabo yose yuje urukundo imeze nk’uburabyo bwo mu murima.
7  Ubwatsi bubisi bwarumye n’uburabyo burahonga bitewe n’uko umwuka wa Yehova wabuhushye. Koko rero, abantu bameze nk’ubwatsi bubisi!
8  Ubwatsi bubisi bwarumye n’uburabyo burahonga, ariko ijambo ry’Imana yacu ryo rizahoraho iteka ryose.”
9  Yewe mugore uzaniye Siyoni inkuru nziza we, zamuka ujye ku musozi muremure. Yewe mugore uzaniye Yerusalemu inkuru nziza we, rangurura ijwi ryawe cyane. Rangurura kandi ntutinye. Bwira imigi y’i Buyuda uti “ngiyi Imana yanyu.”
10  Dore Umwami w’Ikirenga Yehova azaza ari umunyambaraga, kandi ukuboko kwe ni ko kuzamutegekera. Dore aje afite ingororano, kandi ibihembo atanga biri imbere ye.
11  Azaragira umukumbi we nk’umwungeri. Azateranyiriza abana b’intama hamwe akoresheje ukuboko kwe, kandi azabatwara mu gituza cye. Izonsa azazigenza neza.
12  Ni nde wageresheje amazi y’inyanja urushyi rwe, agapima ijuru akoresheje intambwe z’ikiganza, kandi agashyira umukungugu wo ku isi ku gipimo, agapima imisozi, n’udusozi akadushyira ku munzani?
13  Ni nde wapimye umwuka wa Yehova, kandi se ni nde wamugira inama agatuma agira icyo amenya?
14  Ni nde yagishije inama kugira ngo agire icyo amufasha gusobanukirwa, cyangwa se ni nde umwigisha kugendera mu nzira y’ubutabera, akamwigisha ubwenge cyangwa agatuma amenya inzira y’ubuhanga nyakuri?
15  Dore amahanga ameze nk’igitonyanga cy’amazi mu ndobo; kandi ahwanye n’umukungugu wafashe ku munzani. Dore azamura ibirwa akabitumura nk’ivumbi.
16  Yemwe n’ibiti byo muri Libani ntibyaba bihagije kugira ngo bitume umuriro ukomeza kwaka, kandi inyamaswa zaho ntizaba zihagije kugira ngo zitambwe ho igitambo gikongorwa n’umuriro.
17  Amahanga yose ameze nk’atariho imbere ye; ameze nk’ubusa, kandi ayafata nk’atarigeze kubaho.
18  Imana mwayigereranya na nde, kandi se mwavuga ko isa n’iki?
19  Umunyabukorikori yakoze igishushanyo kiyagijwe, umucuzi w’ibyuma akiyagirizaho zahabu, acura n’iminyururu y’ifeza.
20  Atoranya igiti cyo gutangaho ituro, agatoranya igiti kitaboze. Ashaka umunyabukorikori w’umuhanga kugira ngo amukorere igishushanyo kibajwe kitazanyeganyezwa.
21  Mbese ntimubizi? Mbese ntimubyumva? Ntimwabibwiwe uhereye mu ntangiriro? Mbese uhereye igihe imfatiro z’isi zashyiriweho, ntimurabisobanukirwa?
22  Hari utuye hejuru y’uruziga rw’isi, abayituyemo bakaba bameze nk’ibihore; ni we urambura ijuru nk’umwenda mwiza ubonerana, akaribamba nk’ihema ryo kubamo.
23  Ni we uhindura ubusa abatware bakuru, abacamanza bo mu isi akabahindura nk’abatarigeze kubaho.
24  Ntibigeze baterwa, ntibigeze babibwa kandi igitsinsi cyabo nticyigeze gishora imizi mu butaka. Umuntu abahuhaho gusa bagahita buma, maze umuyaga w’ishuheri ukabagurukana nk’ibyatsi.
25  “Ariko se mwangereranya na nde ku buryo nahwana na we?” Ni ko Uwera abaza.
26  “Nimwubure amaso yanyu murebe hejuru. Ni nde waremye biriya byose? Ni we ugaba ingabo zabyo akurikije umubare wabyo, byose akabihamagara mu mazina. Kubera ko afite imbaraga nyinshi akagira ubushobozi n’ububasha, nta na kimwe kizimira.
27  “Yakobo we, ni iki gituma uvuga? Yewe Isirayeli we, ni iki gituma uvuga uti ‘inzira yanjye yahishwe Yehova, kandi Imana yanjye ntibona akarengane kanjye?’
28  Mbese ntiwabimenye cyangwa ngo ubyumve? Yehova, Umuremyi w’impera z’isi ni we Mana iteka ryose. Ntananirwa cyangwa ngo acogore. Ubwenge bwe ntiburondoreka.
29  Ni we uha unaniwe imbaraga, kandi udafite intege amwongerera imbaraga nyinshi.
30  Abasore b’imigenda bazananirwa bacogore, kandi abasore bazasitara,
31  ariko abiringira Yehova bazasubizwamo imbaraga. Bazatumbagira bagurukisha amababa nka kagoma. Baziruka be gucogora, kandi bazagenda be kunanirwa.”
60  “Yewe mugore, haguruka umurike kuko umucyo wawe uje, n’ikuzo rya Yehova rikaba rikurabagiranaho.
2  Dore umwijima uzatwikira isi, kandi umwijima w’icuraburindi uzatwikira amahanga; ariko wowe Yehova azakurasira, n’ikuzo rye rikugaragareho.
3  Amahanga azagana urumuri rwawe, n’abami bagane umucyo w’urumuri rwawe.
4  “Ubura amaso yawe urebe impande zose! Bose bakoranyirijwe hamwe, baza bagusanga. Abahungu bawe bakomeza kuza baturutse kure, n’abakobwa bawe bakaza bahagatiwe.
5  Icyo gihe uzabireba ucye, kandi umutima wawe uzanezerwa usabagizwe n’ibyishimo, kuko ubutunzi bwo mu nyanja buzaza bugusanga, n’ubukungu bw’amahanga bukaza aho uri.
6  Amashyo y’ingamiya, ingamiya z’ingabo zikiri nto z’i Midiyani no muri Efa, azuzura mu gihugu cyawe. Iziturutse i Sheba zose zizaza. Zizaza zihetse zahabu n’ububani, kandi zizatangaza ishimwe rya Yehova.
7  Imikumbi yose y’i Kedari izakoranyirizwa aho uri. Amapfizi y’intama y’i Nebayoti azagukorera. Azaza ku gicaniro cyanjye yemewe, kandi nzarimbisha inzu yanjye ifite ubwiza.
8  “Bariya ni ba nde baza baguruka nk’igicu, bameze nk’inuma zinjira mu myenge y’amazu zitahamo?
9  Ibirwa bizakomeza kunyiringira, n’amato y’i Tarushishi anyiringire nk’uko byahoze mbere, kugira ngo azane abahungu bawe baturutse kure, bazanye ifeza na zahabu zabo, bagane izina rya Yehova Imana yawe, bagane Uwera wa Isirayeli, kuko azaba yaragutatse ubwiza.
10  Abanyamahanga bazubaka inkuta zawe n’abami babo bagukorere, kuko nzaba naragukubise nkurakariye, ariko amaherezo nzakwemera nkugirire imbabazi.
11  “Amarembo yawe azahora yuguruye; ntazigera yugarirwa haba ku manywa cyangwa nijoro, kugira ngo bakuzanire ubukungu bw’amahanga, ndetse abami bayo ni bo bazafata iya mbere.
12  Kuko ishyanga ryose n’ubwami bwose butazagukorera buzarimbuka; amahanga yose azarimbuka nta kabuza.
13  “Ikuzo ryo muri Libani rizaza iwawe: ibiti by’imiberoshi n’imitidari n’imizonobari bizazira icyarimwe birimbishe ahera hanjye; kandi nzahesha ikuzo aho nshyira ibirenge byanjye.
14  “Abana b’abakubabazaga bazaza bakunamire, n’abagusuzuguraga bose bazaza bikubite ku birenge byawe, kandi bazakwita umurwa wa Yehova, Siyoni y’Uwera wa Isirayeli.
15  “Aho kugira ngo ube intabwa yanzwe, nta wunyura iwawe, nzaguhesha ishema kugeza ibihe bitarondoreka, urangwe n’ibyishimo uko ibihe bizagenda bikurikirana.
16  Uzonka amashereka y’amahanga, wonke n’amabere y’abami; kandi uzamenya ko jyewe Yehova ndi Umukiza wawe, kandi ko Intwari ya Yakobo ari Umucunguzi wawe.
17  Mu cyimbo cy’umuringa nzazana zahabu, mu cyimbo cy’icyuma nzane ifeza; mu cyimbo cy’igiti nzazana umuringa, naho mu cyimbo cy’amabuye nzane icyuma. Nzashyiraho amahoro akubere umugenzuzi, no gukiranuka kukubere umukoresha.
18  “Urugomo ntiruzongera kumvikana mu gihugu cyawe, kandi kunyaga cyangwa gusenya ntibizongera kumvikana mu mbibi zawe. Inkuta zawe uzazita Agakiza, n’amarembo yawe uyite Ishimwe.
19  Izuba ntirizongera kukumurikira ku manywa, n’ukwezi ntikuzongera kukumurikira. Yehova ni we uzakubera urumuri rudashira, kandi Imana yawe ni yo izaba ubwiza bwawe.
20  Izuba ryawe ntirizongera kurenga, n’ukwezi kwawe ntikuzijima, kuko Yehova ubwe azakubera urumuri rudashira, kandi iminsi yo kuboroga kwawe izaba irangiye.
21  Abantu bawe bose bazaba abakiranutsi; igihugu kizaba icyabo kugeza ibihe bitarondoreka. Bazaba umushibu nateye, umurimo w’amaboko yanjye, kugira ngo ntakwe ubwiza.
22  Uworoheje azagwira avemo igihumbi, n’umuto ahinduke ishyanga rikomeye. Jyewe Yehova nzabyihutisha mu gihe cyabyo.”
53  Ni nde wizeye ibyo twumvise? Kandi se ukuboko kwa Yehova kwahishuriwe nde?
2  Azazamuka nk’umushibu imbere y’umureba, azamuke nk’umuzi uva mu butaka bwakakaye. Ntiyari ahambaye mu gihagararo, nta n’ubwiza buhebuje yari afite. Kandi igihe tuzamureba, tuzabona adafite isura ishishikaje ku buryo twamwifuza.
3  Abantu baramusuzuguraga bakamuhunga, kandi yari azi imibabaro amenyereye n’indwara; yari ameze nk’uwo twima amaso tudashaka kumureba. Yarasuzugurwaga kandi twamufataga nk’utagira umumaro.
4  Ni ukuri, yishyizeho indwara zacu kandi yikoreye imibabaro yacu. Ariko twebwe twamufataga nk’uwibasiwe n’Imana, agakubitwa na yo kandi ikamubabaza.
5  Ariko ibicumuro byacu ni byo yaterewe icumu, kandi ibyaha byacu ni byo yashenjaguriwe. Igihano yahawe cyari icyo kuduhesha amahoro, kandi ibikomere bye ni byo byadukijije.
6  Twese twari twarayobye nk’intama; twari twarahindukiye buri wese anyura inzira ye. Nuko Yehova aba ari we ashyiraho ibyaha byacu.
7  Yari asumbirijwe yemera kubabazwa, nyamara ntiyabumbuye akanwa ke. Yajyanywe nk’intama ijya kubagwa, kandi nk’uko umwana w’intama ucecekera imbere y’uwukemura ubwoya, ni ko na we atigeze abumbura akanwa ke.
8  Yagiriwe nabi cyane kandi akurwaho bitewe n’uko ataciriwe urubanza rukwiriye. None se ni nde uzita ku byabaye mu gihe cye, ko yakuwe mu gihugu cy’abazima? Ibicumuro by’ubwoko bwanjye ni byo yakubitiwe.
9  Napfa azahambanwa n’ababi hamwe n’abakire, nubwo nta rugomo yigeze agira kandi ntihagire ikinyoma kiboneka mu kanwa ke.
10  Nyamara Yehova yishimiye kumushenjagura, yemera ko arwara. Nutanga ubugingo bwe ho igitambo cyo gukuraho urubanza, azabona urubyaro rwe yongere n’iminsi yo kubaho kwe, kandi ukuboko kwe kuzasohoza ibyo Yehova yishimira.
11  Kubera ko ubugingo bwe bwababajwe, azabona ibyiza, anyurwe. Kubera ubumenyi bwe, umugaragu wanjye ukiranuka azatuma abantu benshi babarwaho gukiranuka, kandi azikorera ibyaha byabo.
12  Ni yo mpamvu nzamuhana umugabane n’abantu benshi kandi azagabana iminyago n’intwari, kubera ko yatanze ubuzima bwe. Yabaranywe n’abanyabyaha kandi we ubwe yikoreye ibyaha by’abantu benshi, yitangira abanyabyaha.
39  Muri icyo gihe, Merodaki-Baladani mwene Baladani, umwami w’i Babuloni, yumvise ko Hezekiya yari yararwaye ariko ko yongeye gutora agatege, amwoherereza urwandiko n’impano.
2  Nuko Hezekiya yishimira izo ntumwa azereka inzu ibikwamo ubutunzi bwe, azereka ifeza na zahabu n’amavuta ahumura neza n’andi mavuta meza yose, azereka n’intwaro ze zose n’ubundi butunzi bwe bwose. Nta kintu na kimwe Hezekiya atazeretse mu byari mu nzu ye byose no mu bwami bwe bwose.
3  Hanyuma umuhanuzi Yesaya asanga Umwami Hezekiya aramubaza ati “bariya bagabo bakubwiye iki, kandi se baje iwawe baturutse he?” Hezekiya aramusubiza ati “baje baturutse mu gihugu cya kure, i Babuloni.”
4  Arongera aramubaza ati “babonye iki mu nzu yawe?” Hezekiya aramusubiza ati “ibintu byose byo mu nzu yanjye babibonye. Nta kintu na kimwe ntaberetse mu byo ntunze byose.”
5  Nuko Yesaya abwira Hezekiya ati “umva ijambo rya Yehova nyir’ingabo:
6  ‘dore iminsi izaza maze ibiri mu nzu yawe byose, n’ibyo ba sokuruza babitse kugeza uyu munsi bijyanwe i Babuloni.’ ‘Nta kintu na kimwe kizasigara,’ ni ko Yehova avuga.
7  ‘Kandi bamwe mu bahungu bawe bazagukomokaho, abo uzabyara, bazajyanwa babe abakozi mu ngoro y’umwami w’i Babuloni.’”
8  Nuko Hezekiya abwira Yesaya ati “ijambo rya Yehova uvuze ni ryiza,” maze yongeraho ati “kubera ko amahoro n’ukuri bizakomeza mu minsi yo kubaho kwanjye.”
56  Uku ni ko Yehova avuga ati “mukomeze ubutabera kandi mukore ibyo gukiranuka, kuko agakiza kanjye kageze hafi no gukiranuka kwanjye kukaba kugiye guhishurwa.
2  Hahirwa umuntu buntu ukora ibyo, n’umwana w’umuntu ubikomeza, agakomeza kuziririza isabato ntayihumanye, kandi akarinda ukuboko kwe kugira ngo adakora ikibi.
3  Ntihakagire umunyamahanga uri mu ruhande rwa Yehova uvuga ati ‘Yehova azantandukanya n’ubwoko bwe nta kabuza!’ N’inkone ntikavuge iti ‘dore ndi igiti cyumye!’”
4  Uku ni ko Yehova abwira inkone zikomeza kuziririza amasabato yanjye kandi zikaba zarahisemo ibyo nishimira, zigakomeza isezerano ryanjye, ati
5  “nzaziha urwibutso n’izina mu nzu yanjye no mu nkuta zanjye, nzihe ikintu cyiza kiruta kugira abahungu n’abakobwa. Nzaziha izina rizagumaho kugeza ibihe bitarondoreka, izina ritazakurwaho.
6  “Abanyamahanga bari mu ruhande rwa Yehova kugira ngo bamukorere, bakunde izina rya Yehova kandi babe abagaragu be, mbese abaziririza isabato bose ntibayihumanye, bagakomeza isezerano ryanjye,
7  na bo nzabazana ku musozi wanjye wera ntume bishimira mu nzu yanjye yo gusengeramo. Ibitambo byabo bikongorwa n’umuriro n’ibindi bitambo byabo, byose bizemerwa ku gicaniro cyanjye. Kuko inzu yanjye izitwa inzu yo gusengerwamo n’abantu bo mu mahanga yose.”
8  Umwami w’Ikirenga Yehova, ukoranyiriza hamwe abatatanye bo muri Isirayeli, aravuga ati “nzamukoranyirizaho abandi biyongera ku be bamaze gukoranywa.”
9  Mwa nyamaswa zo mu gasozi mwe, namwe mwese mwa nyamaswa zo mu ishyamba, muze murye!
10  Abarinzi be ni impumyi. Nta n’umwe muri bo wabimenye. Bose ni imbwa z’ibiragi zidashobora kumoka; zirahagira, zigakomeza kwiryamira kandi zigakunda gusinzira.
11  Ni koko, ni imbwa z’ibisambo zitajya zihaga, kandi ni abungeri batagira icyo bazi. Bose barahindukiye, buri wese anyura inzira ye yishakira indamu mbi mu mbibi ze, bakavuga bati
12  “nimuze! Mureke mfate divayi, tunywe ibisindisha duheze. Kandi iby’ejo bizamera nk’iby’uyu munsi, bizaba ari ibintu bihambaye bitagira akagero.”
19  Urubanza rwaciriwe Egiputa: dore Yehova aragendera ku gicu kinyaruka, kandi aje muri Egiputa. Imana zitagira umumaro zo muri Egiputa zizahinda umushyitsi kubera we, kandi imitima y’Abanyegiputa izashonga.
2  “Nzatera Abanyegiputa gusubiranamo, umuvandimwe azarwana n’umuvandimwe we, n’umuntu wese arwane na mugenzi we; umugi uzarwana n’undi mugi n’ubwami burwane n’ubundi bwami.
3  Abanyegiputa bazashoberwa kandi nzarogoya umugambi wabo. Bazitabaza imana zitagira umumaro n’abagombozi n’abashitsi n’abapfumu.
4  Nzagabiza Egiputa umutware ukagatiza, kandi umwami ukomeye ni we uzabategeka,” ni ko Umwami w’ukuri, Yehova nyir’ingabo avuga.
5  Amazi azakama mu nyanja kandi uruzi ruzakama rwume.
6  Inzuzi zizanuka; amazi y’imigende ya Nili muri Egiputa azagabanuka akame. Urubingo n’umuberanya bizabora.
7  Ibibaya bikikije uruzi rwa Nili, mu ndeko y’uruzi rwa Nili, n’ubutaka buhinze bwose bwo mu nkuka zarwo bizakama. Bizakurwaho kandi ntibizongera kubaho.
8  Abarobyi bazaboroga n’abajugunya ururobo mu ruzi rwa Nili bazicwa n’agahinda, ndetse n’abarobesha inshundura muri ayo mazi bazashiraho.
9  Abatunganya ibimera bivamo ubudodo bazakorwa n’isoni, kimwe n’abakozi baboha imyenda y’umweru.
10  Ababoshyi ba Egiputa bazashenjagurwa, n’abakozi bose bakorera ibihembo bazagira intimba ku mutima.
11  Abatware b’i Sowani ni abapfapfa rwose. Naho abanyabwenge bo mu bajyanama ba Farawo, inama yabo ntihuje n’ubwenge. Bishoboka bite ko mwabwira Farawo muti “ndi umwana w’abanyabwenge, umwana w’abami ba kera”?
12  None se abanyabwenge bawe bari he, kugira ngo bagire icyo bakubwira kandi bamenye ibyo Yehova nyir’ingabo yagambiriye ku birebana na Egiputa?
13  Abatware b’i Sowani bakoze iby’ubupfapfa. Abatware b’i Nofu barashutswe, kandi abatware b’imiryango yo muri Egiputa barayiyobeje.
14  Yehova ubwe yabateye kuvurungana kandi batumye Egiputa iyobagurika mu byo ikora byose, nk’uko umusinzi agenda anyerera mu birutsi bye.
15  Egiputa ntizagira umurimo uwo ari wo wose ushobora gukorwa n’umutwe cyangwa umurizo cyangwa umushibu cyangwa umuberanya.
16  Icyo gihe Abanyegiputa bazamera nk’abagore, bahinde umushyitsi kandi bashye ubwoba bitewe n’ukuboko Yehova nyir’ingabo azababangurira.
17  Kandi igihugu cy’u Buyuda kizatuma Egiputa idandabirana. Uwo bazabwira iby’u Buyuda wese azashya ubwoba bitewe n’umugambi Yehova nyir’ingabo afitiye Egiputa.
18  Icyo gihe mu gihugu cya Egiputa hazabamo imigi itanu ivuga ururimi rw’i Kanani kandi irahira mu izina rya Yehova nyir’ingabo. Umwe muri iyo migi uzitwa Umugi wo Gusenya.
19  Icyo gihe mu gihugu cya Egiputa rwagati hazaba igicaniro cya Yehova, kandi hafi y’urugabano rw’icyo gihugu hazashingwa inkingi ya Yehova.
20  Bizabera Yehova nyir’ingabo ikimenyetso na gihamya mu gihugu cya Egiputa, kuko bazatakambira Yehova bitewe n’ababakandamiza; na we azaboherereza umukiza ukomeye uzabakiza by’ukuri.
21  Yehova azamenyekana mu Banyegiputa kandi icyo gihe Abanyegiputa bazamenya Yehova, bamuture ibitambo n’amaturo, kandi bazahigira Yehova umuhigo banawuhigure.
22  Yehova azakubita Egiputa. Azayikubita kandi ayikize. Bazagarukira Yehova, yemere ko bamwinginga maze abakize.
23  Icyo gihe hazabaho inzira y’igihogere iva muri Egiputa ijya muri Ashuri, kandi Ashuri izajya muri Egiputa na Egiputa ijye muri Ashuri. Egiputa na Ashuri byombi bizakorera Imana.
24  Icyo gihe Isirayeli izafatanya na Egiputa na Ashuri ibe iya gatatu, ibe umugisha mu isi,
25  kuko Yehova nyir’ingabo azaba yabahaye umugisha agira ati “Egiputa bwoko bwanjye, nawe Ashuri, umurimo w’amaboko yanjye, nawe Isirayeli umurage wanjye nimuhabwe umugisha.”
24  Dore Yehova ayogoje igihugu agihinduye umusaka, kandi yaracyubitse atatanya abagituye.
2  Ibizaba kuri rubanda ni byo bizaba ku mutambyi; ibizaba ku mugaragu ni byo bizaba kuri shebuja. Ibizaba ku muja ni byo bizaba kuri nyirabuja; ibizaba ku ugura ni byo bizaba ku ugurisha. Ibizaba ku uguriza ni byo bizaba ku uguza, kandi ibizaba ku uwaka inyungu ni byo bizaba ku utanga inyungu.
3  Igihugu kizayogozwa nta kabuza kandi gisahurwe, kuko Yehova ubwe ari we wabivuze.
4  Igihugu cyacuze umuborogo gishiraho. Ubutaka bwarakakaye bushiraho, kandi abakomeye bo muri icyo gihugu barazahaye.
5  lgihugu cyahumanyijwe n’abaturage bacyo, kuko barenze ku mategeko bagahindura amabwiriza kandi bakica isezerano rihoraho.
6  Ni yo mpamvu umuvumo wariye igihugu ukakimaraho, kandi abagituye babarwaho icyaha. Ni cyo cyatumye abaturage bacyo bagabanuka, abantu buntu bagasigara ari mbarwa.
7  Divayi nshya yacuze umuborogo, umuzabibu wararabye, kandi abari bafite umunezero mu mutima bose barasuhuza umutima.
8  Ibyishimo biterwa n’ishako byarashize, urusaku rw’abantu banezerewe rwararangiye, ndetse n’ibyishimo biterwa n’inanga byarashize.
9  Nta muntu ukinywa divayi aririmba kandi ibinyobwa bisindisha bisigaye bisharirira ababinywa.
10  Umugi waretswe warasenyutse, amazu yose yarafunzwe nta wukiyinjiramo.
11  Mu mihanda baratakishwa no kubura divayi, kwishima kose kwararangiye kandi umunezero wavuye mu gihugu.
12  Umugi wasigaye mu mimerere ituma uwubonye wese awutangarira; irembo ryarasenyaguritse rihinduka itongo.
13  Uku ni ko bizamera mu gihugu, mu bantu bo mu mahanga: bizamera nk’igihe bakubita umwelayo, cyangwa igihe bahumba imizabibu isarura rirangiye.
14  Bazatera hejuru barangurure ijwi ry’ibyishimo. Bazarangurura ijwi rirenga bari ku nyanja, bishimira isumbwe rya Yehova.
15  Ni yo mpamvu bazasingiriza Yehova mu karere k’umucyo, bagasingiriza izina rya Yehova Imana ya Isirayeli mu birwa byo mu nyanja.
16  Twumvise amajwi y’indirimbo aturutse ku mpera y’igihugu agira ati “ukiranuka natakwe ubwiza!” Ariko ndavuga nti “ndazahaye, ndazahaye! Ngushije ishyano! Abagambanyi baragambanye; abagambanyi bacuze umugambi wo kugambana, baragambana.”
17  Wa muturage wo mu gihugu we, ubwoba, urwobo n’umutego bikugezeho!
18  Kandi umuntu wese uzaba ahunga urusaku rw’ibiteye ubwoba azagwa mu rwobo, n’uzamutse ava mu rwobo afatirwe mu mutego, kuko ingomero zo mu ijuru zizagomororwa kandi imfatiro z’igihugu zizanyeganyega.
19  Igihugu cyariyashije cyose; igihugu cyaratigishijwe cyose kiranyeganyezwa.
20  Igihugu cyose kiradandabirana nk’umusinzi, gikozwa hirya no hino nk’akazu k’umurinzi. Kiremerewe n’icyaha cyacyo, kandi kizagwa ku buryo kitazongera kubyuka.
21  Icyo gihe Yehova azahindukirana ingabo zo hejuru mu ijuru n’abami bo hasi mu isi.
22  Bazakoranyirizwa hamwe nk’imfungwa zikoranyirizwa mu rwobo, bafungirwe mu nzu y’imbohe yo munsi y’ubutaka, kandi nyuma y’iminsi myinshi bazongera kwitabwaho.
23  Ukwezi kw’inzora kwakozwe n’isoni n’izuba ryaka ryakozwe n’ikimwaro, kuko Yehova nyir’ingabo yabaye umwami ufite ikuzo ku musozi wa Siyoni n’i Yerusalemu, n’imbere y’abakuru bo mu bwoko bwe.
58  “Tera hejuru, uhamagare n’imbaraga zawe zose, ntutuze. Rangurura ijwi nk’iry’ihembe, ubwire abagize ubwoko bwanjye ibyo kwigomeka kwabo, ubwire ab’inzu ya Yakobo ibyaha byabo.
2  Nyamara bakomezaga kunshaka uko bwije n’uko bukeye, bakishimira kumenya inzira zanjye, bameze nk’ishyanga rikomeza ibyo gukiranuka, ritigeze ritandukira ubutabera bw’Imana yaryo, kuko bakomezaga kunsaba imanza zikiranuka, bakegera Imana yabo bishimiraga.
3  “Barabaza bati ‘kuki twiyirizaga ubusa ntubibone, twababaza ubugingo bwacu ntubyiteho?’ “Ni koko, mwishimiraga umunsi mwiyirizagaho ubusa, ariko mukanakomeza gukoresha abakozi banyu bose imirimo.
4  Ni koko, mwiyirizaga ubusa kugira ngo mubone umwanya wo gutongana no kurwana no gukubitana ibipfunsi by’ubugome. Mbese ntimwakomezaga kwiyiriza ubusa mwibwira ko ari umunsi wo kumvikanisha ijwi ryanyu mu ijuru?
5  Mbese mugira ngo kwiyiriza ubusa nemera ni ukumeze gutyo? Mugira ngo ni umunsi umuntu wakuwe mu mukungugu ababaza ubugingo bwe, akubika umutwe nk’umuberanya, agasasa ibigunira akaryama mu ivu? Ibyo ni byo mwita kwiyiriza ubusa, n’umunsi wo kwemerwa na Yehova?
6  “Mbese kwiyiriza ubusa nemera si ukubohora ingoyi z’ubugome, mukadohora imigozi y’umugogo kandi abashenjaguwe mukabasezerera mubahaye umudendezo, n’umugogo wose mukawucamo kabiri?
7  Mbese si ukugabana umugati wawe n’ushonje, ukazana imbabare itagira aho iba ukayishyira mu nzu yawe, wabona umuntu wambaye ubusa ukamuha icyo kwambara, kandi ntiwirengagize bene wanyu?
8  “Ubigenje utyo, umucyo wawe waba nk’umuseke utambitse, nawe ugahita woroherwa. Gukiranuka kwawe kwakujya imbere, n’ikuzo rya Yehova rikakugenda inyuma rikurinze.
9  Icyo gihe wahamagara Yehova akakwitaba; watabaza akakubwira ati ‘ndi hano!’ “Nukura umugogo iwawe, ukareka gutunga abandi urutoki no kuvuga nabi,
10  ukihotorera ushonje, ugahaza ubugingo bubabaye, umucyo wawe uzamurikira mu mwijima kandi umwijima wawe uzamera nko ku manywa y’ihangu.
11  Yehova ntazabura kukuyobora iteka no guhaza ubugingo bwawe, ndetse n’igihe uzaba uri mu gihugu cyakakaye. Kandi azakomeza amagufwa yawe, umere nk’ubusitani bunese, ube nk’isoko y’amazi atajya akama.
12  Uzashishikaza abantu bubake ahari hamaze igihe kirekire harabaye amatongo; kandi uzazamura imfatiro zahozeho kuva kera uko ibihe byagiye bikurikirana. Uzitwa usiba ibyuho n’usana imihanda yo guturaho.
13  “Nurinda ikirenge cyawe ku bw’isabato, ntukore ibikunezeza ku munsi wanjye wera, ahubwo ukita isabato umunezero wawe, umunsi wera wa Yehova ukwiriye guhabwa icyubahiro, ukawuha icyubahiro aho gukora ibihuje n’inzira zawe no kwishakira ibikunezeza no kuvuga amagambo,
14  ni bwo uzishimira Yehova, kandi nanjye nzakunyuza ahasumba ahandi ku isi. Nzatuma urya ku murage wa sokuruza Yakobo, kuko akanwa ka Yehova ari ko kabivuze.”
43  Ariko noneho Yakobo we, umva uko Yehova Umuremyi wawe, ari na we wakubumbye wowe Isirayeli, avuga ati “ntutinye kuko nagucunguye. Naguhamagaye mu izina ryawe; uri uwanjye.
2  Nunyura mu mazi menshi, nzaba ndi kumwe nawe, kandi nunyura mu nzuzi ntizizakurengera. Nunyura mu muriro ntuzashya, kandi ikirimi cyawo ntikizakubabura.
3  Kuko ndi Yehova Imana yawe, Uwera wa Isirayeli, Umukiza wawe. Natanze Egiputa ho incungu yawe, ntanga Etiyopiya na Seba mu cyimbo cyawe.
4  Kubera ko uri uw’agaciro kenshi mu maso yanjye, nagufashe nk’umunyacyubahiro kandi naragukunze. Nzatanga abantu mu cyimbo cyawe, ntange n’amahanga mu cyimbo cy’ubugingo bwawe.
5  “Ntutinye kuko ndi kumwe nawe. Nzazana urubyaro rwawe ruve iburasirazuba, kandi nzabakoranyiriza hamwe bave iburengerazuba.
6  Nzabwira amajyaruguru nti ‘barekure,’ mbwire n’amajyepfo nti ‘ntubagumane. Garura abahungu banjye bave kure, n’abakobwa banjye bave ku mpera z’isi,
7  ugarure uwitirirwa izina ryanjye wese, uwo naremye ku bw’ikuzo ryanjye, uwo nabumbye nkamuhanga!’
8  “Zana ubwoko bwahumye nubwo bufite amaso, uzane n’abantu b’ibipfamatwi nubwo bafite amatwi.
9  Amahanga yose nateranire ahantu hamwe, n’abantu bo mu mahanga bakoranire hamwe. Ni nde muri bo ushobora kubivuga? Cyangwa se bashobora kuvuga ibintu bya mbere tukabyumva? Ngaho nibazane abahamya babo kugira ngo babarweho gukiranuka; biti ihi se, nibumve maze bavuge bati ‘ibi ni ukuri!’”
10  Yehova aravuga ati “muri abahamya banjye; ndetse muri umugaragu wanjye natoranyije kugira ngo mumenye, munyizere, kandi musobanukirwe ko mpora ndi wa wundi. Mbere yanjye nta yindi mana yigeze kubaho, kandi na nyuma yanjye nta yindi izigera ibaho.
11  Ni jye Yehova kandi nta wundi mukiza utari jye.”
12  Yehova aravuga ati “ni jye ubwanjye wavuze, ndakiza kandi ntuma byumvikana, igihe nta mana y’inyamahanga yari muri mwe. Ni yo mpamvu muri abahamya banjye, nanjye nkaba Imana.
13  Byongeye kandi, igihe cyose mpora ndi wa wundi; kandi nta wushobora kugira icyo agobotora mu kuboko kwanjye. Nintangira gukora umurimo, ni nde uzabasha kuwusubiza inyuma?”
14  Yehova Umucunguzi wanyu, Uwera wa Isirayeli, aravuga ati “nzohereza intumwa i Babuloni ku bwanyu, kandi nzashyira hasi ibihindizo by’amazu y’imbohe kandi ncishe bugufi Abakaludaya bari mu mato baboroge.
15  Ndi Yehova Uwera wanyu, Umuremyi wa Isirayeli nkaba n’Umwami wanyu.”
16  Yehova, we uca inzira mu nyanja, agaharura umuhanda mu mazi maremare,
17  we usohora igare ry’intambara n’ifarashi, agasohora umutwe w’ingabo n’intwari icyarimwe, aravuga ati “bazarambarara hasi kandi ntibazabyuka. Bazazima burundu, babazimye nk’uko bazimya urutambi.”
18  “Ibya mbere ntimubyibuke, kandi ntimwerekeze ibitekerezo ku bya kera.
19  Dore ngiye gukora ikintu gishya. Ubu kigiye kugaragara. Mbese ntimuzakimenya? Ni koko, nzacisha inzira mu butayu, ncishe imigezi ahantu h’umutarwe.
20  Inyamaswa zo mu gasozi, ingunzu n’imbuni, zizansingiza, kuko nzaba natanze amazi mu butayu n’imigezi ahantu h’umutarwe, kugira ngo ubwoko bwanjye natoranyije bunywe,
21  ari bwo bwoko nihangiye kugira ngo bwamamaze ishimwe ryanjye.
22  “Ariko Yakobo we, ntiwigeze umpamagara. Isirayeli we, warandambiwe.
23  Ntiwanzaniye intama z’ibitambo byawe bikongorwa n’umuriro, kandi ntiwigeze unyubahisha ibitambo byawe. Ntabwo naguhatiye kumpa amaturo kandi sinakuruhije ngusaba ububani.
24  Ntiwigeze utanga amafaranga yawe ngo ungurire urubingo ruhumura, kandi ntiwampagije urugimbu rw’ibitambo byawe. Ahubwo ni wowe wampatiye kugira icyo nkora bitewe n’ibyaha byawe; waranduhije bitewe n’amakosa yawe.
25  “Ni jye ubwanjye uhanagura ibicumuro byawe ku bw’izina ryanjye, kandi ibyaha byawe sinzabyibuka.
26  Ngaho nyibutsa; ngwino tujyane mu rubanza, wisobanure kugira ngo ugaragaze ko uri mu kuri.
27  Sokuruza wa mbere na mbere yakoze icyaha kandi abavugizi bawe bancumuyeho.
28  Ni cyo kizatuma mpumanya abatware bakorera ahera, kandi nzatanga Yakobo abe uwo kurimbuka, na Isirayeli abe uwo kubwirwa amagambo y’ibitutsi.
66  Yehova aravuga ati “ijuru ni intebe yanjye y’ubwami, naho isi ikaba intebe y’ibirenge byanjye. None se muzanyubakira inzu bwoko ki? Cyangwa ahantu naruhukira ni he?”
2  “Dore ibyo byose ukuboko kwanjye ni ko kwabiremye, byose bibaho,” ni ko Yehova avuga. “Uwo nzitaho ni uyu: ni imbabare ifite umutima umenetse, igahindishwa umushyitsi n’ijambo ryanjye.
3  “Ubaga ikimasa ahwanye n’uwica umuntu, kandi utamba intama ahwanye n’uvuna imbwa ijosi. Utanga ituro ahwanye n’utamba amaraso y’ingurube. Utanga ububani ho ituro ry’urwibutso, ahwanye n’usabira abandi umugisha akoresheje amagambo y’ubumaji. Bahisemo kugendera mu nzira zabo bwite, kandi ubugingo bwabo bwishimira ibiteye ishozi byabo.
4  Nanjye nzatoranya uburyo bwo kubagirira nabi, kandi ibyo batinya ni byo nzabateza, kuko nahamagaye hakabura uwitaba, navuga ntihagire utega amatwi, ahubwo bagakomeza gukorera ibibi mu maso yanjye, bagahitamo gukora ibyo ntishimira.”
5  Yemwe bantu bahindishwa umushyitsi n’ijambo rya Yehova, nimwumve uko avuga ati “abavandimwe banyu babanga bakabaha akato babahora izina ryanjye, baravuze bati ‘Yehova nahabwe ikuzo!’ Nanone azaboneka mugire ibyishimo, kandi ni bo bazakorwa n’isoni.”
6  Nimwumve ijwi ryo kuvurungana rituruka mu mugi, rigaturuka mu rusengero! Ni ijwi rya Yehova witura abanzi be ibibakwiriye.
7  Siyoni yabyaye itararamukwa, ibyara umwana w’umuhungu itarajya ku gise.
8  Ni nde wigeze kumva ibintu nk’ibyo? Ni nde wigeze kubona ibintu nk’ibyo? Mbese igihugu cyagirwa ku gise kikavuka mu munsi umwe? Cyangwa ishyanga ryavukira icyarimwe? Nyamara Siyoni yo yagiye ku gise ibyara abana bayo.
9  “Mbese nafungura inda ibyara nkabuza umwana kuvuka?” Ni ko Yehova abaza. “Cyangwa natuma umwana agera igihe cyo kuvuka, maze ngafunga inda ibyara?” Ni ko Imana yawe ivuga.
10  Mwa bakunda Yerusalemu mwese mwe, nimwishimane na yo kandi munezeranwe na yo. Nimwishimane na yo ibyishimo bisaze mwebwe mwese abakomeza kuyiborogera,
11  kuko muzonka mugahazwa n’ibere ry’ihumure ryayo ryuzuye, kandi muzanezezwa cyane no konka ikuzo ryayo.
12  Yehova aravuga ati “dore ndayiha amahoro ameze nk’uruzi, n’ikuzo ry’amahanga rimeze nk’umugezi usendereye, kandi rwose muzaryonka. Bazabahagatira, babakuyakuye babakikiye.
13  Nk’uko umuntu akomeza guhumurizwa na nyina, ni ko nanjye nzakomeza kubahumuriza, kandi muzahumurizwa kubera Yerusalemu.
14  Muzabireba maze umutima wanyu usabwe n’ibyishimo, amagufwa yanyu ashishe nk’ubwatsi butoshye. Kandi ukuboko kwa Yehova kuzamenyeshwa abagaragu be, ariko abanzi be bo azabamagana.”
15  “Dore Yehova aje ameze nk’umuriro, n’amagare ye ameze nk’inkubi y’umuyaga, kugira ngo abiture ibyo bakoze abasukaho uburakari n’umujinya mwinshi kandi abacyahishe ibirimi by’umuriro.
16  Kuko Yehova azasohoreza urubanza rwe ku bantu bose ameze nk’umuriro; ni koko azaba yitwaje inkota ye, kandi abishwe na Yehova bazaba benshi.
17  Abiyeza bakisukura kugira ngo bajye mu mirima inyuma y’ikigirwamana kiri mu murima hagati, bakarya inyama z’ingurube n’ibiteye ishozi ndetse n’imbeba, bose bazarimbukira icyarimwe,” ni ko Yehova avuga.
18  “Kubera ko nzi imirimo yabo n’ibitekerezo byabo, ndaje nkoranyirize hamwe abo mu mahanga yose n’indimi zose; kandi bagomba kuzaza bakabona ikuzo ryanjye.”
19  “Nzashyira ikimenyetso hagati yabo, nohereze mu mahanga bamwe mu barokotse, mbohereze i Tarushishi n’i Puli n’i Ludi, mu babanga imiheto, i Tubali n’i Yavani mu birwa bya kure cyane bitigeze byumva ibyanjye cyangwa ngo bibone ikuzo ryanjye; kandi bazavuga ikuzo ryanjye mu mahanga.
20  Ni koko, bazazana abavandimwe banyu bose babavanye mu mahanga yose babahe Yehova ho impano. Bazabazana ku mafarashi no mu magare akururwa n’amafarashi, no mu magare atwikiriwe, no ku nyumbu no ku ngamiya z’ingore zinyaruka, babageze ku musozi wanjye wera, ari wo Yerusalemu,” ni ko Yehova avuga, “mbese nk’igihe Abisirayeli bazana ituro mu nzu ya Yehova barizanye mu gikoresho kidahumanye.”
21  “Nzafata bamwe muri bo babe abatambyi, abandi babe Abalewi,” ni ko Yehova avuga.
22  Yehova aravuga ati “nk’uko ijuru rishya n’isi nshya ndema bihora imbere yanjye, ni ko urubyaro rwanyu n’izina ryanyu bizahoraho.”
23  “Kuva ku mboneko z’ukwezi kugeza ku mboneko z’ukundi kwezi, no kuva ku isabato kugeza ku yindi sabato, abantu bose bazaza bikubite imbere yanjye,” ni ko Yehova avuga.
24  “Bazasohoka babone imirambo y’abancumuyeho, kuko inyo zibariho zitazapfa, n’umuriro wabo utazazima, kandi bazabera abantu bose ikintu giteye ishozi.”
54  “Yewe mugore w’ingumba itabyara, rangurura ijwi ry’ibyishimo! Nezerwa kandi utere hejuru urangurure ijwi ry’ibyishimo yewe mugore utarigeze ubabazwa n’igise, kuko abana b’umugore w’intabwa ari benshi kurusha abana b’ufite umugabo,” ni ko Yehova avuga.
2  “Agura ikibanza cy’ihema ryawe. Nibarambure imyenda y’ihema ryawe rihebuje. Ntiwifate. Rega imigozi y’ihema ryawe ukomeze n’imambo zaryo.
3  Kuko uzaguka ugana iburyo n’ibumoso, kandi abagize urubyaro rwawe bazigarurira amahanga, bature mu migi yabaye amatongo.
4  Ntutinye kuko utazakorwa n’isoni, kandi ntugire ipfunwe kuko utazamanjirwa. Uzibagirwa isoni zo mu bukumi bwawe, kandi umugayo wo mu bupfakazi bwawe wamazemo igihe ntuzongera kuwibuka ukundi.”
5  “Umuremyi wawe Mukuru ni we mugabo wawe; Yehova nyir’ingabo ni ryo zina rye, kandi Uwera wa Isirayeli ni we Mucunguzi wawe. Azitwa Imana y’isi yose,
6  kuko Yehova yaguhamagaye nk’umugore w’intabwa wababaye akicwa n’agahinda, nk’umugore wabaye intabwa akiri inkumi,” ni ko Imana yawe ivuga.
7  “Nagutaye burundu mu gihe cy’akanya gato, ariko nzakugirira imbabazi ngukoranyirize hamwe.
8  Narakurakariye cyane, nguhisha mu maso hanjye by’akanya gato gusa, ariko nzakugirira imbabazi nkugaragarize ineza yuje urukundo kugeza ibihe bitarondoreka,” ni ko Yehova Umucunguzi wawe avuga.
9  “Ibi byambereye nko mu minsi ya Nowa. Nk’uko narahiye ko amazi yo mu gihe cya Nowa atazongera kurengera isi, ni na ko narahiye ko ntazongera kukurakarira cyangwa ngo ngukangare.
10  Imisozi ishobora gukurwaho n’udusozi tukanyeganyega, ariko jye sinzagukuraho ineza yanjye yuje urukundo, cyangwa ngo isezerano ryanjye ry’amahoro rinyeganyege,” ni ko Yehova ukugirira imbabazi avuga.
11  “Wa mugore wababaye we, ugateraganwa n’umuyaga w’ishuheri kandi ukaba utagira gihumuriza, dore ngiye gusasa amabuye yawe nyakomeze, kandi ngushyirireho urufatiro rw’amabuye ya safiro.
12  Inkuta zawe nzazubakisha amabuye ya odemu, amarembo yawe nyubakishe amabuye y’umutuku ubengerana, n’ingabano zawe zose nzubakishe amabuye meza cyane.
13  Abana bawe bose bazaba abigishijwe na Yehova, kandi bazagira amahoro menshi.
14  Uzakomezwa no gukiranuka. Gukandamizwa bizakuba kure; ntuzabitinya. Uzaba kure y’ikintu cyose giteye ubwoba, kuko kitazakwegera.
15  Nihagira ukugabaho igitero, si jye uzaba mutumye. Uzakugabaho igitero wese azagwa ari wowe azize.”
16  “Dore ni jye waremye umunyabukorikori uvugutira umuriro w’amakara maze akavanamo intwaro akoresha. Kandi ni jye waremye umurimbuzi ukora umurimo wo kurimbura.
17  Intwaro yose yacuriwe kukurwanya nta cyo izageraho, kandi ururimi rwose ruzahagurukira kukuburanya, uzarutsinda. Uwo ni wo murage w’abagaragu ba Yehova, kandi gukiranuka kwabo ni jye guturukaho,” ni ko Yehova avuga.
44  “Ariko noneho Yakobo, wowe mugaragu wanjye, tega amatwi, nawe Isirayeli natoranyije.
2  Yehova Umuremyi wawe, ari na we wakubumbye kandi agakomeza kugufasha uhereye igihe waviriye mu nda ya nyoko, aravuga ati ‘ntutinye yewe mugaragu wanjye Yakobo, nawe Yeshuruni natoranyije.
3  Uwishwe n’inyota nzamusukira amazi kandi nzatuma imigezi itemba ahantu humagaye. Nzasuka umwuka wanjye ku rubyaro rwawe, n’umugisha wanjye ku bazagukomokaho.
4  Bazamera maze basagambe nk’ubwatsi bubisi, bamere nk’ibiti by’imikinga byatewe hafi y’imigende y’amazi.
5  Umwe azavuga ati “ndi uwa Yehova.” Undi na we yiyitirire izina rya Yakobo, naho undi yandike ku kuboko kwe ati “ndi uwa Yehova.” Umuntu aziyitirira izina rya Isirayeli.’
6  “Yehova Umwami wa Isirayeli akaba n’Umucunguzi wayo, Yehova nyir’ingabo, aravuga ati ‘ndi ubanza n’uheruka, kandi nta yindi Mana itari jye.
7  Ni iyihe mana ihwanye nanjye? Nirangurure ijwi ibimbwire kandi ibinyereke. Nk’uko nabigenje uhereye igihe nashyiriyeho ubwoko bwa kera, na yo nivuge ibigiye kubaho n’ibizaba kera.
8  Ntimutinye kandi ntimutangare. Mbese uhereye icyo gihe, si jye wagiye ubibabwira buri wese akabyiyumvira? Kandi muri abahamya banjye. Mbese hari indi Mana itari jye? Oya, nta kindi Gitare kitari jye. Nta yo nigeze menya.’”
9  Abakora ibishushanyo bibajwe bose nta cyo bari cyo, kandi ibishushanyo byabo bakunda cyane nta cyo bizabamarira. Abahamya babo nta cyo babona kandi nta cyo bazi; ni cyo gituma bakorwa n’isoni.
10  Ni nde wakoze imana cyangwa agakora igishushanyo kiyagijwe? Nta cyo byigeze bimumarira.
11  Dore abafatanya na we bose bazakorwa n’isoni, kandi abanyabukorikori ni abantu bakuwe mu mukungugu. Bazateranira hamwe bose bahagarare batanyeganyega. Bose bazashya ubwoba kandi bakorwe n’isoni.
12  Umucuzi afata ibikoresho bye, akavugutira icyuma mu makara, akagikubitisha inyundo akoresheje imbaraga z’amaboko ye, akagicuramo ishusho. Agera aho agasonza, imbaraga ze zigashira, akabura amazi yo kunywa maze akananirwa.
13  Naho umubaji afata igiti akakigeresha umugozi, akagishushanyishaho ingwa itukura, akakibajisha imbazo maze agakomeza kugipimisha incaruziga, amaherezo akagiha isura y’umuntu, akagiha ubwiza nk’ubw’abantu, maze akagitereka mu nzu.
14  Umuntu ukora akazi ko gutema ibiti by’amasederi, atoranya igiti kinini, akagitereka kigakomera nk’uko ashaka, kigakurira mu bindi biti byo mu ishyamba. Atera igiti cy’umworeni, imvura yagwa ikagikuza.
15  Hanyuma umuntu akazagifata akagicana, akakivanaho inkwi zo kota kandi agacana umuriro akotsa umugati. Igisigaye agikoramo imana azajya yunamira, akagikoramo igishushanyo kibajwe, akajya acyikubita imbere.
16  Igice kimwe cy’icyo giti agicanisha umuriro, ikindi gice akacyokesha inyama, akarya agahaga. Nanone yota umuriro agashira imbeho maze akavuga ati “ahh! Ndasusurutse. Mbonye umuriro.”
17  Ariko igice gisigaye akagikoramo imana, akagikoramo igishushanyo kibajwe. Aracyunamira, akacyikubita imbere, akagisenga avuga ati “nkiza kuko uri imana yanjye.”
18  Nta cyo bamenye kandi nta cyo basobanukiwe, kuko amaso yabo yahumye kugira ngo batareba, n’imitima yabo ikaba yarahumye kugira ngo batagira ubushishozi.
19  Nyamara nta n’umwe uzirikana mu mutima we cyangwa ngo agire ubumenyi cyangwa ngo asobanukirwe, avuge ati “igice kimwe nagicanishije umuriro, amakara yawo nyotsaho umugati, notsa n’inyama ndarya. None se igice gisigaye nagikoramo ikintu giteye ishozi? Nakunamira igiti cyumye?”
20  Uwo muntu arya ivu. Umutima we washutswe ni wo wamuyobeje, kandi ntakiza ubugingo bwe cyangwa ngo avuge ati “ese iki kiri mu kuboko kwanjye kw’iburyo si ikinyoma?”
21  “Yakobo we, zirikana ibyo, nawe Isirayeli we, kuko uri umugaragu wanjye. Ni jye wakubumbye; uri umugaragu wanjye. Isirayeli we sinzakwibagirwa.
22  Nzahanagura ibicumuro byawe nk’ubihanaguje igicu, n’ibyaha byawe mbihanagure nk’ubihanaguje igicu kinini. Ngarukira nanjye nzagucungura.
23  “Wa juru we, rangurura ijwi ry’ibyishimo kuko Yehova yakoze igikorwa. Nawe wa nda y’isi we, rangurura ijwi ryo kunesha! Mwa misozi mwe nimwishime; nawe wa shyamba we n’ibiti byawe byose, murangurure ijwi ry’ibyishimo! Kuko Yehova yacunguye Yakobo akagaragariza ubwiza bwe kuri Isirayeli.”
24  Yehova Umucunguzi wawe, ari na we wakubumbye kuva ukiri mu nda ya nyoko, aravuga ati “ndi Yehova ukora ibintu byose, nkabamba ijuru jyenyine kandi nkarambura isi. Ni nde twari kumwe?
25  Mburizamo ibimenyetso by’abavuga ubusa, kandi ni jye utuma abaragura bakora iby’ubupfu. Ni jye usubiza inyuma abanyabwenge, ubwenge bwabo nkabuhindura ubupfapfa.
26  Ni jye utuma ijambo ry’umugaragu wanjye risohora, kandi ngasohoza umugambi watangajwe n’intumwa zanjye. Ni jye uvuga ibya Yerusalemu nti ‘izaturwa,’ nkavuga iby’imigi y’i Buyuda nti ‘izongera kubakwa, kandi nzazamura amatongo yaho.’
27  Ni jye ubwira imuhengeri nti ‘kama; kandi nzakamya inzuzi zawe zose.’
28  Ni jye uvuga ibya Kuro nti ‘ni umushumba wanjye kandi azasohoza ibyo nishimira byose,’ ndetse azasohoza ibyo navuze kuri Yerusalemu nti ‘izongera kubakwa,’ n’ibyo navuze ku rusengero nti ‘urufatiro rwawe ruzashyirwaho.’”
47  Yewe mwari w’i Babuloni we, manuka wicare mu mukungugu. Yewe mukobwa w’Abakaludaya we, va ku ntebe y’ubwami wicare hasi, kuko abantu batazongera kukwita uwatese n’umudabagizi.
2  Fata urusyo usye. Iyambure ivara ukube igishura cyawe, ucebure ugaragaze amaguru, wambuke inzuzi.
3  Garagaza ubwambure bwawe n’isoni zawe zigaragare. Nzahora, kandi nta we nzemerera kunyitambika imbere.
4  “Dufite Umucunguzi. Izina rye ni Yehova nyir’ingabo, Uwera wa Isirayeli.”
5  Yewe mukobwa w’Abakaludaya we, icara hasi uceceke, winjire mu mwijima, kuko abantu batazongera kukwita Umwamikazi w’Ibihugu.
6  Narakariye ubwoko bwanjye, mpumanya abo nagize umurage, mbahana mu maboko yawe, ariko ntiwigeze ubagaragariza imbabazi. Wikoreje umusaza umugogo uremereye cyane.
7  Kandi wakomeje kuvuga uti “nzaba Umwamikazi kugeza ibihe bitarondoreka, ndetse iteka ryose.” Ntiwigeze ubizirikana mu mutima wawe, kandi ntiwatekereje ku iherezo ryabyo.
8  Ariko noneho, umva ibi wa mugore we ukunda ibinezeza, wowe wicaye mu mutekano, ukibwira mu mutima wawe uti “ni jye uriho, nta wundi. Sinzigera mba umupfakazi kandi sinzapfusha abana.”
9  Ariko ibi bintu uko ari bibiri bizakugereraho umunsi umwe bigutunguye: uzapfusha abana kandi ube umupfakazi. Bizakugeraho mu rugero rwuzuye bitewe n’ubupfumu bwawe bwinshi n’imitongero yawe ikabije wishoyemo.
10  Wakomeje kwiringira ububi bwawe, uravuga uti “nta wumbona.” Ubwenge bwawe n’ubumenyi bwawe ni byo byakuyobeje, ukomeza kwibwira mu mutima wawe uti “ni jye uriho, nta wundi.”
11  Ibyago bizakugwirira, kandi ubupfumu bwose uzakoresha ushaka kubyigobotoramo nta cyo buzakumarira. Uzagwirirwa n’amakuba kandi ntuzashobora kuyahunga. Kurimbuka utigeze umenya kuzakugeraho kugutunguye.
12  Ariko noneho, komeza wizirike ku mitongero yawe n’ibikorwa byawe byinshi by’ubupfumu wakomeje gukora uhereye mu buto bwawe; ahari byagira icyo bikumarira, wenda ugatuma abantu bagutinya.
13  Warambiwe abajyanama bawe benshi. Ngaho nibahaguruke bagukize, bo basenga ibintu byo mu ijuru, bakitegereza inyenyeri, ku mboneko z’amezi bakakumenyesha ibizakubaho.
14  Dore babaye nk’ibikenyeri. Umuriro uzabatwika kandi ntibazabasha gukiza ubugingo bwabo ikibatsi cy’umuriro. Abantu ntibazabona amakara yaka yo kota kugira ngo basusuruke cyangwa ngo babone umuriro wo kwicara iruhande.
15  Abapfumu bawe wakoranye na bo uhereye mu buto bwawe bazakubera batyo. Bazayobagurika, buri wese asubire iyo yaturutse. Ntuzabona uwo kugukiza.
48  Nimwumve ibi mwebwe ab’inzu ya Yakobo, mwe mwitwa Isirayeli kandi mukaba mwarakomotse mu mazi ya Yuda, mwe murahira mu izina rya Yehova, mukambaza Imana ya Isirayeli, ariko ntimuyambaze mu kuri no gukiranuka.
2  Kuko biyita abo mu murwa wera, kandi bakomeje kwishingikiriza ku Mana ya Isirayeli yitwa Yehova nyir’ingabo.
3  “Navuze ibya mbere uhereye mu bihe bya kera, kandi byasohotse mu kanwa kanjye nkomeza kubivuga ngo babyumve. Nahise ngira icyo nkora maze ibintu bitangira gusohora.
4  Ariko kubera ko nari nzi ko muri intagondwa n’ijosi ryanyu rikaba rikomeye nk’icyuma, n’uruhanga rwanyu rukomeye nk’umuringa,
5  nakomeje kubibabwira uhereye mu bihe bya kera. Mbere y’uko bisohora, narabibabwiye murabyumva, kugira ngo mutazavuga muti ‘ikigirwamana cyacu ni cyo cyabikoze, kandi igishushanyo cyacu kibajwe n’igishushanyo cyacu kiyagijwe ni byo byategetse ko bibaho.’
6  Mwarabyumvise kandi mwarabibonye byose. None se ntimuzabivuga? Uhereye ubu ndababwira ibintu bishya, ndetse ibintu byazigamwe mutigeze kumenya.
7  Bigiye kubaho ubu, si ibyabayeho kera, ahubwo ni ibyo mutigeze kumva mbere y’uyu munsi, kugira ngo mutavuga muti ‘twari dusanzwe tubizi.’
8  “Byongeye kandi, ntimwigeze mubyumva cyangwa ngo mubimenye, kandi amatwi yanyu ntiyigeze azibuka uhereye mu bihe bya kera. Kuko nzi neza ko mutahwemye gukora iby’uburiganya, kandi mwiswe ‘abanyabyaha kuva mukivuka.’
9  Ku bw’izina ryanjye, nzakomeza gutegeka uburakari bwanjye, kandi ku bw’ishimwe ryanjye nzifata mu byo mbagirira kugira ngo ntabakuraho.
10  Dore narabatunganyije, ariko atari nk’uko batunganya ifeza, ahubwo nabagize indobanure mbanyujije mu itanura ry’imibabaro.
11  Ni ukuri nzagira icyo nkora ku bw’izina ryanjye. None se nakwemera nte ko izina ryanjye rihumanywa? Kandi nta wundi nzaha ikuzo ryanjye.
12  “Yakobo we, ntega amatwi, nawe Isirayeli uwo nahamagaye. Mpora ndi wa wundi. Ndi ubanza nkaba n’uheruka.
13  Byongeye kandi, amaboko yanjye ni yo yashyizeho urufatiro rw’isi, n’ukuboko kwanjye kw’iburyo ni ko kwabambye ijuru. Ndabihamagara bikazira rimwe.
14  “Muteranire hamwe mwese maze mutege amatwi. Ni iyihe mana muri zo yigeze ivuga ibyo bintu? Yehova ubwe yaramukunze. Azagenza Babuloni uko ashaka, kandi ukuboko kwe kuzaba ku Bakaludaya.
15  Jyewe ubwanjye narabivuze. Ni jye wamuhamagaye ndamuzana, kandi nzatuma agira icyo ageraho mu nzira ye.
16  “Nimuze munyegere mwumve ibi. Uhereye mu ntangiriro sinigeze mvugira mu bwihisho. Uhereye igihe byatangiriye kubaho, nari mpari.” None Umwami w’Ikirenga Yehova yarantumye, ndetse n’umwuka we.
17  Yehova Umucunguzi wawe, Uwera wa Isirayeli aravuga ati “jyewe Yehova ndi Imana yawe. Ni jye ukwigisha ibikugirira umumaro, nkakunyuza mu nzira ukwiriye kunyuramo.
18  Iyaba gusa witonderaga amategeko yanjye! Icyo gihe amahoro yawe yamera nk’uruzi, no gukiranuka kwawe kukamera nk’imiraba y’inyanja.
19  Urubyaro rwawe n’abagukomokaho baba benshi bakangana n’umusenyi. Izina ryawe ntiryakurwaho cyangwa ngo ritsembwe imbere yanjye.”
20  Musohoke muri Babuloni! Muhunge Abakaludaya. Nimubivuge muranguruye ijwi ry’ibyishimo kugira ngo abantu babyumve. Mubivuge bigere ku mpera z’isi, muvuge muti “Yehova yacunguye umugaragu we Yakobo.
21  Igihe yabanyuzaga mu butayu ntibigeze bagira inyota. Yabavuburiye amazi mu rutare, asatura urutare kugira ngo amazi adudubize.”
22  Yehova aravuga ati “nta mahoro y’ababi.”
59  Dore ukuboko kwa Yehova ntikwabaye kugufi ku buryo kutakiza, n’ugutwi kwe ntikwazibye ku buryo kutakumva.
2  Oya, ahubwo ibicumuro byanyu ni byo byabatandukanyije n’Imana yanyu, kandi ibyaha byanyu ni byo byatumye ibahisha mu maso hayo kugira ngo itumva.
3  Kuko ibiganza byanyu byahumanyijwe n’amaraso, n’intoki zanyu zigahumanywa n’ibyaha. Iminwa yanyu yavuze ibinyoma, n’ururimi rwanyu rukomeza kuvuga ibyo gukiranirwa.
4  Nta muntu n’umwe urangurura ijwi rye aharanira gukiranuka, nta n’ujya mu rukiko ajyanywe n’ubudahemuka. Biringiye ibitariho, bavuga ibitagira umumaro. Basamye akaga, babyara ibibi.
5  Baturaze amagi y’inzoka y’ubumara, kandi bakomeje kuboha inzu y’igitagangurirwa. Umuntu wese uriye amagi yayo arapfa, n’igi ryose rimenetse rivamo impiri.
6  Inzu yabo y’igitagangurirwa ntizababera umwambaro, kandi imirimo yabo ntizabatwikira. Imirimo yabo ni mibi, kandi ibikorwa by’urugomo biri mu biganza byabo.
7  Ibirenge byabo byirukira kugira nabi gusa, kandi byihutira kuvusha amaraso y’utariho urubanza. Ibitekerezo byabo ni bibi, kandi kunyaga no gusenya biri mu nzira zabo z’igihogere.
8  Birengagije inzira y’amahoro, kandi nta butabera burangwa mu nzira zabo. Bagoretse inzira zabo kandi uzinyuramo wese ntazagira amahoro.
9  Ni yo mpamvu ubutabera bwaduhunze, kandi gukiranuka ntikutugereho. Dukomeza kwiringira kubona urumuri, nyamara tukabona umwijima. Twiringira kubona umucyo, ariko dukomeza kugendera mu icuraburindi ridashira.
10  Dukomeza gukabakaba ku rukuta nk’impumyi, tugakomeza gukabakaba nk’abatagira amaso. Twasitaye ku manywa y’ihangu nk’aho ari mu kabwibwi; mu banyambaraga tumeze nk’abapfuye.
11  Twese dukomeza kugonga nk’idubu, kandi dukomeza kuguguza nk’inuma dufite agahinda. Twakomeje kwiringira ubutabera, ariko nta bwo twabonye. Twakomeje kwiringira agakiza, ariko kakomeje kutuba kure.
12  Kuko ibicumuro byacu byagwiriye imbere yawe, kandi ibyaha byacu ni byo bidushinja. Ibicumuro byacu biri kumwe natwe, kandi ibyaha byacu tubizi neza.
13  Twaracumuye twihakana Yehova; twasubiye inyuma tureka Imana yacu, tuvuga ibyo gukandamiza no kwigomeka, dutekereza amagambo y’ibinyoma mu mitima yacu kandi tukayavuga.
14  Ubutabera bwahatiwe gusubira inyuma, kandi gukiranuka gukomeza guhagarara kure, kuko ukuri kwasitariye ku karubanda, n’ibitunganye bikaba bidashobora kwinjira.
15  Ukuri kwarabuze, kandi umuntu wese uhindukira akareka ibibi arasahurwa. Yehova yarabyitegereje abona ko kuba nta butabera buhari ari bibi.
16  Abonye ko nta muntu n’umwe uhari, atangazwa no kubona ko nta n’umwe ugira icyo akora. Nuko ukuboko kwe gutanga agakiza, kandi gukiranuka kwe kuramushyigikira.
17  Hanyuma yambara gukiranuka nk’ikoti ry’icyuma, yambara n’agakiza ku mutwe nk’ingofero. Nanone yambaye guhora kumubera nk’umwenda, yambara ishyaka nk’ikanzu.
18  Azitura abantu ibihuje n’imigenzereze yabo, yiture umujinya abanzi be, abakanire urubakwiriye. Ibirwa azabiha ingororano ibikwiriye.
19  Bazatangira gutinya izina rya Yehova uhereye iburengerazuba, batinye ikuzo rye uhereye iburasirazuba, kuko azaza ameze nk’umugezi uzana ibyago, ushorewe n’umwuka wa Yehova.
20  “Umucunguzi azaza i Siyoni, asange aba Yakobo bahindukiye bakareka ibicumuro byabo,” ni ko Yehova avuga.
21  “Nanjye iri ni ryo sezerano ngiranye na bo,” ni ko Yehova avuga. “Umwuka wanjye ukuriho n’amagambo yanjye nashyize mu kanwa kawe, ntibizava mu kanwa kawe cyangwa mu kanwa k’urubyaro rwawe, cyangwa mu kanwa k’urubyaro rw’urubyaro rwawe, uhereye ubu kugeza ibihe bitarondoreka,” ni ko Yehova avuga.
5  Reka ndirimbire umukunzi wanjye indirimbo y’uwo nkunda, ivuga iby’uruzabibu rwe. Umukunzi wanjye yari afite umurima w’uruzabibu ku gasozi karumbuka.
2  Arawutabira, akuramo amabuye maze ateramo umuzabibu utukura w’indobanure, kandi yubaka umunara muri uwo murima hagati, acukuramo n’urwengero. Nuko akomeza kwitega ko ruzera imizabibu myiza, ariko rugiye kwera rwera imizabibu mibi.
3  “None rero baturage b’i Yerusalemu namwe abatuye i Buyuda, nimuducire urubanza jye n’uruzabibu rwanjye.
4  Ni iki nagombye kuba narakoreye uruzabibu rwanjye ntakoze? Kuki nakomeje kwitega ko ruzera imizabibu myiza, ariko rwajya kwera rukera imizabibu mibi?
5  None rero, reka mbabwire icyo ngiye gukorera uruzabibu rwanjye: uruzitiro rwarwo ruzakurwaho, kandi ruzatwikwa. Urukuta rwarwo rw’amabuye ruzasenywa, maze runyukanyukwe.
6  Nzarureka rucike. Ntiruzakonorerwa cyangwa ngo ruhingirwe. Ruzarara rumeremo amahwa n’ibihuru, kandi nzategeka ibicu bye kurugushamo imvura.
7  Uruzabibu rwa Yehova nyir’ingabo ni inzu ya Isirayeli, kandi abantu b’i Buyuda ni umurima yakundaga cyane. Yakomeje kubitegaho imanza zitabera, ariko yabonye ubwicamategeko; yabitezeho gukiranuka, ariko abona umuborogo.”
8  Bazabona ishyano abafatanya amazu n’abongera imirima ku yindi kugeza ubwo nta handi haba hasigaye, none bikaba byaratumye mutura mu gihugu mwenyine!
9  Yehova nyir’ingabo yarahiye numva ko amazu menshi, nubwo yaba ari manini kandi ari meza, azahinduka ayo gutangarirwa, nta wuyatuyemo.
10  Ndetse hegitari enye z’uruzabibu zizera bati imwe gusa ya divayi, kandi homeri imwe y’imbuto izavamo efa imwe gusa mu gihe cy’isarura.
11  Bazabona ishyano ababyuka kare mu gitondo bazinduwe no gushaka ibinyobwa bisindisha, bagakomeza kunywa bakageza nimugoroba bwahumanye maze divayi ikabasaza.
12  Kandi inanga na nebelu n’ishako n’umwironge na divayi ntibibura mu birori byabo, ariko ntibita ku murimo wa Yehova kandi ntibabona umurimo w’amaboko ye.
13  Ni yo mpamvu ubwoko bwanjye buzajyanwa mu bunyage bitewe no kubura ubumenyi; abanyacyubahiro babo bazaba abantu bishwe n’inzara, na rubanda rwo muri bo ruzicwa n’inyota.
14  Ni yo mpamvu imva yaguye ubugingo bwayo, ikasamura akanwa kayo ikarenza imipaka; kandi ibintu by’akataraboneka biri muri uwo mugi n’imbaga y’abantu bawo n’urusaku rwawo n’abanezerewe, bizamanuka bijye muri iyo mva.
15  Umuntu wakuwe mu mukungugu azunama kandi acishwe bugufi, ndetse n’amaso y’abari hejuru azacishwa bugufi.
16  Yehova nyir’ingabo azashyirwa hejuru bitewe n’imanza zitabera, kandi Imana y’ukuri, Uwera, iziyeza binyuze ku gukiranuka.
17  Amasekurume y’intama azarisha nk’ari mu rwuri rwayo, kandi abimukira bazarya ibyo mu matongo yahozemo amatungo yagaburiwe neza.
18  Bazabona ishyano abakuruza ikosa imigozi y’ikinyoma, bagakurura icyaha nk’abakuruza igare imigozi,
19  bakavuga bati “umurimo wayo nutebuke, uze vuba kugira ngo tuwubone; umugambi w’Uwera wa Isirayeli wigire hafi maze uze kugira ngo tuwumenye!”
20  Bazabona ishyano abavuga ko icyiza ari kibi, n’ikibi bakavuga ko ari cyiza, bagashyira umwijima mu cyimbo cy’umucyo, n’umucyo bakawushyira mu cyimbo cy’umwijima, bagashyira ibisharira mu cyimbo cy’ibiryohereye n’ibiryohereye bakabishyira mu cyimbo cy’ibisharira!
21  Bazabona ishyano abibwira ko ari abanyabwenge, bakibwira ko bajijutse!
22  Bazabona ishyano abigira intwari zo kunywa divayi, n’abagabo bagira imbaraga zo kuvanga ibinyobwa bisindisha,
23  bakakira impongano maze umuntu mubi bakamwita umukiranutsi, ndetse umukiranutsi bakamuvanaho gukiranuka kwe!
24  Ni yo mpamvu igishyitsi cyabo kizahinduka umunuko, n’uburabyo bwabo bugatumuka nk’ivumbi, nk’uko ikirimi cy’umuriro gikongora ibikenyeri, n’ubwatsi bwumye bugatokomberera mu kibatsi cy’umuriro, kuko banze itegeko rya Yehova nyir’ingabo, bagasuzugura ijambo ry’Uwera wa Isirayeli.
25  Ni cyo cyatumye uburakari bwa Yehova bugurumanira ubwoko bwe, kandi azabangura ukuboko kwe abakubite. Imisozi izahinda umushyitsi kandi intumbi zabo zizamera nk’imyanda mu mayira. Nyamara nubwo bimeze bityo, uburakari bwe ntiburashira, ahubwo ukuboko kwe kuracyabanguye.
26  Yahaye ikimenyetso ishyanga rya kure rikomeye, arihamagaza ikivugirizo riri ku mpera y’isi, kandi rizahita riza ryihuta cyane.
27  Muri bo nta wunanirwa cyangwa ngo asitare. Nta wuhunyiza, nta n’usinzira. Umukandara bakenyeje ntuzafunguka kandi imishumi y’inkweto zabo ntizacika,
28  kuko imyambi yabo ityaye, n’imiheto yabo yose ikaba ibanze. Ibinono by’amafarashi yabo bizaba bimeze nk’amabuye atyaye, kandi inziga z’amagare yabo zizaba zimeze nk’inkubi y’umuyaga.
29  Kwivuga kwabo ni nk’ukw’intare itontoma, kandi bivuga nk’intare z’umugara zikiri nto. Bazahuma bacakire umuhigo bawujyane nta nkomyi, kandi ntihazaboneka umutabazi.
30  Kuri uwo munsi, bazivugira kuri uwo muhigo nk’inyanja ihorera. Umuntu azitegereza igihugu abone cyacuze umwijima ubabaje, ndetse abone ko n’urumuri rwijimishijwe n’ibitonyanga by’imvura bikigwamo.
36  Mu mwaka wa cumi n’ine w’ingoma y’umwami Hezekiya, Senakeribu umwami wa Ashuri yateye imigi yose y’u Buyuda igoswe n’inkuta arayigarurira.
2  Hanyuma umwami wa Ashuri ari i Lakishi atuma Rabushake ku Mwami Hezekiya wari i Yerusalemu, agenda afite ingabo nyinshi maze ahagarara ku muyoboro w’amazi y’ikidendezi cyo haruguru, ku nzira igana ku murima w’umumeshi.
3  Nuko Eliyakimu mwene Hilukiya umutware w’urugo rw’umwami, na Shebuna umunyamabanga na Yowa mwene Asafu wari umwanditsi, bajya kumusanganira.
4  Rabushake arababwira ati “mubwire Hezekiya muti ‘uku ni ko umwami ukomeye, umwami wa Ashuri, yavuze agira ati “ibyo byiringiro byawe bishingiye ku ki?
5  Waravuze (ariko ni amagambo gusa) uti ‘mfite ubuhanga n’imbaraga byo kurwana.’ Ubwo se wiringiye nde byatuma unyigomekaho?
6  Dore wiringiye inkunga y’urubingo rusadutse, ari rwo Egiputa, nyamara umuntu arwishingikirijeho rwamwinjira mu kiganza rukagihinguranya. Uko ni ko Farawo umwami wa Egiputa amerera abamwiringira bose.
7  Wenda wambwira uti ‘Yehova Imana yacu ni we twiringiye.’ Ariko se utununga twe n’ibicaniro bye Hezekiya ntiyabikuyeho, akabwira u Buyuda na Yerusalemu ati ‘iki gicaniro ni cyo muzajya mwikubita imbere’?”’
8  None rero, nimutege na databuja umwami wa Ashuri, mbahe amafarashi ibihumbi bibiri turebe ko mushobora kubona abayagenderaho.
9  None se wabasha ute gusubiza inyuma umutware n’umwe wo mu bagaragu ba databuja boroheje hanyuma y’abandi, kandi wiringira Egiputa kubera amagare yayo y’intambara n’abagendera ku mafarashi bayo?
10  None se utekereza ko nateye iki gihugu kugira ngo nkirimbure Yehova atampaye uburenganzira? Yehova ubwe yaranyibwiriye ati ‘zamuka utere kiriya gihugu ukirimbure.’”
11  Eliyakimu na Shebuna na Yowa babyumvise babwira Rabushake bati “turakwinginze, vugana n’abagaragu bawe mu rurimi rw’igisiriya kuko turwumva. Witubwira mu rurimi rw’Abayahudi bariya bantu bari ku rukuta bumva.”
12  Ariko Rabushake aravuga ati “ese ugira ngo databuja yantumye kuri wowe na shobuja ngo mbabwire aya magambo? Ntiyantumye ku bantu bicaye ku rukuta kugira ngo barye amabyi yabo banywe n’inkari zabo, kandi mubisangire?”
13  Nuko Rabushake akomeza guhagarara, avuga mu rurimi rw’Abayahudi mu ijwi riranguruye ati “mwumve amagambo y’umwami ukomeye, umwami wa Ashuri.
14  Uku ni ko umwami yavuze ati ‘Hezekiya ntabashuke, kuko adashobora kubakiza.
15  Hezekiya ntabashuke ngo mwiringire Yehova, ababwira ati “Yehova azadukiza nta kabuza. Uyu mugi ntuzahanwa mu maboko y’umwami wa Ashuri.”
16  Ntimwumvire Hezekiya, kuko umwami wa Ashuri yavuze ati “mwishyire mu maboko yanjye muze mu ruhande rwanjye maze murebe ngo buri wese ararya ibyeze ku muzabibu we no ku mutini we, akanywa n’amazi yo mu kigega cye,
17  kugeza aho nzazira nkabajyana mu gihugu kimeze nk’icyanyu, igihugu kirimo impeke na divayi nshya, igihugu gifite imigati n’inzabibu;
18  kugira ngo Hezekiya ataboshya ababwira ati ‘Yehova azadukiza.’ Mbese mu mana z’amahanga hari iyigeze ikiza igihugu cyayo amaboko y’umwami wa Ashuri?
19  Imana z’i Hamati no muri Arupadi ziri he? Imana z’i Sefarivayimu ziri he? Mbese zigeze zikiza Samariya amaboko yanjye?
20  None se mu mana zose zo muri ibyo bihugu, hari iyakijije igihugu cyayo amaboko yanjye ku buryo Yehova na we yakiza Yerusalemu amaboko yanjye?”’”
21  Ariko bakomeza guceceka ntibagira ijambo bamusubiza, kuko umwami yari yabategetse ati “ntimugire icyo mumusubiza.”
22  Nuko Eliyakimu mwene Hilukiya, umutware w’urugo rw’umwami, na Shebuna umunyamabanga na Yowa mwene Asafu wari umwanditsi, basanga Hezekiya bashishimuye imyambaro yabo, maze bamubwira amagambo Rabushake yavuze.
61  Umwuka w’Umwami w’Ikirenga Yehova uri kuri jye, kuko Yehova yantoranyije kugira ngo mbwire abicisha bugufi ubutumwa bwiza. Yantumye gupfuka ibikomere by’abafite imitima imenetse, no gutangariza imbohe ko zibohowe, no guhumura imfungwa.
2  Yantumye gutangaza umwaka wo kwemererwamo na Yehova, n’umunsi wo guhora kw’Imana yacu, no guhumuriza ababoroga bose.
3  Yantumye guha ababorogera Siyoni ibitambaro byo kwambara mu mutwe mu cyimbo cy’ivu, no kubaha amavuta y’ibyishimo mu cyimbo cyo kuboroga, no kubaha umwitero w’ishimwe mu cyimbo cy’umutima wihebye. Bazitwa ibiti binini byo gukiranuka byatewe na Yehova, kugira ngo yitake ubwiza.
4  Bazongera kubaka ahari hamaze igihe kirekire harabaye amatongo, kandi bazamure ahari harahindutse umusaka mu bihe byahise. Bazavugurura imigi yari yarashenywe, bavugurure ahantu hari harahindutse umusaka kuva kera uko ibihe byagiye bikurikirana.
5  “Abanyamahanga bazaza baragire imikumbi yanyu, kandi abanyamahanga ni bo bazajya babahingira, bakorere n’inzabibu zanyu.
6  Naho mwebwe muzitwa abatambyi ba Yehova, kandi muzitwa abakozi b’Imana yacu. Muzarya ubutunzi bw’amahanga, kandi muzumva bubateye ishema.
7  Mu cyimbo cyo gukorwa n’ikimwaro, abagize ubwoko bwanjye bazahabwa umugabane ukubye kabiri; mu cyimbo cyo gukozwa isoni bazarangurura ijwi ry’ibyishimo, bishimira umugabane wabo. Ni yo mpamvu bazahabwa umugabane ukubye kabiri mu gihugu cyabo. Bazagira ibyishimo kugeza ibihe bitarondoreka,
8  kuko jyewe Yehova nkunda ubutabera, nkanga ubwambuzi no gukiranirwa. Nzabaha ibihembo byabo mu kuri, kandi nzagirana na bo isezerano rihoraho.
9  Urubyaro rwabo ruzamenyekana mu mahanga, n’abazabakomokaho bamenyekane mu bantu bo mu mahanga. Abazababona bose bazabamenya, bamenye ko ari urubyaro Yehova yahaye umugisha.”
10  Nta kizambuza kwishimira Yehova. Ubugingo bwanjye buzishimira Imana yanjye kuko yanyambitse imyambaro y’agakiza, ikanyambika ikanzu yo gukiranuka, nk’uko umukwe yambara igitambaro cyo mu mutwe nk’umutambyi, nk’uko umugeni yambara ibintu by’umurimbo.
11  Nk’uko ubutaka bumeza imyaka n’umurima ukameramo ibyawutewemo, ni ko Umwami w’Ikirenga Yehova azameza gukiranuka n’ishimwe imbere y’amahanga yose.
41  “Mwa birwa mwe, mucecekere imbere yanjye, n’abantu bo mu mahanga bisubizemo imbaraga maze bigire hafi. Nibigire hino maze bavuge. Nimuze duteranire hamwe mu rubanza.
2  “Ni nde wahagurukije umuntu uturutse iburasirazuba? Ni nde wamuhamagaje gukiranuka kugira ngo aze ku birenge bye, ngo amugabize amahanga imbere ye ndetse amuhe gutegeka abami? Ni nde wakomeje kubagabiza inkota ye ikabatumura nk’umukungugu, bigatuma bashushubikanywa n’umuheto we nk’uko ibyatsi bishushubikanywa n’umuyaga?
3  Ni nde wakomeje kubakurikira, agakomeza kugenda mu mahoro ari ku maguru, aciye mu nzira atigeze kunyuramo?
4  Ni nde wabikoze kandi akabisohoza, agatuma abantu bo mu bihe bitandukanye babaho uhereye mu ntangiriro? “Jyewe Yehova, ni jye wa Mbere, kandi no ku ba nyuma ndacyari wa wundi.”
5  Ibirwa byarabibonye biratinya, impera z’isi zihinda umushyitsi. Baregeranye, bakomeza kuza.
6  Buri wese afasha mugenzi we, akabwira umuvandimwe we ati “komera.”
7  Umunyabukorikori atera inkunga umucuzi w’ibyuma, ukoresha inyundo ihwika agatera inkunga ucurira ku ibuye ry’umucuzi, akamubwira ati “giteranyije neza.” Hanyuma undi akagishimangiza imisumari kugira ngo kitazanyeganyezwa.
8  “Ariko wowe Isirayeli, uri umugaragu wanjye, wowe Yakobo uwo natoranyije, urubyaro rwa Aburahamu incuti yanjye.
9  Nagufashe ukuboko nkuvana ku mpera z’isi, ndaguhamagara nkuvana mu turere twa kure tw’isi, ndakubwira nti ‘uri umugaragu wanjye; naragutoranyije kandi sinagutaye.
10  Ntutinye kuko ndi kumwe nawe. Ntukebaguze kuko ndi Imana yawe. Nzagukomeza, kandi nzagufasha by’ukuri. Nzakuramiza ukuboko kwanjye kw’iburyo gukiranuka.’
11  “Dore abakurakarira bose bazakorwa n’isoni n’ikimwaro. Abagutonganya bazahinduka ubusa barimbuke.
12  Abo bantu bakurwanya, uzabashaka ariko ntuzababona. Abo bantu bagushozaho intambara, bazaba nk’abatarigeze kubaho, bahinduke ubusa.
13  Kuko jyewe Yehova Imana yawe ngufashe ukuboko kw’iburyo, ni jye ukubwira nti ‘witinya. Jye ubwanjye nzagutabara.’
14  “Yakobo wa munyorogoto we, witinya, yewe Isirayeli we! Jye ubwanjye nzagutabara,” ni ko Yehova Umucunguzi wawe, Uwera wa Isirayeli avuga.
15  “Nakugize icyo bahurisha, igikoresho gishya bahurisha cy’amenyo afite ubugi impande zombi. Uzanyukanyuka imisozi uyimenagure, n’udusozi uduhindure nk’umurama.
16  Uzabagosora maze batwarwe n’umuyaga, umuyaga w’ishuheri ubatatanyirize mu byerekezo bitandukanye. Ariko wowe uzishimira Yehova, wiratane Uwera wa Isirayeli.”
17  “Imbabare n’abakene bashakisha amazi, ariko nta yo. Ururimi rwabo rwumishijwe n’inyota. Jyewe Yehova, nzabasubiza. Jyewe Imana ya Isirayeli sinzabatererana.
18  Nzabavuburira imigezi ku dusozi twambaye ubusa, kandi mbavuburire amasoko y’amazi mu bibaya. Ubutayu nzabuhindura ibidendezi by’amazi bikikijwe n’urubingo, kandi igihugu kitagira amazi nzagihindura amasoko y’amazi.
19  Mu butayu nzahatera igiti cy’isederi n’igiti cyo mu bwoko bw’umunyinya n’umuhadasi n’igiti kivamo amavuta. Mu kibaya cy’ubutayu nzahatera igiti cy’umuberoshi n’umutidari n’umuzonobari, bikurane
20  kugira ngo abantu bose babibone kandi babimenye babyitondere bagire n’ubushishozi, bamenye ko ukuboko kwa Yehova ari ko kwabikoze, kandi ko Uwera wa Isirayeli ari we wabiremye.”
21  “Ngaho nimuzane ikirego cyanyu,” ni ko Yehova avuga. “Ngaho nimwisobanure,” ni ko Umwami wa Yakobo avuga.
22  “Nimugire icyo mukora maze mutubwire ibigiye kubaho. Mutubwire ibya mbere ibyo ari byo, kugira ngo tubyerekezeho imitima yacu maze tumenye iherezo ryabyo. Cyangwa nimuvuge ibigiye kubaho twumve.
23  Ngaho nimuvuge ibizaba nyuma yaho kugira ngo tumenye ko muri imana koko. Yee, mwari mukwiriye gukora ibyiza cyangwa ibibi kugira ngo aho turebye hose twese tubibone.
24  Dore mumeze nk’abatarigeze kubaho, kandi ibikorwa byanyu ni ubusa. Ubahitamo wese ni uwo kwangwa urunuka.
25  “Nahagurukije umuntu uturutse mu majyaruguru, kandi azaza. Azaturuka iburasirazuba yambaza izina ryanjye. Azaza akandagira abatware nk’ukandagira ibumba, abakate nk’umubumbyi ukata ibumba ritose.
26  “Ni nde wigeze kugira icyo avuga ahereye mu ntangiriro, kugira ngo tukimenye, cyangwa akavuga ibyo mu bihe bya kera, kugira ngo tuvuge tuti ‘aravuga ukuri’? Mu by’ukuri, nta n’umwe uvuga. Mu by’ukuri, nta n’umwe uvuga ngo umuntu yumve. Mu by’ukuri, nta muntu n’umwe wumva amagambo yanyu.”
27  Hari umwe, ari we wa mbere, ubwira Siyoni ati “dore ngaba!” Akabwira Yerusalemu ati “nzaguha ukuzanira inkuru nziza.”
28  Nakomeje kureba, sinabona n’umwe, kandi muri abo bose nta n’umwe watangaga inama. Nakomeje kubabaza kugira ngo basubize.
29  Dore bose bameze nk’abatarigeze kubaho. Ibikorwa byabo ni ubusa. Ibishushanyo byabo biyagijwe ni umuyaga, ni ubusa.
15  Urubanza rwaciriwe Mowabu: Ari y’i Mowabu yaracecekeshejwe bitewe n’uko yahinduwe umusaka mu ijoro rimwe. Kiri y’i Mowabu na yo yacecekeshejwe n’uko yahinduwe umusaka mu ijoro rimwe.
2  Yarazamutse ajya ku rusengero n’i Diboni, ajya ku tununga kuririrayo. Mowabu iborogera Nebo na Medeba. Imitwe yaho yose ifite uruhara, n’ubwanwa bwose bwarogoshwe.
3  Mu mihanda yaho abantu bambaye ibigunira. Abari ku bisenge by’amazu yaho no ku karubanda bose baraboroga, bakamanuka barira.
4  Imigi ya Heshiboni na Eleyale irataka. Ijwi ryayo rigera i Yahasi. Ni yo mpamvu abitwaje intwaro b’i Mowabu bakomeza kuboroga. Ubugingo bwayo buratengurwa.
5  Umutima wanjye uraririra Mowabu. Abahunga baho bagera i Sowari no muri Egulati-Shelishiya. Kuko buri wese azamuka ahaterera h’i Luhiti arira, kandi mu nzira ijya i Horonayimu, bagenda baboroga bitewe n’ibyo byago.
6  Amazi y’i Nimurimu yose yarakamye. Ibyatsi bibisi byarumye, ubwatsi burashira; nta kimera kibisi kikihaba.
7  Ni yo mpamvu bakomeza gutwara ibintu byabo byasigaye n’ibyo bahunitse, bakabijyana hakurya y’ikibaya cy’imikinga.
8  Umuborogo wumvikanye mu karere kose k’i Mowabu. Umuborogo waho wageze muri Egulayimu; umuborogo waho wageze i Beri-Elimu,
9  kuko amazi y’i Dimoni yuzuye amaraso. I Dimoni nzahateza ibindi bintu, urugero nk’intare izarya abarokotse b’i Mowabu bazaba bahunga, n’abazaba basigaye bo muri icyo gihugu.
20  Mu mwaka Taritani yateye muri Ashidodi, igihe Sarigoni umwami wa Ashuri yamwoherezaga akarwanya Ashidodi maze akayifata,
2  icyo gihe Yehova yavugiye muri Yesaya mwene Amotsi ati “genda wiyambure ikigunira ukenyeye, ukuremo n’inkweto.” Nuko abigenza atyo, agenda yambaye ubusa kandi atambaye inkweto.
3  Yehova akomeza kuvuga ati “nk’uko umugaragu wanjye Yesaya yamaze imyaka itatu agenda yambaye ubusa kandi atambaye inkweto kugira ngo bibere Egiputa na Etiyopiya ikimenyetso n’umuburo,
4  ni ko umwami wa Ashuri azashorera imbohe avanye muri Egiputa n’abanyagano avanye muri Etiyopiya, abato n’abasaza, bakagenda bambaye ubusa kandi batambaye inkweto, banitse ikibuno, ubwambure bwa Egiputa bukagaragara.
5  Bazashya ubwoba kandi bakorwe n’isoni bitewe na Etiyopiya biringiraga, na Egiputa yari ubwiza bwabo.
6  Icyo gihe umuturage wo muri icyo gihugu gituriye inkombe azavuga ati ‘dore uko uwo twiringiraga abaye, uwo twahungiragaho ngo adutabare, adukize umwami wa Ashuri! Ubu se tuzarokoka dute?’”
1  Ibyo Yesaya mwene Amotsi yeretswe, byerekeye u Buyuda na Yerusalemu, ku ngoma ya Uziya, iya Yotamu, iya Ahazi n’iya Hezekiya, abami b’u Buyuda:
2  Umva wa juru we, nawe wa si we tega amatwi, kuko Yehova ubwe avuga ati “nareze abana ndabakuza, ariko banyigometseho.
3  Ikimasa kimenya nyiracyo n’indogobe ikamenya aho irira kwa nyirayo. Ariko Abisirayeli bo ntibamenye, kandi ubwoko bwanjye ntibwagaragaje ubwenge.”
4  Ishyanga ryokamwe n’ibyaha rizabona ishyano, ubwoko bwokamwe n’ibicumuro, urubyaro rukora ibibi n’abana barimbura! Bataye Yehova, basuzugura Uwera wa Isirayeli, bamutera umugongo.
5  Muzakubitwa he handi ko murushaho kwigomeka? Umutwe wose urarwaye kandi umutima wose uranegekaye.
6  Kuva mu bworo bw’ikirenge kugera ku mutwe nta hazima. Ibikomere, imibyimba n’ibisebe byawe nta wigeze abikanda cyangwa ngo abipfuke, habe no kubisiga amavuta yo kubibobeza.
7  Igihugu cyanyu cyabaye amatongo, imigi yanyu yakongowe n’umuriro. Abanyamahanga barya igihugu cyanyu murebera, none gisigaye ari amatongo nk’icyarimbuwe n’abanyamahanga.
8  Umukobwa w’i Siyoni asigaye ameze nk’ingando iri mu ruzabibu, nk’akazu k’umurinzi kari mu murima w’imyungu, ameze nk’umugi wagoswe.
9  Iyo Yehova nyir’ingabo atadusigira abarokotse bake, tuba twarabaye nka Sodomu, kandi tuba twarabaye nka Gomora.
10  Nimwumve ijambo rya Yehova mwa banyagitugu b’i Sodomu mwe. Nimutege amatwi amategeko y’Imana yacu mwa bantu b’i Gomora mwe.
11  Yehova aravuga ati “ibitambo byanyu bitagira ingano bimariye iki? Ndambiwe ibitambo bikongorwa n’umuriro by’amapfizi y’intama n’urugimbu rw’amatungo abyibushye, kandi sinishimira amaraso y’ibimasa by’imishishe n’ay’amasekurume y’intama n’ay’ihene.
12  Iyo muje kureba mu maso hanjye, ni nde uba wabasabye kuza kuribata imbuga z’inzu yanjye?
13  Ntimukongere kunzanira amaturo y’ibinyampeke atagira umumaro. Umubavu ni ikizira kuri jye. Mwizihiza imboneko z’ukwezi, mukaziririza isabato, mugakoranira hamwe. Singishoboye kwihanganira ubumaji muvanga n’amakoraniro yihariye.
14  Ubugingo bwanjye bwanze iminsi mikuru yanyu y’imboneko z’ukwezi n’indi minsi mikuru. Byambereye umutwaro, nduhijwe no kubyihanganira.
15  Iyo muntegeye ibiganza mbima amaso. Nubwo muvuga amasengesho menshi sinyumva, kuko ibiganza byanyu byuzuye amaraso.
16  Nimwiyuhagire mwiyeze, mukure ibikorwa byanyu bibi imbere y’amaso yanjye kandi mureke gukora ibibi.
17  Mwige gukora ibyiza, mushake ubutabera, mugorore ukandamiza abandi, mucire imfubyi urubanza rutabera kandi murenganure umupfakazi.”
18  Yehova aravuga ati “nimuze tuganire mbereke uko mwanoza imishyikirano dufitanye. Niyo ibyaha byanyu byaba bitukura, bizererana nk’urubura. Niyo byaba ari umutuku tukutuku bizahinduka umweru nk’ubwoya bw’intama bwererana.
19  Nimwemera mukumvira, muzarya ibyiza byo mu gihugu.
20  Ariko nimwanga mukigomeka, inkota izabarya, kuko akanwa ka Yehova ari ko kabivuze.”
21  Mbega ukuntu umugi wizerwaga wahindutse indaya! Wari wuzuye ubutabera kandi gukiranuka ni ho kwabaga, none wabaye indiri y’abicanyi.
22  Ifeza yawe yahindutse inkamba kandi inzoga yawe bayifunguje amazi.
23  Ibikomangoma byawe byarinangiye kandi ni incuti z’abajura. Buri wese muri bo akunda ruswa, akararikira impongano. Ntibacira imfubyi urubanza rutabera kandi ntibakira ikirego cy’umupfakazi.
24  Ni cyo gituma Umwami w’ukuri, Yehova nyir’ingabo, Intwari ya Isirayeli avuga ati “reka nkwereke uko nzikiza abandwanya, nkihimura ku banzi banjye.
25  Ngiye kukubangurira ukuboko kwanjye, ngucenshure, nkumaremo inkamba, kandi nzagukuramo imyanda yawe yose.
26  Nzakugarurira abacamanza nk’uko byahoze mbere, nguhe abajyanama nk’uko byari bimeze mu ntangiriro. Nyuma yaho uzitwa Umugi wo Gukiranuka, Umurwa Wizerwa.
27  Siyoni izacungurwa n’ubutabera, kandi abayo bazayigarukamo bazacungurwa no gukiranuka.
28  Abigomeka n’abanyabyaha bazarimburirwa rimwe, kandi abataye Yehova bazakurwaho.
29  Bazakorwa n’isoni bitewe n’ibiti by’inganzamarumbo mwifuzaga, kandi muzamwara bitewe n’ubusitani mwahisemo.
30  Muzamera nk’igiti kinini gifite ibibabi byumye, mumere nk’ubusitani butagira amazi.
31  Umugabo w’umunyambaraga azahinduka nk’ubudodo bw’ibimera, kandi imirimo ye izamera nk’igishashi. Azakongokana n’imirimo ye kandi nta wuzashobora kumuzimya, we n’imirimo ye.”
2  Ibyo Yesaya mwene Amotsi yeretswe ku Buyuda na Yerusalemu:
2  mu minsi ya nyuma, umusozi wubatsweho inzu ya Yehova uzakomerezwa hejuru y’impinga z’imisozi, ushyirwe hejuru usumbe udusozi, kandi amahanga yose azisukiranya awugana.
3  Abantu bo mu mahanga menshi bazahaguruka bavuge bati “nimuze tuzamuke tujye ku musozi wa Yehova, ku nzu y’Imana ya Yakobo; na yo izatwigisha inzira zayo tuzigenderemo.” Kuko amategeko azaturuka i Siyoni n’ijambo rya Yehova rigaturuka i Yerusalemu.
4  Azacira imanza mu mahanga kandi azasubiza ibintu mu buryo ku birebana n’abantu bo mu mahanga menshi. Inkota zabo bazazicuramo amasuka, amacumu yabo bayacuremo impabuzo. Nta gihugu kizabangurira ikindi inkota, kandi ntibazongera kwiga kurwana.
5  Yemwe ab’inzu ya Yakobo mwe, nimuze tugendere mu mucyo wa Yehova.
6  Wataye ubwoko bwawe, ari bwo nzu ya Yakobo. Igihugu cyuzuye iby’Iburasirazuba, abantu bakora ibikorwa by’ubumaji nk’Abafilisitiya, kandi buzuyemo abana b’abanyamahanga.
7  Igihugu cyabo cyuzuye ifeza na zahabu kandi ubutunzi bwabo ntibugira ingano. Igihugu cyabo cyuzuye amafarashi kandi amagare yabo ntabarika.
8  Igihugu cyabo cyuzuye imana zitagira umumaro. Bunamira ibyakozwe n’amaboko y’abantu, ibyo bakoresheje intoki zabo.
9  Umuntu wakuwe mu mukungugu arasuzugurika kandi umuntu acishwa bugufi; ntushobora kubababarira.
10  Injira mu rutare wihishe mu mukungugu uhunge igitinyiro cya Yehova n’isumbwe rye rihebuje.
11  Amaso y’ubwibone y’umuntu wakuwe mu mukungugu azacishwa bugufi, kandi abantu bishyira hejuru bazasuzugurika. Yehova ni we wenyine uzashyirwa hejuru kuri uwo munsi,
12  kuko uzaba ari umunsi wa Yehova nyir’ingabo. Uzagera ku muntu wese wishyira hejuru kandi wibona, n’umuntu wese wo mu rwego rwo hejuru cyangwa urwo hasi.
13  Uzagera no ku biti byose by’amasederi byo muri Libani, ibiti birebire kandi byashyizwe hejuru, no ku biti byose by’inganzamarumbo by’i Bashani,
14  no ku misozi miremire yose, no ku dusozi twose twashyizwe hejuru.
15  Uzagera no ku minara miremire yose no ku nkuta zose z’ibihome,
16  no ku mato yose y’i Tarushishi no ku mato meza yose.
17  Umuntu wakuwe mu mukungugu wibona azacishwa bugufi, kandi abantu bishyira hejuru bazashyirwa hasi. Yehova ni we wenyine uzashyirwa hejuru kuri uwo munsi.
18  Kandi imana zitagira umumaro zizarimburwa burundu.
19  Abantu bazinjira mu buvumo bwo mu bitare no mu myobo yo mu butaka, bahunge igitinyiro cya Yehova n’isumbwe rye rihebuje, igihe azahagurukira isi ngo ayitigise.
20  Kuri uwo munsi, umuntu wakuwe mu mukungugu azajugunya imana ze zitagira umumaro z’ifeza n’iza zahabu bamucuriye kugira ngo ajye azikubita imbere, azijugunyire imishushwe n’uducurama,
21  kugira ngo yinjire mu buvumo no mu masenga yo mu bitare, ahunga igitinyiro cya Yehova n’isumbwe rye rihebuje, igihe azahagurukira isi ngo ayitigise.
22  Muramenye ntimukiringire umuntu wakuwe mu mukungugu, ufite umwuka mu mazuru. Ni iki cyatuma yitabwaho?
3  Dore Umwami w’ukuri Yehova nyir’ingabo, agiye kuvana muri Yerusalemu no mu Buyuda icyo bishingikirijeho cyose, waba umugati, amazi,
2  umugabo w’umunyambaraga, umurwanyi, umucamanza, umuhanuzi, uragura, umusaza,
3  umutware utwara mirongo itanu, uwubahwa cyane, umujyanama, umuhanga mu by’ubumaji n’umugombozi w’umuhanga.
4  Nzabaha abana babe abatware babo, kandi uzabategeka azabatwaza igitugu.
5  Abantu bazakandamiza abandi, buri muntu akandamize mugenzi we. Umwana azahagurukira umusaza amurwanye, n’umuntu w’insuzugurwa arwanye umunyacyubahiro.
6  Umuntu wese azafata umuvandimwe we mu nzu ya se, amubwire ati “dore ufite umwitero, ni wowe ugomba kudutegeka, kandi iki kirundo cy’amatongo kizaba munsi y’ukuboko kwawe.”
7  Na we azatera hejuru kuri uwo munsi avuge ati “sinzapfuka ibikomere, kandi nta mugati cyangwa umwitero mfite mu nzu yanjye. Ntimukwiriye kungira umutware wo kubategeka.”
8  Yerusalemu yarasitaye na Yuda iragwa bitewe n’uko ururimi rwabo n’imigenzereze yabo birwanya Yehova, kuko bigometse mu maso y’ikuzo rye.
9  Isura yo mu maso habo ni yo ibashinja, kandi bavuga icyaha cyabo kimeze nk’icy’i Sodomu beruye, ntibagihishe. Ubugingo bwabo bugushije ishyano kuko bikururiye amakuba!
10  Nimuvuge ko bizagendekera neza abakiranutsi, kuko bazarya imbuto z’imigenzereze yabo.
11  Umuntu mubi agushije ishyano! Amakuba aramubonye, kuko aziturwa imirimo y’amaboko ye!
12  Abakoresha ubwoko bwanjye babigirizaho nkana, kandi abagore ni bo babategeka. Bwoko bwanjye, abakuyobora barakuyobya, kandi batumye utabona neza inzira ukwiriye kunyuramo.
13  Yehova ahagurukijwe no kuburana, kandi arahagaze kugira ngo asome urubanza rwaciriwe abantu bo mahanga.
14  Yehova azacira urubanza abakuru n’abatware b’ubwoko bwe. “Mwatwitse uruzabibu. Ibyambuwe imbabare biri mu mazu yanyu.
15  Iyo mujanjagura ubwoko bwanjye kandi mugasya imbabare, muba mushaka kugera ku ki?” Ni ko Yehova nyir’ingabo, Umwami w’Ikirenga abaza.
16  Nanone Yehova aravuga ati “kubera ko abakobwa b’i Siyoni babaye abibone bakagenda bagamitse amajosi, bateretse amaso, kandi bakimbagira bajegeza ibintu by’imirimbo bambaye ku maguru,
17  Yehova na we azatuma abakobwa b’i Siyoni barwara ibikoko mu gitwariro, kandi Yehova ubwe azambika ubusa uruhanga rwabo.
18  Kuri uwo munsi, Yehova azavanaho ubwiza bw’ibitare n’imitamirizo n’imirimbo ifite ishusho y’ukwezi,
19  n’amaherena n’imikufi yo ku maboko n’amavara,
20  n’ibitambaro byo mu mutwe n’imikufi yo ku maguru n’imishumi yo mu gituza, n’amacupa y’imibavu n’imirimbo y’ibikonoshwa bisamira,
21  impeta zo ku ntoki n’izo ku zuru,
22  amakanzu yambarwa mu birori n’amakanzu y’inyuma n’imyitero n’impago z’amafaranga,
23  n’indorerwamo batwara mu ntoki, n’imyenda y’imbere n’ibitambaro byo kuzingirwa ku mutwe n’amavara manini.
24  “Kandi mu cyimbo cy’amavuta ahumura, hazaba umunuko, mu cyimbo cy’umweko hazaba umugozi, mu cyimbo cy’umusatsi ubohanywe ubuhanga hazaba uruhara; kwambara umwenda w’akataraboneka bizasimburwa no kwambara ikigunira, ubwiza busimburwe n’inkovu y’ubushye.
25  Abagabo bawe bazicwa n’inkota, n’abakomeye bawe bagwe mu ntambara.
26  Amarembo yayo azacura umuborogo agaragaze agahinda, kandi izezwa isigaremo ubusa. Izicara hasi ku butaka.”
33  Muzabona ishyano mwebwe abanyaga kandi mutanyazwe namwe, abariganya kandi abandi batarabariganyije! Nimurangiza kunyaga namwe muzahita munyagwa. Nimumara kuriganya namwe bazahita babariganya.
2  Yehova, tugirire neza kuko ari wowe twiringiye. Ujye udushyigikiza ukuboko kwawe buri gitondo, utubere agakiza mu gihe cy’amakuba.
3  Abantu bo mu mahanga bumvise urusaku rw’umuvurungano barahunga. Warahagurutse amahanga aratatana.
4  Iminyago yanyu izateranyirizwa hamwe nk’uko inyenzi ziteranira hamwe, bayiroheho nk’uko amarumbo y’inzige yiroha ku muntu.
5  Ni ukuri, Yehova azashyirwa hejuru kuko atuye hejuru. Azuzuza muri Siyoni ubutabera no gukiranuka.
6  Ubudahemuka bwo mu bihe byawe buzaba ubutunzi bw’agakiza, ni ukuvuga ubwenge n’ubumenyi no gutinya Yehova, ari byo butunzi bwe.
7  Dore intwari zabo ziraborogera mu muhanda, kandi intumwa zabo z’amahoro zizarira cyane.
8  Inzira z’igihogere zasigayemo ubusa, kandi nta mugenzi ukirangwa mu nzira. Yishe isezerano; yasuzuguye imigi kandi ntiyigeze yita ku muntu buntu.
9  Igihugu cyacuze umuborogo kirazahara. Libani yakozwe n’isoni; yaraboze. Sharoni yabaye nk’ikibaya cy’ubutayu. Bashani na Karumeli byahunguye amababi yabyo.
10  Yehova aravuga ati “ubu noneho ngiye guhaguruka; ngiye kwihesha ikuzo; ubu ngiye guhaguruka mpagarare nemye.
11  Mwasamye ibyatsi byumye, muzabyara ibikenyeri. Umwuka wanyu bwite uzabakongora umeze nk’umuriro.
12  Abantu bo mu mahanga bazaba nk’ishwagara batwitse. Bazamera nk’amahwa yatemwe, bakongorwe n’umuriro.
13  Yemwe abari kure mwe, nimwumve icyo ngiye gukora. Namwe abari hafi, mumenye imbaraga zanjye.
14  Abanyabyaha bo muri Siyoni bahiye ubwoba, n’abahakanyi bahinda umushyitsi bati ‘ni nde muri twe ushobora kwegera umuriro ukongora? Ni nde muri twe ushobora kwegera umuriro ukaze kandi ugurumana?’
15  “Hariho uhora agendera mu nzira yo gukiranuka, akavuga ibitunganye, akanga indamu mbi zishingiye ku buriganya, agakunkumura ibiganza bye kugira ngo bitakira impongano, akabuza amatwi ye kumva ibyo kuvusha amaraso kandi agafunga amaso ye kugira ngo atareba ibibi.
16  Ni we uzatura ahirengeye; igihome cye kirekire kizaba hejuru ku rutare, ahantu hagerwa bigoranye. Azahabwa ibyokurya bye, kandi ikigega cye cy’amazi ntikizakama.”
17  Amaso yawe azareba umwami mu bwiza bwe, kandi azareba igihugu cya kure.
18  Umutima wawe uzibwira ibintu biteye ubwoba, uti “umwanditsi ari he? Uwishyura ari he? Ubara iminara ari he?”
19  Ntuzabona abantu bashira isoni, abantu bavuga ururimi rukomeye cyane rugoye kumva, abantu bavuga nk’abadedemanga, bavuga ururimi udashobora gusobanukirwa.
20  Nimurebe Siyoni, umugi w’iminsi mikuru yacu! Amaso yawe azareba Yerusalemu, abone ari ahantu ho gutura hatuje, ihema ritazabamburwa n’umuntu uwo ari we wese. Imambo z’ihema ryayo ntizizigera zirandurwa, kandi nta mugozi waryo uzacibwamo kabiri.
21  Ahubwo aho ni ho Ukomeye Yehova azatubera nk’ahantu h’imigezi, h’imigende migari. Nta mato agashywa azahaca, kandi nta bwato buhambaye buzahanyura.
22  Kuko Yehova ari Umucamanza wacu, Yehova ni we udushyiriraho amategeko, Yehova ni we Mwami wacu; ni we ubwe uzadukiza.
23  Imigozi yawe izahamburwa; ntizabasha gukomeza inkingi ishinze mu bwato kandi ntizabasha kuzamura umwenda ugendesha ubwato. Icyo gihe bazagabana iminyago myinshi; ibirema bizafata iminyago itubutse.
24  Nta muturage waho uzavuga ati “ndarwaye.” Abazaba batuye mu gihugu bazababarirwa icyaha cyabo.
65  “Nemeye gushakwa n’abatarambaririje, nemera kubonwa n’abataranshatse. Nabwiye ishyanga ritigeze ryambaza izina ryanjye nti ‘ndi hano! Dore ndi hano!’
2  “Nateze amaboko umunsi urira, nyategera abantu binangiye, bagendera mu nzira itari nziza bakurikiza ibitekerezo byabo;
3  ni abantu bahora bansuzugura ku mugaragaro, batambira ibitambo mu mirima yabo, bakosereza ibitambo ku bicaniro by’amatafari;
4  bicara mu marimbi, bakarara mu tuzu tw’abarinzi barya inyama z’ingurube, kandi mu nzabya zabo hakabamo umufa w’ibihumanye.
5  Ni bo bavuga bati ‘guma aho uri ntunyegere, kuko natuma nawe uba uwera.’ Abo ni umwotsi mu mazuru yanjye, ni umuriro ugurumana umunsi ukira.
6  “Dore byanditswe imbere yanjye. Sinzakomeza guceceka, ahubwo nzabitura, mbashyirire inyiturano mu gituza,
7  bitewe n’ibyaha byabo hamwe n’ibyaha bya ba sekuruza,” ni ko Yehova avuga. “Kubera ko boshereje ibitambo ku misozi kandi bakantukira ku dusozi, nanjye ngiye kubanza kubapimira ibihembo mbishyire mu gituza cyabo.”
8  Yehova aravuga ati “nk’uko divayi nshya iboneka mu iseri ry’imizabibu umuntu akavuga ati ‘ntimuryangize kuko ririmo umugisha,’ ni ko nzabigenza ku bw’abagaragu banjye kugira ngo ntarimbura abantu bose.
9  Nzavana urubyaro muri Yakobo, mvane muri Yuda abazaragwa imisozi yanjye. Abo natoranyije bazayiragwa, kandi ni ho abagaragu banjye bazatura.
10  Sharoni izaba urwuri rw’intama, no mu kibaya cya Akori ni ho inka zizajya zibyagira, ku bw’abantu banjye bazaba baranshatse.
11  “Ariko mwebwe mwaretse Yehova, mwibagirwa umusozi wanjye wera, mutegurira ameza imana y’Amahirwe kandi mugasukira divayi imana Igena ibizaba.
12  Nanjye nzabagabiza inkota, kandi mwese muzunama kugira ngo mwicwe, kuko nahamagaye ntimwitabe, navuga ntimunyumve, ahubwo mugakomeza gukora ibibi mu maso yanjye kandi mugahitamo gukora ibyo ntishimira.”
13  Ni yo mpamvu Umwami w’Ikirenga Yehova avuga ati “dore abagaragu banjye bazarya, ariko mwe muzicwa n’inzara. Dore abagaragu banjye bazanywa, ariko mwe muzicwa n’inyota. Dore abagaragu banjye bazishima, ariko mwe muzakorwa n’isoni.
14  Dore abagaragu banjye bazarangurura ijwi ry’ibyishimo bitewe n’imimerere myiza yo mu mutima, ariko mwe muzataka bitewe n’imibabaro yo mu mutima, kandi muboroge bitewe n’uko muzaba mufite intimba ku mutima.
15  Izina ryanyu muzarisigira abo natoranyije barigire indahiro, kandi Umwami w’Ikirenga Yehova azabica mwese, ariko abagaragu be azabita irindi zina,
16  kugira ngo umuntu wese ushaka kwihesha umugisha mu isi ajye awuhabwa n’Imana yo kwizerwa, n’umuntu wese urahira mu isi arahire mu izina ry’Imana yo kwizerwa, kuko imibabaro ya kera izibagirana, kandi rwose izahishwa amaso yanjye.
17  “Dore ndarema ijuru rishya n’isi nshya; ibya kera ntibizibukwa ukundi kandi ntibizatekerezwa.
18  Ahubwo munezerwe kandi mujye muhora mwishimira ibyo ndema. Kuko ndema Yerusalemu ngo ibe impamvu yo kwishima, n’abantu baho babe impamvu yo kunezerwa.
19  Nzishimira Yerusalemu nezererwe abantu banjye, kandi ntizongera kumvikanamo ijwi ryo kurira no kuganya.”
20  “Ntihazongera kubamo umwana umara iminsi mike, kandi ntihazaba umusaza utujuje iminsi ye; kuko n’uzapfa afite imyaka ijana, azaba ari umwana muto, naho umunyabyaha azavumwa nubwo yaba afite imyaka ijana.
21  Bazubaka amazu bayabemo, kandi bazatera inzabibu barye imbuto zazo.
22  Ntibazubaka amazu ngo abandi bayabemo, kandi ntibazahinga ngo biribwe n’abandi, kuko abantu banjye bazarama iminsi myinshi nk’ibiti, kandi abo natoranyije bazungukirwa mu buryo bwuzuye n’imirimo y’amaboko yabo.
23  Ntibazaruhira ubusa, kandi ntibazabyara abana bo kubona amakuba, kuko ari urubyaro rw’abahawe umugisha na Yehova, bo n’abazabakomokaho.
24  Nzabasubiza na mbere y’uko bantakira, kandi bakivuga nzabumva.
25  “Isega n’umwana w’intama bizarisha hamwe, kandi intare izarisha ubwatsi nk’ikimasa. Umukungugu ni wo uzaba ibyokurya by’inzoka. Ntibizateza akaga kandi ntibizarimbura ku musozi wanjye wera wose,” ni ko Yehova avuga.
12  Kuri uwo munsi uzavuga uti “Yehova, ndagushimira kuko nubwo wandakariye, uburakari bwawe bwageze aho burashira maze urampumuriza.
2  Dore Imana ni yo gakiza kanjye. Nzayiringira kandi sinzatinya kuko Yah Yehova ari we mbaraga zanjye n’ububasha bwanjye, kandi yambereye agakiza.”
3  Muzavoma amazi mu masoko y’agakiza munezerewe.
4  Uwo munsi muzavuga muti “nimusingize Yehova, mwambaze izina rye. Mumenyeshe abantu bo mu mahanga imigenzereze ye. Muvuge ko izina rye rishyizwe hejuru.
5  Muririmbire Yehova kuko yakoze ibihambaye. Ibyo byamamazwe mu isi yose.
6  “Mwa batuye i Siyoni mwe, mutere hejuru kandi murangurure amajwi y’ibyishimo, kuko Uwera wa Isirayeli uri hagati yanyu akomeye.”
