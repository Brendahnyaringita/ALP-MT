10  Isazi zipfuye zituma amavuta ahumura yateguranywe ubuhanga anuka, maze akazana ifuro. Uko ni ko n’ubupfapfa buke bwangiza izina ry’umuntu wari uzwiho ubwenge n’icyubahiro.
2  Umutima w’umunyabwenge uri iburyo bwe, ariko umutima w’umupfapfa uri ibumoso bwe.
3  Nanone kandi, inzira yose umupfapfa anyuramo, agenda adafite umutima, akagenda abwira abantu bose ko ari umupfapfa.
4  Umutware nakurakarira, ntukave mu mwanya wawe, kuko gutuza byoroshya ibyaha bikomeye.
5  Hari ibyago bikomeye nabonye muri iyi si, iyo ikosa rikozwe n’umuntu ufite ububasha:
6  abapfapfa bashyirwa mu myanya yo hejuru, naho abakwiriye bagakomeza kuba mu mimerere yo hasi.
7  Nabonye abagaragu bagendera ku mafarashi, ariko ibikomangoma bikagenda n’amaguru nk’abagaragu.
8  Ucukura umwobo azawugwamo, kandi umena urukuta rw’amabuye inzoka izamurya.
9  Ukura amabuye azamukomeretsa, kandi usatura ingiga z’ibiti agomba kuzitondera.
10  Iyo ishoka yagimbye umuntu ntayityaze, akoresha imbaraga nyinshi. Bityo, gukoresha ubwenge kugira ngo ugire icyo ugeraho bigira umumaro.
11  Iyo inzoka irumye umuntu umugombozi atarayizinga, kuyitongera nta cyo biba bimaze.
12  Amagambo aturuka mu kanwa k’umunyabwenge atuma yemerwa, ariko iminwa y’umupfapfa imumira bunguri.
13  Atangira avuga amagambo y’ubupfapfa, amaherezo akanwa ke kakavuga iby’ubusazi bimuteza ibyago.
14  Kandi umupfapfa avuga amagambo menshi. Umuntu ntazi ibizaba; none se ni nde ushobora kumubwira ibizaba nyuma ye?
15  Umurimo abapfapfa bakorana umwete urabananiza, kubera ko nta n’umwe wamenye uko umuntu ajya mu mugi.
16  Wa gihugu we, bizakugendekera bite igihe umwami wawe azaba ari umwana n’ibikomangoma byawe bigahugira mu kurya, ndetse na mu gitondo?
17  Wa gihugu we, uzahirwa igihe umwami wawe azaba akomoka mu bakomeye n’ibikomangoma byawe bikarya mu gihe gikwiriye kugira ngo bigire imbaraga, atari ukunywa gusa.
18  Ubunebwe bwinshi butuma igisenge cyika, kandi kwipfumbata bituma inzu iva.
19  Ibyokurya bituma abakozi baseka, kandi divayi ituma abantu bishimira ubuzima; ariko amafaranga ni yo asubiza ibibazo byose.
20  Niyo waba uri mu cyumba uryamamo, ntukavume umwami kandi ntukavumire umukire mu cyumba cy’imbere aho uryama, kuko ikiguruka cyo mu kirere kizajyana ijwi ryawe, kandi igifite amababa kizabivuga.
4  Nongeye gutekereza kugira ngo ndebe ibikorwa byose byo gukandamiza bikorerwa kuri iyi si, maze mbona amarira y’abakandamizwa, ariko ntibari bafite uwo kubahumuriza, kandi ababakandamizaga bari bafite ububasha ku buryo batari bafite uwo kubahumuriza.
2  Nuko nshima abapfuye kurusha abazima bakiriho.
3  Abo bose barutwa n’utarigeze kubaho, utarigeze abona imirimo itera imiruho ikorerwa kuri iyi si.
4  Jye ubwanjye nabonye ko imirimo yose iruhije n’imirimo yose ikoranywe ubuhanga, ari iyo gutuma umuntu agirira undi ishyari; ibyo na byo ni ubusa, ni nko kwiruka inyuma y’umuyaga.
5  Umupfapfa aripfumbata maze akarya umubiri we.
6  Urushyi rwuzuye ikiruhuko ruruta amashyi yuzuye imirimo iruhije no kwiruka inyuma y’umuyaga.
7  Nongeye gutekereza kugira ngo ndebe ibitagira umumaro bikorerwa kuri iyi si:
8  habaho umuntu nyakamwe utagira mugenzi we, ntagire umwana cyangwa umuvandimwe; nyamara imirimo yose akorana umwete ntigira iherezo, n’amaso ye ntahaga ubutunzi. Aribwira ati “ibi nkorana umwete byose nkima ubugingo bwanjye ibyiza, mba nduhira nde?” Ibyo na byo ni ubusa, kandi ni imirimo itera imiruho.
9  Ababiri baruta umwe kuko babona ingororano nziza y’imirimo bakorana umwete.
10  Kuko iyo umwe muri bo aguye, undi aramuhagurutsa. Ariko se bizagendekera bite umuntu umwe ugwa adafite uwo kumuhagurutsa?
11  Nanone kandi, iyo ababiri baryamanye barasusurukirwa; ariko se umuntu umwe yasusurukirwa ate?
12  Niyo umuntu yanesha umwe, ababiri bamunanira, kandi umugozi w’inyabutatu ntucika vuba.
13  Umusore ukennye ariko w’umunyabwenge aruta umwami ushaje ariko w’umupfapfa, utakimenya ko akeneye kuburirwa.
14  Yavuye mu nzu y’imbohe aba umwami nubwo mu bwami bw’uwo mwami yavutse ari umukene.
15  Nabonye abazima bose bagenda kuri iyi si, mbona uko bigendekera umusore uzungura umwami akajya mu cyimbo cye.
16  Nubwo abantu bose yategekaga batagira ingano, abazaza hanyuma ntibazamwishimira, kuko ibyo na byo ari ubusa, ni nko kwiruka inyuma y’umuyaga.
11  Naga umugati wawe hejuru y’amazi, kuko nyuma y’iminsi myinshi uzongera kuwubona.
2  Jya uha barindwi cyangwa umunani kuko utazi ibyago bizatera ku isi.
3  Iyo ibicu byuzuye amazi, bisuka imvura nyinshi ku isi; kandi iyo igiti kiguye mu majyepfo cyangwa mu majyaruguru, aho kiguye ni ho ugisanga.
4  Uwitegereza umuyaga ntazabiba, kandi uwitegereza ibicu ntazasarura.
5  Nk’uko udashobora kumenya uko umwuka ukorera mu magufwa y’umwana uri mu nda y’umugore utwite, ni na ko udashobora kumenya imirimo y’Imana y’ukuri, yo ikora ibintu byose.
6  Mu gitondo ujye ubiba imbuto yawe kandi kugeza nimugoroba ntugatume ukuboko kwawe kuruhuka, kuko utazi aho bizagenda neza, niba ari aha cyangwa hariya, cyangwa niba byombi bizahwanya kuba byiza.
7  Urumuri ni rwiza, kandi ni byiza ko amaso abona izuba;
8  niyo umuntu yarama imyaka myinshi, ajye yishima muri iyo myaka yose. Kandi ajye yibuka ko hazabaho iminsi y’umwijima, nubwo yaba myinshi; buri munsi uje uba ari ubusa.
9  Wa musore we, jya wishimira ubusore bwawe n’umutima wawe ukunezeze mu minsi y’ubusore bwawe, kandi ugendere mu nzira umutima wawe ushaka no mu byo amaso yawe yabonye. Ariko umenye ko ibyo byose bizatuma Imana y’ukuri igushyira mu rubanza.
10  Bityo rero, rinda umutima wawe agahinda kandi urinde umubiri wawe ibyago, kuko ubuto n’ubusore ari ubusa.
8  Ni nde uhwanye n’umunyabwenge? Kandi se ni nde uzi uko ikintu gisobanurwa? Ubwenge bw’umuntu butera mu maso he gucya, bukahamara umunya.
2  Ndavuga nti “jya ukomeza itegeko ry’umwami ku bw’indahiro warahiriye Imana.
3  Ntukihutire kuva imbere ye kandi ntugahagarare mu bibi, kuko icyo yishimira gukora azagikora,
4  bitewe n’uko ijambo ry’umwami ari ryo rifite ububasha; kandi se ni nde ushobora kumubaza ati ‘urakora ibiki?’ ”
5  Ukurikiza amategeko ntazahura n’amakuba ayo ari yo yose, kandi umutima w’ubwenge uzamenya igihe gikwiriye, n’urubanza.
6  Kuko ikintu cyose gifite igihe cyagenewe, n’urubanza rwacyo, kubera ko amakuba agwirira abantu ari menshi.
7  Nta muntu uzi ibizaba; none se ni nde ushobora kumubwira ibizaba?
8  Nta wufite ububasha bwo gutegeka umwuka w’umuntu ngo awukumire, kandi nta wufite ububasha ku munsi w’urupfu, kimwe n’uko nta wutagerwaho n’intambara, kandi ububi ntibuzakiza ababwishoramo.
9  Ibyo byose narabibonye kandi nerekeza umutima wanjye ku murimo wose wakorewe kuri iyi si; muri icyo gihe cyose, umuntu yagiye ategeka undi amugirira nabi.
10  Ariko nubwo bimeze bityo, nabonye ababi bahambwa, mbona uko binjiraga n’uko basohokaga bava ahera, bakibagirana mu mugi bakoreyemo ibyo byose. Ibyo na byo ni ubusa.
11  Kubera ko igihano cyagenewe igikorwa kibi kidahita gitangwa, ni cyo gituma imitima y’abantu ishishikarira gukora ibibi imaramaje.
12  Nubwo umunyabyaha yakora ibibi incuro ijana kandi agakomeza kubaho igihe kirekire akora ibyo ashaka, jye nzi neza ko abatinya Imana y’ukuri ari bo bizagendekera neza, kuko bayitinye.
13  Ariko umuntu mubi ntibizamugendekera neza, kandi ntazashobora kongera iminsi yo kubaho kwe ihita nk’igicucu, kuko adatinya Imana.
14  Hari ibintu bitagira umumaro bikorerwa ku isi: habaho abakiranutsi bagerwaho n’ibikwiriye imirimo y’abantu babi, kandi habaho abantu babi bagerwaho n’ibikwiriye imirimo y’abakiranutsi. Navuze ko ibyo na byo ari ubusa.
15  Nanjye nashimye kunezerwa, kuko nta cyiza cyarutira abantu bari kuri iyi si kurya no kunywa no kunezerwa, kandi ibyo bikabaherekeza mu mirimo bakorana umwete mu minsi yo kubaho kwabo Imana y’ukuri yabahaye kuri iyi si.
16  Ibyo byatumye nshishikariza umutima wanjye kumenya ubwenge no kureba imihihibikano yo muri iyi si, kuko hariho umuntu utajya yemerera amaso ye gutora agatotsi, haba ku manywa cyangwa nijoro.
17  Kandi nabonye imirimo yose y’Imana y’ukuri, ukuntu abantu badashobora gutahura ibyakorewe kuri iyi si; icyakora abantu bakomeza gushyiraho imihati bashakisha, nyamara nta cyo babona. Kandi niyo bavuga ko ari abanyabwenge bihagije kugira ngo bagire icyo bamenya, nta cyo bashobora kubona.
9  Ibyo byose nabishyize ku mutima wanjye ndetse byose ndabigenzura, mbona ko abakiranutsi n’abanyabwenge n’imirimo yabo, byose biri mu kuboko kw’Imana y’ukuri. Abantu ntibazi urukundo n’urwango byagaragajwe mbere yabo.
2  Bose ni bamwe ku birebana n’ibibageraho. Umukiranutsi n’umuntu mubi, umuntu mwiza n’umuntu utanduye, kimwe n’uwanduye, utamba igitambo n’utagitamba, bose bagira iherezo rimwe. Umuntu mwiza ni kimwe n’umunyabyaha, kandi umuntu urahira ni kimwe n’utinya kurahira.
3  Ibi ni byo byago bibi mu bintu byose byakorewe kuri iyi si, ni uko hariho iherezo rimwe kuri byose, bigatuma imitima y’abantu yuzura ibibi; kandi mu gihe cyo kubaho kwabo cyose, imitima yabo iba irimo ubusazi, hanyuma bagasanga abapfuye.
4  Naho ku birebana n’umuntu wese ukiri kumwe n’abazima, hariho ibyiringiro, kuko imbwa nzima iruta intare yapfuye.
5  Kuko abazima bazi ko bazapfa, ariko abapfuye bo nta cyo bakizi, kandi nta bihembo bongera guhabwa, kuko baba baribagiranye, batacyibukwa.
6  Nanone urukundo rwabo n’urwango rwabo n’ishyari ryabo biba byarashize, kandi nta mugabane baba bazongera kugira mu bikorerwa kuri iyi si kugeza ibihe bitarondoreka.
7  Genda wirire ibyokurya byawe wishimye kandi winywere divayi yawe n’umutima mwiza, kuko Imana y’ukuri yishimiye imirimo yawe.
8  Imyenda yawe ijye ihora yera kandi amavuta ntakabure mu mutwe wawe.
9  Ishimire ubuzima uri kumwe n’umugore wawe ukunda mu minsi yose y’ubuzima bwawe butagira umumaro Imana yaguhaye kuri iyi si, mu minsi yawe yose itagira umumaro, kuko ibyo ari byo mugabane wawe mu buzima bwawe no mu mirimo iruhije ukorana umwete kuri iyi si.
10  Ibyo ukuboko kwawe gushobora gukora byose ubikorane imbaraga zawe zose, kuko mu mva aho ujya nta mirimo cyangwa imigambi cyangwa ubumenyi cyangwa ubwenge bihaba.
11  Nongeye gutekereza kugira ngo ndebe ibibera kuri iyi si, maze mbona ko abazi kwiruka atari bo batsinda isiganwa, kandi intwari si zo zitsinda urugamba n’abanyabwenge si bo babona ibyokurya, kandi abajijutse si bo babona ubutunzi n’abafite ubumenyi si bo bemerwa, kuko ibihe n’ibigwirira abantu bibageraho bose.
12  Umuntu ntamenya igihe cye. Nk’uko amafi afatirwa mu rushundura n’inyoni zigafatirwa mu mutego, ni ko n’abana b’abantu bafatirwa mu mutego mu gihe cy’amakuba, iyo abagwiririye abatunguye.
13  Nanone ibi ni byo nabonye muri iyi si ku birebana n’ubwenge, nkaba narasanze buhambaye:
14  hariho umugi muto kandi abantu bo muri uwo mugi bari bake; nuko umwami ukomeye araza arawugota, awubakaho ibihome bikomeye byo kuwugota.
15  Muri uwo mugi harimo umugabo w’umukene ariko w’umunyabwenge, nuko akiza uwo mugi akoresheje ubwenge bwe. Ariko nta wigeze yibuka uwo mugabo w’umukene.
16  Ni ko kuvuga nti “ubwenge buruta imbaraga; nyamara ubwenge bw’umukene burasuzugurwa, kandi nta wumva amagambo ye.”
17  Amagambo abanyabwenge bavuga batuje yumvwa kurusha urusaku rw’utegekera mu bapfapfa.
18  Ubwenge buruta intwaro z’intambara, kandi umunyabyaha umwe ashobora kwangiza ibyiza byinshi.
7  Izina ryiza riruta amavuta meza, kandi umunsi wo gupfa uruta umunsi wo kuvuka.
2  Kujya mu nzu irimo umuborogo biruta kujya mu nzu irimo ibirori, kuko iryo ari ryo herezo ry’abantu bose, kandi umuntu ukiriho yagombye kubizirikana mu mutima we.
3  Umubabaro uruta ibitwenge, kuko agahinda kagaragaye mu maso gatuma umutima umererwa neza.
4  Umutima w’abanyabwenge uba mu nzu irimo umuborogo, ariko umutima w’abapfapfa uba mu nzu irimo ibyishimo.
5  Kumva umunyabwenge agucyaha biruta kumva indirimbo y’abapfapfa,
6  kuko ibitwenge by’umupfapfa bimeze nk’amahwa aturagurikira munsi y’inkono; ibyo na byo ni ubusa.
7  Agahato gatuma umunyabwenge akora iby’ubupfapfa, kandi impongano yica umutima.
8  Iherezo ry’ikintu riruta intangiriro yacyo, kandi uwihangana aruta uwishyira hejuru mu mutima.
9  Ntukihutire kurakara mu mutima wawe, kuko kurakara biba mu mutima w’abapfapfa.
10  Ntukavuge uti “kuki iminsi ya kera yari myiza kurusha iy’ubu?” Ubwenge si bwo buba buguteye kubaza utyo.
11  Ubwenge bujyanye n’umurage ni bwiza kandi bugirira akamaro abakireba izuba.
12  Kuko ubwenge ari uburinzi nk’uko n’amafaranga ari uburinzi; ariko icyiza cy’ubumenyi ni uko iyo buri kumwe n’ubwenge burinda ubuzima bw’ababufite.
13  Itegereze umurimo w’Imana y’ukuri: ni nde ushobora kugorora ibyo yagoretse?
14  Ku munsi mwiza ujye uba umuntu mwiza, kandi ku munsi w’ibyago ujye ubona ko Imana y’ukuri yawugize nk’uwo wundi kugira ngo abantu batagira icyo bamenya ku bizaba nyuma yabo.
15  Mu minsi yo kubaho kwanjye itagira umumaro nabonye ibintu byose. Habaho umukiranutsi upfira mu gukiranuka kwe, hakabaho n’umuntu mubi uramira mu bibi bye.
16  Ntugakabye gukiranuka kandi ntukigire umunyabwenge ngo urenze urugero. Kuki wakwirimbuza?
17  Ntugakabye kuba umuntu mubi kandi ntukabe umupfapfa. Kuki wapfa imburagihe?
18  Ibyiza ni uko wafata kimwe ariko n’ikindi ntugikureho amaboko, kuko utinya Imana azabyitwaramo neza byose.
19  Ubwenge butuma umunyabwenge arusha imbaraga abatware icumi b’abanyambaraga bari mu mugi.
20  Nta muntu uri mu isi w’umukiranutsi ukora ibyiza gusa ntakore icyaha.
21  Ntukerekeze umutima wawe ku magambo yose abantu bavuga, hato utazumva umugaragu wawe akuvuma.
22  Kuko umutima wawe uzi neza ko nawe ubwawe wagiye uvuma abandi kenshi.
23  Ibyo byose nabisuzumanye ubwenge. Naravuze nti “nzaba umunyabwenge.” Ariko ibyo byari kure yanjye.
24  Ibyabayeho byose biri kure kandi birimbitse cyane. Ni nde ushobora kubitahura?
25  Narahindukiye, n’umutima wanjye wongera gutekereza kugira ngo menye ubwenge, mbugenzure kandi mbushakashake, ndetse menye impamvu y’ibintu kandi menye ububi bw’ubupfapfa n’ubupfapfa bw’ubusazi,
26  maze mbona ko umugore umeze nk’umutego kandi ufite umutima umeze nk’urushundura, n’amaboko ameze nk’ingoyi, asharira kurusha urupfu. Iyo umuntu amucitse aba ari mwiza imbere y’Imana y’ukuri, ariko iyo afashwe na we aba akoze icyaha.
27  Umubwiriza yaravuze ati “dore icyo nabonye: nagiye ngereranya ibintu n’ibindi kugira ngo ndebe icyo bitanga;
28  ibyo ubugingo bwanjye bwari bwarakomeje kubishaka, ariko nta cyo nabonye. Mu bagabo igihumbi nabonyemo umwe, ariko mu bagore igihumbi bose nta n’umwe nabonyemo.
29  Dore ikintu kimwe nabonye: ni uko Imana y’ukuri yaremye abantu batunganye, ariko bo bishakiye imigambi myinshi.”
6  Hari ibyago nabonye muri iyi si kandi bikunze kubaho mu bantu:
2  hari umuntu Imana y’ukuri iha ubukungu n’ubutunzi n’icyubahiro kandi ubugingo bwe ntibugire icyo bubura mu byo bwifuza byose, nyamara Imana y’ukuri ntitume ashobora kubirya, ahubwo bikaribwa n’abandi. Ibyo ni ubusa, ni indwara mbi.
3  Niyo umugabo yabyara incuro ijana kandi akarama imyaka myinshi, mbese akabaho iminsi myinshi, nyamara ubugingo bwe ntibuhage ibintu byiza kandi ntajye mu mva, ndavuga rwose ko arutwa n’inda yavuyemo.
4  Kuko iyo nda yaziye ubusa kandi igenda mu mwijima, izina ryayo ritwikiriwe n’umwijima.
5  Ntiyigeze ibona izuba cyangwa ngo irimenye. Ifite amahoro kurusha uwo muntu.
6  Reka tuvuge ko yaba yarabayeho imyaka igihumbi incuro ebyiri nyamara ntabone ibyiza, mbese abantu bose ntibajya ahantu hamwe?
7  Imirimo yose abantu bakorana umwete baba bagamije kuzuza inda zabo, nyamara ubugingo bwabo ntibuhaga.
8  None se umunyabwenge arusha iki umupfapfa? Ese kuba imbabare izi uko ikwiriye kugenda imbere y’abazima, biyimarira iki?
9  Ibyiza ni ukurebesha amaso aho gutwarwa n’ibyo ubugingo bwawe bwifuza. Ibyo na byo ni ubusa, ni nko kwiruka inyuma y’umuyaga.
10  Ikintu cyose kibayeho, kiba cyarigeze kugira uko cyitwa; bityo umuntu na we yaramenyekanye, kandi ntashobora kwiburanira igihe aburana n’umurusha ububasha.
11  None se ko hariho ibintu byinshi bitagira umumaro, umuntu yunguka iki?
12  Ni nde uzi ibyiza umuntu abona mu buzima bwe, mu minsi yo kubaho kwe yuzuye ibitagira umumaro, ko ayibamo igahita nk’igicucu? Ni nde wabwira umuntu ibizaba muri iyi si nyuma ye?
5  Nujya mu nzu y’Imana y’ukuri ujye urinda ibirenge byawe, kandi ujye wegera utege amatwi aho gutamba igitambo nk’uko abapfapfa babigenza, kuko baba batazi ko bakora nabi.
2  Ntukihutire kubumbura akanwa kawe, kandi umutima wawe ntukagire ubwira bwo kuvugira ijambo imbere y’Imana y’ukuri, kuko Imana y’ukuri iri mu ijuru ariko wowe ukaba uri ku isi. Ni yo mpamvu amagambo yawe akwiriye kuba make.
3  Inzozi zituruka ku mihihibikano myinshi, kandi amagambo menshi y’umupfapfa atuma avuga iby’ubupfu.
4  Nuhigira Imana umuhigo ntugatinde kuwuhigura, kuko nta wishimira abapfapfa. Ujye uhigura icyo wahize.
5  Guhiga umuhigo ntuwuhigure birutwa no kutawuhiga.
6  Ntukemerere akanwa kawe gucumuza umubiri wawe kandi ntukavugire imbere y’umumarayika ko wari wibeshye. Kuki Imana y’ukuri yakurakarira bitewe n’ibyo uvuze, igasenya umurimo w’amaboko yawe?
7  Kuko inzozi zituruka ku mihihibikano myinshi, kandi hariho ibitagira umumaro byinshi n’amagambo menshi. Ariko wowe ujye utinya Imana y’ukuri.
8  Nubona mu ntara hari ukandamiza umukene, n’urugomo rukimura imanza zitabera no gukiranuka, ibyo ntibikagutangaze kuko usumba uri mu rwego rwo hejuru aba abireba, kandi abo bombi bafite ababasumba.
9  Nanone kandi, inyungu iva mu isi ni iyabo bose, kuko n’umwami abeshwaho no gukorerwa mu murima.
10  Ukunda ifeza ntahaga ifeza, n’ukunda ubutunzi ntahaga inyungu. Ibyo na byo ni ubusa.
11  Iyo ibintu byiza bibaye byinshi, ababirya na bo baba benshi. None se nyirabyo aba yungutse iki uretse kubirebesha amaso gusa?
12  Ibitotsi by’umugaragu bimugwa neza nubwo yarya duke cyangwa byinshi, ariko ubutunzi bwinshi bw’umukire bumubuza gusinzira.
13  Hari ibyago bikomeye nabonye muri iyi si: ubutunzi bubikirwa nyirabwo bikamukururira ibyago.
14  Ubwo butunzi bwarayoyotse bitewe n’imirimo itera imiruho, maze abyara umwana nta cyo asigaranye mu ntoki.
15  Uko umuntu yavuye mu nda ya nyina yambaye ubusa ni ko azagenda; azagenda nk’uko yaje, kandi nta kintu na kimwe azajyana mu byo yakoranye umwete byose, nta na kimwe ashobora gutwara.
16  Ibyo na byo ni ibyago bikomeye: umuntu agenda nk’uko yaje; none se umuntu ukomeza gukorana umwete yiruka inyuma y’umuyaga bimumarira iki?
17  Mu minsi yose yo kubaho kwe arira mu mwijima, afite agahinda kenshi n’indwara n’uburakari.
18  Dore ikintu cyiza nabonye kiruta ibindi: ni ukurya no kunywa no kubonera ibyiza mu mirimo yose iruhije umuntu akorana umwete kuri iyi si, mu minsi yo kubaho kwe Imana y’ukuri yamuhaye, kuko uwo ari wo mugabane we.
19  Kandi umuntu wese Imana y’ukuri yahaye ubukungu n’ubutunzi, yanamuhaye kubirya no gutwara umugabane we no kwishimira imirimo akorana umwete. Iyo ni impano y’Imana.
20  Si kenshi azajya yibuka iminsi yo kubaho kwe, kuko Imana imuha kunezerwa mu mutima.
1  Amagambo y’umubwiriza mwene Dawidi, umwami w’i Yerusalemu.
2  Umubwiriza yaravuze ati “ni ubusa gusa! Ni ubusa gusa! Byose ni ubusa!”
3  Ni iyihe nyungu umuntu abonera mu mirimo ye yose iruhije akorana umwete kuri iyi si?
4  Ab’igihe kimwe baragenda hakaza ab’ikindi gihe, ariko isi ihoraho iteka ryose.
5  Izuba na ryo rirarasa kandi rikarenga, rikagaruka aho riri burasire ryihuta.
6  Umuyaga werekeza mu majyepfo ugahindurira mu majyaruguru, ugakomeza kuzenguruka ubudatuza, kandi ukagaruka aho watangiriye kuzenguruka.
7  Imigezi yose yo mu itumba yiroha mu nyanja, nyamara inyanja ntiyuzura. Aho imigezi yo mu itumba inyura ni ho isubira kunyura.
8  Ibintu byose binaniza umubiri; nta wabasha kubivuga byose. Ijisho ntirihaga kureba n’ugutwi ntiguhaga kumva.
9  Ibyabayeho ni byo bizongera kubaho, kandi ibyakozwe ni byo bizongera gukorwa; bityo rero, nta gishya kuri iyi si.
10  Mbese hari ikintu kiriho, umuntu yavuga ati “dore iki ni gishya”? Kiba cyarabayeho uhereye mu bihe bitarondoreka; ibyabayeho byahereye mu bihe bya mbere yacu.
11  Abantu bo mu bihe byahise ntibacyibukwa, kandi abo mu bihe bizaza na bo ntibazibukwa. Ndetse n’abazaza nyuma yaho ntibazabibuka.
12  Jyewe umubwiriza nabaye umwami wa Isirayeli i Yerusalemu.
13  Kandi nahuguriye umutima wanjye gushaka ubwenge no kubugenzura mu birebana n’ibintu byose byakorewe munsi y’ijuru, imirimo itera imiruho Imana yahaye abantu ngo bayihugiremo.
14  Nitegereje imirimo yose ikorerwa kuri iyi si, mbona ko byose ari ubusa, ko ari nko kwiruka inyuma y’umuyaga.
15  Icyagoramye ntigishobora kugororwa, kandi ibitariho ntibishobora kubarwa.
16  Jyewe ubwanjye nibwiye mu mutima wanjye nti “dore nagize ubwenge bwinshi kurusha undi muntu wese wabayeho mbere yanjye i Yerusalemu, kandi umutima wanjye wabonye ubwenge bwinshi n’ubumenyi bwinshi.”
17  Nuko nshishikariza umutima wanjye kumenya ubwenge no kumenya ubusazi, kandi namenye ubupfapfa, mbona ko ibyo na byo ari nko kwiruka inyuma y’umuyaga.
18  Kuko ubwenge bwinshi budatana n’agahinda kenshi, ku buryo uwongereye ubumenyi aba yongereye n’imibabaro.
2  Jyewe ubwanjye nibwiye mu mutima wanjye nti “henga nkugeragereshe ibyishimo, kandi ubone ibyiza.” Mbona ko ibyo na byo ari ubusa.
2  Navuze ibyo guseka nti “ni ubusazi!” Mvuga n’ibyo kwishima nti “bimaze iki?”
3  Nagenzuye mu mutima wanjye ibyo kwishimishisha divayi kandi umutima wanjye nywuyoboza ubwenge kugira ngo menye icyo ubupfapfa ari cyo, ngo ndebe icyo ibyo abana b’abantu bakoreye munsi y’ijuru mu minsi yose yo kubaho kwabo byabamariye.
4  Nakoze imirimo ikomeye. Niyubakiye amazu kandi niterera imizabibu.
5  Nitunganyirije imirima n’ubusitani, nteramo ibiti by’imbuto by’amoko yose.
6  Nitunganyirije ibidendezi by’amazi byo kuhira ibiti byo mu ishyamba bikiri bito.
7  Nagize abagaragu n’abaja, babyarira abahungu mu rugo rwanjye. Kandi nagize amatungo, ngira amashyo menshi n’imikumbi myinshi, ndusha abantu bose babaye i Yerusalemu mbere yanjye.
8  Nanone nirundanyirije ifeza na zahabu, n’ubutunzi bugirwa n’intara n’abami gusa. Nishakiye abaririmbyi b’abagabo n’ab’abagore, n’ibintu byose bishimisha abana b’abantu, nishakira umugore, ndetse nshaka benshi.
9  Narakomeye cyane kandi ngira ubutunzi bwinshi kurusha undi muntu wese wabaye i Yerusalemu mbere yanjye. Byongeye kandi, nakomeje kugira ubwenge.
10  Kandi sinigeze nima amaso yanjye ibyo yasabaga byose. Sinigeze nima umutima wanjye ibinezeza by’ubwoko bwose, kuko umutima wanjye wishimiraga imirimo yose nakoranaga umwete, kandi ibyo ni byo byabaye inyungu y’imirimo yanjye yose nakoranye umwete.
11  Jyewe ubwanjye nitegereje imirimo yanjye yose nakoresheje amaboko yanjye, kandi nitegereza imirimo yose iruhije nakoranye umwete, maze mbona ko byose ari ubusa, ko ari nko kwiruka inyuma y’umuyaga, kandi mbona ko kuri iyi si nta gifite umumaro.
12  Nuko ndahindukira ngo ndebe ubwenge n’ubusazi n’ubupfapfa. Mbese umuntu uzaza nyuma y’umwami, we azakora kindi ki? Azakora ibyo abandi bamaze gukora.
13  Jyewe ubwanjye nabonye ko ubwenge bugira umumaro kurusha ubupfapfa, nk’uko urumuri rugira umumaro kurusha umwijima.
14  Umunyabwenge ashobora kubona ibintu neza, ariko umupfapfa agendera mu mwijima w’icuraburindi. Ariko naje kumenya ko amaherezo yabo bombi ari amwe.
15  Nuko nibwira mu mutima wanjye nti “iherezo ryanjye rizamera nk’iry’umupfapfa.” None se, niruhirije iki icyo gihe cyose ngira ubwenge burenze urugero? Ni ko kwibwira mu mutima wanjye nti “ibyo na byo ni ubusa.”
16  Kuko umunyabwenge atazibukwa kurusha umupfapfa kugeza ibihe bitarondoreka. Mu minsi mike gusa buri wese azaba yibagiranye. None se, umunyabwenge azapfa ate? We n’umupfapfa bazapfa.
17  Nuko nanga ubuzima, kuko nabonye ko imirimo yakorewe kuri iyi si ari imiruho gusa, kuko byose ari ubusa, ni nko kwiruka inyuma y’umuyaga.
18  Ni ko kwanga imirimo yanjye yose iruhije nakoranye umwete kuri iyi si, imirimo nzasigira uzaza nyuma yanjye.
19  Kandi se, ni nde wamenya niba azaba umunyabwenge cyangwa umupfapfa? Nyamara azategeka imirimo yanjye yose iruhije nakoranye umwete, kandi nkayikorana ubwenge kuri iyi si. Ibyo na byo ni ubusa.
20  Nashubije amaso inyuma maze umutima wanjye utangira kwiheba bitewe n’imirimo yose iruhije nakoranye umwete kuri iyi si.
21  Kuko habaho umuntu wakoranye umwete umurimo we, akagaragaza ubwenge n’ubumenyi n’ubuhanga, nyamara umuntu utarabiruhiye akaza akagabana ibye. Ibyo na byo ni ubusa, ni ibyago bikomeye.
22  None se, umuntu yunguka iki mu mirimo yose akorana umwete no mu byo umutima we uharanira kugeraho, akabikorana umwete kuri iyi si?
23  Kuko mu minsi yose yo kubaho kwe, ibyo ahugiramo bimutera imibabaro n’agahinda, kandi na nijoro umutima we nturyama. Ibyo na byo ni ubusa.
24  Nta cyabera umuntu cyiza cyamurutira kurya no kunywa no gutuma ubugingo bwe bubonera ibyiza mu murimo akorana umwete. Nabonye ko ibyo na byo bituruka mu kuboko kw’Imana y’ukuri.
25  None se, ni nde undusha kurya neza no kunywa?
26  Kuko umuntu mwiza imbere yayo yamuhaye ubwenge n’ubumenyi no kunezerwa, ariko umunyabyaha yamuhaye umurimo wo gukusanya no guteranyiriza hamwe ibigomba guhabwa umuntu mwiza imbere y’Imana y’ukuri. Ibyo na byo ni ubusa, ni nko kwiruka inyuma y’umuyaga.
3  Ikintu cyose gifite igihe cyagenewe, ndetse buri kintu cyose gikorerwa munsi y’ijuru gifite igihe cyacyo:
2  hariho igihe cyo kuvuka n’igihe cyo gupfa; igihe cyo gutera n’igihe cyo kurandura icyatewe.
3  Hariho igihe cyo kwica n’igihe cyo gukiza; igihe cyo gusenya n’igihe cyo kubaka.
4  Hariho igihe cyo kurira n’igihe cyo guseka; igihe cyo kuboroga n’igihe cyo kubyina.
5  Hariho igihe cyo kujugunya amabuye n’igihe cyo kuyarunda; igihe cyo guhoberana n’igihe cyo kwirinda guhoberana.
6  Hariho igihe cyo gushaka ikintu n’igihe cyo kwemera ko cyatakaye; igihe cyo kubika n’igihe cyo guta.
7  Hariho igihe cyo gutanyura n’igihe cyo kudoda; igihe cyo guceceka n’igihe cyo kuvuga.
8  Hariho igihe cyo gukunda n’igihe cyo kwanga; igihe cy’intambara n’igihe cy’amahoro.
9  None se ibyo umuntu akorana umwete byose bimumarira iki?
10  Nabonye umurimo Imana yahaye abantu ngo bawuhugiremo.
11  Ikintu cyose yagikoze ari cyiza mu gihe cyacyo. Ndetse yashyize mu mitima y’abantu igitekerezo cyo kubaho iteka, ku buryo batazigera basobanukirwa mu buryo bwuzuye umurimo Imana y’ukuri yakoze uhereye mu ntangiriro ukageza ku iherezo.
12  Naje kumenya ko nta cyiza cyabarutira kwishima no gukora ibyiza mu gihe bakiriho,
13  kandi ko umuntu wese akwiriye kurya no kunywa kandi akabonera ibyiza mu mirimo yose akorana umwete. Ibyo ni impano y’Imana.
14  Naje kumenya ko ikintu cyose Imana y’ukuri ikora kizahoraho iteka ryose. Nta gikwiriye kongerwaho kandi nta n’igikwiriye kugabanywaho, kuko Imana y’ukuri ari yo yagikoze kugira ngo abantu bajye bayitinya.
15  Ibyabayeho byari byarigeze kubaho, kandi ibizabaho na byo byamaze kubaho; kandi Imana y’ukuri ikomeza gushaka igikurikiranwa.
16  Ikindi nabonye muri iyi si ni uko mu mwanya w’ubutabera hari ubugome, no mu mwanya wo gukiranuka hari ubugome.
17  Naribwiye mu mutima wanjye nti “Imana y’ukuri izacira urubanza umukiranutsi n’umuntu mubi, kuko ifite igihe yageneye buri kintu cyose n’umurimo wose.”
18  Jyewe ubwanjye nibwiye mu mutima wanjye ibyerekeye abana b’abantu, ko Imana y’ukuri igiye kuzabarobanura, kugira ngo babone ko bo ubwabo ari nk’inyamaswa.
19  Kuko abana b’abantu bagira iherezo n’inyamaswa zikagira iherezo, kandi byose bigira iherezo rimwe. Uko bapfa ni ko zipfa, kandi byose bifite umwuka umwe, ku buryo nta cyo umuntu arusha inyamaswa, kuko byose ari ubusa.
20  Byose bijya hamwe. Byose byavuye mu mukungugu, kandi byose bisubira mu mukungugu.
21  Ni nde uzi niba umwuka w’abantu uzamuka ukajya hejuru, naho uw’inyamaswa ukamanuka ukajya hasi?
22  Nabonye ko nta cyabera umuntu cyiza cyamurutira kwishimira imirimo ye, kuko ibyo ari byo mugabane we; none se ni nde uzamugarura ngo arebe ibizaba nyuma ye?
12  Jya wibuka Umuremyi wawe Mukuru mu minsi y’ubusore bwawe, iminsi y’amakuba itaraza n’imyaka itaragera igihe uzaba uvuga uti “sinkinejejwe na byo”;
2  umucyo w’izuba n’ukwezi n’inyenyeri utarijima, n’ibicu bitaragaruka hanyuma imvura ikagwa ari nyinshi;
3  igihe abarinzi b’inzu baba bahinda umushyitsi, n’abagabo b’abanyambaraga bakunama, abagore basya bakabireka kuko babaye bake, n’abagore barebera mu madirishya bakabona hijimye;
4  n’imiryango yerekeza ku muhanda igakingwa, igihe ijwi ry’urusyo rigabanuka, umuntu agakangurwa n’ijwi ry’inyoni, n’abakobwa bose bakaririmba mu ijwi ryo hasi.
5  Nanone batinya ikintu cyose kiri ahantu harehare, no mu nzira hakaba ibibatera ubwoba. Igiti cy’umuluzi kikarabya n’igihore kikagenda cyikurura kandi ipfa rikabura, kuko umuntu aba ajya mu buruhukiro bw’igihe kirekire, n’ababoroga bakazenguruka mu muhanda;
6  umugozi w’ifeza utaracika, n’ibakure ya zahabu itarameneka, n’urwabya rutaramenekera ku mugezi, n’uruziga ruvana amazi mu iriba rutaracika.
7  Hanyuma umukungugu ugasubira mu butaka aho wahoze, n’umwuka ugasubira ku Mana y’ukuri yawutanze.
8  Umubwiriza yaravuze ati “ni ubusa gusa! Byose ni ubusa.”
9  Uretse kuba umubwiriza yarabaye umunyabwenge, nanone yakomeje kwigisha abantu ubumenyi, kandi yaratekereje akora n’ubushakashatsi bunonosoye kugira ngo amenye gushyira imigani myinshi kuri gahunda.
10  Umubwiriza yarashakishije kugira ngo abone amagambo meza kandi yandike amagambo y’ukuri akwiriye.
11  Amagambo y’abanyabwenge ameze nk’ibihosho, kandi abakusanya amagambo y’ubwenge bameze nk’imisumari ikwikiye; yatanzwe n’umwungeri umwe.
12  Ikirenze kuri ibyo rero mwana wanjye, uzirikane uyu muburo: kwandika ibitabo byinshi ntibigira iherezo, kandi kubihugiramo cyane binaniza umubiri.
13  Kubera ko ibintu byose byumviswe, dore umwanzuro: ujye utinya Imana y’ukuri kandi ukomeze amategeko yayo, kuko ibyo ari byo buri muntu asabwa.
14  Imana y’ukuri izazana mu rubanza buri murimo wose ufitanye isano na buri kintu cyose gihishwe, kugira ngo igaragaze niba ari cyiza cyangwa ari kibi.
