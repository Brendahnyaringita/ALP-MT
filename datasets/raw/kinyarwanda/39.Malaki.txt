4  “Dore hagiye kuza umunsi utwika nk’itanura, kandi abibone bose n’abakora ibibi bose bazamera nk’ibikenyeri. Uwo munsi ugiye kuza uzabakongora,” ni ko Yehova nyir’ingabo avuga, “ku buryo utazabasigira umuzi cyangwa ishami.
2  Ariko mwebwe abatinya izina ryanjye, izuba ryo gukiranuka rizabarasira rifite gukiza mu mirase yaryo, kandi muzakinagira nk’inyana z’imishishe.”
3  “Muzanyukanyuka ababi, bahinduke nk’umukungugu wo munsi y’ibirenge byanyu, ku munsi nzabisohorezaho,” ni ko Yehova nyir’ingabo avuga.
4  “Nimwibuke amategeko ya Mose, umugaragu wanjye, ayo namuhereye i Horebu agenewe Abisirayeli bose, ari yo mabwiriza n’amateka.
5  “Dore ngiye kuboherereza umuhanuzi Eliya mbere y’uko umunsi wa Yehova, ukomeye kandi uteye ubwoba, uza.
6  Azatuma imitima y’ababyeyi igarukira abana babo, kandi atume imitima y’abana igarukira ba se, kugira ngo ntazaza ngatera isi nkayirimbura.”
1  Urubanza: Ijambo Yehova yavuze ku birebana na Isirayeli, binyuze kuri Malaki:
2  “Narabakunze,” ni ko Yehova avuga. Murabaza muti “wadukunze ute?” Yehova arabasubiza ati “ese Esawu ntiyari umuvandimwe wa Yakobo? Ariko nakunze Yakobo
3  nanga Esawu. Amaherezo imisozi ye nayihinduye umwirare, umurage we nywugabiza ingunzu zo mu butayu.”
4  “Kubera ko Edomu akomeza kuvuga ati ‘nubwo twajanjaguwe tuzagaruka twubake ahantu habaye amatongo,’ Yehova nyir’ingabo aravuze ati ‘kubaka bazubaka, ariko nzabisenya. Abantu bazahita “igihugu cy’ubugome,” bite abahatuye “ubwoko Yehova yaciriyeho iteka kugeza ibihe bitarondoreka.”
5  Amaso yanyu azabireba, kandi muzavuga muti “Yehova nahabwe icyubahiro muri Isirayeli.”’”
6  “‘Umwana yubaha se, umugaragu akubaha shebuja. None niba ndi so, icyubahiro mumpa ni ikihe? Niba ndi Shobuja, igitinyiro nkwiriye kiri he?,’ ni ko Yehova nyir’ingabo ababaza, mwa batambyi mwe musuzugura izina ryanjye. “‘Murabaza muti “twasuzuguye izina ryawe dute?”’
7  “‘Mwarisuzuguye muzana ibyokurya bihumanye ku gicaniro cyanjye.’ “‘Murabaza muti “twaguhumanyije dute?”’ “‘Mwaravuze muti “ameza ya Yehova ni ayo gusuzugurwa.”
8  Iyo muzanye itungo rihumye ngo ritangwe ho igitambo, muravuga muti “nta cyo bitwaye.” Kandi iyo muzanye itungo riremaye cyangwa irirwaye, nabwo muravuga muti “nta cyo bitwaye.”’” “Muzarishyire guverineri wanyu. Ese azabishimira cyangwa abakirane urugwiro?,” ni ko Yehova nyir’ingabo abaza.
9  “Nimwinginge Imana kugira ngo itubabarire. Ibi byose ni mwe byaturutseho. Ese hari n’umwe muri mwe izakirana urugwiro?,” ni ko Yehova nyir’ingabo abaza.
10  “Ni nde muri mwe wakinga inzugi z’urusengero cyangwa agashyira umuriro ku gicaniro cyanjye nta gihembo ahawe? Simbishimira,” ni ko Yehova nyir’ingabo avuga, “kandi sinishimira amaturo muzana.”
11  “Kuva iburasirazuba kugera iburengerazuba, izina ryanjye rizakomera mu mahanga. Ahantu hose bazajya bosa ibitambo, bazanire izina ryanjye amaturo ndetse n’impano itanduye, kuko izina ryanjye rizakomera mu mahanga yose,” ni ko Yehova nyir’ingabo avuga.
12  “Ariko mwe muba mumpumanya iyo muvuga muti ‘ameza ya Yehova arahumanye, kandi amaturo ayateretseho arasuzuguritse.’
13  Muravuga muti ‘mbega umurimo uruhanyije!,’ kandi mwarabisuzuguye,” ni ko Yehova nyir’ingabo avuga. “Muzana itungo ryanyazwe, iriremaye n’irirwaye; ni yo munzaniraho ituro. Ese nakwishimira ibivuye mu kuboko kwanyu?,” ni ko Yehova abaza.
14  “Havumwe umuntu wese ukoresha uburiganya, maze mu mukumbi we yaba afite isekurume itagira inenge, agahigira Yehova umuhigo, ariko yajya gutura igitambo akazana itungo rifite ubusembwa. Ndi Umwami ukomeye,” ni ko Yehova nyir’ingabo avuga, “kandi izina ryanjye rizatinywa mu mahanga yose.”
2  “Iri tegeko ni mwe nditegeka mwa batambyi mwe.
2  Nimutumvira, ntimurishyire ku mutima kugira ngo muheshe izina ryanjye icyubahiro,” ni ko Yehova nyir’ingabo avuga, “nzabateza umuvumo, imigisha yanyu nyihindure umuvumo. Ni koko, umugisha wanyu nawuhinduye umuvumo kuko mutarishyize ku mutima.”
3  “Dore mugiye gutuma ndimbura ibyo mwabibye. Nzabasiga amayezi mu maso, amayezi y’amatungo mutamba ku minsi mikuru yanyu, kandi muzajyanwa mushyirwe ku birundo by’ayo mayezi.
4  Muzamenya ko nabahaye iri tegeko kugira ngo isezerano nagiranye na Lewi rihame,” ni ko Yehova nyir’ingabo avuga.
5  “Isezerano ryanjye ryari kumwe na we, isezerano ry’ubuzima n’amahoro, kandi nakomeje kubimuhana igitinyiro. Yakomeje kuntinya; yari yarakutse umutima kubera izina ryanjye.
6  Amategeko y’ukuri yari mu kanwa ke, kandi nta gukiranirwa kwabonetse ku minwa ye. Yagendanye nanjye mu mahoro no mu gukiranuka, kandi yagaruye abantu benshi abakura mu byaha.
7  Iminwa y’umutambyi ni yo ikwiriye kwigisha abantu kumenya Imana, kandi mu kanwa ke ni ho hakwiriye gushakirwa amategeko, kuko ari intumwa ya Yehova nyir’ingabo.
8  “Ariko mwe mwaratandukiriye muva mu nzira. Mwatumye benshi batandukira amategeko. Mwishe isezerano rya Lewi,” ni ko Yehova nyir’ingabo avuga.
9  “Nanjye nzatuma musuzugurwa mube hanyuma y’abandi bantu bose, kuko mutakomeje inzira zanjye, kandi mukaba mwarabogamaga mu birebana n’amategeko.”
10  “Ese twese ntidufite data umwe? Ese twese ntitwaremwe n’Imana imwe? None kuki tugambanirana, tukica isezerano rya ba sogokuruza?
11  Yuda yarariganyije, kandi muri Isirayeli no muri Yerusalemu hakorewe ibyangwa urunuka. Yuda yahumanyije ukwera kwa Yehova kandi ari ko Imana yakundaga, arongora umukobwa w’imana y’amahanga.
12  Yehova azakura mu mahema ya Yakobo umuntu wese ukora ikizira, uri maso n’usubiza, hamwe n’uzanira Yehova nyir’ingabo ituro.”
13  “Dore ikindi kintu cya kabiri mukora bigatuma igicaniro cya Yehova cyuzuzwa amarira, kuboroga no gusuhuza umutima, ku buryo atita ku ituro mutura kandi ntiyishimire ibiva mu kuboko kwanyu.
14  Murabaza muti ‘byatewe n’iki?’ Byatewe n’uko Yehova yabaye umuhamya wo kugushinja ko wariganyije umugore wo mu busore bwawe kandi ari mugenzi wawe n’umugore w’isezerano.
15  Icyakora hari umwe utarabikoze, kuko yari afite umwuka usigaye. Kandi se uwo yashakaga iki? Urubyaro rw’Imana. Namwe mwirinde ku bihereranye n’umwuka wanyu, mwiyemeze kutazariganya abagore bo mu busore bwanyu.
16  Imana yanga abatana,” ni ko Yehova Imana ya Isirayeli avuga, “ikanga n’umuntu utwikiriza imyambaro ye urugomo,” ni ko Yehova nyir’ingabo avuga. “Mujye murinda umutima wanyu, ntimukariganye.
17  “Mwatumye Yehova abarambirwa bitewe n’amagambo yanyu, none murabaza muti ‘ni mu buhe buryo twatumye aturambirwa?’ Byatewe n’uko mwavuze muti ‘umuntu wese ukora ibibi ni mwiza mu maso ya Yehova, kandi abantu nk’abo ni bo yishimira’; cyangwa muti ‘Imana itabera iri he?’”
3  “Dore ngiye kohereza intumwa yanjye izatunganya inzira imbere yanjye. Umwami w’ukuri, uwo mushaka, azaza mu rusengero rwe mu buryo butunguranye, hamwe n’intumwa y’isezerano mwishimira. Dore azaza nta kabuza,” ni ko Yehova nyir’ingabo avuga.
2  “Ariko se ni nde uzihanganira umunsi wo kuza kwe, kandi se ni nde uzahagarara igihe azatunguka? Azaba ameze nk’umuriro ushongesha ibyuma ukabitunganya, ameze nk’isabune y’abameshi.
3  Azicara nk’utunganya ifeza, ayishongeshe ayeze, kandi azeza bene Lewi. Azatuma bacya bamere nka zahabu n’ifeza, kandi bazazanira Yehova ituro bakiranuka.
4  Yehova azishimira ituro ry’u Buyuda na Yerusalemu, nk’uko ryamunezezaga mu minsi yo ha mbere no mu bihe bya kera cyane.
5  “Nzabegera mbacire urubanza, nzaba umuhamya udatindiganya nshinje abapfumu, abasambanyi, abarahira ibinyoma, abariganya abakozi ibihembo byabo, abariganya abapfakazi n’imfubyi, n’abima umwimukira uburenganzira bwe kandi ntibantinye,” ni ko Yehova nyir’ingabo avuga.
6  “Ndi Yehova; sinigeze mpinduka. Muri bene Yakobo; ntimwashizeho.
7  Kuva mu bihe bya ba sokuruza mwaratandukiriye ntimwakomeza amategeko yanjye. Nimungarukire nanjye nzabagarukira,” ni ko Yehova nyir’ingabo avuga. Murabaza muti “tuzakugarukira dute?”
8  “Ese umuntu wakuwe mu mukungugu hari icyo yakwiba Imana? Ariko mwe muranyiba.” Murabaza muti “tukwiba dute?” “Munyiba ibya cumi n’amaturo.
9  Mwese, ishyanga ryose uko ryakabaye, muramvuma kandi mukanyiba.
10  Nimuzane ibya cumi byose mu bubiko bw’inzu yanjye, maze mu nzu yanjye habemo ibyokurya. Nimubingeragereshe,” ni ko Yehova nyir’ingabo avuga, “murebe ko ntazabagomororera ingomero zo mu ijuru, nkabaha umugisha mukabura aho muwukwiza.”
11  “Nzacyaha udukoko twangiza imyaka twe kurya imyaka yanyu, kandi imizabibu yo mu mirima yanyu ntizongera kurumba,” ni ko Yehova nyir’ingabo avuga.
12  “Amahanga yose azabita abahiriwe, kuko muzaba igihugu cy’umunezero,” ni ko Yehova nyir’ingabo avuga.
13  “Mwamvuze amagambo mabi,” ni ko Yehova avuga. Murabaza muti “ni ayahe magambo mabi twakuvuze?”
14  “Mwaravuze muti ‘gukorera Imana nta cyo bimaze. Kuba twarumviye Yehova nyir’ingabo kandi tukamugaragariza ko tubabajwe n’ibyaha byacu, byatumariye iki?
15  Abibone tubita abahiriwe. Abakora ibibi baguwe neza. Bagerageje Imana kandi ntibahanwa.’”
16  Icyo gihe abatinya Yehova baraganiraga, buri wese aganira na mugenzi we, nuko Yehova abatega amatwi yumva ibyo bavuga. Nuko ategeka ko igitabo cy’urwibutso cyandikirwa imbere ye, kikandikwamo abatinya Yehova n’abatekereza ku izina rye.
17  “Bazaba abanjye,” ni ko Yehova nyir’ingabo avuga, “kuri uwo munsi nzabagira umutungo wanjye wihariye. Nzabagirira impuhwe nk’uko umubyeyi azigirira umwana we umukorera.
18  Icyo gihe muzongera kubona itandukaniro hagati y’umukiranutsi n’umunyabyaha, hagati y’ukorera Imana n’utayikorera.”
