10  Hanyuma Yehova abwira Mose ati “jya kwa Farawo, kuko naretse umutima we n’imitima y’abagaragu be ikinangira, kugira ngo nkorere ibi bimenyetso imbere ye,
2  no kugira ngo namwe muzabwire abana banyu n’abuzukuru banyu ukuntu nahanishije Abanyegiputa ibihano bikomeye; mubabwire n’ibimenyetso nakoreye muri bo, kandi muzamenya rwose ko ndi Yehova.”
3  Nuko Mose na Aroni bajya kwa Farawo baramubwira bati “uku ni ko Yehova Imana y’Abaheburayo avuga ati ‘uzakomeza kwanga kunyumvira ugeze ryari? Reka ubwoko bwanjye bugende bujye kunkorera.
4  Nukomeza kwanga kureka ubwoko bwanjye ngo bugende, ejo nzateza inzige mu gihugu cyawe cyose.
5  Zizazimagiza igihugu cyose ku buryo nta wuzashobora kubona ubutaka; kandi zizarya ibyarokotse byose, ibyo abantu bawe basigaranye bitangijwe n’urubura, zizarya n’ibiti byanyu byose bimera ku butaka.
6  Amazu yawe n’amazu y’abagaragu bawe bose n’amazu y’Abanyegiputa bose azuzura inzige mu rugero ba so na ba sokuruza batigeze kubona, uhereye igihe babereyeho kugeza uyu munsi.’” Nuko arahindukira ava kwa Farawo aragenda.
7  Hanyuma abagaragu ba Farawo baramubwira bati “uyu mugabo azakomeza kutubera umutego kugeza ryari? Reka aba bantu bagende bajye gukorera Yehova Imana yabo. Nturamenya ko Egiputa yarimbutse?”
8  Nuko bagarura Mose na Aroni kwa Farawo maze arababwira ati “mugende mukorere Yehova Imana yanyu. Harya ubundi hazagenda ba nde?”
9  Mose aramusubiza ati “tuzajyana n’abakiri bato n’abakuze. Tuzajyana n’abahungu bacu n’abakobwa bacu n’intama zacu n’inka zacu, kuko tugomba kwizihiriza Yehova umunsi mukuru.”
10  Arababwira ati “nimubona mbaretse mukagenda mwe n’abana banyu, muzamenye ko Yehova ari kumwe namwe! Ahubwo mwitonde, imigambi yanyu ni mibi.
11  Oya! Ahubwo mwebwe abagabo mufite imbaraga nimugende mukorere Yehova kuko ari byo mushaka.” Nuko barabirukana bava imbere ya Farawo.
12  Nuko Yehova abwira Mose ati “rambura ukuboko kwawe hejuru y’igihugu cya Egiputa kugira ngo inzige zize mu gihugu cya Egiputa zirye ibimera byose byo mu gihugu, zirye ibyo urubura rwasize byose.”
13  Mose ahita aramburira inkoni ye hejuru y’igihugu cya Egiputa, maze Yehova azana umuyaga uturutse iburasirazuba uhuha muri icyo gihugu uwo munsi wose n’ijoro ryose. Bukeye uwo muyaga uturutse iburasirazuba uzana inzige.
14  Izo nzige zigwa ku butaka bwose bwa Egiputa, zikwira igihugu cya Egiputa cyose. Zari ziteje akaga cyane. Mbere yazo ntihari harigeze habaho igitero cy’inzige nk’icyo, kandi na nyuma yazo ntihazongera kubaho igitero nk’icyo.
15  Zizimagiza igihugu cyose, maze igihugu kirijima; zirya ibimera byose n’imbuto zose z’ibiti urubura rwari rwarashigaje, ntihasigara ikintu na kimwe kibisi, haba ku biti cyangwa ku bimera byo mu gihugu cya Egiputa hose.
16  Nuko Farawo yihutira guhamagara Mose na Aroni arababwira ati “nacumuye kuri Yehova Imana yanyu, kandi namwe nabacumuyeho.
17  None ndabinginze mumbabarire icyaha cyanjye iyi ncuro imwe gusa, maze munyingingire Yehova Imana yanyu kugira ngo ankize iki cyago kimereye nabi.”
18  Nuko arasohoka ava kwa Farawo, yinginga Yehova.
19  Hanyuma Yehova ahindura umuyaga, uza ari umuyaga uhuha cyane uturutse iburengerazuba, utwara za nzige uziroha mu Nyanja Itukura. Nta ruzige na rumwe rwasigaye ku butaka bw’igihugu cya Egiputa cyose.
20  Ariko Yehova areka Farawo akomeza kwinangira umutima, ntiyareka Abisirayeli ngo bagende.
21  Hanyuma Yehova abwira Mose ati “rambura ukuboko kwawe ugutunge mu ijuru kugira ngo igihugu cya Egiputa gicure umwijima, umwijima wa rukokoma.”
22  Mose ahita arambura ukuboko kwe agutunga mu ijuru, maze igihugu cya Egiputa cyose gicura umwijima w’icuraburindi umara iminsi itatu.
23  Nta muntu wabonaga undi kandi nta n’umwe muri bo wavuye aho ari muri iyo minsi uko ari itatu. Ariko aho Abisirayeli bose bari batuye ho hari umucyo.
24  Hanyuma Farawo ahamagaza Mose aramubwira ati “nimugende mukorere Yehova. Gusa intama n’inka zanyu bizasigara. Abana banyu bato na bo mushobora kubajyana.”
25  Ariko Mose aramubwira ati “wowe ubwawe ugomba no kuduha ibyo tuzatanga ho ibitambo n’amaturo akongorwa n’umuriro, kuko tugomba kubitambira Yehova Imana yacu.
26  Tuzajyana n’amatungo yacu yose. Nta n’ikinono kigomba gusigara, kuko ayo matungo ari yo tuzakuraho ayo gutambira Yehova Imana yacu, kandi ntituzi ibyo tuzatamba dusenga Yehova, tuzabimenya tugezeyo.”
27  Nanone Yehova areka Farawo akomeza kwinangira umutima, ntiyemera kubareka ngo bagende.
28  Nuko Farawo aramubwira ati “mva imbere! Uramenye, ntuzongere kugerageza kureba mu maso hanjye ukundi, kuko umunsi warebye mu maso hanjye uzapfa.”
29  Mose aramusubiza ati “nk’uko ubivuze, sinzagerageza kureba mu maso hawe ukundi.”
4  Ariko Mose arasubiza ati “wenda ntibazemera ibyo mbabwiye kandi ntibazanyumvira, kuko bazavuga bati ‘Yehova ntiyakubonekeye.’”
2  Yehova aramubaza ati “icyo ufite mu ntoki ni iki?” Aramusubiza ati “ni inkoni.”
3  Aramubwira ati “yijugunye hasi.” Mose ayijugunya hasi ihinduka inzoka, maze arayihunga.
4  Yehova abwira Mose ati “rambura ukuboko uyifate umurizo.” Arambura ukuboko arayifata, maze ihinduka inkoni mu ntoki ze.
5  Imana iramubwira iti “ni ukugira ngo bazemere ko Yehova Imana ya ba sekuruza, Imana ya Aburahamu, Imana ya Isaka n’Imana ya Yakobo yakubonekeye.”
6  Hanyuma Yehova arongera aramubwira ati “shyira ikiganza cyawe mu mwenda wambaye.” Nuko ashyira ikiganza cye mu gituza. Akivanyemo asanga cyasheshe ibibembe, cyererana nk’urubura!
7  Arongera aramubwira ati “subiza ikiganza cyawe mu gituza.” Asubiza ikiganza cye mu gituza, akivanyemo asanga cyakize kimeze nk’ahandi hose ku mubiri we!
8  Aramubwira ati “nibabona ikimenyetso cya mbere ntibemere ibyo ubabwiye kandi ntibakumvire, bazemezwa n’ikimenyetso cya kabiri.
9  Ariko nibabona ibyo bimenyetso byombi ntibemere ibyo ubabwira kandi ntibakumvire, uzavome amazi mu ruzi rwa Nili uyasuke ku butaka. Ayo mazi uzaba uvomye mu ruzi rwa Nili, nagera ku butaka azahinduka amaraso.”
10  Mose abwira Yehova ati “Yehova mbabarira! Na mbere hose sinigeze mba intyoza, haba ejo cyangwa mbere yaho cyangwa uhereye igihe wavuganiye n’umugaragu wawe, kuko umunwa wanjye utinda n’ururimi rwanjye ntirubanguke.”
11  Nuko Yehova aramubwira ati “ni nde wahaye umuntu akanwa, kandi se ni nde utera umuntu kugobwa ururimi cyangwa kuba igipfamatwi, kureba cyangwa kuba impumyi? Si jyewe Yehova?
12  None rero genda, nanjye nzabana n’akanwa kawe nkwigishe ibyo ukwiriye kuvuga.”
13  Ariko Mose aravuga ati “Yehova, mbabarira ndakwinginze utume undi ushaka.”
14  Nuko Yehova arakarira Mose cyane aramubwira ati “mbese Aroni w’Umulewi si umuvandimwe wawe? Nzi neza ko ashobora kuvuga rwose. Kandi dore ari mu nzira aje kugusanganira. Nakubona arishima mu mutima we.
15  Uzamubwire amagambo yanjye uyashyire mu kanwa ke, kandi nanjye ubwanjye nzabana n’akanwa kawe n’akanwa ke, kandi nzabigisha ibyo mugomba gukora.
16  Ajye akuvugira imbere y’abantu, kandi azakubera akanwa, nawe uzamubera nk’Imana.
17  Kandi iyo nkoni uzajye uyitwaza kugira ngo uyikoreshe ibimenyetso.”
18  Nuko Mose asubira kwa sebukwe Yetiro aramubwira ati “ndashaka kugenda ngasubira ku bavandimwe banjye bari muri Egiputa, kugira ngo ndebe niba bakiriho.” Yetiro abwira Mose ati “ugende amahoro.”
19  Hanyuma Yehova abwirira Mose i Midiyani ati “genda usubire muri Egiputa, kuko abahigaga ubugingo bwawe bose bapfuye.”
20  Nuko Mose afata umugore we n’abahungu be abashyira ku ndogobe, basubira mu gihugu cya Egiputa. Nanone Mose yitwaza ya nkoni y’Imana y’ukuri.
21  Yehova abwira Mose ati “nugenda ugasubira muri Egiputa, uzakorere imbere ya Farawo bya bitangaza byose naguhaye gukora. Nanjye nzareka umutima we winangire, kandi ntazareka ubwoko bwanjye ngo bugende.
22  Kandi uzabwire Farawo uti ‘uku ni ko Yehova avuga ati “Isirayeli ni umwana wanjye, ni imfura yanjye.
23  None ndakubwiye ngo ureke umwana wanjye agende ajye kunkorera. Ariko niwanga kumureka ngo agende, nzica umwana wawe w’imfura.”’”
24  Nuko igihe Mose yari mu nzira ageze aho yagombaga kurara, Yehova ahura na we, ashaka kumwica.
25  Hanyuma Zipora afata ibuye akeba umuhungu we, maze icyo amukebyeho agikoza ku birenge by’uwo mumarayika, aravuga ati “ni ukubera ko umbereye umugabo w’amaraso.”
26  Nuko aramureka aragenda, maze Zipora aravuga ati “uri umugabo w’amaraso” bitewe no gukebwa.
27  Hanyuma Yehova abwira Aroni ati “genda uhurire na Mose mu butayu.” Nuko aragenda ahurira na we ku musozi w’Imana y’ukuri, aramusoma.
28  Mose abwira Aroni amagambo yose Yehova yari yamutumye, n’ibimenyetso byose yamutegetse gukora.
29  Hanyuma Mose na Aroni baragenda maze bateranya abakuru b’Abisirayeli bose.
30  Nuko Aroni ababwira amagambo yose Yehova yabwiye Mose kandi akora bya bimenyetso abantu babireba.
31  Babibonye baremera. Maze bumvise ko Yehova yongeye kwita ku Bisirayeli kandi ko yabonye imibabaro yabo, bamwikubita imbere.
26  “Ihema uzarikore mu myenda icumi y’ubudodo bwiza bukaraze, n’ubudodo bw’ubururu n’ubwoya buteye ibara ry’isine n’ubudodo bw’umutuku. Kuri iyo myenda uzafumeho amashusho y’abakerubi; bizakorwe n’umuhanga wo gufuma.
2  Buri mwenda uzabe ufite uburebure bw’imikono makumyabiri n’umunani n’ubugari bw’imikono ine. Iyo myenda yose izagire ibipimo bimwe.
3  Imyenda itanu uzayiteranye buri mwenda ufatane n’undi bibe umwenda umwe, n’indi itanu uyiteranye buri mwenda ufatane n’undi bibe umwenda umwe.
4  Aho iyo myenda yombi ihurira, ku ruhande rw’umwenda umwe uzashyireho udukondo dukozwe mu budodo bw’ubururu, kandi uzabigenze utyo no ku ruhande rw’undi mwenda.
5  Ku ruhande rw’umwenda umwe uzashyireho udukondo mirongo itanu, no ku ruhande rw’undi mwenda, aho iyo myenda yombi ihurira, uzashyireho udukondo mirongo itanu, kandi udukondo two kuri iyo myenda yombi tuzabe duteganye.
6  Uzacure ibikwasi mirongo itanu muri zahabu maze ubifatanyishe iyo myenda ibe ihema rimwe.
7  “Uzabohe imyenda cumi n’umwe yo gutwikira ihema, uyibohe mu bwoya bw’ihene.
8  Buri mwenda uzabe ufite uburebure bw’imikono mirongo itatu n’ubugari bw’imikono ine. Iyo myenda yose uko ari cumi n’umwe izagire ibipimo bimwe.
9  Uzafatanye imyenda itanu ukwayo n’indi itandatu ukwayo, kandi umwenda wa gatandatu uzawukubiranye, uwukubiranyirize hejuru y’umuryango w’ihema.
10  Aho iyo myenda yombi ihurira, ku ruhande rw’umwenda umwe uzashyireho udukondo mirongo itanu, no ku ruhande rw’undi mwenda ushyireho udukondo mirongo itanu.
11  Kandi uzacure ibikwasi mirongo itanu mu muringa ubishyire muri utwo dukondo, ufatanye iyo myenda ibe umwenda umwe.
12  Igice cy’uwo mwenda kirengaho kizatendere. Kimwe cya kabiri cy’uwo mwenda kirengaho kizatendere inyuma y’ihema.
13  Mu burebure bw’uwo mwenda, ku ruhande rumwe hazarengeho umukono umwe no ku rundi harengeho umukono umwe, kugira ngo utendere ku mpande zombi z’ihema, utwikire impande zaryo zombi.
14  “Uzatunganye impu z’amapfizi y’intama ziteye ibara ry’umutuku zo gutwikira iryo hema, utunganye n’impu z’inyamaswa zitwa tahashi uzigereke hejuru yazo.
15  “Iryo hema uzaribarize ibizingiti mu giti cyo mu bwoko bw’umunyinya ubishinge.
16  Buri kizingiti kizabe gifite uburebure bw’imikono icumi n’ubugari bw’umukono umwe n’igice.
17  Buri kizingiti kizabe gifite ibihato bibiri biteganye. Uko ni ko uzakora ibizingiti byose by’iryo hema.
18  Iryo hema uzaribarize ibizingiti, ushyire ibizingiti makumyabiri mu ruhande rwerekeye i Negebu mu majyepfo.
19  “Uzacure ibisate mirongo ine mu ifeza ubicemo imyobo, ubishyire munsi y’ibyo bizingiti makumyabiri, ibisate bibiri munsi y’ikizingiti gifite ibihato bibiri, n’ibindi bisate bibiri munsi y’ikindi kizingiti gifite ibihato bibiri.
20  Ku rundi ruhande rw’ihema rwerekeye mu majyaruguru uzahashyire ibizingiti makumyabiri,
21  n’ibisate mirongo ine bicuzwe mu ifeza biciyemo imyobo, ibisate bibiri munsi y’ikizingiti n’ibindi bibiri munsi y’ikindi kizingiti.
22  Ku ruhande rw’inyuma rw’iryo hema rwerekeye iburengerazuba, uzahashyire ibizingiti bitandatu.
23  Uzabaze ibizingiti bibiri byo gushinga mu mfuruka zombi zo ku ruhande rwaryo rw’inyuma.
24  Ibyo bizingiti bizabe bifite imbaho ebyiri ziva hasi zigahurizwa hejuru ku mpeta ya mbere. Ibyo bizingiti byombi bizabe bimeze kimwe. Bizashyirwe mu mfuruka zombi.
25  Kandi uzabaze ibizingiti umunani n’ibisate byabyo bicuzwe mu ifeza, ni ukuvuga ibisate cumi na bitandatu, ibisate bibiri munsi y’ikizingiti kimwe n’ibindi bibiri munsi y’ikindi kizingiti.
26  “Uzabaze imitambiko mu giti cyo mu bwoko bw’umunyinya, imitambiko itanu yo gushyira ku bizingiti by’uruhande rumwe rw’ihema,
27  n’imitambiko itanu yo gushyira ku bizingiti byo ku rundi ruhande rw’ihema, n’indi mitambiko itanu yo gushyira ku bizingiti byo ku ruhande rw’inyuma rwerekeye iburengerazuba.
28  Umutambiko wo hagati unyura ku bizingiti, uzambukiranye uve ku mutwe umwe ugere ku wundi.
29  “Ibyo bizingiti uzabiyagirizeho zahabu, kandi uzabicurire impeta muri zahabu zo gusesekamo iyo mitambiko. Iyo mitambiko na yo uzayiyagirizeho zahabu.
30  Uzubake iryo hema ukurikije igishushanyo mbonera nakwerekeye ku musozi.
31  “Uzabohe umwenda ukingiriza, uwubohe mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze. Uzawufumeho abakerubi; bizakorwe n’umuhanga wo gufuma.
32  Uzawushyire ku nkingi enye zibajwe mu giti cyo mu bwoko bw’umunyinya ziyagirijweho zahabu. Uzazicurire udukonzo muri zahabu, kandi zizabe zishinze ku bisate bine bicuzwe mu ifeza biciyemo imyobo.
33  Uwo mwenda ukingiriza uzawumanike munsi y’ibikwasi, maze uzane isanduku y’igihamya uyishyire imbere y’uwo mwenda. Uwo mwenda ni wo uzababera urugabano rw’Ahera n’Ahera Cyane.
34  Uzashyire umupfundikizo kuri iyo sanduku y’igihamya iri Ahera Cyane.
35  “Uzashyire ameza inyuma y’uwo mwenda ukingiriza. Uzashyire n’igitereko cy’amatara mu ruhande rw’ihema rwerekeye mu majyepfo, gitegane n’ayo meza, naho ameza uyashyire mu ruhande rwerekeye mu majyaruguru.
36  Uzabohe umwenda wo gukinga mu muryango w’ihema, uwubohe mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze, bizakorwe n’umuhanga wo kuboha.
37  Uwo mwenda uzawubarize inkingi eshanu mu giti cyo mu bwoko bw’umunyinya, uziyagirizeho zahabu. Uzazicurire udukonzo muri zahabu, uzicurire n’ibisate bitanu mu muringa biciyemo imyobo.
11  Yehova abwira Mose ati “hasigaye icyago kimwe ngiye guteza Farawo na Egiputa. Nyuma yaho azabareka mugende. Igihe azabareka mukagenda mwese, azabirukana rwose mugende.
2  None rero, bwira abantu ko umugabo wese n’umugore wese asaba mugenzi we ibintu by’ifeza n’ibya zahabu.”
3  Nuko Yehova atuma ubwoko bwe bugirira umugisha ku Banyegiputa. Uwo mugabo Mose yari umuntu ukomeye cyane mu gihugu cya Egiputa, imbere y’abagaragu ba Farawo n’imbere y’abantu bose.
4  Mose aravuga ati “uku ni ko Yehova avuga ati ‘ahagana mu gicuku ndanyura mu gihugu cya Egiputa,
5  kandi imfura yose yo mu gihugu cya Egiputa irapfa, uhereye ku mfura ya Farawo wicaye ku ntebe ye y’ubwami, ukageza ku mfura y’umuja usya ku rusyo no ku buriza bwose bw’amatungo.
6  Mu gihugu cya Egiputa hose hazaba umuborogo ukomeye cyane, kandi nta muborogo nk’uwo wigeze kubaho, kandi nta muborogo nk’uwo uzongera kubaho ukundi.
7  Ariko mu Bisirayeli ho, nta n’imbwa izamokera umuntu cyangwa itungo, kugira ngo mumenye ko Yehova ashobora gutandukanya Abanyegiputa n’Abisirayeli.’
8  Kandi aba bagaragu bawe bose bazaza aho ndi banyikubite imbere, bambwire bati ‘genda ujyane n’abantu bawe bose.’ Nyuma yaho nzagenda.” Nuko ava imbere ya Farawo arakaye cyane.
9  Hanyuma Yehova abwira Mose ati “Farawo ntazabumvira kugira ngo ibitangaza byanjye bigwire mu gihugu cya Egiputa.”
10  Mose na Aroni bakoreye ibyo bitangaza byose imbere ya Farawo. Ariko Yehova yarekaga Farawo akinangira umutima, akanga kurekura Abisirayeli ngo bave mu gihugu cye.
8  Hanyuma Yehova abwira Mose ati “jya kwa Farawo umubwire uti ‘uko ni ko Yehova avuga ati “reka ubwoko bwanjye bugende bujye kunkorera.
2  Kandi nukomeza kwanga kubureka ngo bugende, ndateza igihugu cyawe cyose icyago cy’ibikeri.
3  Uruzi rwa Nili ruzuzura ibikeri, kandi bizazamuka byinjire mu nzu yawe no mu cyumba uryamamo no ku buriri bwawe no mu mazu y’abagaragu bawe, no ku bantu bawe no mu mafuru yawe n’ibyo uponderamo imigati.
4  Ibikeri bizazamuka bikujyeho, bijye no ku bantu bawe no ku bagaragu bawe bose.”’”
5  Nyuma yaho Yehova abwira Mose ati “ubwire Aroni uti ‘fata inkoni yawe urambure ukuboko kwawe hejuru y’inzuzi, imigende ya Nili n’ibidendezi bikikijwe n’urubingo maze uzamure ibikeri bikwire mu gihugu cya Egiputa hose.’”
6  Nuko Aroni arambura ukuboko kwe hejuru y’amazi ya Egiputa, maze ibikeri bitangira kuzamuka bikwira igihugu cya Egiputa.
7  Icyakora abatambyi bakora iby’ubumaji na bo bakora nk’ibyo bakoresheje ubumaji bwabo, bazamura ibikeri mu gihugu cya Egiputa.
8  Nyuma y’igihe runaka, Farawo ahamagara Mose na Aroni arababwira ati “mwinginge Yehova ankize ibi bikeri abikize n’abantu banjye, kuko noneho niteguye kureka ubwo bwoko bukagenda, bukajya gutambira Yehova igitambo.”
9  Nuko Mose abwira Farawo ati “ngaho noneho mbwira igihe nzinginga ngusabira wowe n’abagaragu bawe n’abantu bawe kugira ngo ibikeri bikuveho, bive no mu mazu yawe. Mu ruzi rwa Nili ni ho honyine bizasigara.”
10  Aramubwira ati “ni ejo.” Mose aramusubiza ati “bizaba nk’uko ubivuze kugira ngo umenye ko nta wundi uhwanye na Yehova Imana yacu,
11  kuko ibikeri bizakuvaho, bikava no mu mazu yawe no ku bagaragu bawe n’abantu bawe. Mu ruzi rwa Nili ni ho honyine bizasigara.”
12  Nuko Mose na Aroni bava kwa Farawo, maze Mose atakambira Yehova kubera ibikeri yari yateje Farawo.
13  Hanyuma Yehova akora ibyo Mose amusabye, bya bikeri bitangira gupfira mu mazu no mu mbuga no mu mirima.
14  Nuko abantu barunda ibyo bikeri mo ibirundo byinshi, maze igihugu kiranuka.
15  Farawo abonye ko habayeho agahenge, yinangira umutima ntiyabumvira, nk’uko Yehova yari yarabivuze.
16  Yehova abwira Mose ati “bwira Aroni uti ‘bangura inkoni yawe ukubite umukungugu wo hasi, urahinduka imibu ikwire mu gihugu cya Egiputa hose.’”
17  Nuko babigenza batyo. Aroni arambura ukuboko akubitisha inkoni ye umukungugu wo hasi, maze imibu ijya ku bantu no ku matungo. Umukungugu wo hasi wose uhinduka imibu, ikwira mu gihugu cya Egiputa hose.
18  Abatambyi bakora iby’ubumaji na bo bagerageza kuzana imibu bakoresheje ubumaji bwabo, ariko birabananira. Imibu iba ku bantu no ku matungo.
19  Nuko abo batambyi bakora iby’ubumaji babwira Farawo bati “bikozwe n’urutoki rw’Imana!” Ariko nk’uko Yehova yari yarabivuze, Farawo akomeza kwinangira umutima ntiyabumvira.
20  Hanyuma Yehova abwira Mose ati “uzinduke kare mu gitondo uhagarare imbere ya Farawo. Ari bube agiye ku ruzi rwa Nili. Umubwire uti ‘uku ni ko Yehova avuga ati “reka ubwoko bwanjye bugende bujye kunkorera.
21  Ariko nutareka ubwoko bwanjye ngo bugende, ndaguteza ibibugu wowe n’abagaragu bawe n’abantu bawe, bijye no mu mazu yawe. Ibibugu bizuzura mu mazu yose yo muri Egiputa no ku butaka.
22  Kandi kuri uwo munsi akarere k’i Gosheni ubwoko bwanjye butuyemo nzagatandukanya n’ahandi ku buryo nta kibugu kizabayo, kugira ngo umenye ko mu isi yose ari jye Yehova.
23  Nzashyira itandukaniro hagati y’ubwoko bwanjye n’abantu bawe. Icyo kimenyetso kizaba ejo.”’”
24  Nuko Yehova abigenza atyo; amarumbo y’ibibugu atangira kwigabiza amazu ya Farawo n’amazu y’abagaragu be n’igihugu cya Egiputa cyose. Igihugu cyose kiyogozwa n’ibibugu.
25  Amaherezo Farawo ahamagara Mose na Aroni, arababwira ati “mugende mutambire Imana yanyu igitambo muri iki gihugu.”
26  Ariko Mose aramubwira ati “ntibikwiriye ko tubigenza dutyo, kuko twatambira Yehova Imana yacu ikintu Abanyegiputa banga urunuka. Mbese Abanyegiputa batubonye dutamba ikintu banga urunuka, ntibadutera amabuye?
27  Tuzajya mu butayu ahantu h’urugendo rw’iminsi itatu, dutambireyo Yehova Imana yacu igitambo nk’uko yabitubwiye.”
28  Farawo arabasubiza ati “nzabareka mugende mutambire Yehova Imana yanyu igitambo mu butayu, gusa ntimuzajye kure. Mumunyingingire.”
29  Nuko Mose aravuga ati “dore mvuye imbere yawe, kandi rwose ndakwingingira Yehova; ejo ibibugu bizava kuri Farawo n’abagaragu be n’abantu be. Gusa Farawo ntiyongere kuriganya ngo yange kureka ubwo bwoko ngo bujye gutambira Yehova igitambo.”
30  Hanyuma Mose ava imbere ya Farawo, maze yinginga Yehova.
31  Yehova akora ibyo Mose amusabye, ibibugu biva kuri Farawo no ku bagaragu be no ku bantu be, ntihasigara ikibugu na kimwe.
32  Icyo gihe nabwo Farawo yongera kwinangira umutima, ntiyareka ubwo bwoko ngo bugende.
30  “Uzabaze igicaniro cyo koserezaho umubavu, ukibaze mu giti cyo mu bwoko bw’umunyinya.
2  Kizagire uburebure bw’umukono umwe n’ubugari bw’umukono umwe, kigire impande enye zingana, kandi kizagire ubuhagarike bw’imikono ibiri. Amahembe yacyo azabe akoranywe na cyo.
3  Uzakiyagirizeho zahabu itunganyijwe ku ruhande rwo hejuru, ku mpande zacyo zose no ku mahembe yacyo, kandi uzagikorere umuguno wa zahabu ukizengurutse.
4  Nanone uzagikorere impeta ebyiri muri zahabu, uzitere munsi y’umuguno wacyo ku mpande zacyo ebyiri, impande ebyiri ziteganye, kugira ngo zizajye zishyirwamo imijishi yo kugiheka.
5  Uzabaze imijishi mu giti cyo mu bwoko bw’umunyinya uyiyagirizeho zahabu.
6  Uzagishyire imbere y’umwenda ukingiriza, hafi y’isanduku y’Igihamya n’umupfundikizo wayo, aho nzajya nkwiyerekera.
7  “Aroni azajye acyoserezaho umubavu uhumura neza. Buri gitondo igihe ategura amatara, ajye acyoserezaho umubavu.
8  Aroni najya gucana amatara nimugoroba, ajye acyoserezaho umubavu. Uwo ni umubavu uzahora imbere ya Yehova mu bihe byanyu byose.
9  Ntimuzacyoserezeho umubavu utemewe cyangwa igitambo gikongorwa n’umuriro cyangwa ituro ry’ibinyampeke, kandi ntimuzagisukeho ituro ry’ibyokunywa.
10  Rimwe mu mwaka, Aroni ajye afata ku maraso y’igitambo gitambirwa ibyaha, ayashyire ku mahembe y’icyo gicaniro kugira ngo agihongerere. Ibyo ajye abikora rimwe mu mwaka mu bihe byanyu byose. Icyo gicaniro ni icyera cyane kuri Yehova.”
11  Nuko Yehova abwira Mose ati
12  “nubarura Abisirayeli ushaka kumenya umubare wabo, buri wese muri bo ajye aha Yehova incungu y’ubugingo bwe igihe ubabarura, kugira ngo badaterwa n’icyorezo muri iryo barura.
13  Buri wese mu bazabarurwa azatange kimwe cya kabiri cya shekeli igezwe kuri Shekeli y’ahera. Shekeli imwe ingana na gera makumyabiri. Kimwe cya kabiri cya shekeli ni ryo turo bazaha Yehova.
14  Umuntu wese uzabarurwa, kuva ku bafite imyaka makumyabiri kujyana hejuru, azatange iryo turo rigenewe Yehova.
15  Umukire ntazatange ibirenze kimwe cya kabiri cya shekeli, n’umukene ntazatange ibitageze kuri kimwe cya kabiri cyayo, kugira ngo mutange ituro rigenewe Yehova, ribe impongano y’ubugingo bwanyu.
16  Uzakire ibyo biceri by’ifeza Abisirayeli batanze ho impongano, ubitange bikoreshwe mu mirimo ikorerwa mu ihema ry’ibonaniro, bibere Abisirayeli urwibutso imbere ya Yehova, kugira ngo bibe impongano y’ubugingo bwanyu.”
17  Yehova yongera kubwira Mose ati
18  “uzacure igikarabiro n’igitereko cyacyo mu muringa, bajye bagikarabiraho. Uzagishyire hagati y’ihema ry’ibonaniro n’igicaniro kandi ukivomeremo amazi.
19  Aroni n’abahungu be bajye bagikarabiraho intoki boge n’ibirenge.
20  Igihe bagiye kwinjira mu ihema ry’ibonaniro cyangwa bagiye ku gicaniro gutambira Yehova igitambo gikongorwa n’umuriro, bajye bakaraba kugira ngo badapfa.
21  Bajye bakaraba intoki kandi boge ibirenge kugira ngo badapfa. Iryo rizamubere itegeko ry’ibihe bitarondoreka we n’abazamukomokaho, mu bihe byabo byose.”
22  Yehova akomeza kubwira Mose ati
23  “naho wowe, uzashake imibavu myiza kurusha iyindi. Uzafate shekeli magana atanu z’ishangi, n’icya kabiri cy’ubwo buremere cya sinamomu ihumura neza, ari zo shekeli magana abiri na mirongo itanu, na shekeli magana abiri na mirongo itanu z’ubwoko bw’urubingo ruhumura,
24  na shekeli magana atanu za kesiya zagezwe kuri shekeli y’ahera, na hini y’amavuta ya elayo.
25  Uzabikoremo amavuta yera, uruvange rw’amavuta akoranywe ubuhanga. Ayo azabe ari amavuta yera.
26  “Uzayasuke ku ihema ry’ibonaniro no ku isanduku y’igihamya,
27  no ku meza n’ibikoresho byayo byose, no ku gitereko cy’amatara n’ibikoresho byacyo, no ku gicaniro cyo koserezaho umubavu,
28  no ku gicaniro cyo gutambiraho igitambo gikongorwa n’umuriro n’ibikoresho byacyo byose, no ku gikarabiro n’igitereko cyacyo.
29  Uzabyeze kugira ngo bibe ibyera cyane, kandi umuntu wese ubikoraho azabe ari uwera.
30  Kandi uzasuke amavuta kuri Aroni n’abahungu be ubeze kugira ngo bambere abatambyi.
31  “Uzabwire Abisirayeli uti ‘ayo azabe amavuta yanjye yera mu bihe byanyu byose.
32  Ntihazagire umuntu uyisiga, kandi ntihazagire ukora andi ngo ayavange kimwe n’ayo. Ni ayera. Azakomeze kubabera amavuta yera.
33  Umuntu wese ukora amavuta nk’ayo akayasiga umuntu utari umutambyi, azicwe akurwe mu bwoko bwe.’”
34  Hanyuma Yehova abwira Mose ati “uzashake iyi mibavu ikurikira: natafu, sheheleti na helubana ihumura neza n’ububani butunganyijwe. Byose bizabe binganya igipimo.
35  Uzabikoremo umubavu, bibe uruvange rw’umubavu ukoranywe ubuhanga uhumura neza, urimo umunyu; ube umubavu utunganyijwe kandi wera.
36  Uzafateho muke uwusye uvemo ifu nziza, maze ufateho ifu nke uyishyire imbere y’Igihamya mu ihema ry’ibonaniro, aho nzajya nkwiyerekera. Uwo mubavu uzababere uwera cyane.
37  Umubavu uzakorwa muri ibyo byose, ntimuzawukore ngo muwugire uwanyu. Ahubwo muzakomeze kubona ko ari uwera, ko ari uwa Yehova.
38  Umuntu wese uzakora umubavu nk’uwo agira ngo anezezwe n’impumuro yawo, azicwe akurwe mu bwoko bwe.”
16  Nyuma yaho bava muri Elimu, amaherezo iteraniro ryose ry’Abisirayeli rigera mu butayu bwa Sini buri hagati ya Elimu na Sinayi. Hari ku munsi wa cumi n’itanu w’ukwezi kwa kabiri uhereye igihe baviriye muri Egiputa.
2  Iteraniro ryose ry’Abisirayeli ritangira kwitotombera Mose na Aroni mu butayu.
3  Abisirayeli bakomeza kubabwira bati “iyaba ukuboko kwa Yehova kwaratwiciye mu gihugu cya Egiputa igihe twicaraga ku nkono z’inyama, igihe twaryaga imigati tugahaga, kuko mwadukuyeyo mukatuzana muri ubu butayu kugira ngo mwicishe inzara iri teraniro ryose.”
4  Nuko Yehova abwira Mose ati “ngiye kuboherereza ibyokurya bivuye mu ijuru bigwe nk’imvura, abantu bajye basohoka, buri wese atoragure ibyo akeneye buri munsi, kugira ngo mbagerageze menye niba bazagendera mu mategeko yanjye cyangwa niba batazayagenderamo.
5  Ku munsi wa gatandatu bajye bategura ibyo bajyana mu rugo, kandi bizabe bikubye kabiri ibyo bari basanzwe batoragura buri munsi.”
6  Nuko Mose na Aroni babwira Abisirayeli bose bati “nimugoroba muri bumenye rwose ko Yehova ari we wabakuye mu gihugu cya Egiputa.
7  Kandi ejo mu gitondo muzabona ikuzo rya Yehova, kuko yumvise kwitotomba kwanyu mwitotombera Yehova. Ubundi se twe turi iki byatuma mutwitotombera?”
8  Mose akomeza kubabwira ati “ibyo muri bubimenye Yehova nabaha inyama zo kurya nimugoroba n’ejo mu gitondo akabaha ibyokurya mugahaga, kuko Yehova yumvise kwitotomba kwanyu mumwitotombera. Twe nta cyo turi cyo. Si twe mwitotombera, ahubwo ni Yehova mwitotombera.”
9  Mose abwira Aroni ati “bwira iteraniro ryose ry’Abisirayeli uti ‘nimwigire hafi imbere ya Yehova kuko yumvise kwitotomba kwanyu.’”
10  Nuko Aroni akimara kuvugana n’iteraniro ryose ry’Abisirayeli, barahindukira bareba mu butayu, maze ikuzo rya Yehova riboneka mu gicu.
11  Yehova yongera kubwira Mose ati
12  “numvise kwitotomba kw’Abisirayeli. Babwire uti ‘ku mugoroba muri burye inyama, kandi ejo mu gitondo muzarya imigati muhage; kandi muzamenya rwose ko ndi Yehova Imana yanyu.’”
13  Nuko nimugoroba inturumbutsi ziraza zizimagiza inkambi, kandi mu gitondo ikime cyari cyatonze gikikije inkambi.
14  Amaherezo icyo kime gishiraho, maze babona mu butayu utuntu duto tworohereye tumeze nk’urubura ruri hasi.
15  Abisirayeli babibonye barabazanya bati “ibi ni ibiki?” Kuko batari bazi ibyo ari byo. Nuko Mose arababwira ati “ni ibyokurya Yehova yabahaye.
16  Uku ni ko Yehova yategetse ati ‘nimutoragureho, buri wese ahuje n’ibyo ashobora kurya. Muzajye mufata omeri imwe kuri buri muntu mukurikije umubare w’abantu buri wese afite mu ihema rye.’”
17  Abisirayeli babigenza batyo; barabitoragura, bamwe batoragura byinshi abandi batoragura bike.
18  Iyo babipimishaga omeri, uwatoraguye byinshi ntiyagiraga ibisaga, kandi uwatoraguye bike ntiyatubirwaga. Babitoraguraga bahuje n’ibyo buri wese ashobora kurya.
19  Hanyuma Mose arababwira ati “ntihagire ubiraza ngo bigeze mu gitondo.”
20  Ariko ntibumvira Mose. Abantu bamwe barabiraza bigeza mu gitondo maze bigwa inyo biranuka, bituma Mose abarakarira.
21  Nuko bakajya babitoragura buri gitondo, buri wese ahuje n’ibyo ashobora kurya. Iyo izuba ryavaga cyane byarayengaga.
22  Ku munsi wa gatandatu batoragura ibikubye kabiri ibyo bari basanzwe batoragura, ni ukuvuga omeri ebyiri ku muntu. Nuko abatware b’iteraniro bose baraza babibwira Mose.
23  Arababwira ati “uku ni ko Yehova yavuze: ejo ni igihe cyo kwizihiza isabato, isabato yera ya Yehova. Icyo mwotsa mucyotse, icyo muteka mugiteke, ibisigara byose mubyibikire bizageze mu gitondo.”
24  Nuko barabibika bigeza mu gitondo nk’uko Mose yari yabategetse, kandi ntibyanuka cyangwa ngo bigwe inyo.
25  Hanyuma Mose aravuga ati “mubirye uyu munsi kuko uyu munsi ari isabato ya Yehova. Uyu munsi nta byo muri bubone mu gasozi.
26  Muzajye mubitoragura mu minsi itandatu, ariko umunsi wa karindwi ni isabato. Kuri uwo munsi ntibizajya biboneka.”
27  Icyakora hari bamwe bagiye kubitoragura ku munsi wa karindwi, ariko ntibabibona.
28  Nuko Yehova abwira Mose ati “muzageza he mwanga kumvira amabwiriza n’amategeko yanjye?
29  Mumenye neza ko Yehova yabahaye isabato. Ni cyo gituma ku munsi wa gatandatu abaha ibyokurya by’iminsi ibiri. Buri wese ajye aguma iwe. Ntihakagire umuntu uva iwe ku munsi wa karindwi.”
30  Maze abantu batangira kujya bizihiza isabato ku munsi wa karindwi.
31  Nuko Abisirayeli babyita “manu.” Yari umweru isa n’utubuto tw’agati kitwa gadi, kandi yaryohaga nk’utugati turimo ubuki.
32  Mose aravuga ati “uku ni ko Yehova yategetse ati ‘mufate manu yuzuye omeri imwe muyibikire abazabakomokaho mu bihe bizaza, kugira ngo bazarebe ibyokurya nabagaburiye mu butayu igihe nabakuraga mu gihugu cya Egiputa.’”
33  Nuko Mose abwira Aroni ati “fata urwabya ushyiremo manu yuzuye omeri, maze urushyire imbere ya Yehova kugira ngo ibikirwe abazabakomokaho mu bihe bizaza.”
34  Aroni abigenza nk’uko Yehova yategetse Mose, ashyira iyo manu imbere y’Igihamya kugira ngo ibikwe.
35  Nuko Abisirayeli bamara imyaka mirongo ine barya manu, kugeza igihe bagereye mu gihugu gituwe. Bakomeje kurya manu kugeza igihe bagereye ku rugabano rw’igihugu cy’i Kanani.
36  Omeri imwe ingana na kimwe cya cumi cya efa.
35  Nyuma yaho Mose ahamagara iteraniro ryose ry’Abisirayeli, arababwira ati “ibi ni byo Yehova yategetse ko mukora:
2  mujye mukora imirimo mu minsi itandatu, ariko umunsi wa karindwi uzababere uwera; ni isabato ya Yehova, umunsi wihariye w’ikiruhuko. Umuntu wese uzakora umurimo kuri uwo munsi azicwe.
3  Ntimugacane umuriro mu mazu yanyu ku munsi w’isabato.”
4  Mose yongera kubwira iteraniro ryose ry’Abisirayeli ati “ibi ni byo Yehova yategetse:
5  ‘muhe Yehova ituro mukuye ku byo mutunze. Umuntu wese wemejwe n’umutima we azanire Yehova ituro rya zahabu, ifeza n’umuringa,
6  ubudodo bw’ubururu, ubwoya buteye ibara ry’isine, ubudodo bw’umutuku, ubudodo bwiza n’ubwoya bw’ihene,
7  impu z’amapfizi y’intama ziteye ibara ritukura n’impu z’inyamaswa zitwa tahashi, imbaho z’igiti cyo mu bwoko bw’umunyinya,
8  amavuta y’itara n’amavuta ahumura yo kuvangwa n’amavuta yera akanavangwa n’umubavu uhumura neza,
9  amabuye ya shohamu n’amabuye yo gushyira kuri efodi no ku gitambaro cyo kwambara mu gituza.
10  “‘Abahanga bose bo muri mwe baze bareme ibyo Yehova yategetse byose:
11  ihema n’ibyo kuritwikira, ibikwasi byaryo, ibizingiti byaryo, imitambiko yaryo, inkingi zaryo n’ibisate by’umuringa biciyemo imyobo yo kuzishingamo;
12  Isanduku, imijishi yayo, umupfundikizo wayo n’umwenda ukingiriza;
13  ameza, imijishi yayo, ibikoresho byayo byose n’imigati yo kumurikwa;
14  igitereko cy’amatara n’ibikoresho byacyo, amatara yacyo n’amavuta yo gushyira mu matara;
15  igicaniro cyo koserezaho umubavu n’imijishi yacyo, amavuta yera, umubavu uhumura neza n’umwenda wo gukinga mu muryango w’ihema;
16  igicaniro cyo gutambiraho igitambo gikongorwa n’umuriro, imiringa yacyo isobekeranye imeze nk’akayungiro, imijishi yacyo n’ibikoresho byacyo byose; igikarabiro n’igitereko cyacyo;
17  imyenda y’urugo, inkingi zarwo n’ibisate by’umuringa biciyemo imyobo yo kuzishingamo n’umwenda wo gukinga mu irembo ry’urugo;
18  imambo z’ihema, imambo z’urugo n’imigozi yazo;
19  imyambaro iboshye neza yo gukorana ahera, imyambaro yera ya Aroni umutambyi n’imyambaro abahungu be bambara bakora umurimo w’ubutambyi.’”
20  Nuko iteraniro ryose ry’Abisirayeli riva imbere ya Mose.
21  Hanyuma abemejwe n’umutima wabo bose, ukabatera umwete wo gutanga, bazana ituro rya Yehova ryo kubaka ihema ry’ibonaniro n’imirimo yaryo yose no kuboha imyambaro yera.
22  Abemejwe n’imitima yabo bose, abagabo n’abagore, bakomeza kuza. Bazana udukwasi twa zahabu, amaherena n’impeta n’ibintu by’umurimbo abagore bambara; bazana ibintu byose bya zahabu. Buri wese azanira Yehova ituro rizunguzwa rya zahabu.
23  Abantu bose bari bafite ubudodo bw’ubururu, ubwoya buteye ibara ry’isine, ubudodo bw’umutuku, ubudodo bwiza n’ubwoya bw’ihene, impu z’amapfizi y’intama ziteye ibara ry’umutuku n’impu z’inyamaswa zitwa tahashi, barabizana.
24  Nanone abantu bose bari bafite amaturo y’umuringa n’ay’ifeza bayazanira Yehova, kandi abantu bose bari bafite imbaho z’igiti cyo mu bwoko bw’umunyinya zo gukoresha mu mirimo yose y’ihema, barazizana.
25  Abagore bose b’abahanga bakaraga ubudodo, bazana ubudodo bakaraze: ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza.
26  Kandi abagore bose b’abahanga bemejwe n’umutima wabo bakaraga ubwoya bw’ihene.
27  Abatware na bo bazana amabuye ya shohamu n’amabuye yo gushyira kuri efodi no ku gitambaro cyo kwambara mu gituza,
28  amavuta ahumura, amavuta y’itara n’amavuta yo kuvangwa n’amavuta yera akanavangwa n’umubavu uhumura neza.
29  Umugabo wese n’umugore wese wemejwe n’umutima we kugira icyo agenera imirimo yose Yehova yari yarategetse binyuze kuri Mose, arakizana. Abisirayeli bazanira Yehova amaturo batanze ku bushake.
30  Hanyuma Mose abwira Abisirayeli ati “dore Yehova yatoranyije Besaleli mwene Uri, mwene Huri wo mu muryango wa Yuda,
31  amwuzuza umwuka w’Imana agira ubwenge, gusobanukirwa n’ubumenyi, kandi agira ubuhanga mu bukorikori bw’uburyo bwose:
32  ubwo gukora ibishushanyo mbonera, gucura ibintu muri zahabu, mu ifeza no mu muringa,
33  guconga amabuye y’agaciro no kuyakwikira, ndetse no kubaza mu biti ibintu by’ubwoko bwose bikoranywe ubuhanga.
34  Kandi we na Oholiyabu mwene Ahisamaki wo mu muryango wa Dani, yabahaye ubushobozi bwo kwigisha.
35  Yabahaye n’ubuhanga bwo gukora imirimo yose y’ubukorikori, ubwo gufuma, ubwo kuboha imyenda mu budodo bw’ubururu, mu bwoya buteye ibara ry’isine no mu budodo bw’umutuku, n’ubwo gukora ibintu by’ubundi bwoko bibohwa mu budodo. Nanone yabahaye ubuhanga bwo gukora imirimo y’ubwoko bwose n’ubwo gukora ibishushanyo mbonera.
18  Yetiro umutambyi w’i Midiyani, sebukwe wa Mose, yumva ibyo Imana yakoreye Mose n’ubwoko bwayo bw’Abisirayeli byose, uko Yehova yakuye Abisirayeli muri Egiputa.
2  Nuko Yetiro, sebukwe wa Mose, afata Zipora umugore wa Mose, kuko Mose yari yaramwohereje iwabo,
3  afata n’abahungu ba Zipora bombi. Umwe muri bo Mose yamwise Gerushomu avuga ati “ni ukubera ko nabaye umwimukira mu gihugu cy’amahanga.”
4  Undi yamwise Eliyezeri avuga ati “ni ukubera ko Imana ya data ari yo imfasha, kuko yankijije inkota ya Farawo.”
5  Nuko Yetiro sebukwe wa Mose ajyana abahungu ba Mose n’umugore we asanga Mose mu butayu aho yari akambitse, ku musozi w’Imana y’ukuri.
6  Atuma kuri Mose ati “jyewe sobukwe Yetiro nje aho uri, kandi nzanye n’umugore wawe n’abahungu be bombi.”
7  Mose abyumvise ahita ajya gusanganira sebukwe, amwikubita imbere maze aramusoma. Nuko batangira kubazanya amakuru, barangije binjira mu ihema.
8  Mose atekerereza sebukwe ibyo Yehova yakoreye Farawo n’Abanyegiputa byose abahora Abisirayeli, n’ingorane zose bahuye na zo mu rugendo, nyamara Yehova akajya abarokora.
9  Yetiro ashimishwa cyane n’ibyiza byose Yehova yakoreye Abisirayeli, kubona yarabarokoye akabakura mu maboko y’Abanyegiputa.
10  Nuko Yetiro aravuga ati “Yehova nasingizwe, we wabarokoye akabakura mu maboko y’Abanyegiputa, akabakiza ukuboko kwa Farawo, kandi akarokora ubwoko bwe akabuvana mu maboko y’Abanyegiputa.
11  Ubu noneho menye ko Yehova akomeye kuruta izindi mana zose mpereye ku byo Abanyegiputa bakoreye Abisirayeli babitewe n’ubwibone.”
12  Hanyuma Yetiro, sebukwe wa Mose, azana igitambo gikongorwa n’umuriro n’ibindi bitambo byo gutambira Imana. Nuko Aroni n’abakuru b’Abisirayeli bose baza gusangirira na sebukwe wa Mose imbere y’Imana y’ukuri.
13  Bukeye bwaho Mose aricara nk’uko byari bisanzwe, kugira ngo acire abantu imanza, kandi abantu bahoraga bahagaze imbere ya Mose kuva mu gitondo kugeza nimugoroba.
14  Sebukwe wa Mose abonye ibyo yakoreraga abantu byose, aramubaza ati “uwo murimo ukorera abantu ni bwoko ki? Kuki ukomeza kwicara wenyine maze abantu bose bakaza bagahagarara imbere yawe kuva mu gitondo kugeza nimugoroba?”
15  Mose asubiza sebukwe ati “ni uko abantu bakomeza kuza aho ndi ngo mbabarize Imana.
16  Iyo bafite urubanza, bararunzanira nkabakiranura, kandi nkabamenyesha imyanzuro y’Imana y’ukuri n’amategeko yayo.”
17  Sebukwe wa Mose aramubwira ati “uburyo ukoresha si bwiza.
18  Uzinaniza, unanize n’aba bantu muri kumwe, kuko uyu murimo ukora urenze ubushobozi bwawe. Ntushobora kuwukora wenyine.
19  None rero, ntega amatwi nkugire inama, kandi Imana izabana nawe. Wowe ukomeze kujya uhagararira abantu imbere y’Imana y’ukuri, kandi uzajye uzana imanza zabo imbere yayo.
20  Ujye ubaburira ubamenyeshe amabwiriza n’amategeko, kandi ujye ubamenyesha inzira bagomba kugenderamo n’ibyo bagomba gukora.
21  Ariko utoranye mu bantu bose abagabo bashoboye, batinya Imana, abagabo biringirwa, badakunda inyungu zishingiye ku buhemu, ubagire abatware ba rubanda. Bamwe batware igihumbi igihumbi, abandi batware ijana ijana, abandi mirongo itanu mirongo itanu, abandi icumi icumi.
22  Bajye bacira abantu imanza igihe cyose bibaye ngombwa. Bajye bakuzanira imanza zikomeye, ariko imanza zoroheje bo ubwabo bajye bazica. Iyorohereze imirimo, maze na bo bajye bagufasha kwikorera uwo mutwaro.
23  Nubigenza utyo, kandi Imana ikaba ibigutegeka, uzashobora gusohoza uyu murimo, n’aba bantu bose bazajya basubira iwabo amahoro.”
24  Mose ahita yumvira inama ya sebukwe, akora ibyo yamubwiye byose.
25  Nuko Mose atoranya mu Bisirayeli bose abagabo bashoboye maze abagira abatware ba rubanda. Bamwe batwara igihumbi igihumbi, abandi batwara ijana ijana, abandi mirongo itanu mirongo itanu, abandi icumi icumi.
26  Baciraga abantu imanza igihe cyose byabaga ari ngombwa. Imanza zikomeye zose bazizaniraga Mose, ariko imanza zose zoroheje ni bo ubwabo bazicaga.
27  Hanyuma Mose asezerera sebukwe, maze aragenda asubira mu gihugu cye.
17  Nuko iteraniro ryose ry’Abisirayeli riva mu butayu bwa Sini, bagenda bakambika nk’uko Yehova yabategekaga, amaherezo bagera i Refidimu bakambikayo. Ariko aho ngaho nta mazi yo kunywa abantu bari bafite.
2  Abantu batonganya Mose bavuga bati “duhe amazi yo kunywa.” Ariko Mose arababwira ati “murantonganyiriza iki? Kuki mukomeza kugerageza Yehova?”
3  Abantu bakomeza kugira inyota kandi bakomeza kwitotombera Mose bavuga bati “kuki wadukuye muri Egiputa? Ese kwari ukugira ngo utwicishe inyota, twe n’abana bacu n’amatungo yacu?”
4  Hanyuma Mose atakira Yehova ati “aba bantu ndabagenza nte? Harabura gato bakantera amabuye!”
5  Nuko Yehova abwira Mose ati “jya imbere y’abantu, ujyane na bamwe mu bakuru b’Abisirayeli, witwaje inkoni yawe wakubitishije uruzi rwa Nili. Uyifate mu ntoki ugende,
6  nanjye nzahagarara imbere yawe ku rutare rw’i Horebu. Uzakubite urwo rutare, na rwo ruzavamo amazi abantu bayanywe.” Nuko Mose abigenza atyo abakuru b’Abisirayeli babireba.
7  Aho hantu Mose ahita Masa na Meriba bitewe n’uko Abisirayeli bamutonganyije kandi bakagerageza Yehova, bavuga bati “ese Yehova ari kumwe natwe cyangwa ntari kumwe natwe?”
8  Abamaleki baraza bagaba igitero ku Bisirayeli i Refidimu.
9  Nuko Mose abwira Yosuwa ati “dutoranyirize abagabo ujyane na bo kurwanya Abamaleki. Ejo nzahagarara ku mpinga y’umusozi mfashe mu ntoki inkoni y’Imana y’ukuri.”
10  Yosuwa akora nk’uko Mose yamutegetse, ajya kurwanya Abamaleki. Mose na Aroni na Huri na bo barazamuka bajya mu mpinga y’umusozi.
11  Iyo Mose yazamuraga amaboko, Abisirayeli baraneshaga, ariko yayamanura Abamaleki bakanesha.
12  Amaboko ya Mose amaze kuruha, bamuzanira ibuye aryicaraho, maze Aroni na Huri bafata amaboko ye, umwe ari ku ruhande rumwe undi ku rundi, ku buryo amaboko ye yahamye hamwe kugeza izuba rirenze.
13  Nuko Yosuwa atsinda Abamaleki n’abari kumwe na bo, abicisha inkota.
14  Yehova abwira Mose ati “ibyo ubyandike mu gitabo bizabe urwibutso, kandi ubibwire Yosuwa uti ‘nzatsemba Abamaleki, kandi ntibazongera kwibukwa ukundi munsi y’ijuru.’”
15  Nuko Mose yubaka igicaniro maze acyita Yehova-Nisi,
16  aravuga ati “Yehova azarwanya Abamaleki iteka ryose, kubera ko barwanyije intebe y’ubwami ya Yah.”
9  Hanyuma Yehova abwira Mose ati “jya kwa Farawo umubwire uti ‘uku ni ko Yehova Imana y’Abaheburayo avuga ati “reka ubwoko bwanjye bugende bujye kunkorera.
2  Ariko nukomeza kwanga kubureka ngo bugende ugakomeza kububuza,
3  Yehova araramburira ukuboko kwe ku matungo yawe ari mu gasozi. Kandi amafarashi n’indogobe n’ingamiya n’amashyo n’imikumbi bizaterwa n’icyorezo gikomeye cyane.
4  Yehova azatandukanya amatungo y’Abisirayeli n’amatungo y’Abanyegiputa, kandi mu byo Abisirayeli batunze byose nta na kimwe kizapfa.”’”
5  Byongeye kandi, Yehova yagennye igihe ibyo bizabera, aravuga ati “ejo Yehova azakora ibyo bintu muri iki gihugu.”
6  Bukeye Yehova abigenza atyo, maze amatungo y’Abanyegiputa y’ubwoko bwose atangira gupfa; ariko mu matungo y’Abisirayeli nta na rimwe ryapfuye.
7  Nuko Farawo atuma abagaragu be ngo bajye kureba, basanga mu matungo y’Abisirayeli nta na rimwe ryapfuye. Nyamara Farawo akomeza kwinangira umutima, ntiyareka ubwo bwoko ngo bugende.
8  Hanyuma Yehova abwira Mose na Aroni ati “mugende mufate ivu ryo mu itanura ryuzuye amashyi, maze Mose aritumurire mu kirere imbere ya Farawo.
9  Rirahinduka ivumbi ritumuke mu gihugu cya Egiputa cyose, rihinduke ibibyimba biturikamo ibisebe ku bantu no ku matungo mu gihugu cya Egiputa hose.”
10  Nuko bafata ivu ryo mu itanura bahagarara imbere ya Farawo, maze Mose aritumurira mu kirere, rihinduka ibibyimba biturikamo ibisebe ku bantu no ku matungo.
11  Abatambyi bakora iby’ubumaji ntibashobora guhagarara imbere ya Mose bitewe n’ibyo bibyimba, kuko abo batambyi n’Abanyegiputa bose bari bafashwe n’ibibyimba.
12  Ariko Yehova areka Farawo akomeza kwinangira umutima ntiyabumvira, nk’uko Yehova yari yarabibwiye Mose.
13  Nuko Yehova abwira Mose ati “uzinduke kare mu gitondo uhagarare imbere ya Farawo, umubwire uti ‘uku ni ko Yehova Imana y’Abaheburayo avuga ati “reka ubwoko bwanjye bugende bujye kunkorera.
14  Ariko niwanga ndaguteza ibyago byanjye byose mbiteze n’abagaragu bawe n’abantu bawe, kugira ngo umenye ko mu isi yose nta wuhwanye nanjye.
15  Ubu mba nararambuye ukuboko kwanjye nkaguteza icyorezo wowe n’abantu bawe, nkabatsemba ku isi.
16  Ariko icyatumye nkureka ugakomeza kubaho, ni ukugira ngo nkwereke imbaraga zanjye, no kugira ngo izina ryanjye ryamamare mu isi yose.
17  Mbese uracyishyira hejuru ukarwanya ubwoko bwanjye ntubureke ngo bugende?
18  Dore ejo ku isaha nk’iyi nzagusha imvura y’urubura ruremereye cyane, kandi mu mateka ya Egiputa yose ntihigeze hagwa urubura rumeze nk’urwo.
19  None wohereze abagaragu bawe bacyure amatungo yawe yose n’icyitwa icyawe cyose kiri mu gasozi babyugamishe. Kandi umuntu wese n’itungo ryose bizaba biri mu gasozi bitugamishijwe, urubura ruzabigwaho bipfe.”’”
20  Abantu bose bo mu bagaragu ba Farawo batinye ijambo rya Yehova, bacyuye abagaragu babo n’amatungo yabo barabyugamisha.
21  Ariko abantu bose batashyize ijambo rya Yehova ku mutima ngo baryiteho, barekeye abagaragu babo n’amatungo yabo mu gasozi.
22  Nuko Yehova abwira Mose ati “rambura ukuboko kwawe ugutunge mu ijuru kugira ngo urubura rugwe ku gihugu cya Egiputa cyose, no ku bantu no ku matungo no ku bimera byose byo mu gihugu cya Egiputa.”
23  Nuko Mose atunga inkoni ye mu ijuru, maze Yehova ahindisha inkuba, agusha n’urubura n’umuriro byisuka ku isi, kandi Yehova akomeza kugusha urubura ku gihugu cya Egiputa.
24  Nuko urubura ruragwa kandi umuriro umanukana n’urubura. Rwari urubura ruremereye cyane, ku buryo mu mateka yose ya Egiputa hatari harigeze hagwa urubura rumeze nk’urwo.
25  Urubura rugwa mu gihugu cya Egiputa cyose, rwica ikintu cyose cyari mu gasozi uhereye ku muntu ukageza ku matungo n’ibimera by’ubwoko bwose, ruvunagura n’ibiti by’ubwoko bwose.
26  Mu karere k’i Gosheni, aho Abisirayeli bari batuye, ni ho honyine hataguye urubura.
27  Amaherezo Farawo ahamagaza Mose na Aroni arababwira ati “ubu noneho nacumuye. Yehova ni we ukiranuka, naho jye n’abantu banjye turi abanyamakosa.
28  Inginga Yehova kugira ngo inkuba n’urubura bituruka ku Mana bihagarare. Nanjye ndabareka mugende mwe kuguma ino.”
29  Mose aramubwira ati “nkimara gusohoka mu mugi ndarambura amaboko nsenge Yehova. Inkuba zirahagarara kandi n’urubura ntirukomeza kugwa, kugira ngo umenye ko isi ari iya Yehova.
30  Ariko nzi ko naho byahagarara, wowe n’abagaragu bawe mutazatinya Yehova Imana.”
31  Ibimera bivamo ubudodo n’ingano za sayiri birangirika, kuko ingano zari zarazanye amahundo n’ibimera bivamo ubudodo byaramaze gupfundika uburabyo.
32  Ariko ingano zisanzwe na kusemeti nta cyo byabaye kuko byeraga bitinze.
33  Nuko Mose ava mu mugi kwa Farawo arambura amaboko asenga Yehova, maze inkuba n’urubura birahagarara n’imvura ntiyongera kugwa.
34  Farawo abonye ko imvura n’urubura n’inkuba byahagaze, yongera gucumura kandi yinangira umutima, n’abagaragu be barinangira.
35  Farawo akomeza kwinangira umutima, ntiyareka Abisirayeli ngo bagende, nk’uko Yehova yari yarabivuze binyuze kuri Mose.
28  “Naho wowe, wigize hafi umuvandimwe wawe Aroni n’abahungu be, ari bo Nadabu, Abihu, Eleyazari na Itamari, ubakure mu Bisirayeli kugira ngo bambere abatambyi.
2  Uzabohere umuvandimwe wawe Aroni imyenda yera kugira ngo imuheshe icyubahiro n’ubwiza.
3  Uzabwire abanyabwenge bose, abo nahaye umwuka w’ubwenge, babohere Aroni imyenda yo kumweza kugira ngo ambere umutambyi.
4  “Iyi ni yo myenda bazaboha: igitambaro cyo kwambara mu gituza, efodi, ikanzu itagira amaboko, ikanzu iboshye mu buryo bw’ibika, igitambaro cyihariye cyo kuzingirwa ku mutwe n’umushumi. Bazabohere umuvandimwe wawe Aroni n’abahungu be imyambaro yera kugira ngo bambere abatambyi.
5  Bazayibohe mu dukwege twa zahabu, ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza.
6  “Uzabohe efodi mu dukwege twa zahabu, ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza bukaraze; bizakorwe n’umuhanga mu gufuma.
7  Izabe iteranyirije ku ntugu, kandi aho ibice byayo byombi biteranyirije, uzatereho udutambaro tubiri, kamwe kuri buri rutugu.
8  Umushumi wo gukenyeza efodi na wo uzawubohe utyo, uwuboheshe udukwege twa zahabu, ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza bukaraze.
9  “Uzafate amabuye abiri ya shohamu uyakebeho amazina y’abana ba Isirayeli,
10  ku ibuye rimwe uzashyireho amazina atandatu, atandatu yandi azabe ari ku rindi buye, ukurikije uko bavutse.
11  Umuhanga wo gukeba ku mabuye azakebe kuri ayo mabuye yombi amazina y’abana ba Isirayeli nk’uko bakora ikashe. Uzayakwikire mu dufunga twa zahabu.
12  Uzashyire ayo mabuye yombi ku dutambaro two ku ntugu za efodi, kugira ngo abe amabuye y’urwibutso rw’abana ba Isirayeli. Kandi Aroni ajye yinjira imbere ya Yehova afite ayo mazina ku ntugu ze zombi kugira ngo abe urwibutso.
13  Uzacure udufunga muri zahabu,
14  ucure n’imikufi ibiri muri zahabu itunganyijwe. Iyo mikufi uzayicure imeze nk’umugozi uhotaguye, kandi iyo mikufi imeze nk’umugozi uhotaguye uzayifatishe kuri twa dufunga.
15  “Uzabohe n’igitambaro cyo guca imanza cyo kwambara mu gituza, bikorwe n’umuhanga wo gufuma. Uzakibohe nk’uko waboshye efodi, ukoresheje udukwege twa zahabu, ubudodo bw’ubururu, ubwoya buteye ibara ry’isine, ubudodo butukura n’ubudodo bwiza bukaraze.
16  Icyo gitambaro nugikubamo kabiri kizagire impande enye zingana: uburebure bwacyo buzareshye n’intambwe imwe y’ikiganza, n’ubugari bwacyo bureshye n’intambwe imwe y’ikiganza.
17  Uzagitakeho amabuye y’agaciro atondetse ku mirongo ine. Umurongo wa mbere uzawushyireho amabuye ya odemu, topazi na emerode.
18  Umurongo wa kabiri uzawushyireho aya nofeki, safiro na yasipi.
19  Umurongo wa gatatu uzawushyireho aya leshemu, shevo na ametusito.
20  Umurongo wa kane uzawushyireho aya kirusolito, shohamu na yashefi. Bazayakwikire mu dufunga twa zahabu.
21  Umubare w’ayo mabuye uzangane n’umubare w’amazina y’abana ba Isirayeli; azabe cumi n’abiri nk’uko amazina yabo ari. Kuri ayo mabuye bazakebeho amazina y’imiryango cumi n’ibiri nk’uko bakora ikashe, buri buye rishyirweho izina rimwe.
22  “Igitambaro cyo kwambara mu gituza uzagikorere umukufi umeze nk’umugozi uhotaguye, ukozwe muri zahabu itunganyijwe.
23  Kandi uzacure impeta ebyiri muri zahabu zo gushyira kuri cya gitambaro. Izo mpeta zombi uzazitere ku mitwe yombi y’icyo gitambaro ahagana hejuru.
24  Uzanyuze ya mikufi ibiri ya zahabu muri izo mpeta zombi ziri ku mitwe y’icyo gitambaro ahagana hejuru.
25  Imitwe y’iyo mikufi yombi uzayinyuze muri twa dufunga tubiri turi ku dutambaro two ku ntugu za efodi, ahagana imbere.
26  Uzacure impeta ebyiri muri zahabu uzishyire ku mitwe yombi y’igitambaro cyo kwambara mu gituza, ku ruhande rw’imbere rukora kuri efodi, ahagana hasi.
27  Kandi uzacure impeta ebyiri muri zahabu uzishyire ahagana hasi kuri twa dutambaro duteye ku ntugu zombi za efodi, uzishyire ku ruhande rwatwo rw’inyuma, hafi y’aho dufataniye na efodi, hejuru y’umushumi wo gukenyeza efodi.
28  Bazafatishe cya gitambaro cyo kwambara mu gituza kuri efodi. Bazafate umushumi w’ubururu bawunyuze mu mpeta z’icyo gitambaro, bawupfundike ku mpeta ziri kuri efodi, kugira ngo icyo gitambaro cyo kwambara mu gituza gikomeze kuba haruguru y’umushumi wo gukenyeza efodi, bityo cye kujya gitandukana na efodi.
29  “Aroni ajye yinjira Ahera yambaye amazina y’abana ba Isirayeli ku mutima, ari ku gitambaro cyo guca imanza cyo kwambara mu gituza, kugira ngo ayo mazina abe urwibutso ruhoraho imbere ya Yehova.
30  Uzashyire Urimu na Tumimu muri icyo gitambaro cyo guca imanza cyo kwambara mu gituza, kugira ngo bibe biri ku mutima wa Aroni igihe aje imbere ya Yehova. Aroni ajye ahora atwaye ku mutima we ibyo bikoresho byo guca imanza z’Abisirayeli igihe cyose aje imbere ya Yehova.
31  “Uzabohe ikanzu itagira amaboko yo kwambariraho efodi, yose uyibohe mu budodo bw’ubururu.
32  Iyo kanzu izabe ifite ijosi. Iryo josi uzarizengurutseho umusozo uboshywe, bikorwe n’umuhanga wo gufuma. Uwo musozo uzabe umeze nk’uw’ikoti riboheshejwe iminyururu kugira ngo udacika.
33  Ku musozo wo hasi w’iyo kanzu, uzazengurutseho amakomamanga aboshye mu budodo bw’ubururu, ubwoya buteye ibara ry’isine n’ubudodo butukura, kandi hagati y’ayo makomamanga uzatereho inzogera za zahabu.
34  Uzagende ukurikiranya ikomamanga n’inzogera, ikomamanga n’inzogera, ku musozo w’iyo kanzu itagira amaboko.
35  Aroni azajye ayambara kugira ngo ashobore gukora umurimo we, kandi ijwi ry’inzogera rijye ryumvikana igihe yinjiye Ahera imbere ya Yehova n’igihe asohotse, kugira ngo adapfa.
36  “Uzacure igisate kirabagirana cya zahabu itunganyijwe, ugikebeho amagambo agira ati ‘Kwera ni ukwa Yehova.’ Uzayakebeho nk’uko bakora ikashe.
37  Uzagifatishe ku gitambaro cyo kuzingirwa ku mutwe ukoresheje umushumi w’ubururu. Kizabe ahagana imbere kuri icyo gitambaro.
38  Kizabe mu ruhanga rwa Aroni kandi Aroni azagibweho n’ibicumuro byakorewe ibintu byera, ibyo Abisirayeli bazeza, ni ukuvuga amaturo yabo yera yose. Kizahore mu ruhanga rwe kugira ngo atume bemerwa na Yehova.
39  “Uzabohe mu budodo bwiza ikanzu iboshywe mu buryo bw’ibika n’igitambaro cyo kuzingirwa ku mutwe, ubohe n’umushumi; bizakorwe n’umuhanga wo kuboha.
40  “Naho abahungu ba Aroni uzababohere amakanzu, imishumi n’ibitambaro byo kuzingirwa ku mutwe kugira ngo bibaheshe icyubahiro n’ubwiza.
41  Iyo ni yo myambaro uzambika umuvandimwe wawe Aroni n’abahungu be. Uzabasukeho amavuta wuzuze ububasha mu biganza byabo, kandi ubeze bambere abatambyi.
42  Uzababohere amakabutura mu budodo kugira ngo ahishe ubwambure bwabo. Azabe ahereye mu rukenyerero agere ku bibero.
43  Aroni n’abahungu be bazajye bayambara igihe binjiye mu ihema ry’ibonaniro cyangwa igihe begereye igicaniro bagiye gukorera umurimo wabo ahantu hera, kugira ngo batagibwaho n’igicumuro maze bagapfa. Iryo rizamubere itegeko ry’ibihe bitarondoreka, we n’abazamukomokaho.
27  “Uzabaze igicaniro mu giti cyo mu bwoko bw’umunyinya, gifite uburebure bw’imikono itanu n’ubugari bw’imikono itanu. Icyo gicaniro kizagire impande enye zingana, n’ubuhagarike bw’imikono itatu.
2  Uzagikore gifite amahembe mu mfuruka zacyo enye. Ayo mahembe azabazanywe na cyo kandi uzakiyagirizeho umuringa.
3  Uzagikorere ibikoresho byo gukuraho ivu ririmo urugimbu, ugikorere ibitiyo, amabakure, amakanya n’ibyo kurahuza amakara; ibyo bikoresho byacyo byose uzabicure mu muringa.
4  Uzagikorere imiringa isobekeranye imeze nk’akayungiro, kandi uzashyireho impeta enye zicuzwe mu muringa mu nguni enye zacyo.
5  Ako kayungiro uzagashyire munsi y’umuguno w’igicaniro, kandi kazabe ahagana hagati mu gicaniro.
6  Uzabaze imijishi y’igicaniro mu giti cyo mu bwoko bw’umunyinya, uyiyagirizeho umuringa.
7  Iyo mijishi izashyirwe mu mpeta, kandi izabe iri mu mpande zombi z’igicaniro igihe bagihetse.
8  Uzagikore mu mbaho kimeze nk’isanduku nini irangaye. Uzagikore nk’uko wabyerekewe ku musozi.
9  “Nanone uzubake urugo rw’ihema. Mu ruhande rwerekeye i Negebu mu majyepfo, uzubake urugo rw’imyenda iboshywe mu budodo bwiza bukaraze, kandi uruhande rumwe ruzagire uburebure bw’imikono ijana.
10  Urwo rugo uzarucurire inkingi makumyabiri z’umuringa, uzicurire ibisate makumyabiri by’umuringa biciyemo imyobo. Udukonzo two kuri izo nkingi n’ibifunga byazo bizacurwe mu ifeza.
11  Uruhande rwerekeye mu majyaruguru na rwo ruzagire uburebure nk’ubwo, imyenda yarwo izagire uburebure bw’imikono ijana. Inkingi zarwo makumyabiri uzazicure mu muringa, uzicurire n’ibisate by’umuringa makumyabiri biciyemo imyobo, kandi udukonzo two kuri izo nkingi n’ibifunga byazo bizacurwe mu ifeza.
12  Naho mu bugari bw’urwo rugo, mu ruhande rwerekeye iburengerazuba, imyenda yaho izagire uburebure bw’imikono mirongo itanu, inkingi zayo zizabe icumi kandi uzazicurire ibisate icumi biciyemo imyobo.
13  Kandi ubugari bw’urwo rugo, mu ruhande rwerekeye aho izuba rirasira, buzabe imikono mirongo itanu.
14  Ku ruhande rumwe hazabe imyenda ifite uburebure bw’imikono cumi n’itanu, inkingi zayo zizabe eshatu, kandi uzazicurire ibisate bitatu biciyemo imyobo.
15  No ku rundi ruhande hazabe imyenda ifite uburebure bw’imikono cumi n’itanu, inkingi zayo zizabe eshatu, kandi uzazicurire ibisate bitatu biciyemo imyobo.
16  “Naho mu irembo ry’urwo rugo uzahakingirize umwenda ufite uburebure bw’imikono makumyabiri, uboshywe mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze; bizakorwe n’umuhanga wo kuboha. Inkingi zaho zizabe enye, kandi uzazicurire ibisate bine biciyemo imyobo.
17  Inkingi zose zizengurutse urwo rugo zizagire ibifunga bicuzwe mu ifeza n’udukonzo twazo ducuzwe mu ifeza, kandi uzazicurire ibisate by’umuringa biciyemo imyobo.
18  Uburebure bw’urugo buzabe imikono ijana, ubugari bwarwo bube imikono mirongo itanu, ubuhagarike bw’umwenda warwo uboshye mu budodo bwiza bukaraze bube imikono itanu. Izo nkingi uzazicurire ibisate by’umuringa biciyemo imyobo.
19  Ibikoresho by’ihema byose bizakoreshwa mu mirimo yose n’imambo zose z’ihema n’imambo zose z’urugo, bizacurwe mu muringa.
20  “Nawe uzategeke Abisirayeli bagushakire amavuta meza y’imyelayo isekuye yo gushyira mu matara, kugira ngo ajye ahora yaka.
21  Aroni n’abahungu be bazajye bayatunganyiriza mu ihema ry’ibonaniro, inyuma y’umwenda ukingiriza aho isanduku y’Igihamya iri, kugira ngo yakire imbere ya Yehova kuva nimugoroba kugeza mu gitondo. Iryo ni ryo tegeko Abisirayeli n’abazabakomokaho bazakurikiza kugeza ibihe bitarondoreka.
7  Nuko Yehova abwira Mose ati “dore nakugize Imana imbere ya Farawo, kandi Aroni umuvandimwe wawe azakubera umuhanuzi.
2  Naho wowe, uzavuge ibyo nzagutegeka byose. Aroni umuvandimwe wawe ni we uzajya abibwira Farawo, kandi agomba kureka Abisirayeli bakagenda, bakava mu gihugu cye.
3  Nanjye nzareka umutima wa Farawo ukomeze kwinangira, kandi nzagwiza ibimenyetso n’ibitangaza nzakorera mu gihugu cya Egiputa.
4  Farawo ntazabumvira, ariko nzaramburira ukuboko kwanjye ku gihugu cya Egiputa nkureyo ingabo zanjye, ni ukuvuga ubwoko bwanjye bwa Isirayeli, mbukure mu gihugu cya Egiputa mbukujeyo imanza zikomeye.
5  Abanyegiputa bazamenya rwose ko ndi Yehova igihe nzaramburira ukuboko kwanjye kuri Egiputa, kandi nzakura Abisirayeli hagati yabo.”
6  Nuko Mose na Aroni baragenda babigenza batyo, bakora ibyo Yehova yari yabategetse byose.
7  Igihe Mose na Aroni bajyaga kuvugana na Farawo, Mose yari afite imyaka mirongo inani, naho Aroni afite mirongo inani n’itatu.
8  Yehova abwira Mose na Aroni ati
9  “Farawo naramuka ababwiye ati ‘mukore igitangaza turebe,’ uzabwire Aroni uti ‘fata inkoni yawe uyijugunye imbere ya Farawo.’ Izahita ihinduka inzoka nini.”
10  Nuko Mose na Aroni bajya kwa Farawo, babigenza neza neza nk’uko Yehova yari yabategetse. Aroni ajugunya inkoni ye imbere ya Farawo n’abagaragu be, maze ihinduka inzoka nini.
11  Icyakora Farawo na we ahamagara abanyabwenge n’abapfumu, maze abatambyi bo muri Egiputa bakora iby’ubumaji na bo bakora nk’ibyo, babikoresheje ubumaji bwabo.
12  Buri wese ajugunya inkoni ye hasi, maze zihinduka inzoka nini, ariko inkoni ya Aroni imira inkoni zabo.
13  Nyamara nk’uko Yehova yari yarabivuze, Farawo yinangira umutima, ntiyabumvira.
14  Yehova abwira Mose ati “Farawo yinangiye umutima, kandi yanze kureka ubwoko bwanjye ngo bugende.
15  Mu gitondo usange Farawo. Ari bube agiye ku ruzi rwa Nili. Uhagarare aho ushobora guhura na we ku nkombe y’uruzi rwa Nili, maze ufate ya nkoni yahindutse inzoka.
16  Umubwire uti ‘Yehova Imana y’Abaheburayo yakuntumyeho iti “reka ubwoko bwanjye bugende, bujye kunkorera mu butayu,” ariko kugeza n’ubu wanze kumvira.
17  Uku ni ko Yehova avuga ati “iki ni cyo kiri bukumenyeshe ko ndi Yehova. Dore iyi nkoni mfite, ngiye kuyikubitisha amazi yo mu ruzi rwa Nili maze ahinduke amaraso.
18  Amafi yo mu ruzi rwa Nili arapfa, n’uruzi rwa Nili runuke, kandi Abanyegiputa ntibazifuza kunywa amazi yo mu ruzi rwa Nili.”’”
19  Yehova abwira Mose ati “bwira Aroni uti ‘fata inkoni yawe maze uramburire ukuboko kwawe ku mazi yo muri Egiputa, ku migezi yaho, ku migende ya Nili, ku bidendezi by’amazi bikikijwe n’urubingo no ku mazi yose ari mu bigega, kugira ngo yose ahinduke amaraso.’ Kandi mu gihugu cya Egiputa hose hazaba amaraso, no mu bikoresho byabo bibajwe mu biti n’ibibajwe mu mabuye.”
20  Mose na Aroni bahita babigenza batyo nk’uko Yehova yabibategetse, abangura inkoni ayikubitisha amazi y’uruzi rwa Nili Farawo n’abagaragu be bareba, maze amazi yose yo mu ruzi rwa Nili ahinduka amaraso.
21  Nuko amafi yari mu ruzi rwa Nili arapfa, uruzi rwa Nili ruranuka, Abanyegiputa ntibaba bagishobora kunywa amazi yo mu ruzi rwa Nili. Amaraso aba mu gihugu cya Egiputa hose.
22  Ariko abatambyi bo muri Egiputa bakora iby’ubumaji na bo bakora nk’ibyo babikoresheje ubumaji bwabo, bituma Farawo akomeza kwinangira umutima ntiyabumvira, nk’uko Yehova yari yarabivuze.
23  Nuko Farawo arahindukira ajya iwe; kandi ibyo na byo ntiyabishyiraho umutima ngo abyiteho.
24  Abanyegiputa bose bacukura mu mpande z’uruzi rwa Nili bashaka amazi yo kunywa, kuko batashoboraga kunywa amazi yo mu ruzi rwa Nili.
25  Yehova amaze guteza icyago uruzi rwa Nili, hashira iminsi irindwi.
34  Nuko Yehova abwira Mose ati “wibarize ibisate bibiri by’amabuye bimeze nka bya bindi bya mbere, nanjye ndandika kuri ibyo bisate amagambo yari kuri bya bisate bya mbere wamennye.
2  Kandi mu gitondo ube witeguye, kuko mu gitondo ugomba kuzamuka ukajya ku musozi wa Sinayi, ugahagarara hafi yanjye mu mpinga y’uwo musozi.
3  Ariko nta muntu ugomba kuzamukana nawe kandi kuri uwo musozi wose ntihazagire undi muntu uhaboneka. Ikindi kandi, ntihazagire imikumbi cyangwa amashyo birisha imbere y’uwo musozi.”
4  Nuko Mose abaza ibisate bibiri by’amabuye bimeze nk’ibya mbere, maze azinduka kare mu gitondo azamuka umusozi wa Sinayi nk’uko Yehova yari yamutegetse, azamuka afite ibyo bisate bibiri by’amabuye mu ntoki.
5  Yehova amanukira mu gicu ahagarara iruhande rwe, atangaza izina rya Yehova.
6  Yehova anyura imbere ye aravuga ati “Yehova, Yehova, Imana y’imbabazi n’impuhwe, itinda kurakara, ifite ineza nyinshi yuje urukundo n’ukuri,
7  igaragariza abantu ineza yuje urukundo kugeza ku bo mu bisekuru ibihumbi. Ni Imana ibabarira abantu amakosa, ibicumuro n’ibyaha, ariko ntibure guhana uwakoze icyaha, igahanira abana amakosa ya ba se ikageza ku buzukuru n’abuzukuruza.”
8  Mose amwikubita imbere,
9  aravuga ati “Yehova, niba koko ntonnye mu maso yawe, ndakwinginze, reka Yehova agendere hagati muri twe kuko aba bantu ari ubwoko butagonda ijosi, kandi utubabarire igicumuro cyacu n’icyaha cyacu, utugire abawe.”
10  Aramusubiza ati “dore ngiranye namwe isezerano: nzakorera ibitangaza imbere y’ubwoko bwawe bwose, ibitangaza bitigeze bibaho mu isi yose cyangwa mu mahanga yose. Kandi amahanga yose agukikije azabona umurimo wa Yehova, kuko ngiye kubakorera ikintu giteye ubwoba.
11  “Naho wowe ukomeze gukurikiza ibyo ngutegeka uyu munsi. Dore ngiye kwirukana imbere yawe Abamori, Abanyakanani, Abaheti, Abaperizi, Abahivi n’Abayebusi.
12  Uzirinde ntuzagirane isezerano n’abaturage bo mu gihugu ugiyemo kugira ngo bitazakubera umutego.
13  Ibicaniro byabo muzabisenye, inkingi zabo zera z’amabuye muzazimenagure, n’inkingi zabo zera z’ibiti muzaziteme.
14  Ntukunamire indi mana, kuko Yehova ari Imana ishaka ko umuntu ayiyegurira nta kindi ayibangikanyije na cyo,
15  kugira ngo utagirana isezerano n’abaturage bo muri icyo gihugu, kuko bazasambana n’imana zabo bakanazitambira ibitambo, kandi ntihazabura ugutumira maze ukarya ku gitambo cye.
16  Icyo gihe abahungu bawe uzabasabira abakobwa babo, kandi kuko abakobwa babo batazabura gusambana n’imana zabo, bazatuma abahungu bawe na bo basambana n’imana zabo.
17  “Ntuzacure ibigirwamana.
18  “Ujye wizihiza umunsi mukuru w’imigati idasembuwe. Mu gihe cyagenwe cy’ukwezi kwa Abibu, ujye umara iminsi irindwi urya imigati idasembuwe nk’uko nabigutegetse, kuko muri uko kwezi kwa Abibu ari bwo wavuye muri Egiputa.
19  “Uburiza bwose ni ubwanjye. Kandi mu matungo yawe yose, ikimasa cy’uburiza n’isekurume y’intama y’uburiza, ni ibyanjye.
20  Uburiza bwose bw’indogobe uzabucunguze intama. Ariko nutabucungura, uzabuvune ijosi. Uzajye ucungura imfura yose yo mu bahungu bawe. Kandi ntibakaze imbere yanjye imbokoboko.
21  “Ujye ukora imirimo yawe mu minsi itandatu, ariko ku munsi wa karindwi uziririze isabato. Ujye uziririza isabato, haba mu gihe cy’ihinga cyangwa icy’isarura.
22  “Ujye wizihiza umunsi mukuru w’ibyumweru, uwizihize utanga ituro ry’umuganura w’ingano, kandi ujye wizihiza umunsi mukuru w’isarura ryo mu mpera z’umwaka.
23  “Incuro eshatu mu mwaka, umugabo wese wo muri mwe ajye aza imbere y’Umwami w’ukuri Yehova, Imana ya Isirayeli.
24  Nzirukana amahanga imbere yawe nagure igihugu cyawe, kandi igihe cyose uzaba wagiye imbere ya Yehova Imana yawe incuro eshatu mu mwaka, nta muntu uzagerageza kwigarurira igihugu cyawe.
25  “Amaraso y’igitambo untambira, ntukayatambane n’ikintu gisembuwe, kandi igitambo untambira ku munsi mukuru wa pasika ntikikarare ngo kigere mu gitondo.
26  “Umuganura w’imbuto nziza kurusha izindi zera mu butaka bwawe, ujye uwuzana mu nzu ya Yehova Imana yawe. “Ntugatekeshe umwana w’ihene amahenehene ya nyina.”
27  Yehova yongera kubwira Mose ati “wandike aya magambo, kuko ari yo isezerano ngiranye nawe n’Abisirayeli rishingiyeho.”
28  Mose agumana na Yehova iminsi mirongo ine n’amajoro mirongo ine, atarya atanywa. Nuko yandika kuri bya bisate amagambo y’isezerano, Amategeko Icumi.
29  Mose amanuka umusozi wa Sinayi afite bya bisate bibiri by’Igihamya mu ntoki. Kandi kubera ko yari yavuganye n’Imana, mu maso he hararabagiranaga ariko we ntiyari abizi.
30  Aroni n’Abisirayeli bose babonye Mose baratangara kuko mu maso he harabagiranaga, bityo batinya kumwegera.
31  Mose arabahamagara, maze Aroni n’abatware b’iteraniro bose baramusanga, atangira kubavugisha.
32  Hanyuma abandi Bisirayeli bose baramwegera, abamenyesha amategeko yose Yehova yari yamubwiriye ku musozi wa Sinayi.
33  Iyo Mose yamaraga kuvugana na bo, yitwikiraga mu maso.
34  Ariko iyo yajyaga imbere ya Yehova kuvugana na we, yikuragaho igitwikirizo kugeza asohotse, maze yasohoka akabwira Abisirayeli ibyo yategetswe.
35  Iyo Abisirayeli barebaga mu maso ha Mose babonaga harabagirana. Nuko Mose akongera akitwikira mu maso, kugeza igihe yongeye kujya kuvugana n’Imana.
37  Besaleli abaza Isanduku mu giti cyo mu bwoko bw’umunyinya. Uburebure bwayo bwari imikono ibiri n’igice, ubugari bwayo ari umukono umwe n’igice, n’ubuhagarike bwayo ari umukono umwe n’igice.
2  Ayiyagirizaho zahabu itunganyijwe imbere n’inyuma kandi ayizengurutsaho umuguno wa zahabu.
3  Hanyuma ayicurira impeta enye za zahabu azishyira hejuru y’amaguru yayo uko ari ane, ashyira impeta ebyiri ku ruhande rumwe n’izindi ebyiri ku rundi ruhande.
4  Abaza n’imijishi mu giti cyo mu bwoko bw’umunyinya, ayiyagirizaho zahabu.
5  Iyo mijishi ayiseseka muri za mpeta ziri mu mpande z’Isanduku, kugira ngo ijye ikoreshwa mu guheka Isanduku.
6  Ayikorera umupfundikizo muri zahabu itunganyijwe. Uburebure bwawo bwari imikono ibiri n’igice, n’ubugari bwawo ari umukono umwe n’igice.
7  Hanyuma arema abakerubi babiri muri zahabu. Abacura muri zahabu abashyira ku mitwe yombi y’umupfundikizo.
8  Umukerubi umwe yari ku mutwe umwe, undi ari ku wundi. Abo bakerubi bombi yabashyize ku mitwe yombi y’umupfundikizo.
9  Abo bakerubi bari barambuye amababa yabo yombi bayazamuye hejuru, bayatwikirije umupfundikizo. Bari berekeranye bareba ku mupfundikizo.
10  Abaza ameza mu giti cyo mu bwoko bw’umunyinya. Uburebure bwayo bwari imikono ibiri, ubugari bwayo ari umukono umwe n’ubuhagarike bwayo ari umukono umwe n’igice.
11  Ayayagirizaho zahabu itunganyijwe kandi ayazengurutsaho umuguno wa zahabu.
12  Ayakorera umukaba uyazengurutse ufite ubugari bureshya n’ubugari bw’ikiganza, kandi uwo mukaba awuzengurutsaho umuguno wa zahabu.
13  Ayacurira impeta enye muri zahabu maze azishyira mu mfuruka enye zo ku maguru yayo uko ari ane.
14  Izo mpeta zari zegereye umukaba kandi zari izo gushyirwamo imijishi yo guheka ameza.
15  Hanyuma abaza imijishi yo guheka ameza, ayibaza mu giti cyo mu bwoko bw’umunyinya kandi ayiyagirizaho zahabu.
16  Arangije akora ibikoresho by’ameza: amasahani yayo n’ibikombe byayo, n’amabakure n’imperezo zo gusukisha ituro ry’ibyokunywa; abikora muri zahabu itunganyijwe.
17  Arema igitereko cy’amatara, agicura muri zahabu itunganyijwe. Uruti rwacyo n’indiba yacyo, amashami yacyo, udukombe twacyo, amapfundo yacyo n’uburabyo bwacyo, byose byari bicuranywe na cyo.
18  Icyo gitereko cyari gifite amashami atandatu mu mpande zacyo, amashami atatu mu ruhande rumwe n’andi atatu mu rundi ruhande.
19  Kuri buri shami ryo ku ruhande rumwe hari udukombe dutatu dufite ishusho y’indabyo z’agati k’umuluzi, tugiye dukurikirana n’amapfundo n’uburabyo. No kuri buri shami ryo ku rundi ruhande hari udukombe dutatu dufite ishusho y’indabyo z’agati k’umuluzi, tugiye dukurikirana n’amapfundo n’uburabyo. Uko ni ko amashami atandatu acuranywe n’icyo gitereko cy’amatara yari ameze.
20  Kuri icyo gitereko hariho udukombe tune dufite ishusho y’indabyo z’agati k’umuluzi, tugiye dukurikirana n’amapfundo n’uburabyo.
21  Ipfundo ryo munsi y’amashami abiri ryari ricuranywe na cyo, n’ipfundo ryo munsi y’andi mashami abiri ryari ricuranywe na cyo, n’ipfundo ryo munsi y’andi mashami abiri akurikiyeho na ryo ricuranywe na cyo; bikaba ari uko byari bimeze ku mashami atandatu yari acuranywe n’icyo gitereko.
22  Amapfundo n’amashami byari bicuranywe n’icyo gitereko. Cyose cyari ikintu kimwe gicuzwe muri zahabu itunganyijwe.
23  Yakiremeye amatara arindwi, udufashi two kuvana ibishirira ku rutambi n’agakoresho ko kubishyiraho, abicura muri zahabu itunganyijwe.
24  Icyo gitereko n’ibikoresho byacyo byose yabicuze muri zahabu itunganyijwe, ipima italanto imwe.
25  Abaza igicaniro cyo koserezaho umubavu, akibaza mu giti cyo mu bwoko bw’umunyinya. Cyari gifite uburebure bw’umukono umwe n’ubugari bw’umukono umwe, gifite impande enye zingana, n’ubuhagarike bw’imikono ibiri. Amahembe yacyo yari akoranywe na cyo.
26  Akiyagirizaho zahabu itunganyijwe ku ruhande rwo hejuru, ku mpande zacyo zose no ku mahembe yacyo, kandi agikorera umuguno wa zahabu ukizengurutse.
27  Agikorera impeta ebyiri muri zahabu, azitera munsi y’umuguno wacyo ku mpande zacyo ebyiri, ku mpande ebyiri ziteganye, kugira ngo zizajye zishyirwamo imijishi yo kugiheka.
28  Hanyuma abaza imijishi mu giti cyo mu bwoko bw’umunyinya, ayiyagirizaho zahabu.
29  Akora n’amavuta yera n’umubavu utunganyijwe uhumura neza kandi ukoranywe ubuhanga.
23  “Ntugakwirakwize impuha. Ntugafatanye n’umuntu mubi ngo ube umuhamya ucura imigambi mibisha.
2  Ntugakurikire benshi bagamije gukora nabi, kandi nutangwa ho umugabo mu mpaka ntukajye iyo benshi bagiye ngo uhamye ibinyoma, ugamije kugoreka urubanza.
3  Kandi ntukabere umukene mu mpaka ze.
4  “Nuhura n’ikimasa cy’umwanzi wawe cyangwa indogobe ye yayobye, ntukabure kuyimugarurira.
5  Nubona indogobe y’umuntu ukwanga yagwanye n’umutwaro ihetse, uzirinde kuyisiga aho. Ntuzabure kumufasha ngo muyikize uwo mutwaro.
6  “Ntukagoreke urubanza rw’umukene wo muri mwe.
7  “Uzibukire ijambo ry’ikinyoma ryose. Kandi ntukice utariho urubanza n’umukiranutsi, kuko umuntu mubi ntazamubaraho gukiranuka.
8  “Ntukemere guhongerwa, kuko impongano zihuma amaso abacamanza beza; kandi impongano ishobora kugoreka amagambo y’abakiranutsi.
9  “Ntugakandamize umwimukira kuko namwe muzi ubuzima bw’umwimukira, kubera ko mwabaye abimukira mu gihugu cya Egiputa.
10  “Mu myaka itandatu ujye ubiba imbuto mu butaka bwawe, kandi usarure umwero wabwo.
11  Ariko mu mwaka wa karindwi ujye ureka kubuhinga, ahubwo ujye uburaza kugira ngo abakene bo mu bwoko bwawe barye ibyabumezemo. Ibyo bazasigaza bizaribwe n’inyamaswa. Uko ni ko ugomba kugenza uruzabibu rwawe n’umurima wawe w’imyelayo.
12  “Ujye ukora imirimo yawe mu minsi itandatu. Ariko ku munsi wa karindwi ujye uruhuka, kugira ngo ikimasa cyawe n’indogobe yawe na byo biruhuke, n’umwana w’umuja wawe n’umwimukira na bo baruhuke.
13  “Mujye mwitondera ibyo nababwiye byose. Ntimuzigere muvuga izina ry’izindi mana; ntirizumvikane mu kanwa kawe.
14  “Incuro eshatu mu mwaka, ujye unyizihiriza umunsi mukuru.
15  Uzakomeze kwizihiza umunsi mukuru w’imigati idasembuwe. Mu minsi irindwi, mu gihe cyagenwe mu kwezi kwa Abibu, uzajye urya imigati idasembuwe nk’uko nagutegetse, kuko muri uko kwezi ari bwo wavuye muri Egiputa. Kandi ntihakagire uza imbere yanjye imbokoboko.
16  Nanone, ujye wizihiza umunsi mukuru w’isarura ry’imbuto z’umuganura w’ibyo wahinze mu murima, n’umunsi mukuru w’isarura ryo mu mpera z’umwaka, igihe usarura ibyo wahinze mu murima.
17  Buri muntu wese w’igitsina gabo azajye aza imbere y’Umwami Yehova incuro eshatu mu mwaka.
18  “Amaraso y’igitambo untambira ntukayatambane n’ikintu gisembuwe, kandi urugimbu untambira ku munsi mukuru ntirukarare ngo rugeze mu gitondo.
19  “Indobanure mu mbuto z’umuganura w’ibyeze mu butaka bwawe, ujye uzizana mu nzu ya Yehova Imana yawe. “Ntugatekeshe umwana w’ihene amahenehene ya nyina.
20  “Dore nohereje umumarayika wanjye imbere yawe ngo akuyobore mu nzira maze akugeze aho naguteguriye.
21  Ujye wirinda uko umwitwaraho kandi wumvire ijwi rye. Ntukamwigomekeho kuko atazabababarira igicumuro cyanyu, kubera ko aje mu izina ryanjye.
22  Ariko niwumvira ijwi rye udaca ku ruhande, ugakora ibyo nzakubwira byose, nanjye nzarwanya abanzi bawe, mbuze amahwemo abakubuza amahwemo.
23  Umumarayika wanjye azakugenda imbere akugeze mu gihugu cy’Abamori n’Abaheti n’Abaperizi n’Abanyakanani n’Abahivi n’Abayebusi, kandi nzabatsembaho.
24  Ntukikubite imbere y’imana zabo cyangwa ngo uzikorere, kandi ntugakore ikintu cyose gisa n’ibishushanyo by’imana zabo, ahubwo ntuzabure kubirimbura no kumenagura inkingi zabo zera.
25  Mukorere Yehova Imana yanyu, kandi rwose azabaha umugisha mugire umugati wo kurya n’amazi yo kunywa, kandi nzabarinda indwara.
26  Mu gihugu cyawe ntihazabamo umugore ukuramo inda cyangwa ingumba. Nzabaha kurama iminsi myinshi.
27  “Nzohereza igitinyiro cyanjye imbere yawe, kandi amahanga yose uzageramo nzayateza urujijo, kandi nzatuma abanzi bawe bose bagutera umugongo baguhunge.
28  Nzatuma amahanga acikamo igikuba na mbere y’uko uyageramo, kandi Abahivi n’Abanyakanani n’Abaheti bazaguhunga.
29  Sinzabirukana imbere yawe mu mwaka umwe, kugira ngo igihugu kitaba umwirare inyamaswa z’inkazi zikororoka zikagutera.
30  Nzagenda mbirukana imbere yawe buhoro buhoro, kugeza igihe uzaba umaze kororoka ukagwira ukigarurira igihugu.
31  “Nzagushyiriraho urugabano ruhera ku Nyanja Itukura rukagera ku nyanja y’Abafilisitiya, kandi rugahera ku butayu rukagera kuri rwa Ruzi, kuko nzakugabiza abaturage b’iki gihugu ukabirukana imbere yawe.
32  Ntuzagirane isezerano na bo cyangwa imana zabo.
33  Ntibazature mu gihugu cyawe kugira ngo batazatuma uncumuraho. Kandi nukorera imana zabo bizakubera umutego.”
22  “Umuntu niyiba itungo, ryaba ikimasa cyangwa intama, akaribaga cyangwa akarigurisha, ikimasa azakirihe ibimasa bitanu, intama ayirihe intama enye.
2  (“Umujura nafatirwa mu cyuho apfumura inzu bakamukubita agapfa, nta wuzagibwaho n’urubanza rw’amaraso ye.
3  Ariko niba yaje izuba ryarashe, uwamwishe azagibwaho n’urubanza rw’amaraso.) “Uwo mujura ntazabure kuriha. Niba nta cyo afite ariha, azagurishwe kugira ngo arihe ibyo yibye.
4  Ariko nafatanwa icyo yibye kikiri kizima, cyaba ikimasa cyangwa indogobe cyangwa intama, azakirihe incuro ebyiri.
5  “Umuntu niyonesha umurima cyangwa uruzabibu akahuramo amatungo ye aheka imizigo akayogoza umurima w’undi, azarihe imyaka myiza kurusha iyindi yo mu murima we cyangwa imizabibu myiza kurusha iyindi yo mu ruzabibu rwe.
6  “Umuriro nukwira hose ugafata ibihuru ugatwika imiba cyangwa imyaka itarasarurwa cyangwa umurima wose ugashya ugakongoka, uwakongeje uwo muriro ntazabure kuriha ibyahiye.
7  “Umuntu nabitsa mugenzi we amafaranga cyangwa ibindi bintu bikibirwa mu nzu y’uwo yabibikije, uwabyibye nafatwa azabirihe incuro ebyiri.
8  Uwabyibye nadafatwa, bazazane nyir’ukubibika imbere y’Imana y’ukuri kugira ngo barebe niba atari we watwaye ibintu bya mugenzi we.
9  Naho ibyaha byose birebana n’ikimasa n’indogobe n’intama n’imyambaro, mbese ikintu cyose cyabuze, umuntu akaba yavuga ati ‘iki ni icyanjye,’ urubanza rwabo bombi ruzazanwe imbere y’Imana y’ukuri. Uwo Imana izagaragaza ko ari we mubi, azarihe mugenzi we incuro ebyiri.
10  “Umuntu naragiza mugenzi we indogobe cyangwa ikimasa cyangwa intama cyangwa irindi tungo ryose, rigapfa cyangwa rikamugara cyangwa rigashimutwa nta wubireba,
11  azarahire mu izina rya Yehova imbere ya nyiraryo ko atatwaye ibintu bye, kandi nyiraryo azabyemere, n’uwaragijwe ntazabirihe.
12  Ariko nibyibirwa iwe, azabirihe nyirabyo.
13  Icyakora itungo niritanyagurwa n’inyamaswa, azazane ibisigazwa bibe gihamya, kuko atagomba kuriha itungo ryatanyaguwe n’inyamaswa.
14  “Ariko umuntu natira mugenzi we itungo rikamugara cyangwa rigapfa nyiraryo atari kumwe na ryo, ntazabure kuririha.
15  Nirigira icyo riba riri kumwe na nyiraryo, uwaritiye ntazaririhe. Niba yari yarikodesheje, azishyure ubukode bwaryo gusa.
16  “Umugabo nashukashuka umukobwa w’isugi utarasabwa akaryamana na we, ntazabure kumujyana ngo abe umugore we, amutanze ho inkwano.
17  Ariko se w’umukobwa niyanga rwose kumumuha, azarihe amafaranga asanzwe atangwa ho inkwano ku mukobwa w’isugi.
18  “Ntugatume umupfumu abaho.
19  “Umuntu wese uryamana n’itungo ntazabure kwicwa.
20  “Uzatambira ibitambo izindi mana zitari Yehova azarimburwe.
21  “Ntuzagirire nabi umwimukira cyangwa ngo umukandamize, kuko namwe mwabaye abimukira mu gihugu cya Egiputa.
22  “Ntimukababaze umupfakazi cyangwa imfubyi.
23  Numubabaza akantakira sinzabura kumva ijwi ryo gutaka kwe,
24  kandi uburakari bwanjye buzagurumana maze mbicishe inkota, abagore banyu na bo babe abapfakazi n’abana banyu babe imfubyi.
25  “Nuguriza amafaranga umuntu wo mu bwoko bwanjye ubabaye uri kumwe nawe, ntuzamubere nk’abandi. Ntuzamwake inyungu.
26  “Nufatira umwenda wa mugenzi wawe ho ingwate, uzawumusubize izuba rirenze
27  kuko ari wo wonyine yiyorosa. Ni wo akinga ku mubiri we. None se yaryama mu ki? Nantakira nzamwumva, kuko ngira imbabazi.
28  “Ntukavume Imana cyangwa umutware wo mu bwoko bwawe.
29  “Imyaka yawe yarumbutse n’urwengero rwawe rusendereye, ntuzabitange ho ituro ugononwa. Imfura z’abahungu bawe uzazimpe.
30  Uku ni ko uzagenza ikimasa cyawe n’intama yawe: bizagumane na nyina iminsi irindwi, ku munsi wa munani ubinture.
31  “Muzambere abantu bera, kandi ntimuzarye inyama z’itungo ryatanyaguwe n’inyamaswa. Muzarijugunyire imbwa.
38  Nuko abaza igicaniro cyo gutambiraho igitambo gikongorwa n’umuriro, akibaza mu giti cyo mu bwoko bw’umunyinya. Icyo gicaniro cyari gifite uburebure bw’imikono itanu n’ubugari bw’imikono itanu, gifite impande enye zingana, n’ubuhagarike bw’imikono itatu.
2  Akora amahembe yacyo mu mfuruka enye zacyo, kandi ayo mahembe yari abazanywe na cyo. Hanyuma akiyagirizaho umuringa.
3  Akora ibikoresho byose by’igicaniro: ibikoresho byo gukuraho ivu, ibitiyo, amabakure, amakanya n’ibyo kurahuza amakara. Ibyo bikoresho byacyo byose abicura mu muringa.
4  Akorera icyo gicaniro imiringa isobekeranye imeze nk’akayungiro, ayishyira munsi y’umuguno wacyo ahagana hagati mu gicaniro.
5  Acura impeta enye mu muringa zo gushyiramo imijishi, azishyira mu nguni enye zacyo hafi ya ya miringa isobekeranye.
6  Abaza imijishi mu giti cyo mu bwoko bw’umunyinya, ayiyagirizaho umuringa.
7  Iyo mijishi ayiseseka muri za mpeta zari mu mpande z’igicaniro, kugira ngo ijye ikoreshwa mu kugiheka. Agikora mu mbaho kimeze nk’isanduku nini irangaye.
8  Acura igikarabiro cy’umuringa n’igitereko cyacyo cy’umuringa, abicura mu ndorerwamo z’abagore bakoreraga umurimo ku muryango w’ihema ry’ibonaniro.
9  Nuko yubaka urugo rw’ihema. Mu ruhande rwerekeye i Negebu mu majyepfo, imyenda yarwo yari iboshywe mu budodo bwiza bukaraze, ifite uburebure bw’imikono ijana.
10  Inkingi zayo makumyabiri yazicuze mu muringa, azicurira ibisate makumyabiri by’umuringa biciyemo imyobo. Udukonzo two kuri izo nkingi n’ibifunga byazo yabicuze mu ifeza.
11  Imyenda yo mu ruhande rwerekeye mu majyaruguru na yo yari ifite uburebure bw’imikono ijana. Inkingi zayo makumyabiri yazicuze mu muringa, azicurira ibisate makumyabiri by’umuringa biciyemo imyobo. Udukonzo two kuri izo nkingi n’ibifunga byazo yabicuze mu ifeza.
12  Ariko mu ruhande rwerekeye iburengerazuba, imyenda yaho yari ifite uburebure bw’imikono mirongo itanu, inkingi zayo ari icumi, azicurira ibisate icumi biciyemo imyobo. Udukonzo two kuri izo nkingi n’ibifunga byazo yabicuze mu ifeza.
13  Mu ruhande rwerekeye iburasirazuba hari imyenda ifite uburebure bw’imikono mirongo itanu.
14  Ku ruhande rumwe rw’irembo ry’urugo, hari imyenda ifite uburebure bw’imikono cumi n’itanu. Inkingi zayo zari eshatu, zifite ibisate bitatu biciyemo imyobo.
15  No ku rundi ruhande rw’irembo ry’urugo, hari imyenda ifite uburebure bw’imikono cumi n’itanu. Inkingi zayo zari eshatu, zifite ibisate bitatu biciyemo imyobo.
16  Imyenda yose y’urugo yari iboshywe mu budodo bwiza bukaraze.
17  Ibisate biciyemo imyobo byo gushingamo inkingi zayo byari bicuzwe mu muringa. Udukonzo twazo n’ibifunga byazo byari bicuzwe mu ifeza, imitwe yazo yari iyagirijweho ifeza kandi inkingi z’urugo zose zari zifite ibifunga bicuzwe mu ifeza.
18  Umwenda wo gukinga mu irembo ry’urwo rugo wakozwe n’umuhanga wo kuboha, awuboha mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze. Wari ufite uburebure bw’imikono makumyabiri n’ubuhagarike bw’imikono itanu, kandi wareshyaga n’imyenda y’urugo.
19  Inkingi zawo enye n’ibisate bine byo kuzishingamo byari bicuzwe mu muringa. Udukonzo twazo twari ducuzwe mu ifeza n’imitwe yazo yari iyagirijweho ifeza, kandi ibifunga byazo byari bicuzwe mu ifeza.
20  Imambo zose z’ihema n’imambo zose z’urugo zari zicuzwe mu muringa.
21  Ibi ni byo bikoresho by’ihema byabaruwe, ari ryo hema ry’Igihamya. Byabaruwe bitegetswe na Mose, uwo ukaba wari umurimo w’Abalewi bari bayobowe na Itamari mwene Aroni umutambyi.
22  Besaleli mwene Uri, mwene Huri wo mu muryango wa Yuda, akora ibyo Yehova yategetse Mose byose.
23  Kandi yari kumwe na Oholiyabu mwene Ahisamaki wo mu muryango wa Dani, wari umunyabukorikori n’umuhanga mu gufuma no kuboha imyenda mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza.
24  Zahabu yose yakoreshejwe mu mirimo yose y’ahera, yari zahabu yatanzwe ho ituro rizunguzwa. Yapimaga italanto makumyabiri n’icyenda na shekeli magana arindwi na mirongo itatu zagezwe kuri shekeli y’ahera.
25  Ifeza yatanzwe n’abo mu iteraniro babaruwe yari italanto ijana, na shekeli igihumbi na magana arindwi na mirongo irindwi n’eshanu, zagezwe kuri shekeli y’ahera.
26  Umuntu wese wabaruwe, kuva ku bafite imyaka makumyabiri kujyana hejuru, yatanze kimwe cya kabiri cya shekeli igezwe kuri shekeli y’ahera. Kandi abagabo bose babaruwe bari ibihumbi magana atandatu na bitatu na magana atanu na mirongo itanu.
27  Ibisate biciyemo imyobo byakoreshejwe ku ihema no ku mwenda ukingiriza, byacuzwe mu ifeza ipima italanto ijana. Italanto ijana z’ifeza zacuzwemo ibisate ijana biciyemo imyobo; italanto imwe y’ifeza yacurwagamo igisate kimwe giciyemo umwobo.
28  Naho ya feza ipima shekeli igihumbi na magana arindwi na mirongo irindwi n’eshanu, yayicuzemo udukonzo tw’inkingi, ayiyagiriza ku mitwe y’izo nkingi kandi ayicuramo ibifunga byazo.
29  Umuringa watanzwe ho ituro rizunguzwa wapimaga italanto mirongo irindwi na shekeli ibihumbi bibiri na magana ane.
30  Uwo muringa yawucuzemo ibisate biciyemo imyobo byo ku muryango w’ihema ry’ibonaniro n’igicaniro cy’umuringa, na ya miringa isobekeranye imeze nk’akayungiro ishyirwa muri icyo gicaniro hamwe n’ibikoresho byacyo byose,
31  awucuramo n’ibisate biciyemo imyobo bizengurutse urugo, ibisate biciyemo imyobo byo ku irembo ry’urugo, imambo zose z’ihema n’imambo zose z’urugo rukikije iryo hema.
32  Hagati aho abantu babona ko Mose atinze kuva ku musozi. Nuko baraterana basanga Aroni, baramubwira bati “turemere imana izatujya imbere, kuko tutazi uko byagendekeye Mose wadukuye mu gihugu cya Egiputa.”
2  Aroni abyumvise arababwira ati “mukure amaherena ya zahabu ku matwi y’abagore banyu, n’ay’abahungu banyu n’ay’abakobwa banyu, muyanzanire.”
3  Nuko abantu bose biyambura amaherena ya zahabu yari ku matwi yabo, bayazanira Aroni.
4  Afata iyo zahabu bamuzaniye arayishongesha, ayikoramo igishushanyo cy’ikimasa akoresheje ipatasi. Nuko baravuga bati “Isirayeli we, iyi ni yo Mana yawe yagukuye mu gihugu cya Egiputa.”
5  Aroni abibonye yubaka igicaniro imbere y’icyo gishushanyo, avuga mu ijwi riranguruye ati “ejo hari umunsi mukuru wa Yehova.”
6  Bukeye bwaho bazinduka kare kare, batamba ibitambo bikongorwa n’umuriro n’ibitambo bisangirwa. Hanyuma abantu baricara, bararya baranywa. Barangije barahaguruka barishimisha.
7  Yehova abwira Mose ati “manuka ugende, kuko abantu bawe wakuye mu gihugu cya Egiputa bakoze ibibarimbuza.
8  Bateshutse vuba bava mu nzira nabategetse kugenderamo. Biremeye igishushanyo kiyagijwe cy’ikimasa bacyikubita imbere kandi bagitambira ibitambo bagira bati ‘Isirayeli we, iyi ni yo Mana yawe yagukuye mu gihugu cya Egiputa.’”
9  Yehova arongera abwira Mose ati “nitegereje aba bantu nsanga ari ubwoko butagonda ijosi.
10  None reka mbasukeho uburakari bwanjye bugurumana mbatsembeho, maze nkugire ishyanga rikomeye.”
11  Nuko Mose yurura Yehova Imana ye aramubwira ati “Yehova, kuki wasuka uburakari bwawe bugurumana ku bwoko bwawe wakuje mu gihugu cya Egiputa imbaraga nyinshi n’ukuboko gukomeye?
12  Kuki wakwemera ko Abanyegiputa bavuga bati ‘yabakuye muri Egiputa agamije kubagirira nabi, agira ngo abatsinde mu misozi abatsembe ku isi’? Cubya uburakari bwawe bugurumana, wisubireho ureke ibibi wari ugiye kugirira ubwoko bwawe.
13  Ibuka abagaragu bawe Aburahamu, Isaka na Isirayeli, abo warahiye mu izina ryawe uti ‘nzagwiza urubyaro rwanyu rungane n’inyenyeri zo mu ijuru, kandi iki gihugu cyose natoranyije nzagiha urubyaro rwanyu kibe gakondo yarwo kugeza ibihe bitarondoreka.’”
14  Nuko Yehova yisubiraho areka ibibi yari yavuze ko agiye kugirira ubwoko bwe.
15  Hanyuma Mose aramanuka ava ku musozi afite mu ntoki ibisate bibiri by’Igihamya, ibisate byanditseho ku mpande zombi. Ibyo bisate byari byanditseho imbere n’inyuma.
16  Ibyo bisate byari byakozwe n’Imana kandi inyandiko yari ibiriho yari iy’Imana.
17  Yosuwa yumva urusaku rw’abantu kuko bateraga hejuru, abwira Mose ati “ndumva urusaku rw’intambara mu nkambi.”
18  Ariko Mose aravuga ati “Iryo si ijwi ry’indirimbo y’abivuga ibigwi, Si n’ijwi ry’umuborogo w’abatsinzwe; Ndumva ari ijwi ry’indi ndirimbo.”
19  Mose ageze hafi y’inkambi abona cya kimasa n’ababyina, ararakara cyane. Ahita ajugunya hasi bya bisate bibiri yari afite mu ntoki, bijanjagurikira aho munsi y’umusozi.
20  Nuko afata cya kimasa bari baremye aragitwika maze aragisya gihinduka ifu, ayiminjagira hejuru y’amazi, ayanywesha Abisirayeli.
21  Hanyuma Mose abwira Aroni ati “aba bantu bagushukishije iki kugira ngo utume bakora icyaha gikomeye?”
22  Aroni aramusubiza ati “ntundakarire databuja. Nawe ubwawe uzi ukuntu ubu bwoko ari ubwoko buhora bushaka gukora ibibi.
23  Bambwiye bati ‘turemere imana izatujya imbere, kuko tutazi uko byagendekeye Mose wadukuye mu gihugu cya Egiputa.’
24  Ni ko kubabwira nti ‘ufite zahabu wese nayiyambure ayinzanire.’ Nuko ndayifata nyijugunya mu muriro, havamo iki kimasa.”
25  Mose abona ko abo bantu birekuye, kubera ko Aroni yabaretse bagakora ibyo bishakiye bigatuma bitesha agaciro imbere y’abanzi babo.
26  Nuko Mose ahagarara mu irembo ry’inkambi, aravuga ati “uri ku ruhande rwa Yehova wese nansange.” Nuko bene Lewi bose bateranira aho ari.
27  Arababwira ati “uku ni ko Yehova Imana ya Isirayeli ivuze iti ‘buri wese yambare inkota ye. Muzenguruke inkambi yose muve ku irembo rimwe mugere ku rindi, buri wese yice umuvandimwe we na mugenzi we n’incuti ye magara.’”
28  Bene Lewi babigenza nk’uko Mose yabategetse, ku buryo kuri uwo munsi hapfuye abagabo bagera ku bihumbi bitatu.
29  Mose aravuga ati “uyu munsi nimwikomeze mukore umurimo wa Yehova, kuko buri wese muri mwe yarwanyije umwana we n’umuvandimwe we, kugira ngo uyu munsi Yehova abahe umugisha.”
30  Bukeye bwaho Mose abwira abantu ati “dore mwakoze icyaha gikomeye cyane. Ubu ngiye kuzamuka nsange Yehova mwinginge, ahari yabababarira icyaha cyanyu.”
31  Mose asubira kuri Yehova aramubwira ati “ni koko aba bantu bakoze icyaha gikomeye, kuko biremeye imana ya zahabu!
32  None rero ubababarire icyaha cyabo. Niba utabababariye, ndakwinginze umpanagure mu gitabo cyawe wanditse.”
33  Ariko Yehova abwira Mose ati “uwancumuyeho ni we nzahanagura mu gitabo cyanjye.
34  None genda ujyane abantu aho nakubwiye. Dore umumarayika wanjye azakujya imbere. Kandi igihe cyo kubahana nikigera nzabahanira icyaha cyabo.”
35  Nuko Yehova ateza abantu icyorezo bitewe n’ikimasa bari baremye, cya kindi Aroni yaremye.
6  Yehova abwira Mose ati “ubu noneho ugiye kwirebera ibyo nzakorera Farawo, kuko azabareka bakagenda yemejwe n’ukuboko gukomeye, kandi azabirukana mu gihugu cye yemejwe n’ukuboko gukomeye.”
2  Imana ibwira Mose iti “ndi Yehova.
3  Nabonekeye Aburahamu na Isaka na Yakobo ndi Imana Ishoborabyose, ariko ku bihereranye n’izina ryanjye Yehova, sinigeze mbimenyekanishaho.
4  Kandi nagiranye na bo isezerano ryo kubaha igihugu cy’i Kanani, igihugu batuyemo ari abimukira.
5  Jye ubwanjye numvise kuniha kw’Abisirayeli bagizwe abacakara n’Abanyegiputa, maze nibuka isezerano ryanjye.
6  “None rero, ubwire Abisirayeli uti ‘ndi Yehova, kandi nzabakura mu buretwa bw’Abanyegiputa, mbakize ububata bwabo; nzabacunguza ukuboko kurambuye n’imanza zikomeye.
7  Nzabagira ubwoko bwanjye, mbe Imana yanyu; namwe muzamenya ko ndi Yehova Imana yanyu ubakuye mu buretwa bwo muri Egiputa.
8  Nzabajyana mu gihugu narahiye nzamuye ukuboko kwanjye ko nzagiha Aburahamu, Isaka na Yakobo; kandi nzakibaha kibe icyanyu. Ndi Yehova.’”
9  Hanyuma Mose abibwira Abisirayeli, ariko banga kumvira Mose bitewe no gucika intege hamwe n’uburetwa bwari bubarembeje.
10  Nuko Yehova abwira Mose ati
11  “genda ubwire Farawo umwami wa Egiputa areke Abisirayeli bagende, bave mu gihugu cye.”
12  Ariko Mose avugira imbere ya Yehova ati “dore Abisirayeli banze kunyumva; none Farawo we azanyumva ate kandi ntazi kuvuga?”
13  Ariko Yehova akomeza kubwira Mose na Aroni ngo babwire Abisirayeli na Farawo umwami wa Egiputa itegeko rye, kugira ngo bakure Abisirayeli mu gihugu cya Egiputa.
14  Aba ni bo batware b’amazu ya ba sekuruza: bene Rubeni, imfura ya Isirayeli ni Hanoki na Palu na Hesironi na Karumi. Iyo ni yo miryango ikomoka kuri Rubeni.
15  Bene Simeyoni ni Yemuweli na Yamini na Ohadi na Yakini na Sohari na Shawuli, uwo yabyaranye n’Umunyakananikazi. Iyo ni yo miryango ikomoka kuri Simeyoni.
16  Aya ni yo mazina ya bene Lewi nk’uko imiryango bakomokamo iri: hari Gerushoni na Kohati na Merari. Imyaka yose Lewi yaramye ni imyaka ijana na mirongo itatu n’irindwi.
17  Bene Gerushoni ni Libuni na Shimeyi, nk’uko imiryango yabo iri.
18  Bene Kohati ni Amuramu na Isuhari na Heburoni na Uziyeli. Imyaka yose Kohati yaramye ni imyaka ijana na mirongo itatu n’itatu.
19  Bene Merari ni Mahili na Mushi. Iyo ni yo miryango y’Abalewi, nk’uko imiryango bakomokamo iri.
20  Amuramu yashyingiranywe na Yokebedi, mushiki wa se. Hanyuma amubyarira Aroni na Mose. Imyaka yose Amuramu yaramye ni imyaka ijana na mirongo itatu n’irindwi.
21  Bene Isuhari ni Kora na Nefegi na Zikiri.
22  Bene Uziyeli ni Mishayeli na Elizafani na Sitiri.
23  Aroni yashyingiranywe na Elisheba umukobwa wa Aminadabu, mushiki wa Nahasoni. Hanyuma amubyarira Nadabu na Abihu na Eleyazari na Itamari.
24  Bene Kora ni Asiri na Elukana na Abiyasafu. Iyo ni yo miryango ikomoka kuri Kora.
25  Eleyazari mwene Aroni yashyingiranywe n’umwe mu bakobwa ba Putiyeli. Hanyuma amubyarira Finehasi. Abo ni bo bakuru mu batware b’Abalewi nk’uko imiryango yabo iri.
26  Icyo ni cyo gisekuru cya Aroni na Mose, ba bandi Yehova yabwiye ati “nimukure Abisirayeli mu gihugu cya Egiputa nk’uko imitwe y’ingabo zabo iri.”
27  Uwo Mose na Aroni ni bo bavuganye na Farawo umwami wa Egiputa, kugira ngo bavane Abisirayeli muri Egiputa.
28  Nuko ku munsi Yehova yavuganiyeho na Mose mu gihugu cya Egiputa,
29  Yehova abwira Mose ati “ndi Yehova. Ubwire Farawo umwami wa Egiputa ibyo nkubwira byose.”
30  Nuko Mose avugira imbere ya Yehova ati “none se Farawo azanyumva ate kandi ntazi kuvuga?”
31  Yehova abwira Mose ati
2  “dore natoranyije Besaleli mwene Uri, mwene Huri, wo mu muryango wa Yuda.
3  Nzamwuzuza umwuka w’Imana agire ubwenge, gusobanukirwa n’ubumenyi, kandi agire ubuhanga mu bukorikori bw’uburyo bwose:
4  ubwo gukora ibishushanyo mbonera, gucura ibintu muri zahabu, mu ifeza no mu muringa,
5  guconga amabuye y’agaciro no kuyakwikira no kubaza mu biti ibintu by’ubwoko bwose.
6  Nanjye dore muhaye Oholiyabu mwene Ahisamaki wo mu muryango wa Dani kugira ngo amufashe, kandi nzashyira ubwenge mu mitima y’abahanga bose ngo bakore ibyo nagutegetse byose:
7  ihema ry’ibonaniro, Isanduku y’igihamya n’umupfundikizo wayo, ibikoresho byose byo mu ihema,
8  ameza n’ibikoresho byayo, igitereko cy’amatara gicuzwe muri zahabu itunganyijwe n’ibikoresho byacyo byose, igicaniro cyo koserezaho umubavu,
9  igicaniro cyo gutambiraho igitambo gikongorwa n’umuriro n’ibikoresho byacyo byose, igikarabiro n’igitereko cyacyo,
10  imyambaro iboshye neza n’imyambaro yera ya Aroni umutambyi, imyambaro abahungu be bambara bakora umurimo w’ubutambyi,
11  amavuta yera n’umubavu uhumura neza w’ahera. Bazakore ibintu byose nk’uko nagutegetse.”
12  Yehova yongera kubwira Mose ati
13  “nawe uzabwire Abisirayeli uti ‘ntimukabure kuziririza amasabato yanjye, kuko ari ikimenyetso hagati yanjye namwe mu bihe byanyu byose, kugira ngo mumenye ko ari jye Yehova ubeza.
14  Mujye muziririza isabato, kuko ari iyera kuri mwe. Umuntu uzica itegeko ryo kuziririza isabato azicwe. Nihagira ukora umurimo ku isabato, uwo muntu azicwe akurwe mu bwoko bwe.
15  Mujye mukora imirimo mu minsi itandatu, ariko umunsi wa karindwi ni isabato, umunsi wihariye w’ikiruhuko. Uwo munsi ni uwera kuri Yehova. Umuntu wese uzakora umurimo ku munsi w’isabato azicwe.
16  Abisirayeli bajye baziririza isabato, bayizihize mu bihe byabo byose, ibe isezerano ry’ibihe bitarondoreka.
17  Izabe ikimenyetso hagati yanjye n’Abisirayeli kugeza ibihe bitarondoreka, kuko Yehova yaremye ijuru n’isi mu minsi itandatu, ariko ku munsi wa karindwi agahagarika imirimo ye, akaruhuka.’”
18  Nuko Imana imaze kuvugana na Mose ku musozi wa Sinayi, imuha ibisate bibiri by’amabuye by’Igihamya, byandikishijweho urutoki rw’Imana.
21  “Aya ni yo mategeko uzabaha:
2  “Nugura umugaragu w’Umuheburayo, azagukorere imyaka itandatu, ariko mu mwaka wa karindwi azagende nta cyo umwatse, abe uw’umudendezo.
3  Niba yaraje ari wenyine, azagende wenyine. Niba yari afite umugore, azajyane n’umugore we.
4  Ariko shebuja namushakira umugore bakabyarana abana b’abahungu cyangwa ab’abakobwa, uwo mugore n’abana be bazaba aba shebuja, maze uwo mugaragu agende wenyine.
5  Ariko uwo mugaragu namutitiriza akavuga ati ‘rwose nkunze databuja n’umugore wanjye n’abana banjye, kandi sinshaka kugenda ngo mbe uw’umudendezo,’
6  icyo gihe shebuja azamuzane imbere y’Imana y’ukuri amwegereze urugi cyangwa inkomanizo z’umuryango, maze amutoboze ugutwi uruhindu, bityo abe imbata ye iteka ryose.
7  “Umuntu nagurisha umukobwa we ngo abe umuja, ntazasezererwa nk’uko abagaragu basezererwa.
8  Shebuja niyumva atamwishimiye ntamugire inshoreke ye ahubwo akareka agacungurwa, ntazaba yemerewe kumugurisha umunyamahanga kuko azaba yaramuriganyije.
9  Kandi namushyingira umuhungu we, azamukorere ibihuje n’uburenganzira bw’abakobwa.
10  Uwo muhungu nashaka undi mugore, ntakagire icyo agabanya ku bimutunga n’imyambaro ye, kandi ntakagire icyo agabanya ku byo amugomba birebana n’abashakanye.
11  Natamuha ibyo bintu uko ari bitatu, uwo mugore azigendere nta cyo bamwatse, nta cyo yishyujwe.
12  “Umuntu nakubita undi agapfa, na we ntakabure kwicwa.
13  Ariko niba atamwubikiriye kandi Imana y’ukuri ikareka akamwica bimugwiririye, icyo gihe nzagushyiriraho ahantu ashobora guhungira.
14  Umuntu narakarira mugenzi we kugeza ubwo ahimba amayeri akamwica, muzamufate mumwice, kabone niyo yaba yahungiye ku gicaniro cyanjye.
15  Umuntu ukubita se cyangwa nyina ntakabure kwicwa.
16  “Umuntu nashimuta undi akamugurisha cyangwa agafatanwa uwashimuswe, ntakabure kwicwa.
17  “Umuntu navuma se cyangwa nyina ntakabure kwicwa.
18  “Abantu nibatongana maze umwe agakubita mugenzi we ibuye cyangwa isuka ntapfe ariko agahera mu buriri,
19  nahaguruka agatangira kugendagenda hanze afite icyo yicumbye, icyo gihe uwamukubise ntazahanwe, ahubwo azamwishyure igihe yamaze adakora kugeza aho akiriye neza.
20  “Umuntu nakubita inkoni umugaragu we cyangwa umuja we akamwica, ntazabure guhorerwa.
21  Ariko namara umunsi umwe cyangwa ibiri, ntazahorerwe kuko shebuja yamuguze amafaranga ye.
22  “Umuntu narwana n’undi bagahutaza umugore utwite maze umwana atwite akavamo ariko ntihagire upfa, ntazabure gutanga indishyi azacibwa n’umugabo w’uwo mugore; kandi azazitange byemejwe n’abacamanza.
23  Ariko nihagira upfa, ubugingo buzahorerwe ubundi,
24  ijisho rihorerwe irindi, iryinyo rihorerwe irindi, ikiganza gihorerwe ikindi, ikirenge gihorerwe ikindi,
25  ubushye buhorerwe ubundi, uruguma ruhorerwe urundi, gukubita guhorerwe ukundi.
26  “Umuntu nakubita umugaragu we cyangwa umuja we mu jisho akarimena, azamusezerere abe uw’umudendezo bitewe n’ijisho rye yamennye.
27  Kandi nakura iryinyo umugaragu we cyangwa umuja we, azamusezerere abe uw’umudendezo bitewe n’iryinyo rye yakuye.
28  “Ikimasa nicyica umugabo cyangwa umugore agapfa, icyo kimasa ntikizabure kwicishwa amabuye, ariko ntihazagire urya inyama zacyo; kandi nyir’icyo kimasa ntazahanwe.
29  Ariko niba icyo kimasa cyari gisanzwe cyica kandi nyiracyo akaba yari yaraburiwe maze ntakirinde, kikica umugabo cyangwa umugore, icyo kimasa kizicishwe amabuye kandi na nyiracyo yicwe.
30  Niyakwa incungu, azishyure ikiguzi cy’incungu y’ubugingo bwe hakurikijwe ibyo azaba yaciwe byose.
31  Nicyica umuhungu cyangwa umukobwa, nyiracyo azakorerwe ibihuje n’iryo tegeko.
32  Ariko nicyica umugaragu cyangwa umuja, azahe shebuja shekeli mirongo itatu, kandi icyo kimasa kizicishwe amabuye.
33  “Umuntu napfundura umwobo cyangwa agacukura umwobo ntawupfundikire, maze hakagwamo itungo, ryaba ikimasa cyangwa indogobe,
34  nyir’uwo mwobo azaririhe. Azahe ikiguzi nyir’iryo tungo ryapfuye, asigarane intumbi.
35  Ikimasa cy’umuntu nikirwana n’ikimasa cy’undi kikacyica, bazagurishe ikimasa kizima bagabane ikiguzi cyacyo, kandi n’icyapfuye bazakigabane.
36  Ariko niba byari bizwi ko icyo kimasa cyari gisanzwe cyica ariko nyiracyo ntakirinde, ntazabure kuriha: ikimasa kizarihwe ikindi, kandi icyapfuye kizabe icye.
25  Yehova abwira Mose ati
2  “bwira Abisirayeli bangenere ituro kandi mujye mwakira ituro umuntu wese wemejwe n’umutima we antura.
3  Iri ni ryo turo bazabaha: zahabu, ifeza n’umuringa.
4  Bazabahe ubudodo bw’ubururu, ubwoya buteye ibara ry’isine, ubudodo bw’umutuku, ubudodo bwiza n’ubwoya bw’ihene;
5  impu z’amapfizi y’intama ziteye ibara ritukura, impu z’inyamaswa zitwa tahashi n’imbaho z’igiti cyo mu bwoko bw’umunyinya.
6  Bazabahe n’amavuta y’itara, amavuta ahumura yo kuvangwa n’amavuta yera akanavangwa n’umubavu uhumura neza,
7  amabuye ya shohamu n’amabuye yo gushyira kuri efodi no ku gitambaro cyo kwambara mu gituza.
8  Kandi muzanyubakire ubuturo kuko nzabamba ihema muri bo.
9  Muzabwubake mukurikije ibyo ngiye kukwereka byose, icyitegererezo cy’ihema n’icyitegererezo cy’ibikoresho byaryo byose.
10  “Muzabaze Isanduku mu giti cyo mu bwoko bw’umunyinya; uburebure bwayo buzabe imikono ibiri n’igice, ubugari bwayo buzabe umukono umwe n’igice, n’ubuhagarike bwayo bube umukono umwe n’igice.
11  Uzayiyagirizeho zahabu itunganyijwe. Uzayiyagirizeho zahabu imbere n’inyuma kandi uzayizengurutseho umuguno wa zahabu.
12  Uzayicurire impeta enye za zahabu uzishyire hejuru y’amaguru yayo uko ari ane, ushyire impeta ebyiri ku ruhande rumwe n’izindi ebyiri ku rundi ruhande.
13  Kandi uzabaze imijishi mu giti cyo mu bwoko bw’umunyinya uyiyagirizeho zahabu.
14  Iyo mijishi uzayiseseke muri za mpeta ziri mu mpande z’Isanduku, kugira ngo ijye ikoreshwa mu guheka Isanduku.
15  Iyo mijishi izagume mu mpeta z’Isanduku; ntizakurwemo.
16  Muri iyo Sanduku uzashyiremo igihamya nzaguha.
17  “Uzayikorere umupfundikizo muri zahabu itunganyijwe. Uburebure bwawo buzabe imikono ibiri n’igice, n’ubugari bwawo bube umukono umwe n’igice.
18  Kandi uzareme abakerubi babiri muri zahabu. Uzabacure muri zahabu ubashyire ku mitwe yombi y’umupfundikizo.
19  Uzashyire umukerubi umwe ku mutwe umwe, undi umushyire ku wundi. Abo bakerubi bombi muzabashyire ku mitwe yombi y’umupfundikizo.
20  Abo bakerubi bazabe barambuye amababa yabo yombi bayerekeje hejuru, bayatwikirije umupfundikizo. Bazabe berekeranye, bareba ku mupfundikizo.
21  Uzashyire uwo mupfundikizo ku Isanduku, kandi muri iyo Sanduku uzashyiremo igihamya nzaguha.
22  Aho ni ho nzajya nkwiyerekera kandi mvugane nawe ndi hejuru y’umupfundikizo, hagati y’abakerubi babiri bari hejuru y’isanduku y’igihamya, kandi ni ho nzajya nkubwirira ibyo nzagutegeka byose ngo ubibwire Abisirayeli.
23  “Uzabaze ameza mu giti cyo mu bwoko bw’umunyinya, afite uburebure bw’imikono ibiri, ubugari bw’umukono umwe, n’ubuhagarike bw’umukono umwe n’igice.
24  Uzayayagirizeho zahabu itunganyijwe, kandi uzayazengurutseho umuguno wa zahabu.
25  Uzayakorere umukaba uyazengurutse ufite ubugari bureshya n’ubugari bw’ikiganza, kandi uwo mukaba uzawuzengurutseho umuguno wa zahabu.
26  Uzayakorere impeta enye muri zahabu maze uzishyire mu mfuruka enye zo ku maguru yayo ane.
27  Izo mpeta zizabe zegereye umukaba kandi zizajye zishyirwamo imijishi yo guheka ameza.
28  Uzabaze imijishi mu giti cyo mu bwoko bw’umunyinya uyiyagirizeho zahabu, maze bazajye bayikoresha mu guheka ameza.
29  “Uzayakorere amasahani n’ibikombe, n’imperezo n’amabakure bazajya basukisha ituro ry’ibyokunywa. Uzabicure muri zahabu itunganyijwe.
30  Kandi uzajye ushyira kuri ayo meza imigati yo kumurikwa, ibe imbere yanjye igihe cyose.
31  “Uzareme igitereko cy’amatara muri zahabu itunganyijwe. Icyo gitereko kizacurwe muri zahabu. Indiba yacyo, amashami, udukombe, amapfundo n’uburabyo bwacyo, byose bizabe bicuranywe n’icyo gitereko.
32  Icyo gitereko kizabe gifite amashami atandatu mu mpande zacyo, amashami atatu mu ruhande rumwe n’andi atatu mu rundi ruhande.
33  Kuri buri shami ryo ku ruhande rumwe hazabeho udukombe dutatu dufite ishusho y’indabyo z’agati k’umuluzi, tugiye dukurikirana n’amapfundo n’uburabyo. Kuri buri shami ryo ku rundi ruhande hazabeho udukombe dutatu dufite ishusho y’indabyo z’agati k’umuluzi, tugiye dukurikirana n’amapfundo n’uburabyo. Uko abe ari ko muzarema amashami atandatu acuranywe n’icyo gitereko cy’amatara.
34  Kuri icyo gitereko hazabeho udukombe tune dufite ishusho y’indabyo z’agati k’umuluzi, tugiye dukurikirana n’amapfundo n’uburabyo.
35  Ipfundo riri munsi y’amashami abiri rizabe ricuranywe na cyo, n’ipfundo riri munsi y’andi mashami abiri rizabe ricuranywe na cyo, n’ipfundo riri munsi y’andi mashami abiri akurikiyeho na ryo rizabe ricuranywe na cyo; bizabe bimeze bityo ku mashami atandatu azaba acuranywe n’icyo gitereko.
36  Amapfundo n’amashami bizabe bicuranywe n’icyo gitereko. Cyose kizabe ari ikintu kimwe gicuzwe muri zahabu itunganyijwe.
37  Uzakiremere amatara arindwi, kandi ayo matara azajye acanwa amurike imbere y’aho giteretse.
38  Udufashi two kuvana ibishirira ku rutambi n’agakoresho ko kubishyiraho, bizabe bicuzwe muri zahabu itunganyijwe.
39  Icyo gitereko n’ibikoresho byacyo byose bizacurwe muri zahabu itunganyijwe ipima italanto imwe.
40  Uzitonde ubikore ukurikije icyitegererezo werekewe ku musozi.
13  Yehova yongera kubwira Mose ati
2  “unyereze uburiza bwose bw’igitsina gabo bwo mu Bisirayeli, mu bantu no mu matungo. Ni ubwanjye.”
3  Mose abwira abantu ati “mujye mwibuka uyu munsi mwaviriye muri Egiputa, mu nzu y’uburetwa, kuko Yehova yabakujeyo imbaraga z’ukuboko kwe. Bityo rero, ntimukarye ikintu cyose gisembuwe.
4  Uyu munsi muviriyeyo, ni mu kwezi kwa Abibu.
5  Yehova namara kubageza mu gihugu cy’Abanyakanani n’Abaheti n’Abamori n’Abahivi n’Abayebusi, igihugu yarahiye ba sokuruza ko azabaha, igihugu gitemba amata n’ubuki, muzakomeze kujya mukora uyu muhango muri uku kwezi.
6  Mu minsi irindwi muzajye murya imigati idasembuwe, maze ku munsi wa karindwi mwizihirize Yehova umunsi mukuru.
7  Muzajye murya imigati idasembuwe muri iyo minsi irindwi. Ntihakagire ikintu gisembuwe kiboneka muri mwe, kandi ntihakagire umusemburo uboneka mu gihugu cyanyu cyose.
8  Kuri uwo munsi muzabwire abana banyu muti ‘byatewe n’ibyo Yehova yadukoreye igihe twavaga muri Egiputa.’
9  Bizababere nk’ikimenyetso ku kuboko kwanyu n’urwibutso hagati y’amaso yanyu, kugira ngo amategeko ya Yehova abe mu kanwa kanyu, kuko Yehova yabakuje muri Egiputa ukuboko gukomeye.
10  Kandi uko umwaka utashye muzajye mukora uyu muhango mu gihe cyawo cyagenwe.
11  “Yehova nabageza mu gihugu cy’Abanyakanani nk’uko yabibarahiye mwe na ba sokuruza, namara kukibaha,
12  muzegurire Yehova uburiza bwose, abahungu banyu bose b’imfura n’uburiza bw’amatungo yanyu. Iby’igitsina gabo byose ni ibya Yehova.
13  Uburiza bw’indogobe bwose mujye mubucunguza intama, kandi nimutabucungura mujye mubuvuna ijosi. Buri muhungu wese w’imfura mu bahungu banyu muzajye mumucungura.
14  “Nyuma yaho, abana banyu nibababaza bati ‘ibyo bisobanura iki?’ Muzajye mubabwira muti ‘Yehova yadukuje muri Egiputa imbaraga z’ukuboko kwe, adukura mu nzu y’uburetwa.
15  Farawo yarinangiye yanga kutureka ngo tugende, maze Yehova yica imfura zose zo mu gihugu cya Egiputa, uhereye ku mfura y’umuntu ukageza ku buriza bw’amatungo. Ni cyo gituma dutambira Yehova uburiza bwose bw’igitsina gabo, n’abahungu bacu b’imfura tukabacungura.’
16  Bizababere nk’ikimenyetso ku kuboko kwanyu kandi bizababere nk’agashumi kambarwa mu ruhanga, kuko Yehova yadukuje muri Egiputa imbaraga z’ukuboko kwe.”
17  Igihe Farawo yarekaga ubwo bwoko ngo bugende, Imana ntiyabunyujije mu nzira yo mu gihugu cy’Abafilisitiya nubwo yari iy’ubusamo, kuko Imana yavugaga iti “aba bantu batazahura n’intambara bakicuza maze bagasubira muri Egiputa.”
18  Nuko Imana irabazengurutsa, ibanyuza inzira ndende yo mu butayu bwo ku Nyanja Itukura. Ariko Abisirayeli bavuye muri Egiputa biremye inteko nk’ingabo zigiye ku rugamba.
19  Mose yajyanye amagufwa ya Yozefu, kuko yari yararahije Abisirayeli akomeje ati “Imana izabitaho rwose, kandi nimuva muri iki gihugu muzajyane amagufwa yanjye.”
20  Bava i Sukoti bakambika muri Etamu ku rubibi rw’ubutayu.
21  Ku manywa Yehova yabagendaga imbere mu nkingi y’igicu kugira ngo abayobore inzira, naho nijoro akabagenda imbere mu nkingi y’umuriro kugira ngo abamurikire, bashobore kugenda ku manywa na nijoro.
22  Iyo nkingi y’igicu ntiyavaga imbere yabo ku manywa, kandi inkingi y’umuriro ntiyavaga imbere yabo nijoro.
14  Yehova abwira Mose ati
2  “bwira Abisirayeli basubire inyuma bakambike imbere y’i Pihahiroti hagati ya Migidoli n’inyanja, ahateganye n’i Bayali-Sefoni. Abe ari ho mukambika, iruhande rw’inyanja.
3  Hanyuma Farawo azavuga iby’Abisirayeli ati ‘barazerera mu gihugu bayobagurika, bazimiriye mu butayu.’
4  Nzareka Farawo yinangire umutima kandi azabakurikira rwose, ariko nzihesha ikuzo binyuze kuri Farawo n’ingabo ze zose; kandi Abanyegiputa bazamenya ko ndi Yehova.” Nuko babigenza batyo.
5  Hanyuma babwira umwami wa Egiputa ko Abisirayeli bacitse. Farawo n’abagaragu be bahita bicuza icyatumye barekura Abisirayeli, maze baravuga bati “ibyo twakoze ni ibiki ko twaretse Abisirayeli bakagenda ntibakomeze kuba imbata zacu?”
6  Nuko ategura amagare ye y’intambara maze ajyana n’abantu be.
7  Afata amagare magana atandatu yatoranyijwe, n’andi magare yose ya Egiputa, ashyira n’abarwanyi muri buri gare.
8  Uko ni ko Yehova yaretse Farawo umwami wa Egiputa akinangira umutima, maze agakurikira Abisirayeli igihe bavaga muri Egiputa bashyize ukuboko hejuru.
9  Nuko Abanyegiputa barabakurikira n’amagare yose ya Farawo akururwa n’amafarashi, n’abarwanira ku mafarashi be n’ingabo ze zose, babasanga aho bari bakambitse ku nyanja, hafi y’i Pihahiroti hateganye n’i Bayali-Sefoni.
10  Farawo ageze hafi yabo, bubura amaso babona Abanyegiputa babakurikiye. Nuko Abisirayeli bashya ubwoba maze batangira gutakambira Yehova.
11  Babwira Mose bati “mbese watuzanye gupfira hano mu butayu kubera ko muri Egiputa hatabayo imva? Ibyo wadukoreye ni ibiki, kubona udukura muri Egiputa?
12  Si byo twakubwiraga tukiri muri Egiputa tuti ‘tureke dukorere Abanyegiputa’? Kuko ibyiza ari uko twakorera Abanyegiputa kuruta uko twapfira mu butayu.”
13  Nuko Mose abwira Abisirayeli ati “ntimugire ubwoba. Muhagarare mushikamye mwirebere ukuntu Yehova ari bubakize uyu munsi. Kuko Abanyegiputa mureba uyu munsi mutazongera kubabona! Oya, ntimuzongera kubabona ukundi.
14  Yehova ubwe ni we uri bubarwanirire, mwe mwicecekere gusa.”
15  Yehova abwira Mose ati “ni iki gituma mukomeza kuntakambira? Bwira Abisirayeli bahaguruke bagende.
16  Naho wowe, uzamure inkoni yawe maze urambure ukuboko kwawe hejuru y’inyanja uyigabanyemo kabiri, kugira ngo Abisirayeli banyure mu nyanja ku butaka bwumutse.
17  Nanjye ndareka Abanyegiputa binangire umutima babakurikire, kugira ngo niheshe ikuzo binyuze kuri Farawo n’ingabo ze zose n’amagare ye y’intambara n’abarwanira ku mafarashi be.
18  Abanyegiputa bazamenya ko ndi Yehova igihe nzihesha ikuzo binyuze kuri Farawo n’amagare ye y’intambara n’abarwanira ku mafarashi be.”
19  Nuko umumarayika w’Imana y’ukuri wagendaga imbere y’Abisirayeli arahava ajya inyuma yabo, na ya nkingi y’igicu iva imbere yabo ibajya inyuma.
20  Yitambika hagati y’Abanyegiputa n’Abisirayeli. Ku ruhande rumwe, yari igicu kirimo umwijima. Ku rundi ruhande, yakomeje kumurika nijoro. Iryo joro ryose Abanyegiputa ntibegera Abisirayeli.
21  Mose arambura ukuboko kwe hejuru y’inyanja, maze muri iryo joro ryose Yehova ahuhisha umuyaga ukomeye uturutse iburasirazuba, atangira gusubiza inyanja inyuma kandi indiba y’inyanja ayihindura ubutaka bwumutse, nuko amazi yigabanyamo kabiri.
22  Hanyuma Abisirayeli banyura mu nyanja ku butaka bwumutse, amazi ameze nk’inkuta zibakikije iburyo n’ibumoso.
23  Abanyegiputa barabakurikira, maze amafarashi ya Farawo yose n’amagare ye y’intambara n’abarwanira ku mafarashi be biroha mu nyanja barabakurikira.
24  Bigeze mu rukerera, Yehova atangira kwitegereza Abanyegiputa ari muri ya nkingi y’umuriro n’igicu, maze atera urujijo mu ngabo z’Abanyegiputa.
25  Akura inziga ku magare yabo, ku buryo bayatwaraga bibagoye cyane. Abanyegiputa baravuga bati “nimuze duhunge twe kwegera Abisirayeli kuko Yehova abarwanirira, akarwanya Abanyegiputa.”
26  Hanyuma Yehova abwira Mose ati “rambura ukuboko kwawe hejuru y’inyanja kugira ngo amazi agaruke arengere Abanyegiputa n’amagare yabo y’intambara n’abarwanira ku mafarashi.”
27  Mose ahita arambura ukuboko kwe hejuru y’inyanja, maze ahagana mu gitondo inyanja itangira gusubira mu mwanya wayo. Hagati aho Abanyegiputa barahungaga ngo badahura na yo, ariko Yehova akunkumurira Abanyegiputa mu nyanja.
28  Amazi akomeza kugaruka mu mwanya wayo. Amaherezo arengera amagare y’intambara n’abarwanira ku mafarashi bose bo mu ngabo za Farawo, bari biroshye mu nyanja bakurikiye Abisirayeli. Nta n’umwe muri bo warokotse.
29  Abisirayeli bo bagenda mu nyanja ku butaka bwumutse, amazi ameze nk’inkuta zibakikije iburyo n’ibumoso.
30  Uko ni ko uwo munsi Yehova yakijije Abisirayeli amaboko y’Abanyegiputa, maze Abisirayeli babona imirambo y’Abanyegiputa ku nkombe y’inyanja.
31  Nanone Abisirayeli bibonera ukuboko gukomeye Yehova yakoresheje arwanya Abanyegiputa, nuko batinya Yehova kandi bizera Yehova n’umugaragu we Mose.
29  “Ibi ni byo uzabakorera kugira ngo ubeze bambere abatambyi: uzafate ikimasa kikiri gito n’amapfizi abiri y’intama, byose bitagira inenge,
2  ufate n’imigati idasembuwe n’imigati idasembuwe irimo amavuta ifite ishusho y’urugori n’utugati tudasembuwe dusize amavuta. Uzabikore mu ifu y’ingano inoze.
3  Uzabishyire ku nkoko maze ubizane kuri iyo nkoko, ubizanane na cya kimasa na za mfizi z’intama zombi.
4  “Uzazane Aroni n’abahungu be ku muryango w’ihema ry’ibonaniro maze ubuhagire.
5  Hanyuma uzafate ya myambaro uyambike Aroni: uzamwambike ya kanzu, umwambike na ya kanzu itagira amaboko yo kwambariraho efodi, umwambike efodi n’igitambaro cyo kwambara mu gituza, umukenyeze n’umushumi wo gukenyeza efodi, uwukomeze.
6  Uzamwambike igitambaro cyo kuzingirwa ku mutwe, kandi kuri icyo gitambaro ushyireho ikimenyetso cyera kigaragaza ko yeguriwe Imana.
7  Kandi uzafate amavuta yera uyamusuke ku mutwe, umuntoranyirize.
8  “Hanyuma uzigize abahungu be hafi ubambike amakanzu.
9  Uzakenyeze Aroni n’abahungu be imishumi, ubambike ibitambaro byo kuzingirwa ku mutwe, kandi bazabe abatambyi, bibabere itegeko kugeza ibihe bitarondoreka. Uko ni ko uzuzuza ububasha mu biganza bya Aroni n’abahungu be.
10  “Uzazane ikimasa imbere y’ihema ry’ibonaniro maze Aroni n’abahungu be barambike ibiganza mu ruhanga rwacyo.
11  Uzabagire icyo kimasa imbere ya Yehova ku muryango w’ihema ry’ibonaniro.
12  Uzafate ku maraso y’icyo kimasa uyashyirishe urutoki ku mahembe y’igicaniro, andi yose asigaye uyasuke hasi aho igicaniro giteretse.
13  Uzafate urugimbu rwose rwo ku mara n’urugimbu rwo ku mwijima, n’impyiko zombi n’urugimbu rwazo, ubyosereze ku gicaniro.
14  Ariko inyama z’icyo kimasa n’uruhu n’amayezi uzabitwikire inyuma y’inkambi. Icyo ni igitambo gitambirwa ibyaha.
15  “Noneho uzafate imfizi y’intama imwe maze Aroni n’abahungu be barambike ibiganza mu ruhanga rwayo.
16  Uzayibage maze amaraso yayo uyaminjagire impande zose ku gicaniro.
17  Iyo mfizi y’intama uzayicemo ibice kandi woze amara yayo n’amaguru yayo, maze ibice byayo bimeze kimwe ugende ubishyira hamwe kugeza ku mutwe.
18  Iyo mfizi y’intama yose uzayosereze ku gicaniro. Izabe igitambo gikongorwa n’umuriro cy’impumuro nziza icururutsa Yehova. Ni igitambo gikongorwa n’umuriro gitambirwa Yehova.
19  “Hanyuma uzafate indi mfizi y’intama maze Aroni n’abahungu be barambike ibiganza mu ruhanga rwayo.
20  Uzabage iyo mfizi y’intama, ufate ku maraso yayo uyashyire hejuru ku gutwi kw’iburyo kwa Aroni, no hejuru ku gutwi kw’iburyo kw’abahungu be, no ku gikumwe cy’ikiganza cyabo cy’iburyo, no ku ino rinini ryo ku kirenge cyabo cy’iburyo. Kandi uzaminjagire amaraso impande zose ku gicaniro.
21  Uzafate ku maraso ari ku gicaniro no ku mavuta yera, ubiminjagire kuri Aroni no ku myambaro ye no ku bahungu be no ku myambaro yabo, kugira ngo Aroni n’imyambaro ye n’abahungu be n’imyambaro yabo bezwe.
22  “Uzafate urugimbu rw’iyo ntama n’igisembe cyayo cyuzuye urugimbu, urugimbu rwo ku mara yayo n’urugimbu rwo ku mwijima, impyiko zombi n’urugimbu ruziriho n’itako ry’iburyo, kuko iyo ari imfizi y’intama yatambwe abatambyi bashyirwa ku mirimo yabo.
23  Kandi kuri ya nkoko iriho imigati idasembuwe iri imbere ya Yehova, uzafateho umugati wiburungushuye, n’umugati urimo amavuta ufite ishusho y’urugori n’akagati gasize amavuta.
24  Byose uzabishyire mu biganza bya Aroni no mu biganza by’abahungu be, maze ubizunguze bibe ituro rizunguzwa imbere ya Yehova.
25  Uzabikure mu biganza byabo, ubyosereze ku gicaniro hejuru y’igitambo gikongorwa n’umuriro, bibe impumuro nziza icururutsa Yehova. Ni igitambo gikongorwa n’umuriro gitambirwa Yehova.
26  “Uzafate inkoro y’imfizi y’intama yatambwe Aroni ashyirwa ku murimo w’ubutambyi, uyizunguze ibe ituro rizunguzwa imbere ya Yehova; ni yo izaba umugabane wawe.
27  Uzeze iyo nkoro y’ituro rizunguzwa hamwe n’itako ry’umugabane wera, ni ukuvuga ituro rizunguzwa n’ituro ryakuwe kuri ya mfizi y’intama yatambwe Aroni n’abahungu be bashyirwa ku murimo w’ubutambyi.
28  Abisirayeli bajye babiha Aroni n’abahungu be kuko uwo ari umugabane wera, kandi rizabe itegeko Abisirayeli bazubahiriza kugeza ibihe bitarondoreka. Bizabe umugabane wera uzajya utangwa n’Abisirayeli. Ku bitambo byabo bisangirwa, bajye bavanaho uwo mugabane wera wa Yehova.
29  “Imyambaro yera ya Aroni izabe iy’abahungu be bazamusimbura, kugira ngo bazasukweho amavuta bayambaye kandi buzuzwe ububasha mu biganza bayambaye.
30  Umutambyi wo mu bahungu be uzamusimbura, akinjira mu ihema ry’ibonaniro kugira ngo akorere umurimo w’ubutambyi ahera, azamare iminsi irindwi yambara iyo myenda.
31  “Uzafate inyama z’imfizi y’intama yatambwe abatambyi bashyirwa ku mirimo yabo, uzitekere ahantu hera.
32  Aroni n’abahungu be bazarire ku muryango w’ihema ry’ibonaniro inyama z’iyo mfizi y’intama n’imigati iri ku nkoko.
33  Bazarye ibintu byatanzwe ho igitambo cy’impongano cyatambwe kugira ngo buzuzwe ububasha mu biganza kandi bezwe. Ariko umuntu utari umutambyi ntazabiryeho kuko ari ibintu byera.
34  Nihagira imigati cyangwa inyama z’igitambo cyatambwe abatambyi bashyirwa ku mirimo yabo bisigara bikageza mu gitondo, bizatwikwe. Ntibizaribwe kuko ari ibyera.
35  “Ibyo ni byo uzakorera Aroni n’abahungu be, ukurikije ibyo nagutegetse byose. Uzamare iminsi irindwi ukora uwo muhango wo kuzuza ububasha mu biganza byabo.
36  Buri munsi, ujye utamba ikimasa ho igitambo gitambirwa ibyaha kibe impongano. Igicaniro uzacyezeho ibyaha ugitambiraho igitambo cy’impongano, kandi uzagisukeho amavuta kugira ngo ucyeze.
37  Uzamare iminsi irindwi utambira ibitambo by’impongano ku gicaniro, kandi uzacyeze kugira ngo kibe igicaniro cyera cyane. Umuntu wese ukora kuri icyo gicaniro azabe ari uwera.
38  “Ibi ni byo uzatambira ku gicaniro: buri munsi ujye utamba isekurume ebyiri z’intama zikiri nto, zimaze umwaka.
39  Ujye utamba isekurume imwe y’intama ikiri nto mu gitondo, indi uyitambe ku mugoroba.
40  Isekurume ya mbere y’intama ikiri nto uzayitambane na kimwe cya cumi cya efa y’ifu inoze ivanze na kimwe cya kane cya hini y’amavuta y’imyelayo isekuye, kandi uyitambane na divayi ingana na kimwe cya kane cya hini y’ituro ry’ibyokunywa.
41  Isekurume ya kabiri y’intama ikiri nto uzayitambe ku mugoroba, uyitambane n’ituro ry’ibinyampeke nk’irya mu gitondo, n’ituro ry’ibyokunywa nk’irya mu gitondo. Uzayitambe ibe impumuro nziza icururutsa, igitambo gikongorwa n’umuriro gitambirwa Yehova.
42  Icyo ni igitambo gikongorwa n’umuriro muzahora mutura mu bihe byanyu byose, mukagiturira ku muryango w’ihema ry’ibonaniro imbere ya Yehova, aho nzajya mbiyerekera nkahavuganira nawe.
43  “Aho ni ho nzajya niyerekera Abisirayeli kandi hazezwa n’ikuzo ryanjye.
44  Nzeza ihema ry’ibonaniro n’igicaniro kandi nzeza Aroni n’abahungu be kugira ngo bambere abatambyi.
45  Nzatura hagati mu Bisirayeli kandi nzaba Imana yabo.
46  Bazamenya ko ndi Yehova Imana yabo yabakuye mu gihugu cya Egiputa kugira ngo nture hagati muri bo. Ndi Yehova Imana yabo.
40  Hanyuma Yehova abwira Mose ati
2  “mu kwezi kwa mbere, ku munsi wa mbere w’ukwezi, uzashinge ihema ry’ibonaniro.
3  Uzashyire isanduku y’igihamya muri iryo hema, hanyuma ushyireho umwenda ukingiriza wo gukinga aho iyo Sanduku iri.
4  Uzinjizemo ameza uyategure, winjizemo n’igitereko cy’amatara uyacane.
5  Uzashyire igicaniro cya zahabu cyo koserezaho umubavu imbere y’isanduku y’igihamya, kandi mu muryango w’ihema uhashyire umwenda wo kuhakinga.
6  “Uzashyire igicaniro cyo gutambiraho igitambo gikongorwa n’umuriro imbere y’ihema ry’ibonaniro,
7  kandi uzashyire igikarabiro hagati y’ihema ry’ibonaniro n’igicaniro, maze ugishyiremo amazi.
8  Uzubake urugo ruzengurutse ihema, mu irembo ryarwo uhashyire umwenda wo kuhakinga.
9  Uzafate amavuta yera uyasuke ku ihema no ku bintu biririmo byose, uryeze kandi weze n’ibikoresho byaryo byose, kugira ngo ribe iryera.
10  Uzasuke ayo mavuta ku gicaniro cyo gutambiraho igitambo gikongorwa n’umuriro, uyasuke no ku bikoresho byacyo byose, maze weze icyo gicaniro kugira ngo kibe igicaniro cyera cyane.
11  Uzayasuke no ku gikarabiro n’igitereko cyacyo kugira ngo ucyeze.
12  “Hanyuma uzazane Aroni n’abahungu be hafi y’umuryango w’ihema ry’ibonaniro maze ubuhagire.
13  Uzambike Aroni imyenda yera umusukeho amavuta umweze, bityo ambere umutambyi.
14  Nurangiza uzigize hafi abana be ubambike amakanzu.
15  Uzabasukeho ya mavuta nk’uko wayasutse kuri se, kugira ngo bambere abatambyi. Ayo mavuta ubasutseho azatuma bo n’abazabakomokaho bakomeza kunkorera umurimo w’ubutambyi, kugeza ibihe bitarondoreka.”
16  Mose abigenza atyo, akora ibyo Yehova yari yaramutegetse byose.
17  Nuko mu kwezi kwa mbere k’umwaka wa kabiri, ku munsi wa mbere w’ukwezi, ihema rirashingwa.
18  Igihe Mose yashingaga ihema, yashashe hasi ibisate biciyemo imyobo, abishingamo ibizingiti by’ihema, ashyiramo imitambiko yaryo ashinga n’inkingi zaryo.
19  Ihema ry’ibonaniro aritwikiriza ihema, hejuru agerekaho ibindi byo kurisakara nk’uko Yehova yari yarabitegetse Mose.
20  Hanyuma afata bya bisate by’Igihamya abishyira muri ya Sanduku, ayishyiraho imijishi yayo n’umupfundikizo wayo.
21  Yinjiza iyo Sanduku mu ihema, ashyiraho wa mwenda ukingiriza wo gukinga aho iyo sanduku y’igihamya iri, nk’uko Yehova yari yarabitegetse Mose.
22  Ashyira ameza mu ihema ry’ibonaniro mu ruhande rwerekeye mu majyaruguru, inyuma ya wa mwenda ukingiriza,
23  ategura n’imigati kuri ayo meza imbere ya Yehova, ayishyiraho igerekeranye, nk’uko Yehova yari yarabitegetse Mose.
24  Ashyira igitereko cy’amatara mu ihema ry’ibonaniro imbere y’ameza, mu ruhande rwerekeye mu majyepfo.
25  Nuko acana amatara imbere ya Yehova, nk’uko Yehova yari yarabitegetse Mose.
26  Ashyira igicaniro cya zahabu mu ihema ry’ibonaniro inyuma y’umwenda ukingiriza,
27  kugira ngo ajye acyoserezaho umubavu uhumura neza, nk’uko Yehova yari yarabitegetse Mose.
28  Ashyira mu muryango w’ihema umwenda wo kuhakinga.
29  Ashyira igicaniro cyo gutambiraho igitambo gikongorwa n’umuriro ku muryango w’ihema ry’ibonaniro, kugira ngo ajye agitambiraho igitambo gikongorwa n’umuriro n’ituro ry’ibinyampeke, nk’uko Yehova yari yarabitegetse Mose.
30  Ashyira igikarabiro hagati y’ihema ry’ibonaniro n’igicaniro, agishyiramo amazi yo gukaraba.
31  Mose na Aroni n’abahungu be bakajya bakarabiramo intoki n’ibirenge.
32  Igihe babaga bagiye kwinjira mu ihema ry’ibonaniro n’igihe begeraga igicaniro barakarabaga, nk’uko Yehova yari yarabitegetse Mose.
33  Arangije yubaka urugo ruzengurutse ihema n’igicaniro, ashyiraho wa mwenda wo gukinga mu irembo ryarwo. Nguko uko Mose yarangije uwo murimo.
34  Nuko igicu gitwikira ihema ry’ibonaniro, ikuzo rya Yehova ryuzura iryo hema.
35  Mose ntiyashobora kwinjira mu ihema ry’ibonaniro, kuko ryari ritwikiriwe n’igicu kandi ikuzo rya Yehova ryuzuyemo.
36  Mu rugendo rw’Abisirayeli rwose, iyo icyo gicu cyavaga kuri iryo hema barahagurukaga bakagenda.
37  Ariko iyo icyo gicu cyagumaga kuri iryo hema, ntibahavaga; barahagumaga kugeza igihe kiriviriyeho.
38  Mu rugendo rw’Abisirayeli rwose, ku manywa babonaga inkingi y’igicu cya Yehova hejuru y’ihema ry’ibonaniro, nijoro ab’inzu ya Isirayeli bose bakahabona inkingi y’umuriro.
39  Muri bwa budodo bw’ubururu n’ubwoya buteye ibara ry’isine n’ubudodo bw’umutuku, baremamo imyambaro iboshye neza yo gukorana ahera. Nuko baboha imyambaro yera ya Aroni nk’uko Yehova yari yarabitegetse Mose.
2  Aboha efodi mu dukwege twa zahabu, ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza bukaraze.
3  Nuko bafata ibisate bya zahabu barabihonda babiha umubyimba nk’uw’ibati, babikatamo udukwege duto cyane twa zahabu two kuboheranya n’ubudodo bw’ubururu n’ubwoya buteye ibara ry’isine n’ubudodo bw’umutuku n’ubwoya bwiza; bikorwa n’umuhanga wo gufuma.
4  Bayikorera udutambaro two ku ntugu baduteraho. Yari iteranyirije ku ntugu zayo zombi.
5  Umushumi wo gukenyeza efodi na wo bawuboha batyo: bawubohesha udukwege twa zahabu, ubudodo bw’ubururu, ubwoya buteye ibara ry’isine, ubudodo bw’umutuku n’ubudodo bwiza bukaraze, nk’uko Yehova yari yarabitegetse Mose.
6  Babaza amabuye ya shohamu bayakwikira mu dufunga twa zahabu, bayakebaho amazina y’abahungu ba Isirayeli nk’uko bakora ikashe.
7  Nuko ayashyira ku dutambaro two ku ntugu za efodi, kugira ngo abe amabuye y’urwibutso rw’Abisirayeli, nk’uko Yehova yari yarabitegetse Mose.
8  Aboha igitambaro cyo kwambara mu gituza, akiboha nk’uko yaboshye efodi, akoresheje udukwege twa zahabu, ubudodo bw’ubururu, ubwoya buteye ibara ry’isine, ubudodo butukura n’ubudodo bwiza bukaraze; bikorwa n’umuhanga wo gufuma.
9  Iyo icyo gitambaro bagikubagamo kabiri cyagiraga impande enye zingana. Bagikoze ku buryo iyo bagikubagamo kabiri cyagiraga uburebure bw’intambwe imwe y’ikiganza, n’ubugari bw’intambwe imwe y’ikiganza.
10  Hanyuma bagitakaho amabuye y’agaciro atondetse ku mirongo ine. Umurongo wa mbere bawushyiraho amabuye ya odemu, topazi na emerode.
11  Umurongo wa kabiri bawushyiraho amabuye ya nofeki, safiro na yasipi.
12  Umurongo wa gatatu bawushyiraho amabuye ya leshemu, shevo na ametusito.
13  Uwa kane bawushyiraho aya kirusolito, shohamu na yashefi. Bayakwikira mu dufunga twa zahabu.
14  Umubare w’ayo mabuye wanganaga n’umubare w’amazina y’abahungu ba Isirayeli; yari cumi n’abiri nk’uko amazina yabo ari. Kuri ayo mabuye bakebyeho amazina y’imiryango cumi n’ibiri nk’uko bakora ikashe, buri buye rishyirwaho izina rimwe.
15  Igitambaro cyo kwambara mu gituza bagikorera umukufi umeze nk’umugozi uhotaguye, ukozwe muri zahabu itunganyijwe.
16  Bacura udufunga tubiri twa zahabu n’impeta ebyiri za zahabu, izo mpeta zombi bazitera ku mitwe yombi y’icyo gitambaro ahagana hejuru.
17  Barangije banyuza ya mikufi ibiri ya zahabu muri izo mpeta zombi ziri ku mitwe y’icyo gitambaro ahagana hejuru.
18  Banyuza imitwe y’iyo mikufi yombi muri twa dufunga tubiri turi ku dutambaro two ku ntugu za efodi, ahagana imbere.
19  Bacura impeta ebyiri muri zahabu, bazishyira ku mitwe yombi y’icyo gitambaro cyo kwambara mu gituza, ku ruhande rw’imbere rukora kuri efodi, ahagana hasi.
20  Bacura impeta ebyiri muri zahabu, bazishyira ahagana hasi kuri twa dutambaro duteye ku ntugu zombi za efodi, bazishyira ku ruhande rwatwo rw’inyuma, hafi y’aho dufataniye na efodi, hejuru y’umushumi wo gukenyeza efodi.
21  Bafatisha cya gitambaro cyo kwambara mu gituza kuri efodi. Bafata umushumi w’ubururu bawunyuza mu mpeta z’icyo gitambaro, bawupfundika ku mpeta ziri kuri efodi, kugira ngo icyo gitambaro cyo kwambara mu gituza gikomeze kuba haruguru y’umushumi wo gukenyeza efodi, bityo cye kujya gitandukana na efodi, nk’uko Yehova yari yarabitegetse Mose.
22  Aboha ikanzu itagira amaboko yo kwambariraho efodi, yose ayiboha mu budodo bw’ubururu; bikorwa n’umuhanga wo gufuma.
23  Iyo kanzu yari ifite ijosi rimeze nk’iry’ikoti riboheshejwe iminyururu. Iryo josi ryari rifite umusozo urizengurutse kugira ngo ridacika.
24  Ku musozo wo hasi w’iyo kanzu bazengurutsaho amakomamanga aboshye mu budodo bw’ubururu, ubwoya buteye ibara ry’isine n’ubudodo butukura, bwose buboheranyije.
25  Bacura inzogera muri zahabu itunganyijwe, bazitera hagati muri ya makomamanga azengurutse umusozo wo hasi wa ya kanzu itagira amaboko, inzogera imwe ikajya hagati y’amakomamanga abiri.
26  Bagenda bakurikiranya ikomamanga n’inzogera, ikomamanga n’inzogera, ku musozo w’iyo kanzu itagira amaboko yo gukorana umurimo w’ubutambyi, nk’uko Yehova yari yarabitegetse Mose.
27  Hanyuma babohera Aroni n’abahungu be amakanzu mu budodo bwiza, bikorwa n’umuhanga wo kuboha.
28  Bababohera n’igitambaro cyo kuzingirwa ku mutwe hamwe n’ibitambaro byo kuzingirwa ku mutwe by’umurimbo mu budodo bwiza, n’amakabutura mu budodo bwiza bukaraze,
29  n’imishumi mu budodo bwiza bukaraze, ubudodo bw’ubururu, ubwoya buteye ibara ry’isine n’ubudodo butukura; bikorwa n’umuhanga wo kuboha, nk’uko Yehova yari yarabitegetse Mose.
30  Bacura igisate kirabagirana muri zahabu itunganyijwe, ikimenyetso cyera kigaragaza uweguriwe Imana, bagikebaho amagambo agira ati “Kwera ni ukwa Yehova.” Bayakebaho nk’uko bakora ikashe.
31  Bagiteraho umushumi uboshye mu budodo bw’ubururu kugira ngo kijye gishyirwa hejuru kuri cya gitambaro cyo kuzingirwa ku mutwe, nk’uko Yehova yari yarabitegetse Mose.
32  Nuko imirimo yo mu ihema ryera ry’ibonaniro yose irarangira, kuko Abisirayeli bakoze ibyo Yehova yari yarategetse Mose byose. Uko yabimutegetse ni ko babikoze.
33  Hanyuma bazanira Mose ibikoresho byose by’ihema, ni ukuvuga imyenda yaryo, ibikwasi byaryo, ibizingiti byaryo, imitambiko yaryo, inkingi zaryo n’ibisate byaryo biciyemo imyobo,
34  impu z’amapfizi y’intama ziteye ibara ritukura n’iz’inyamaswa zitwa tahashi zo gutwikira ihema, umwenda ukingiriza,
35  isanduku y’igihamya, imijishi yayo n’umupfundikizo wayo,
36  ameza, ibikoresho byayo byose n’imigati yo kumurikwa,
37  igitereko cy’amatara gicuzwe muri zahabu itunganyijwe, amatara yacyo atondetse ku murongo, ibikoresho byacyo byose n’amavuta yo gushyira mu matara,
38  igicaniro cya zahabu, amavuta yera, umubavu uhumura neza n’umwenda wo gukinga mu muryango w’ihema,
39  igicaniro cy’umuringa n’imiringa yacyo isobekeranye imeze nk’akayungiro, imijishi yacyo n’ibikoresho byacyo byose, igikarabiro n’igitereko cyacyo,
40  imyenda y’urugo, inkingi zarwo n’ibisate byarwo biciyemo imyobo, umwenda wo gukinga mu irembo ry’urugo, imigozi yarwo, imambo zarwo n’ibikoresho byose bigenewe umurimo ukorerwa mu ihema ry’ibonaniro,
41  imyambaro iboshye neza yo gukorana ahera, imyambaro yera ya Aroni umutambyi n’imyambaro abahungu be bambara bakora umurimo w’ubutambyi.
42  Abisirayeli bakora iyo mirimo yose bakurikije ibyo Yehova yari yarategetse Mose byose.
43  Mose yitegereza ibyo bakoze byose asanga babikoze nk’uko Yehova yari yarategetse. Uko yabibategetse ni ko babikoze. Nuko Mose abaha umugisha.
19  Mu kwezi kwa gatatu nyuma y’aho Abisirayeli baviriye mu gihugu cya Egiputa, kuri uwo munsi, bagera mu butayu bwa Sinayi.
2  Abisirayeli bava i Refidimu bagera mu butayu bwa Sinayi maze bakambika muri ubwo butayu, imbere y’umusozi.
3  Mose arazamuka asanga Imana y’ukuri, maze Yehova ari kuri uwo musozi aramuhamagara aramubwira ati “ubwire ab’inzu ya Yakobo, ari bo Bisirayeli uti
4  ‘mwiboneye ibyo nakoreye Abanyegiputa, kugira ngo mbatware ku mababa yanjye nka kagoma mbazane aho ndi mube abanjye.
5  None rero, nimwumvira ijwi ryanjye mudaca ku ruhande kandi mugakomeza isezerano ryanjye, muzaba umutungo wanjye bwite natoranyije mu bandi bantu bose, kuko isi yose ari iyanjye.
6  Kandi muzambera ubwami bw’abatambyi n’ishyanga ryera.’ Ayo ni yo magambo uzabwira Abisirayeli.”
7  Nuko Mose araza ahamagara abakuru b’ubwo bwoko ababwira amagambo yose Yehova yamutegetse.
8  Hanyuma abantu bose basubiriza icyarimwe bati “ibyo Yehova yavuze byose tuzabikora.” Mose ahita asubirayo abwira Yehova amagambo abantu bavuze.
9  Yehova abwira Mose ati “dore ndaza aho uri ndi mu gicu cyijimye kugira ngo nimvugana nawe abantu bumve maze bazahore bakwizera.” Hanyuma Mose abwira Yehova amagambo abantu bavuze.
10  Yehova abwira Mose ati “sanga abantu, ubeze uyu munsi n’ejo, kandi bamese imyenda yabo.
11  Ku munsi wa gatatu bazabe biteguye kuko kuri uwo munsi Yehova azamanuka akaza imbere y’abantu bose ku musozi wa Sinayi.
12  Uzabashyirireho urugabano, ubabwire uti ‘mwirinde ntihagire uzamuka uyu musozi kandi ntihagire ukoza ikirenge ku rugabano rwawo. Umuntu wese uzakoza ikirenge kuri uyu musozi azicwe.
13  Ntihazagire umukoraho kuko azicishwa amabuye cyangwa akaraswa. Itungo rizawukandagiraho ntirizabeho, n’umuntu uzawukozaho ikirenge ntazabeho.’ Ihembe ry’intama nirivuzwa bazazamuke bigire hafi y’uyu musozi.”
14  Nuko Mose amanuka kuri uwo musozi asanga abantu atangira kubeza, na bo bamesa imyenda yabo.
15  Nuko abwira abantu ati “ku munsi wa gatatu muzabe mwiteguye kandi abagabo ntibazegere abagore babo.”
16  Nuko ku munsi wa gatatu mu gitondo, inkuba zirakubita n’imirabyo irarabya, kandi igicu gifatanye kibudika kuri uwo musozi, humvikana n’ijwi rirenga ry’ihembe, ku buryo abantu bose bari mu nkambi batangiye guhinda umushyitsi.
17  Mose avana abantu mu nkambi ngo bajye guhura n’Imana y’ukuri, baraza bahagarara munsi y’uwo musozi.
18  Nuko umusozi wose wa Sinayi ucumba umwotsi bitewe n’uko Yehova yawumanukiyeho ari mu muriro. Umwotsi wawo ukomeza kuzamuka umeze nk’umwotsi w’itanura, kandi uwo musozi wose waratigitaga cyane.
19  Ijwi ry’ihembe rikomeza kwiyongera, rirushaho kurangurura cyane, maze Mose atangira kuvuga, Imana y’ukuri na yo imusubiza mu ijwi ryumvikana.
20  Nuko Yehova amanukira ku musozi wa Sinayi mu mpinga yawo. Yehova ahamagara Mose ngo aze mu mpinga y’uwo musozi, maze Mose arazamuka.
21  Yehova abwira Mose ati “manuka uburire abantu ko batagomba kuzamuka ngo baze aho Yehova ari bashaka kumureba, bigatuma abenshi muri bo bapfa.
22  Kandi n’abatambyi begera Yehova buri gihe biyeze kugira ngo Yehova atabasukaho uburakari bwe.”
23  Nuko Mose abwira Yehova ati “abantu ntibashobora kuzamuka ngo bajye ku musozi wa Sinayi kuko wowe ubwawe watuburiye ukatubwira uti ‘mushyire urugabano ku musozi kandi muweze.’”
24  Ariko Yehova aramubwira ati “manuka ugende maze uzamukane na Aroni, ariko ntihagire abatambyi n’abandi bantu bazamuka ngo baze aho Yehova ari kugira ngo atabasukaho uburakari bwe.”
25  Nuko Mose aramanuka asanga abantu arabibabwira.
24  Nuko Imana ibwira Mose iti “zamuka usange Yehova, wowe na Aroni na Nadabu na Abihu n’abakuru mirongo irindwi b’Abisirayeli, kandi mwikubite hasi mwubamye mukiri kure.
2  Mose wenyine ni we ugomba kwegera Yehova, ariko bo ntibamwegere, kandi ntihagire abandi bantu bazamukana na we.”
3  Hanyuma Mose araza abwira abantu amagambo yose ya Yehova n’amategeko ye yose, maze bose basubiriza icyarimwe bati “ibyo Yehova yavuze byose tuzabikora.”
4  Nuko Mose yandika amagambo yose Yehova yamubwiye. Abyuka kare mu gitondo yubaka igicaniro munsi y’uwo musozi, yubaka n’inkingi cumi n’ebyiri nk’uko imiryango cumi n’ibiri y’Abisirayeli iri.
5  Hanyuma yohereza abasore bo mu Bisirayeli maze batambira Yehova ibitambo byoswa n’ibitambo by’ibimasa, ngo bibe ibitambo bisangirwa.
6  Mose afata igice kimwe cy’amaraso ayashyira mu mabakure, ikindi gice akiminjagira ku gicaniro.
7  Hanyuma afata igitabo cy’isezerano agisomera abantu. Nuko baravuga bati “ibyo Yehova yavuze byose tuzabikora, kandi tuzamwumvira.”
8  Mose afata ya maraso ayaminjagira ku bantu, aravuga ati “aya ni amaraso y’isezerano Yehova agiranye namwe nk’uko ayo magambo yose ari.”
9  Mose na Aroni na Nadabu na Abihu na ba bakuru mirongo irindwi b’Abisirayeli barazamuka,
10  babona Imana ya Isirayeli. Munsi y’ibirenge byayo hari igisa n’amabuye ya safiro ashashe, kandi cyasaga n’ijuru rikeye.
11  Ntiyigeze irambura ukuboko kwayo ngo igire icyo itwara abo banyacyubahiro bo mu Bisirayeli, ahubwo babonye Imana y’ukuri mu iyerekwa, bararya kandi baranywa.
12  Yehova abwira Mose ati “zamuka unsange ku musozi kandi uhagume, kuko nshaka kuguha ibisate by’amabuye n’amabwiriza n’amategeko ngomba kwandika kugira ngo nigishe abantu.”
13  Nuko Mose ahagurukana n’umugaragu we Yosuwa, maze Mose arazamuka ajya ku musozi w’Imana y’ukuri.
14  Ariko yari yabwiye ba bakuru ati “mudutegerereze aha kugeza aho turi bugarukire. Dore Aroni na Huri bari kumwe namwe; umuntu wese ufite ikirego ajye abasanga.”
15  Mose aherako azamuka uwo musozi wari utwikiriwe n’igicu.
16  Ikuzo rya Yehova rikomeza kuba ku musozi wa Sinayi kandi igicu kimara iminsi itandatu kiwutwikiriye. Bigeze ku munsi wa karindwi, Imana ihamagara Mose iri muri cya gicu.
17  Abisirayeli babonaga ikuzo rya Yehova rimeze nk’umuriro ukongora mu mpinga y’umusozi.
18  Nuko Mose yinjira muri cya gicu azamuka uwo musozi. Mose amara kuri uwo musozi iminsi mirongo ine n’amajoro mirongo ine.
5  Hanyuma Mose na Aroni bajya kwa Farawo baramubwira bati “uku ni ko Yehova Imana ya Isirayeli avuga ati ‘reka ubwoko bwanjye bugende bunkorere umunsi mukuru mu butayu.’”
2  Ariko Farawo aravuga ati “Yehova ni nde kugira ngo numvire ijwi rye ndeke Abisirayeli bagende? Sinzi Yehova rwose, kandi sinzareka Abisirayeli ngo bagende.”
3  Ariko baramubwira bati “Imana y’Abaheburayo yaratugendereye. Turashaka kujya mu butayu ahantu h’urugendo rw’iminsi itatu, tugatambirayo Yehova Imana yacu igitambo. Tutabikoze yaduteza icyorezo cyangwa akatwicisha inkota.”
4  Umwami wa Egiputa arababwira ati “wowe Mose na Aroni, ni iki gituma mutesha abantu akazi kabo? Nimugende mukomeze imirimo yanyu!”
5  Farawo yongeraho ati “dore abantu babaye benshi mu gihugu none murashaka kubabuza gukora imirimo yabo.”
6  Kuri uwo munsi Farawo ahita ategeka abakoreshaga abo bantu uburetwa n’abatware bo muri bo, ati
7  “ntimukongere gushakira abo bantu ibyatsi byo kubumbisha amatafari nk’uko mwari musanzwe mubikora. Nimubareke bajye bajya kwishakira ibyatsi.
8  Byongeye kandi, umubare w’amatafari bari basanzwe babumba, ni wo muzakomeza kubategeka. Kandi ntimuzagire icyo mubagabanyiriza kuko ari abanebwe. Ni cyo gituma basakuza bati ‘turashaka kugenda, turashaka kujya gutambira Imana yacu igitambo!’
9  Mubahe akazi kenshi bakore, kugira ngo badakomeza kwita ku magambo y’ibinyoma.”
10  Nuko abakoreshaga abo bantu n’abatware bo muri bo baragenda barababwira bati “Farawo yavuze ati ‘sinzongera kubaha ibyatsi.
11  Muzajye mujya kwishakira ibyatsi aho mushobora kubibona hose, kandi nta kintu na gito kizagabanywa ku mirimo yanyu.’”
12  Nuko abantu bakwira hirya no hino mu gihugu cya Egiputa hose bashaka ibyatsi.
13  Ababakoreshaga bakomeza kubatota bati “nimurangize imirimo yanyu, buri wese arangize umurimo ategetswe wa buri munsi, nk’uko byari bimeze igihe mwahabwaga ibyatsi.”
14  Hanyuma abakoresha ba Farawo badukira abatware bo mu Bisirayeli bari barashyizeho barabakubita, barababwira bati “ni iki cyatumye ejo n’uyu munsi mutuzuza umubare w’amatafari mwategetswe kubumba nk’uko mbere mwabigenzaga?”
15  Nuko abo batware bo mu Bisirayeli bajya kwa Farawo baramutakambira bati “kuki ugenzereza utyo abagaragu bawe?
16  Dore abagaragu bawe ntiduhabwa ibyatsi, nyamara bakatubwira bati ‘mubumbe amatafari!’ None abagaragu bawe turakubitwa kandi byose biterwa n’abantu bawe.”
17  Ariko arabasubiza ati “muri abanebwe, muri abanebwe rwose! Ni cyo gituma muvuga muti ‘turashaka kugenda, turashaka gutambira Yehova igitambo.’
18  None nimugende mukore! Nta byatsi muzahabwa, kandi mugomba kujya mwuzuza umubare w’amatafari mwategetswe.”
19  Nuko abatware bo mu Bisirayeli babona ko bagushije ishyano kuko bari bababwiye bati “nta kintu na gito mugomba kugabanya ku mubare w’amatafari umuntu wese ategetswe buri munsi.”
20  Hanyuma bavuye kwa Farawo bahura na Mose na Aroni bari babategereje.
21  Bahita bababwira bati “Yehova abarebe kandi abacire urubanza, kuko mwatumye Farawo n’abagaragu be batwanga urunuka, mugashyira inkota mu ntoki zabo ngo batwice.”
22  Nuko Mose atakambira Yehova ati “Yehova, kuki wateje aba bantu ibyago? Kuki wantumye?
23  Dore uhereye igihe nagiriye kwa Farawo nkavugana na we mu izina ryawe, yagiriye nabi ubu bwoko kandi nawe ntiwigeze urokora ubwoko bwawe.”
36  “Besaleli na Oholiyabu bazakore iyo mirimo, bakorane n’abahanga bose Yehova yahaye ubwenge no gusobanukirwa ibyo bintu, kugira ngo bamenye uko bazakora imirimo yose ifitanye isano n’ahantu hera bakurikije ibyo Yehova yategetse byose.”
2  Nuko Mose ahamagara Besaleli na Oholiyabu n’abahanga bose Yehova yahaye ubwenge, mbese ahamagara umuntu wese wemejwe n’umutima we kuza gukora uwo murimo.
3  Hanyuma baza aho Mose ari bafata amaturo yose Abisirayeli bari bazanye agenewe umurimo ufitanye isano n’ahantu hera, kugira ngo ubashe gukorwa. Kandi buri gitondo Abisirayeli bakomezaga kumuzanira amaturo atanzwe ku bushake.
4  Abahanga bose bakoraga umurimo wera batangira kuza umwe umwe bavuye ku mirimo bakoraga,
5  bakabwira Mose bati “abantu bakomeje kuzana ibintu byinshi birenze ibikenewe mu murimo Yehova yategetse ko ukorwa.”
6  Mose ategeka ko batangaza mu nkambi yose bati “ntihagire umugabo cyangwa umugore wongera kuzana ituro ryera.” Abantu babyumvise ntibongera kugira icyo bazana.
7  Ibintu batuye byari bihagije kugira ngo uwo murimo wose ukorwe, ndetse byari birenze ibikenewe.
8  Abahanga bose bakoraga uwo murimo barema ihema, baboha imyenda icumi mu budodo bwiza bukaraze n’ubudodo bw’ubururu n’ubwoya buteye ibara ry’isine n’ubudodo bw’umutuku. Umuhanga wo gufuma afuma kuri iyo myenda amashusho y’abakerubi.
9  Buri mwenda wari ufite uburebure bw’imikono makumyabiri n’umunani n’ubugari bw’imikono ine. Iyo myenda yose yari ifite ibipimo bimwe.
10  Nuko Besaleli ateranya imyenda itanu, buri mwenda ufatana n’undi biba umwenda umwe, n’indi itanu arayiteranya buri mwenda ufatana n’undi biba umwenda umwe.
11  Hanyuma ku ruhande rw’umwenda umwe, aho iyo myenda yombi ihurira, ashyiraho udukondo dukozwe mu budodo bw’ubururu; abigenza atyo no ku ruhande rw’undi mwenda, aho iyo myenda yombi ihurira.
12  Aho iyo myenda yombi ihurira, ku ruhande rw’umwenda umwe ashyiraho udukondo mirongo itanu, no ku ruhande rw’undi mwenda ashyiraho udukondo mirongo itanu; udukondo two kuri iyo myenda yombi twari duteganye.
13  Hanyuma acura ibikwasi mirongo itanu muri zahabu maze abifatanyisha iyo myenda iba ihema rimwe.
14  Aboha imyenda cumi n’umwe yo gutwikira ihema, ayiboha mu bwoya bw’ihene.
15  Buri mwenda wari ufite uburebure bw’imikono mirongo itatu n’ubugari bw’imikono ine. Iyo myenda yose uko ari cumi n’umwe yari ifite ibipimo bimwe.
16  Afatanya imyenda itanu ukwayo n’indi itandatu ukwayo.
17  Hanyuma ku ruhande rw’umwenda umwe, aho iyo myenda yombi ihurira, ashyiraho udukondo mirongo itanu, no ku ruhande rw’undi mwenda, aho iyo myenda yombi ihurira, ashyiraho udukondo mirongo itanu.
18  Arangije acura ibikwasi mirongo itanu mu muringa, abifatanyisha iyo myenda iba umwenda umwe.
19  Nuko atunganya impu z’amapfizi y’intama ziteye ibara ry’umutuku zo gutwikira iryo hema, atunganya n’impu z’inyamaswa zitwa tahashi azigereka hejuru yazo.
20  Hanyuma abariza ihema ibizingiti mu giti cyo mu bwoko bw’umunyinya, arabishinga.
21  Buri kizingiti cyari gifite uburebure bw’imikono icumi n’ubugari bw’umukono umwe n’igice.
22  Buri kizingiti cyari gifite ibihato bibiri biteganye. Uko ni ko yakoze ibizingiti byose by’iryo hema.
23  Abariza ihema ibizingiti, ashyira ibizingiti makumyabiri mu ruhande rwerekeye i Negebu mu majyepfo.
24  Acura ibisate mirongo ine by’ifeza biciyemo imyobo, abishyira munsi y’ibyo bizingiti makumyabiri, ibisate bibiri munsi y’ikizingiti gifite ibihato bibiri, n’ibindi bisate bibiri munsi y’ikindi kizingiti gifite ibihato bibiri.
25  Ku rundi ruhande rw’ihema rwerekeye mu majyaruguru ahashyira ibizingiti makumyabiri,
26  n’ibisate mirongo ine bicuzwe mu ifeza biciyemo imyobo, ibisate bibiri munsi y’ikizingiti kimwe n’ibindi bibiri munsi y’ikindi kizingiti.
27  Ku ruhande rw’inyuma rw’iryo hema rwerekeye iburengerazuba, ahashyira ibizingiti bitandatu.
28  Abaza ibizingiti bibiri byo gushinga mu mfuruka zombi zo ku ruhande rwaryo rw’inyuma.
29  Ibyo bizingiti byari bifite imbaho ebyiri ziva hasi zigahurizwa hejuru ku mpeta ya mbere. Uko ni ko yakoze ibyo bizingiti bibiri byari mu mfuruka zombi.
30  Byose hamwe byari ibizingiti umunani n’ibisate byabyo cumi na bitandatu bicuzwe mu ifeza, ibisate bibiri munsi y’ikizingiti kimwe n’ibindi bibiri munsi y’ikindi kizingiti, bityo bityo.
31  Abaza imitambiko mu giti cyo mu bwoko bw’umunyinya: imitambiko itanu yo gushyira ku bizingiti by’uruhande rumwe rw’ihema
32  n’imitambiko itanu yo gushyira ku bizingiti byo ku rundi ruhande rw’ihema, n’indi mitambiko itanu yo gushyira ku bizingiti byo ku ruhande rw’inyuma rwerekeye iburengerazuba.
33  Abaza n’umutambiko wo hagati unyura ku bizingiti, wambukiranya ukava ku mutwe umwe ukagera ku wundi.
34  Ibizingiti abiyagirizaho zahabu, kandi abicurira impeta muri zahabu zo gusesekamo iyo mitambiko. Iyo mitambiko na yo ayiyagirizaho zahabu.
35  Aboha umwenda ukingiriza, awuboha mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze. Umuhanga wo gufuma awufumaho abakerubi.
36  Besaleli awubariza inkingi enye mu giti cyo mu bwoko bw’umunyinya, aziyagirizaho zahabu. Azicurira udukonzo muri zahabu, kandi azicurira ibisate bine by’ifeza biciyemo imyobo.
37  Aboha umwenda wo gukinga mu muryango w’ihema, awuboha mu budodo bw’ubururu n’ubwoya buteye ibara ry’isine n’ubudodo bw’umutuku n’ubudodo bwiza bukaraze, bikorwa n’umuhanga wo kuboha.
38  Uwo mwenda awubariza inkingi eshanu n’udukonzo twazo. Ayagiriza zahabu ku mitwe y’izo nkingi no ku bifunga byazo. Ibisate bitanu biciyemo imyobo yo kuzishingamo byo byari bicuzwe mu muringa.
15  Icyo gihe Mose n’Abisirayeli baririmbira Yehova iyi ndirimbo bagira bati“Ndaririmbira Yehova kuko yashyizwe hejuru cyane.Yaroshye mu nyanja ifarashi n’uyigenderaho.
2  Yah ni we mbaraga zanjye n’ubushobozi bwanjye, kuko ari we gakiza kanjye.Ni we Mana yanjye nzajya musingiza, ni we Mana ya data, kandi nzamushyira hejuru cyane.
3  Yehova ni intwari mu ntambara. Yehova ni ryo zina rye.
4  Yaroshye mu nyanja ingabo za Farawo n’amagare ye y’intambara,Kandi abarwanyi be b’intwari barohamye mu Nyanja Itukura.
5  Barengewe n’umuhengeri; bamanutse nk’ibuye bagera imuhengeri.
6  Yehova, ukuboko kwawe kw’iburyo gufite imbaraga zihebuje,Yehova, ukuboko kwawe kw’iburyo gushobora kujanjagura umwanzi.
7  Urakomeye cyane, ushobora gukubita hasi abakwigomekaho;Wohereza uburakari bwawe bugurumana, bukabatwika bagakongoka nk’ibikenyeri.
8  Umwuka uva mu mazuru yawe watumye amazi yirundarunda,Ahagarara nk’urugomero;Amazi asuma avurira imuhengeri mu nyanja.
9  Umwanzi yaravuze ati ‘nzabakurikira! Nzabafata!Nzagabanya iminyago! Ubugingo bwanjye buzahaga!Nzakura inkota yanjye! Ukuboko kwanjye kuzabirukana!’
10  Wahuhishije umwuka wawe, inyanja irabarengera;Barohamye nk’intosho y’icyuma mu mazi ateye ubwoba.
11  Yehova, mu mana zose ni iyihe ihwanye nawe?Ni iyihe ihwanye nawe, ko wera bihebuje?Ni wowe ukwiriye gutinywa no kuririmbirwa indirimbo zo kugusingiza, wowe ukora ibitangaza.
12  Warambuye ukuboko kwawe kw’iburyo, isi irabamira.
13  Ineza yawe yuje urukundo ni yo yatumye uyobora abo wacunguye;Imbaraga zawe ni zo uzabayoboza ubajyane mu buturo bwawe bwera.
14  Abantu bazabyumva bahinde umushyitsi;Abatuye mu Bufilisitiya bazafatwa n’ibise.
15  Icyo gihe abatware bo muri Edomu bazahagarika umutima; Abategetsi b’abanyagitugu b’i Mowabu bazahinda umushyitsi.Abatuye i Kanani bose bazacika intege.
16  Bazafatwa n’ubwoba batinye.Bazahagarara batanyeganyega nk’ibuye bitewe no gukomera k’ukuboko kwawe,Yehova, kugeza aho ubwoko bwawe buzaba bumaze gutambuka,Kugeza aho ubwoko wiremeye buzaba bumaze gutambuka.
17  Uzabazana ubatere mu musozi w’umurage wawe,Yehova, uzabashyira ahantu witeguriye ngo uhature,Yehova, uzabashyira mu rusengero rwawe, rwashyizweho n’amaboko yawe.
18  Yehova azaba umwami ibihe bitarondoreka, ndetse iteka ryose.
19  Igihe amafarashi ya Farawo n’amagare ye y’intambara n’abarwanira ku mafarashi be bajyaga mu nyanja,Yehova yagaruye amazi y’inyanja arabarengera,Ariko Abisirayeli bo bagendaga mu nyanja ku butaka bwumutse.”
20  Nuko umuhanuzikazi Miriyamu, mushiki wa Aroni, afata ishako maze abagore bose basohokana na we bafite amashako, babyina.
21  Abagabo barateraga Miriyamu akikiriza ati “Muririmbire Yehova kuko yashyizwe hejuru cyane.Yaroshye mu nyanja ifarashi n’uyigenderaho.”
22  Hanyuma Mose avana Abisirayeli ku Nyanja Itukura berekeza mu butayu bwa Shuri, bagenda iminsi itatu mu butayu ariko ntibabona amazi.
23  Amaherezo bagera i Mara, ariko ntibashobora kunywa amazi y’i Mara kuko yashariraga. Ni cyo cyatumye ahita Mara.
24  Abantu batangira kwitotombera Mose bati “turanywa iki?”
25  Nuko atakira Yehova. Yehova amwereka igiti, maze Mose akijugunya mu mazi, amazi ahita aba meza. Aho ngaho ni ho Imana yabashyiriyeho itegeko n’ihame ryari kuzajya rishingirwaho mu kubacira urubanza, kandi irabagerageza.
26  Irababwira iti “nimwumvira ijwi rya Yehova Imana yanyu mudaciye ku ruhande maze mugakora ibyo gukiranuka mu maso ye, mukumvira amategeko ye kandi mugakomeza amabwiriza ye yose, nta ndwara n’imwe nzabateza mu zo nateje Abanyegiputa, kuko ndi Yehova ubakiza.”
27  Hanyuma bagera muri Elimu, ahari amasoko cumi n’abiri y’amazi n’ibiti by’imikindo mirongo irindwi. Nuko bakambika hafi y’amazi.
20  Nuko Imana ivuga aya magambo yose iti
2  “Ndi Yehova Imana yawe yagukuye mu gihugu cya Egiputa, mu nzu y’uburetwa.
3  Ntukagire izindi mana mu maso yanjye.
4  “Ntukiremere igishushanyo kibajwe cyangwa ishusho isa n’ikintu cyose kiri hejuru mu ijuru cyangwa ikiri hasi ku isi cyangwa ikiri mu mazi yo ku isi.
5  Ntukabyikubite imbere, ntukabikorere, kuko jyewe Yehova Imana yawe ndi Imana ishaka ko umuntu ayiyegurira nta kindi ayibangikanyije na cyo. Mpanira abana icyaha cya ba se, kugeza ku buzukuru n’abuzukuruza b’abanyanga.
6  Ariko abankunda bagakomeza amategeko yanjye, mbagaragariza ineza yuje urukundo kugeza ku buzukuruza babo b’ibihe igihumbi.
7  “Ntugakoreshe izina rya Yehova Imana yawe mu buryo budakwiriye, kuko Yehova atazabura guhana umuntu wese ukoresha izina rye mu buryo budakwiriye.
8  “Ujye wibuka umunsi w’isabato, uweze.
9  Ujye ukora imirimo yawe yose mu minsi itandatu.
10  Ariko umunsi wa karindwi ni uwo kwizihiriza Yehova Imana yawe isabato. Ntukagire umurimo uwo ari wo wose uwukoraho, yaba wowe cyangwa umuhungu wawe cyangwa umukobwa wawe cyangwa umugaragu wawe cyangwa umuja wawe cyangwa itungo ryawe cyangwa umwimukira uri iwanyu.
11  Kuko mu minsi itandatu Yehova yaremye ijuru n’isi n’inyanja n’ibibirimo byose, agatangira kuruhuka ku munsi wa karindwi. Ni cyo cyatumye Yehova aha umugisha umunsi w’isabato akaweza.
12  “Wubahe so na nyoko kugira ngo urame iminsi myinshi mu gihugu Yehova Imana yawe igiye kuguha.
13  “Ntukice.
14  “Ntugasambane.
15  “Ntukibe.
16  “Ntugashinje ibinyoma mugenzi wawe.
17  “Ntukifuze inzu ya mugenzi wawe. Ntukifuze umugore wa mugenzi wawe, cyangwa umugaragu we cyangwa umuja we cyangwa ikimasa cye cyangwa indogobe ye cyangwa ikindi kintu cyose cya mugenzi wawe.”
18  Icyo gihe abantu bose bumvaga inkuba n’ijwi ry’ihembe, kandi bakabona imirabyo n’umusozi ucumba umwotsi. Abantu babibonye bahinda umushyitsi bahagarara kure.
19  Babwira Mose bati “uzajye uvugana natwe, natwe tuzajya tugutega amatwi; ariko Imana ntizavugane natwe tutazapfa.”
20  Nuko Mose abwira abantu ati “ntimugire ubwoba kuko Imana y’ukuri yazanywe no kubagerageza kugira ngo mujye mukomeza kuyitinya, bitume mudakora icyaha.”
21  Abantu bakomeza guhagarara kure, naho Mose yegera cya gicu cyijimye, aho Imana y’ukuri yari iri.
22  Hanyuma Yehova abwira Mose ati “ubwire Abisirayeli uti ‘mwe ubwanyu mwiboneye ko navuganye namwe ndi mu ijuru.
23  Ntimugakore imana z’ifeza ngo mumbangikanye na zo, kandi ntimukiremere imana za zahabu.
24  Uzanyubakire igicaniro cy’ibitaka, kandi uzajye ugitambiraho amaturo akongorwa n’umuriro n’ibitambo bisangirwa byo mu mukumbi wawe no mu mashyo yawe. Ahantu hose nzatoranya ngo izina ryanjye rijye rihibukirwa, nzajya mpagusanga nguhe umugisha.
25  Kandi nunyubakira igicaniro cy’amabuye, ntuzacyubakishe amabuye abajwe, kuko uramutse ugishyizeho icyuma kibaza waba ugihumanyije.
26  Ntuzazamuke ku madarajya ujya ku gicaniro cyanjye kugira ngo ubwambure bwawe butagaragarira ku gicaniro.’
1  Igihe Yakobo, ari we Isirayeli yazaga muri Egiputa, yazanye n’abahungu be, buri wese ari kumwe n’abo mu rugo rwe. Aya ni yo mazina y’abahungu ba Yakobo:
2  Rubeni, Simeyoni, Lewi na Yuda,
3  Isakari, Zabuloni na Benyamini,
4  Dani na Nafutali, Gadi na Asheri.
5  Abantu bose bakomotse kuri Yakobo bari abantu mirongo irindwi, ariko Yozefu we yari asanzwe ari muri Egiputa.
6  Amaherezo Yozefu aza gupfa hamwe n’abavandimwe be bose n’ab’icyo gihe bose.
7  Nuko Abisirayeli barororoka batangira kuba benshi mu gihugu, kandi bakomeza kwiyongera no gukomera cyane mu buryo budasanzwe, ku buryo buzuye muri icyo gihugu.
8  Nyuma y’igihe runaka, muri Egiputa hima undi mwami utari uzi Yozefu.
9  Nuko abwira abantu be ati “dore Abisirayeli baturuta ubwinshi kandi baturusha amaboko.
10  None nimuze tubigire ubwenge kugira ngo badakomeza kwiyongera, kuko nituramuka dutewe bazifatanya n’abanzi bacu bakaturwanya, hanyuma bakava mu gihugu.”
11  Nuko babashyiriraho abatware bo kubakoresha imirimo y’agahato, kugira ngo babakandamize babahekesha imitwaro, kandi bubaka imigi ngo ibe ibigega bya Farawo, ari yo Pitomu na Ramesesi.
12  Ariko uko barushagaho gukandamiza Abisirayeli, ni na ko barushagaho kwiyongera bagakomeza gukwira hirya no hino, ku buryo byatumye Abanyegiputa babatinya bakabanga urunuka.
13  Ni cyo cyatumye Abanyegiputa bagira Abisirayeli abacakara kandi bakabatwaza igitugu.
14  Babakoresha uburetwa bukaze bwo gukura ibumba no kubumba amatafari, n’ubundi buretwa bwose bwo gukora mu mirima, batuma ubuzima bubasharirira. Ni koko, babagize abacakara babatwaza igitugu, babakoresha uburetwa bw’uburyo bwose.
15  Nyuma yaho umwami wa Egiputa ategeka Shifura na Puwa, ababyaza b’Abaheburayokazi,
16  ndetse arabihanangiriza ati “nimujya kubyaza Abaheburayokazi mukabona bari ku ntebe babyariraho, nihavuka umuhungu mujye muhita mumwica, ariko nihavuka umukobwa mujye mumureka abeho.”
17  Ariko abo babyaza batinya Imana y’ukuri, ntibakora ibyo umwami wa Egiputa yari yababwiye, ahubwo bakajya bareka abana b’abahungu bakabaho.
18  Hashize igihe umwami wa Egiputa ahamagara ba babyaza arababwira ati “ni iki cyatumye mugenza mutyo, mukareka abana b’abahungu bakabaho?”
19  Abo babyaza basubiza Farawo bati “ni uko Abaheburayokazi batamera nk’Abanyegiputakazi. Kubera ko bafite imbaraga, babyara umubyaza atarabageraho.”
20  Nuko Imana igirira neza abo babyaza, kandi abantu bakomeza kugwira baba benshi, barakomera cyane.
21  Kubera ko abo babyaza batinye Imana y’ukuri, nyuma yaho yaje gutuma bagira imiryango.
22  Amaherezo Farawo ategeka abantu be bose ati “umwana w’umuhungu wese uzajya avuka mujye mumujugunya mu ruzi rwa Nili, ariko uw’umukobwa mujye mumureka abeho.”
2  Hagati aho, umugabo umwe wo mu muryango wa Lewi ashaka umukobwa wa Lewi.
2  Nuko uwo mugore aratwita abyara umwana w’umuhungu. Abonye ukuntu ari mwiza, amara amezi atatu amuhishe.
3  Abonye ko atagishoboye kumuhisha, amubohera agatete mu mfunzo agahomesha godoro n’ubushishi, ashyiramo uwo mwana maze amushyira mu rubingo rwo ku nkombe y’uruzi rwa Nili.
4  Hanyuma mushiki w’uwo mwana ahagarara ahitaruye kugira ngo arebe uko biri bumugendekere.
5  Hashize umwanya, umukobwa wa Farawo amanuka aje kwiyuhagira mu ruzi rwa Nili, kandi abaja be bagendagendaga ku nkombe y’urwo ruzi. Nuko abona ka gatete mu rubingo, ahita yohereza umuja we ngo akazane.
6  Agapfunduye abonamo umwana w’umuhungu, kandi uwo mwana yarimo arira. Nuko amugirira impuhwe nubwo yavuze ati “uyu ni umwana w’Abaheburayo.”
7  Mushiki w’uwo mwana abwira umukobwa wa Farawo ati “mbese njye kuguhamagarira umugore wo mu Baheburayokazi, kugira ngo azakonkereze uyu mwana?”
8  Nuko umukobwa wa Farawo aramubwira ati “ngaho genda!” Uwo mukobwa ahita agenda ahamagara nyina w’uwo mwana.
9  Hanyuma umukobwa wa Farawo aramubwira ati “jyana uyu mwana umunyonkereze, jye ubwanjye nzajya nguhemba.” Nuko uwo mugore ajyana uwo mwana akajya amwonsa.
10  Umwana amaze gukura, amushyira umukobwa wa Farawo aba umwana we, uwo mukobwa amwita Mose, aravuga ati “ni ukubera ko namuvanye mu mazi.”
11  Nuko muri iyo minsi, Mose amaze gukura no kugira imbaraga, ajya aho abavandimwe be bari bari kugira ngo arebe imirimo y’agahato babakoreshaga. Agezeyo abona Umunyegiputa akubita umwe mu bavandimwe be b’Abaheburayo.
12  Areba hirya no hino abona nta muntu umureba, ahera ko akubita uwo Munyegiputa aramwica, arangije amutaba mu musenyi.
13  Bukeye bwaho, asubirayo asanga noneho ari Abaheburayo babiri barwana. Ni ko kubwira uwari mu makosa ati “ni iki gitumye ukubita mugenzi wawe?”
14  Na we aramusubiza ati “ni nde wagushyizeho ngo utubere umutware n’umucamanza? Mbese nanjye urashaka kunyica nk’uko wishe wa Munyegiputa?” Nuko Mose ashya ubwoba aravuga ati “ni ukuri rwose byamenyekanye!”
15  Nuko Farawo abyumvise, ashaka kwica Mose. Mose ahunga Farawo ajya mu gihugu cy’i Midiyani kugira ngo atureyo, agezeyo yicara ku iriba.
16  Icyo gihe i Midiyani hari umutambyi wari ufite abakobwa barindwi, maze nk’uko byari bisanzwe, baraza bavoma amazi buzuza ikibumbiro kugira ngo buhire umukumbi wa se.
17  Nuko abashumba baraza nk’uko bari basanzwe babigenza, birukana abo bakobwa. Mose abibonye arahaguruka atabara abo bakobwa, yuhira umukumbi wabo.
18  Nuko bageze iwabo, se Reweli aratangara arababaza ati “noneho byagenze bite ko mubangutse?”
19  Baramusubiza bati “hari Umunyegiputa wadukijije abashumba, kandi ni na we watuvomeye amazi yuhira umukumbi wacu.”
20  Nuko abwira abakobwa be ati “none se ari he? Kuki mwamusize? Nimumuhamagare aze tumufungurire.”
21  Hanyuma Mose yemera kubana n’uwo mugabo, maze ashyingira Mose umukobwa we witwaga Zipora.
22  Nyuma yaho Zipora abyara umwana w’umuhungu, Mose amwita Gerushomu kuko yagize ati “nabaye umwimukira mu gihugu cy’amahanga.”
23  Hashize iminsi myinshi umwami wa Egiputa arapfa, ariko Abisirayeli bakomeza kunihishwa n’uburetwa, bagatakishwa n’agahinda. Kandi ijwi ryo gutaka batabaza bitewe n’uburetwa rikomeza kugera ku Mana y’ukuri.
24  Amaherezo Imana yumva kuniha kwabo kandi yibuka isezerano yagiranye na Aburahamu na Isaka na Yakobo.
25  Nuko Imana ireba Abisirayeli, yita ku mubabaro wabo.
3  Mose aba umushumba w’umukumbi wa sebukwe Yetiro wari umutambyi w’i Midiyani. Igihe yari ashoreye umukumbi yerekeza mu burengerazuba bw’ubutayu, yageze ku musozi w’Imana y’ukuri witwa Horebu.
2  Nuko umumarayika wa Yehova amubonekera ari mu birimi by’umuriro hagati mu gihuru cy’amahwa. Akomeje kwitegereza, abona icyo gihuru cy’amahwa kigurumana ariko ntigikongoke.
3  Mose abibonye aravuga ati “reka ntambike nitegereze ibi bintu bitangaje, menye impamvu iki gihuru cy’amahwa kidakongoka.”
4  Yehova abonye ko atambitse ngo abyitegereze, amuhamagara ari hagati muri cya gihuru cy’amahwa ati “Mose! Mose!” Aritaba ati “karame.”
5  Nuko aramubwira ati “ntiwegere hano. Ahubwo kuramo inkweto kuko aho hantu uhagaze ari ahera.”
6  Nuko Imana iramubwira iti “ndi Imana ya ba sokuruza, Imana ya Aburahamu, Imana ya Isaka, Imana ya Yakobo.” Hanyuma Mose ahisha mu maso he kuko yatinyaga kureba Imana y’ukuri.
7  Yehova arongera ati “nabonye rwose akababaro k’ubwoko bwanjye buri muri Egiputa, kandi numvise gutaka kwabo batakishwa n’ababakoresha uburetwa, kuko nzi neza imibabaro yabo.
8  None ngiye kumanuka mbakize ukuboko kw’Abanyegiputa, mbakure muri icyo gihugu maze mbajyane mu gihugu cyiza kandi kigari, igihugu gitemba amata n’ubuki, igihugu gituwemo n’Abanyakanani n’Abaheti n’Abamori n’Abaperizi n’Abahivi n’Abayebusi.
9  Ubu gutaka kw’Abisirayeli kwangezeho kandi nabonye ukuntu Abanyegiputa babakandamiza.
10  None reka ngutume kwa Farawo, ukure ubwoko bwanjye bwa Isirayeli muri Egiputa.”
11  Ariko Mose asubiza Imana y’ukuri ati “nkanjye ndi muntu ki wo kujya kwa Farawo ngakura Abisirayeli muri Egiputa?”
12  Imana iramubwira iti “kubera ko nzabana nawe, iki ni cyo kizakubera ikimenyetso cy’uko ari jye wagutumye: numara gukura ubwoko bwanjye muri Egiputa, muzaza mukorere Imana y’ukuri kuri uyu musozi.”
13  Ariko Mose abwira Imana y’ukuri ati “reka tuvuge ko ngeze ku Bisirayeli nkababwira nti ‘Imana ya ba sokuruza yabantumyeho,’ maze bakambaza bati ‘yitwa nde?’ Nzabasubiza iki?”
14  Nuko Imana ibwira Mose iti “NZABA ICYO NZASHAKA KUBA CYO CYOSE.” Yongeraho iti “uzabwire Abisirayeli uti ‘NZABA ICYO NZASHAKA KUBA CYO yabantumyeho.’”
15  Hanyuma Imana yongera kubwira Mose iti “Uzabwire Abisirayeli uti ‘Yehova Imana ya ba sokuruza, Imana ya Aburahamu, Imana ya Isaka, Imana ya Yakobo yabantumyeho.’ Iryo ni ryo zina ryanjye kugeza iteka ryose, kandi ni rwo rwibutso rwanjye uko ibihe bizagenda bikurikirana.
16  Genda uteranye abakuru b’Abisirayeli ubabwire uti ‘Yehova Imana ya ba sokuruza Aburahamu, Isaka na Yakobo yarambonekeye, arambwira ati “nzabitaho kandi nzita ku byo babagirira muri Egiputa.
17  None mvuze ko ngiye kubakiza iyo mibabaro muterwa n’Abanyegiputa, mbajyane mu gihugu cy’Abanyakanani n’Abaheti n’Abamori n’Abaperizi n’Abahivi n’Abayebusi, mu gihugu gitemba amata n’ubuki.”’
18  “Kandi rwose bazakumvira, maze wowe n’abakuru b’Abisirayeli muzasange umwami wa Egiputa mumubwire muti ‘Yehova Imana y’Abaheburayo yaratugendereye, none turakwinginze ureke tujye mu butayu ahantu h’urugendo rw’iminsi itatu, kuko dushaka gutambira Yehova Imana yacu igitambo.’
19  Nzi neza ko umwami wa Egiputa atazabemerera kugenda, keretse hakoreshejwe imbaraga.
20  Nzarambura ukuboko kwanjye nkubitishe Egiputa ibitangaza byose nzakorera muri yo. Nyuma yaho azabareka mugende.
21  Nzatuma ubwoko bwanjye bugirira umugisha ku Banyegiputa, kandi nimugenda ntimuzavayo amara masa.
22  Umugore wese azasabe umuturanyi we n’umugore w’umwimukira uri mu nzu ye ibintu by’ifeza n’ibya zahabu n’imyenda, mubyambike abahungu banyu n’abakobwa banyu, kandi muzanyage Abanyegiputa.”
33  Yehova yongera kubwira Mose ati “haguruka uve hano, wowe n’abantu wakuye mu gihugu cya Egiputa, mujye mu gihugu narahiye Aburahamu, Isaka na Yakobo nti ‘nzagiha urubyaro rwawe.’
2  Nzohereza umumarayika imbere yawe nirukane Abanyakanani, Abamori, Abaheti, Abaperizi, Abahivi n’Abayebusi.
3  Mugende mujye mu gihugu gitemba amata n’ubuki. Sinzagenda hagati muri mwe kuko muri ubwoko butagonda ijosi, kugira ngo ntabarimburira mu nzira.”
4  Abantu bumvise iryo jambo riteye agahinda batangira kuboroga, ntihagira n’umwe muri bo wambara ibintu bye by’umurimbo.
5  Yehova yongera kubwira Mose ati “bwira Abisirayeli uti ‘muri ubwoko butagonda ijosi. Ngendeye hagati muri mwe akanya na gato nabarimbura. None rero, nimwiyambure ibintu by’umurimbo byose mwambaye, nanjye ndareba uko nkwiriye kubagenza.’”
6  Abisirayeli biyamburira aho ku musozi wa Horebu ibintu by’umurimbo bari bambaye, ntibongera kubyambara ukundi.
7  Naho Mose afata ihema rye ajya kurishinga inyuma y’inkambi, ahitaruye cyane inkambi, aryita ihema ry’ibonaniro. Umuntu wese washakaga kugira icyo abaza Yehova, yarasohokaga akajya kuri iryo hema ry’ibonaniro ryabaga inyuma y’inkambi.
8  Kandi iyo Mose yasohokaga agiye kuri iryo hema, abantu bose barahagurukaga, buri wese agahagarara ku muryango w’ihema rye, bagakurikiza Mose amaso kugeza igihe yinjiriye muri iryo hema.
9  Nanone iyo Mose yamaraga kwinjira muri iryo hema, ya nkingi y’igicu yaramanukaga igahagarara ku muryango waryo, maze Imana ikavugana na we.
10  Nuko abantu bose babona iyo nkingi y’igicu ihagaze ku muryango w’ihema ry’ibonaniro, bose bagahaguruka, buri wese akikubita hasi yubamye ku muryango w’ihema rye.
11  Yehova yavuganaga na Mose imbonankubone, nk’uko umuntu avugana na mugenzi we. Iyo Mose yasubiraga mu nkambi, Yosuwa mwene Nuni, umugaragu wamukoreraga, ntiyavaga kuri iryo hema.
12  Hanyuma Mose abwira Yehova ati “dore urambwira uti ‘jyana ubu bwoko,’ ariko ntumbwire uwo uzohereza ngo tujyane. Nanone waravuze uti ‘ndakuzi neza kandi watonnye mu maso yanjye.’
13  None niba ntonnye mu maso yawe koko, ndakwinginze menyesha inzira zawe kugira ngo nkumenye, ntone mu maso yawe. Kandi wibuke ko iri shyanga ari ubwoko bwawe.”
14  Nuko Imana iravuga iti “jye ubwanjye nzajyana nawe kandi nzatuma ugira amahoro.”
15  Mose aravuga ati “nitutajyana ntuzatume tuva hano.
16  None se ni iki cyazagaragaza ko jye n’ubu bwoko dutonnye mu maso yawe? Si uko wajyana natwe bigatuma tuba ubwoko butandukanye n’ubundi bwose ku isi?”
17  Yehova asubiza Mose ati “icyo uvuze na cyo nzagikora, kuko watonnye mu maso yanjye kandi nkaba nkuzi neza.”
18  Mose abyumvise aravuga ati “ndakwinginze, nyereka ikuzo ryawe.”
19  Ariko aramusubiza ati “jyewe ubwanjye nzakwereka kugira neza kwanjye kose, kandi nzavugira izina rya Yehova imbere yawe. Nzatonesha uwo nzatonesha kandi nzagirira imbabazi uwo nzagirira imbabazi.”
20  Yongeraho ati “ntushobora kureba mu maso hanjye, kuko nta muntu wandeba ngo abeho.”
21  Yehova arongera aravuga ati “dore hano iruhande rwanjye hari umwanya, uhagarare ku rutare.
22  Ikuzo ryanjye nirikunyura imbere, ndaguhisha mu mwobo uri mu rutare kandi ndagukingiriza ikiganza kugeza aho mariye guhita.
23  Hanyuma ndi bukureho ikiganza cyanjye maze ubone mu mugongo hanjye. Ariko mu maso hanjye ho nta wushobora kuhabona.”
12  Yehova abwira Mose na Aroni bari mu gihugu cya Egiputa ati
2  “uku kwezi kuzababere ukwezi kwa mbere mu yandi mezi. Ni ko kuzababera ukwezi kwa mbere mu mezi y’umwaka.
3  Mubwire iteraniro ryose ry’Abisirayeli muti ‘ku munsi wa cumi w’uku kwezi buri muntu azafate intama, nk’uko amazu ya ba sokuruza ari, buri rugo rufate intama imwe.
4  Ariko niba urwo rugo rufite abantu bake ku buryo batamara iyo ntama, we n’umuturanyi we bazayisangirire iwe bakurikije uko umubare w’abantu uri. Muzagene umubare w’abazasangira iyo ntama mukurikije ibyo buri wese ashobora kurya.
5  Muzafate isekurume idafite inenge imaze umwaka umwe ivutse. Mushobora gutoranya mu ntama cyangwa mu ihene.
6  Muzakomeze kuyirinda kugeza ku munsi wa cumi n’ine w’uko kwezi, maze iteraniro ryose ry’Abisirayeli rizayibage ku mugoroba.
7  Muzafate ku maraso yayo muyasige ku nkomanizo zombi z’umuryango no hejuru y’umuryango w’inzu muzayiriramo.
8  “‘Muzarye izo nyama muri iryo joro. Muzazirye zokeje, muzirishe imigati idasembuwe n’imboga zisharira.
9  Ntimuzazirye ari mbisi cyangwa zitetse mu mazi, ahubwo muzazotsanye n’igihanga n’amaguru n’ibyo mu nda.
10  Kandi ntimuzagire izo muraza ngo zigeze mu gitondo, ahubwo izizasigara zikageza mu gitondo muzazitwike.
11  Muzazirye mukenyeye, mwambaye inkweto, mufashe n’inkoni mu ntoki; kandi muzazirye vuba vuba. Ni pasika ya Yehova.
12  Muri iryo joro nzanyura mu gihugu cya Egiputa, nice imfura zose zo muri Egiputa, uhereye ku muntu ukageza ku matungo, kandi nzacira imanza imana zose zo muri Egiputa. Ndi Yehova.
13  Amaraso azaba ikimenyetso ku mazu muzaba murimo. Nimbona amaraso nzabanyuraho, kandi icyo cyago ntikizabageraho ngo kibarimbure igihe nzaba nteza ibyago igihugu cya Egiputa.
14  “‘Uwo munsi uzababere urwibutso, muzajye muwizihiza ube umunsi mukuru wa Yehova mu bihe byanyu byose. Muzajye muwizihiza, bibabere itegeko kugeza ibihe bitarondoreka.
15  Muzamare iminsi irindwi murya imigati idasembuwe. Ku munsi wa mbere muzakure umusemburo mu mazu yanyu, kuko umuntu wese uzarya ikintu gisembuwe guhera ku munsi wa mbere kugeza ku munsi wa karindwi, uwo muntu azicwa agakurwa muri Isirayeli.
16  Ku munsi wa mbere muzajye mugira iteraniro ryera, no ku munsi wa karindwi mugire iteraniro ryera. Ntimukagire umurimo mukora muri iyo minsi, uretse gutegura ibyo buri muntu wese arya.
17  “‘Muzakomeze kwizihiza umunsi mukuru w’imigati idasembuwe, kuko kuri uwo munsi nyir’izina nzakura ingabo zanyu mu gihugu cya Egiputa. Muzajye mwizihiza uwo munsi mu bihe byanyu byose, bibabere itegeko kugeza ibihe bitarondoreka.
18  Mu kwezi kwa mbere, ku munsi wako wa cumi n’ine nimugoroba, muzajye murya imigati idasembuwe mugeze ku munsi wa makumyabiri n’umwe w’uko kwezi nimugoroba.
19  Muri iyo minsi irindwi, ntihazagire umusemburo uboneka mu mazu yanyu, kuko umuntu wese uzarya ikintu gisembuwe, yaba umwimukira cyangwa kavukire, uwo muntu agomba kwicwa agakurwa mu iteraniro rya Isirayeli.
20  Ntimukarye ikintu cyose gisembuwe. Mu mazu yanyu yose muzajye murya imigati idasembuwe.’”
21  Mose ahita ahamagara abakuru b’Abisirayeli bose arababwira ati “mugende mutoranye itungo rigufi nk’uko imiryango yanyu iri, maze muribage ribe igitambo cya pasika.
22  Kandi mufate uduti twa hisopu mudukoze mu maraso ari mu ibesani, muyasige hejuru y’umuryango no ku nkomanizo zombi z’umuryango; kandi ntihagire n’umwe muri mwe usohoka mu nzu ye kugeza mu gitondo.
23  Hanyuma Yehova nanyura mu gihugu aje guteza Abanyegiputa ibyago akabona amaraso hejuru y’umuryango no ku nkomanizo zombi z’umuryango, Yehova azanyura kuri uwo muryango kandi ntazemerera umurimbuzi kwinjira mu nzu zanyu ngo abateze ibyago.
24  “Ibi muzabikomeze bibabere itegeko mwe n’abana banyu kugeza ibihe bitarondoreka.
25  Kandi nimugera mu gihugu Yehova azabaha nk’uko yabivuze, muzakomeze kujya mukora uwo muhango.
26  Abana banyu nibababaza bati ‘uwo muhango mukora usobanura iki?’
27  Muzabasubize muti ‘ni igitambo cya pasika ya Yehova, wanyuze ku mazu y’Abisirayeli muri Egiputa igihe yatezaga ibyago Abanyegiputa, ariko akarokora amazu yacu.’” Nuko abantu bamwikubita imbere.
28  Hanyuma Abisirayeli baragenda babigenza batyo, bakora ibihuje n’ibyo Yehova yategetse Mose na Aroni byose.
29  Bigeze mu gicuku, Yehova yica imfura zo mu gihugu cya Egiputa zose, uhereye ku mfura ya Farawo wicara ku ntebe ye y’ubwami, ukageza ku mfura z’imbohe zari mu nzu y’imbohe, no ku buriza bwose bw’amatungo.
30  Nuko Farawo abyuka nijoro, we n’abagaragu be bose n’abandi Banyegiputa bose. Maze Abanyegiputa batangira gutera hejuru baboroga cyane, kuko nta nzu n’imwe itari yapfushije umuntu.
31  Ahita ahamagara Mose na Aroni muri iryo joro arababwira ati “muhaguruke muve mu bantu banjye, mujyane n’abandi Bisirayeli, mugende mukorere Yehova nk’uko mwabivuze.
32  Mufate imikumbi yanyu n’amashyo yanyu nk’uko mwabivuze, maze mugende. Kandi munsabire umugisha.”
33  Abanyegiputa bahata abo bantu ngo babavire mu gihugu vuba, bavuga bati “kuko ubu twese tumeze nk’abapfuye!”
34  Nuko abantu bajyana amarobe yabo batarayashyiramo umusemburo, kandi ibyo baponderagamo imigati babipfunyika mu myenda yabo babitwara ku ntugu.
35  Abisirayeli bakora ibyo Mose yababwiye, basaba Abanyegiputa ibintu by’ifeza n’ibya zahabu n’imyenda.
36  Yehova atuma abo bantu bagirira umugisha ku Banyegiputa, babaha ibyo babasabye byose, maze basahura Abanyegiputa.
37  Abisirayeli bahaguruka i Ramesesi berekeza i Sukoti. Abagabo b’abanyambaraga bigenza bari ibihumbi magana atandatu, utabariyemo abana babo bato.
38  Imbaga y’abantu b’amoko menshi ijyana na bo, n’amashyo n’imikumbi, bajyana amatungo menshi cyane.
39  Nuko botsa amarobe bari bavanye muri Egiputa, bayakoramo imigati yiburungushuye idasembuwe, kuko batari bashoboye kuyashyiramo umusemburo, bitewe n’uko bari birukanywe muri Egiputa huti huti kandi batarategura impamba.
40  Imyaka yose Abisirayeli bamaze ari abimukira, ari na bo batuye muri Egiputa, ni imyaka magana ane na mirongo itatu.
41  Nuko iyo myaka magana ane na mirongo itatu irangiye, kuri uwo munsi nyir’izina, ingabo za Yehova zose ziva mu gihugu cya Egiputa.
42  Ni ijoro bagomba kujya bizihiriza Yehova, kuko muri iryo joro ari bwo yabavanye mu gihugu cya Egiputa. Abisirayeli bose, ndetse n’abazabakomokaho bose, bazajye bizihiriza Yehova iryo joro.
43  Yehova abwira Mose na Aroni ati “iri ni ryo tegeko rya pasika: ntihakagire umunyamahanga uyiryaho.
44  Ariko umugaragu waguzwe amafaranga agomba kubanza gukebwa, hanyuma akabona kuyiryaho.
45  Umwimukira n’umukozi ukorera ibihembo ntibagomba kuyiryaho.
46  Mujye muyirira mu nzu imwe. Ntimukavane inyama mu nzu ngo muzijyane hanze, kandi ntimukagire igufwa ryayo muvuna.
47  Iteraniro ryose ry’Abisirayeli rizajye riyizihiza.
48  Kandi niba hari umwimukira utuye muri mwe akaba ashaka kwizihiriza Yehova pasika, ab’igitsina gabo bose bo mu rugo rwe bajye babanza gukebwa, hanyuma abone kwigira hafi kugira ngo ayizihize. Azabe nka kavukire. Ariko ntihakagire uw’igitsina gabo utarakebwe uyiryaho.
49  Kavukire n’umwimukira utuye muri mwe, bazagengwa n’itegeko rimwe.”
50  Nuko Abisirayeli bose babigenza batyo, bakora ibyo Yehova yategetse Mose na Aroni byose.
51  Kandi kuri uwo munsi nyir’izina, Yehova avana Abisirayeli n’ingabo zabo mu gihugu cya Egiputa.
