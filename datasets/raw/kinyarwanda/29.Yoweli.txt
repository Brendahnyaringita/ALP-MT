1  Ijambo rya Yehova ryaje kuri Yoweli mwene Petuweli rigira riti
2  “Nimwumve ibi mwa bakuru mwe, nimutege amatwi namwe abatuye mu gihugu mwese mwe. Ese ibi bintu byigeze kubaho mu gihe cyanyu cyangwa mu gihe cya ba sokuruza?
3  Nimubibwire abana banyu, abana banyu bazabibwire abana babo, na bo bazabibwire abazabakomokaho.
4  Ibyo kagungu zashigaje byariwe n’inzige; ibyo inzige zashigaje byariwe n’uburima; ibyo uburima bwashigaje byariwe n’inyenzi.
5  “Nimukanguke mwa basinzi mwe, murire; namwe abanywa divayi nimuboroge, kuko mwakuwe divayi nshya ku munwa.
6  Hari ishyanga rikomeye ryaje mu gihugu cyanjye, ishyanga rifite imbaraga kandi ritagira ingano. Amenyo yaryo ameze nk’imikaka y’intare, kandi rifite inzasaya nk’iz’intare.
7  Ryahinduye uruzabibu rwanjye ikintu cyo gutangarirwa, umutini wanjye riwuhindura nk’igishyitsi. Ryarabishishuye ku buryo nta n’igishishwa cyasigaye ku mashami, nuko rirabijugunya.
8  Boroga nk’umukobwa w’isugi ukenyeye ibigunira aririra umusore wari waramusabye.
9  “Ituro ry’ibinyampeke n’ituro ry’ibyokunywa ntibikiboneka mu nzu ya Yehova; abatambyi bakora umurimo wa Yehova bari mu cyunamo.
10  Umurima warasahuwe, ubutaka buri mu cyunamo; ibinyampeke byarasahuwe, divayi nshya yarakamye kandi amavuta yarashize.
11  Abahinzi bakozwe n’isoni; abakorera inzabibu baraboroga bitewe n’ingano zisanzwe hamwe n’ingano za sayiri; kuko imyaka yo mu murima yangiritse.
12  Umuzabibu warumye, ndetse n’umutini wararabye. Igiti cy’amakomamanga, igiti cy’umukindo, igiti cy’umutapuwa, mbese ibiti byose byo mu murima, byose byarumye; abantu ntibakigira ibyishimo na mba.
13  “Mwa batambyi mwe, nimukenyere ibigunira, mwikubite mu gatuza. Nimuboroge mwa bakorera ku gicaniro mwe. Nimuze, mwebwe abakorera Imana yanjye, mukeshe ijoro mwambaye ibigunira, kuko nta turo ry’ibinyampeke cyangwa iry’ibyokunywa rikigera mu nzu y’Imana yanyu.
14  Nimutangaze igihe cyera cyo kwiyiriza ubusa. Nimutumize ikoraniro ryihariye. Nimukoranye abakuru n’abatuye igihugu bose, bajye ku nzu ya Yehova Imana yanyu batabaze Yehova.
15  “Mbega ibyago uwo munsi uzazana! Umunsi wa Yehova uri bugufi, kandi uzaza umeze nko kurimbura kw’Ishoborabyose!
16  Ese ibyokurya ntibyakuwe imbere y’amaso yacu, ibyishimo n’umunezero bigakurwa mu nzu y’Imana yacu?
17  Imbuto zumye z’imitini zarangiritse. Ibigega byahindutse amatongo. Imitiba yarasenyutse, kuko ibinyampeke byumye.
18  Mbega ngo amatungo araniha! Mbega ngo amashyo y’inka ararorongotana bitewe no kubura inzuri! Imikumbi y’intama yarahanwe izira icyaha cyabo.
19  “Yehova, ni wowe nzatakira; umuriro wakongoye inzuri zo mu butayu, kandi ikirimi cy’umuriro cyatwitse ibiti byose byo mu gasozi.
20  Inyamaswa zo mu gasozi na zo zirakwifuza bitewe n’uko imigende y’amazi yakamye. Umuriro wakongoye inzuri zo mu butayu.”
2  “Nimuvugirize ihembe i Siyoni mwa bantu mwe, muvugirize urwamo rw’intambara ku musozi wanjye wera. Abatuye igihugu bose nibakangarane, kuko umunsi wa Yehova uje kandi wegereje cyane!
2  Ni umunsi w’umwijima n’icuraburindi, umunsi w’ibicu n’umwijima w’icuraburindi. Umeze nk’umuseke utambikira ku misozi. “Dore ishyanga ry’abantu benshi kandi b’abanyambaraga; nta bandi nka bo bigeze kubaho uhereye kera kose, kandi nyuma yabo nta bandi nka bo bazongera kubaho, uko ibihe biha ibindi.
3  Imbere yabo hari umuriro ukongora, naho inyuma yabo hakaba ibirimi by’umuriro bitwika. Imbere yabo hari igihugu kimeze nk’ubusitani bwa Edeni; inyuma yabo hasigara ubutayu, kandi nta cyo basiga.
4  “Basa n’amafarashi kandi biruka nk’amafarashi.
5  Basimbuka ku mpinga z’imisozi bafite urusaku nk’urw’amagare y’intambara, nk’urw’umuriro ugurumana utwika ibikenyeri. Bameze nk’abanyambaraga biteguye urugamba.
6  Bazatuma abantu bafatwa n’umubabaro mwinshi. Mu maso habo hazagaragaza ko bahangayitse.
7  “Biruka nk’abanyambaraga. Burira urukuta nk’abarwanyi. Buri wese aromboreza imbere ye, nta wuteshuka inzira ye.
8  Ntibabyigana. Bagenda nk’umugabo w’umunyambaraga, ntibananirwa; iyo hagize abaraswa imyambi bakagwa, abandi barakomeza.
9  “Biroha mu mugi. Biruka ku rukuta. Burira amazu. Binjirira mu madirishya nk’umujura.
10  Imbere yabo igihugu cyarahungabanye, ijuru riratigita. Izuba n’ukwezi byarijimye, urumuri rw’inyenyeri ntirwongera kuboneka.
11  Yehova azarangururira ijwi imbere y’ingabo ze, kuko ari nyinshi cyane. Usohoza ijambo rye ni umunyambaraga. Umunsi wa Yehova urakomeye kandi uteye ubwoba cyane. Ni nde ushobora kuzawurokoka?”
12  “Ku bw’ibyo rero,” ni ko Yehova avuga, “nimungarukire n’umutima wanyu wose, mwiyirize ubusa, murire kandi muboroge.
13  Nimushishimure imitima yanyu aho gushishimura imyambaro yanyu. Nimugarukire Yehova Imana yanyu kuko agira impuhwe n’imbabazi, atinda kurakara kandi afite ineza nyinshi yuje urukundo; azisubiraho areke guteza ibyago ubwoko bwe.
14  Ni nde wamenya niba atazacururuka akisubiraho maze akabaha umugisha uhagije, bityo mukabona ituro ry’ibinyampeke n’ituro ry’ibyokunywa mutura Yehova Imana yanyu?
15  “Nimuvugirize ihembe i Siyoni mwa bantu mwe. Nimutangaze igihe cyera cyo kwiyiriza ubusa. Nimutumize ikoraniro ryihariye.
16  Nimukoranye abantu. Nimweze iteraniro. Nimukoranye abasaza. Nimukoranye abana bato n’abakiri ku ibere. Umukwe nasohoke ave mu cyumba, n’umugeni ave mu cyumba cye.
17  “Abatambyi bakorera Yehova nibaririre hagati y’ibaraza n’igicaniro, bavuge bati ‘Yehova, babarira ubwoko bwawe. Ntutume umurage wawe ugibwaho n’umugayo, ngo ubwoko bwawe butegekwe n’amahanga. Kuki abo mu mahanga bavuga bati “Imana yabo iri he?”’
18  Yehova azafuhira igihugu cye, kandi azagirira impuhwe ubwoko bwe.
19  Yehova azasubiza ubwoko bwe ati ‘dore mboherereje ibinyampeke, divayi n’amavuta, kandi muzabirya muhage. Sinzongera gutuma mugibwaho n’umugayo mu mahanga.
20  Ingabo zo mu majyaruguru nzazishyira kure yanyu, nzitatanyirize mu gihugu kitagira amazi no mu butayu, iz’imbere zigende zerekeye ku nyanja yo mu burasirazuba, naho iz’inyuma zigende zerekeye ku nyanja yo mu burengerazuba. Umunuko wazo uzazamuka, impumuro yazo mbi izakomeza kuzamuka. Imana izakora ibintu bikomeye.’
21  “Wa butaka we ntugire ubwoba. Ishime unezerwe, kuko Yehova azakora ibintu bikomeye.
22  Ntimugire ubwoba mwa nyamaswa zo mu gasozi mwe, kuko inzuri zo mu butayu zizatoha. Igiti kizera umwero wacyo. Igiti cy’umutini n’umuzabibu bizera umwero wabyo.
23  Mwa bana ba Siyoni mwe, nimwishimire Yehova Imana yanyu munezerwe, kuko azabavubira imvura y’umuhindo mu rugero rukwiriye; azabagushiriza imvura nyinshi, imvura y’umuhindo n’iy’itumba nk’uko byahoze.
24  Imbuga bahuriraho izuzura ibinyampeke, imivure isenderemo divayi n’amavuta.
25  Ibyo ingabo zanjye zikomeye nabateje zariye muri ya myaka, ari zo nzige, uburima, inyenzi na kagungu, nzabibashumbusha.
26  Muzarya, muzarya muhage kandi muzasingiza izina rya Yehova Imana yanyu yabakoreye ibikomeye. Ubwoko bwanjye ntibuzakorwa n’isoni kugeza ibihe bitarondoreka.
27  Muzamenya ko ndi hagati mu Bisirayeli, kandi ko ndi Yehova Imana yanyu, ko nta yindi ibaho. Ubwoko bwanjye ntibuzakorwa n’isoni kugeza ibihe bitarondoreka.
28  “Nyuma yaho nzasuka umwuka wanjye ku bantu b’ingeri zose, kandi abahungu banyu n’abakobwa banyu bazahanura, abasaza banyu bazarota. Abasore banyu bazerekwa.
29  Ndetse n’abagaragu n’abaja nzabasukaho umwuka wanjye muri iyo minsi.
30  “Nzashyira ibimenyetso mu ijuru no ku isi, ari byo amaraso, umuriro n’umwotsi.
31  Izuba rizijima n’ukwezi guhinduke amaraso, mbere y’uko umunsi wa Yehova ukomeye kandi uteye ubwoba uza.
32  Icyo gihe umuntu uzambaza izina rya Yehova azakizwa; ku musozi wa Siyoni n’i Yerusalemu hazaba abarokotse nk’uko Yehova yabivuze, kandi bazaba bari no mu bacitse ku icumu Yehova ahamagara.”
3  “Dore muri iyo minsi no muri icyo gihe nzagarura imbohe zo mu Buyuda no muri Yerusalemu.
2  Nzakoranyiriza amahanga yose mu kibaya cya Yehoshafati; nzabacirira urubanza aho hantu bitewe n’ubwoko bwanjye na Isirayeli umurage wanjye, kuko babutatanyirije mu mahanga, bakigabagabanya igihugu cyanjye.
3  Bakoreye ubufindo ku bagize ubwoko bwanjye. Umwana w’umuhungu bamuguranaga indaya, uw’umukobwa bakamugurana divayi ngo binywere.
4  “Namwe Tiro na Sidoni, namwe mwa turere two mu Bufilisitiya mwese mwe, mutinyuka mute kunkorera ibintu nk’ibi? Iyo ni yo nyiturano yanyu? Niba ari ibyo munyituye, nanjye sinzazuyaza, nzahita mbitura ibyo munkoreye.
5  Mwantwariye ifeza na zahabu, ibintu byanjye byiza by’agaciro mubijyana mu nsengero zanyu;
6  Abayuda n’ab’i Yerusalemu mwabagurishije Abagiriki, kugira ngo bajyanwe kure y’igihugu cyabo.
7  Ubu ngiye kubahagurutsa bave aho mwabagurishije, kandi nzabitura ibyo mwakoze.
8  Abahungu banyu n’abakobwa banyu nzabagurisha mu maboko y’Abayuda, na bo babagurishe abantu bo mu ishyanga rya kure, abantu b’i Sheba; Yehova ni we ubivuze.
9  “Nimutangaze ibi bikurikira mu mahanga: ‘nimutegure intambara! Muhagurutse abanyambaraga! Nibigire hafi! Ingabo zose nizizamuke!
10  Amasuka yanyu nimuyacuremo inkota, impabuzo zanyu muzicuremo amacumu. Uw’intege nke navuge ati “ndi umunyambaraga.”
11  Nimuze mutabarane mwa mahanga yo hirya no hino mwe. Nimuteranire hamwe.’” Yehova, zana abanyambaraga bawe bahurire aho hantu.
12  “Amahanga nahaguruke aze mu kibaya cya Yehoshafati, kuko ari ho nzicara ngacira imanza amahanga yo hirya no hino.
13  “Nimwahure umuhoro mu bisarurwa kuko byeze. Nimumanuke muze kuko urwengero rwuzuye. Umuvure urasendereye kuko ububi bw’ayo mahanga bwabaye bwinshi.
14  Dore abantu benshi cyane bari mu kibaya cy’imanza, kuko umunsi wa Yehova wegereje, kandi uzabera mu kibaya cy’imanza.
15  Izuba n’ukwezi bizijima, urumuri rw’inyenyeri na rwo ntiruzaboneka.
16  Yehova azatontoma ari i Siyoni, azarangururira ijwi rye i Yerusalemu. Ijuru n’isi bizatigita, ariko Yehova azabera ubwoko bwe ubuhungiro, abere Abisirayeli igihome.
17  Muzamenya ko ndi Yehova Imana yanyu, ko ntuye i Siyoni ku musozi wanjye wera. Yerusalemu izaba ahantu hera kandi nta munyamahanga uzongera kuyinyuramo ukundi.
18  “Kuri uwo munsi imisozi izatonyanga divayi nshya, udusozi dutembeho amata, amazi atembe mu migezi yose y’i Buyuda. Mu nzu ya Yehova hazavubuka isoko y’amazi, yuhire ikibaya cy’ibiti byo mu bwoko bw’umunyinya.
19  Egiputa izaba umwirare, Edomu ihinduke ubutayu n’umwirare, kubera ko bakoreye urugomo Abayuda kandi bakamenera mu gihugu cy’u Buyuda amaraso y’abatariho urubanza.
20  Icyakora u Buyuda buzakomeza guturwa kugeza ibihe bitarondoreka, Yerusalemu na yo ikomeze guturwa uko ibihe bihaye ibindi.
21  Amaraso yabo najyaga mbona ko ariho urubanza, nzayafata nk’atariho urubanza. Yehova azatura i Siyoni.”
