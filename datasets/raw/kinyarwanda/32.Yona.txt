4  Ariko ibyo bibabaza Yona cyane, azabiranywa n’uburakari.
2  Nuko asenga Yehova ati “Yehova, ibi si byo navuze igihe nari mu gihugu cyanjye! Ni yo mpamvu nahunze nkigira i Tarushishi; nari nzi ko uri Imana y’impuhwe n’imbabazi, itinda kurakara, ifite ineza nyinshi yuje urukundo kandi yisubiraho ikareka guhana.
3  None rero Yehova, kuraho ubugingo bwanjye kuko gupfa bindutira kubaho.”
4  Nuko Yehova aramubaza ati “ese ubwo ufite impamvu yumvikana yo kuzabiranywa n’uburakari?”
5  Hanyuma Yona asohoka mu mugi ajya kwicara mu burasirazuba bwawo, aca ingando kugira ngo yicare mu gicucu, maze arebe uko biri bugendekere uwo mugi.
6  Hanyuma Yehova Imana ameza uruyuzi kugira ngo rurandire hejuru y’aho Yona yari ari rumutwikire, abone igicucu maze yoroherwe umubabaro yari afite. Yona yishimira cyane urwo ruyuzi.
7  Ariko bukeye bwaho mu museke, Imana y’ukuri yohereza inanda irya urwo ruyuzi, ruruma.
8  Izuba rirashe Imana yohereza umuyaga utwika w’iburasirazuba, izuba rimena Yona agahanga, ararabirana. Yisabira ko ubugingo bwe bwapfa, akajya avuga ati “gupfa bindutira kubaho.”
9  Imana ibaza Yona iti “ese ufite impamvu yumvikana yo kuzabiranywa n’uburakari bitewe na ruriya ruyuzi?” Na we arasubiza ati “mfite impamvu yumvikana yo kuzabiranywa n’uburakari, ndetse ndumva napfa.”
10  Yehova aramubwira ati “wowe ko ubabajwe n’uruyuzi utavunikiye cyangwa ngo urukuze, rwimejeje mu ijoro rimwe, rukuma mu ijoro rimwe,
11  ese jye sinari nkwiriye kubabazwa n’umugi munini wa Nineve, utuwe n’abantu basaga ibihumbi ijana na makumyabiri batazi gutandukanya indyo n’imoso, ukaba urimo n’amatungo menshi?”
1  Ijambo rya Yehova ryaje kuri Yona mwene Amitayi rigira riti
2  “haguruka ujye mu mugi munini wa Nineve ubaburire, ubabwire ko ibibi byabo byazamutse bikangeraho.”
3  Nuko Yona arahaguruka ava imbere ya Yehova ahunga agana i Tarushishi. Aza kugera i Yopa ahasanga ubwato bwari bugiye i Tarushishi. Yishyura amafaranga y’urugendo, abwinjiramo kugira ngo ajyane n’abandi i Tarushishi ahunge Yehova.
4  Nuko Yehova ateza inkubi y’umuyaga muri iyo nyanja, izamo umuhengeri mwinshi ku buryo ubwato bwari hafi kurohama.
5  Abasare batangira kugira ubwoba, buri wese atakambira imana ye ngo imufashe. Bafata ibintu bimwe na bimwe byari mu bwato babijugunya mu nyanja kugira ngo ubwato budakomeza kuremera. Icyakora Yona yari yamanutse ajya mu bwato hasi araryama, arasinzira cyane.
6  Amaherezo umusare mukuru aramwegera, aramubwira ati “urasinziriye nta soni? Byuka utakambire imana yawe, ahari Imana y’ukuri yatwitaho ntidupfe.”
7  Hanyuma barabwirana bati “nimuze dukore ubufindo tumenye uduteje ibi byago.” Nuko bakoze ubufindo bugwa kuri Yona.
8  Baramubaza bati “niko, tubwire, ni nde uduteje aya makuba? Ukora murimo ki kandi se uturuka he? Ukomoka mu kihe gihugu, kandi se uri uwo mu buhe bwoko?”
9  Yona arabasubiza ati “ndi Umuheburayo; nsenga Yehova Imana yo mu ijuru yaremye inyanja n’ubutaka.”
10  Nuko abo bagabo baratinya cyane, baramubaza bati “kuki wakoze ibintu nk’ibyo?” Bari bamaze kumenya ko yahungaga Yehova, kuko yari yabibabwiye.
11  Baramubaza bati “tukugenze dute kugira ngo inyanja ituze?” Hagati aho inyanja yarushagaho kurubira.
12  Na we arabasubiza ati “nimunterure munjugunye mu nyanja irahita ituza, kuko nzi neza ko uyu muhengeri ukomeye utewe nanjye.”
13  Abo bagabo bakora uko bashoboye kose kugira ngo banyure muri uwo muhengeri basubize ubwato imusozi, ariko birabananira, kuko umuhengeri wagendaga urushaho kwiyongera mu nyanja.
14  Nuko batakambira Yehova bagira bati “Yehova, turakwinginze, ntuturimbure utuziza ubugingo bw’uyu muntu! Ntutubareho amaraso y’utariho urubanza, kuko wowe Yehova wakoze ibyo ushaka!”
15  Hanyuma baterura Yona bamuroha mu nyanja, inyanja ihita ituza.
16  Abo bantu batinya Yehova cyane, batambira Yehova igitambo kandi bamuhigira imihigo.
17  Yehova yohereza urufi runini rumira Yona, maze Yona amara iminsi itatu n’amajoro atatu mu nda y’urwo rufi.
2  Nuko Yona asenga Yehova Imana ye ari mu nda y’urufi,
2  ati“Natakambiye Yehova ngeze ahaga, aransubiza.Natabaje ndi mu nda y’imva.Wumvise ijwi ryanjye.
3  Igihe wanjugunyaga imuhengeri, hagati mu nyanja, Imigezi yarangose. Imivumba yawe yose n’imiraba yawe yose yarandengeye.
4  Naravuze nti ‘nirukanywe imbere y’amaso yawe! Nzongera nte kureba urusengero rwawe rwera?’
5  Amazi yarangose impande zose ku buryo nari ngiye gupfa; amazi y’imuhengeri yarangose. Ibyatsi byo mu mazi byanyizingiye ku mutwe.
6  Naramanutse ngera aho imisozi itereye. Ibihindizo by’isi byari hejuru yanjye kugeza ibihe bitarondoreka. Ariko wowe Yehova Mana yanjye, wakuye ubuzima bwanjye mu rwobo.
7  Igihe nari nanegekaye, nibutse Yehova. Nuko isengesho ryanjye rikugeraho uri mu rusengero rwawe rwera.
8  Abasenga ibigirwamana bo baba bataye isoko yabo y’ineza yuje urukundo.
9  Ariko jyeweho nzagusingiza kandi nzagutambira ibitambo.Ibyo nahize nzabihigura. Agakiza gaturuka kuri Yehova.”
10  Amaherezo Yehova ategeka urwo rufi ruruka Yona imusozi.
3  Ijambo rya Yehova rigera kuri Yona ku ncuro ya kabiri rigira riti
2  “haguruka ujye mu mugi munini wa Nineve, ubatangarize amagambo ngiye kukubwira.”
3  Nuko Yona arahaguruka ajya i Nineve nk’uko ijambo rya Yehova ryari ryabimubwiye. Imana yabonaga ko Nineve ari umugi munini umuntu yagenda iminsi itatu.
4  Amaherezo Yona yinjira muri uwo mugi, akora urugendo rw’umunsi umwe atangaza ati “hasigaye iminsi mirongo ine gusa Nineve ikarimburwa.”
5  Nuko abantu b’i Nineve bizera Imana, batangaza ko abantu bose biyiriza ubusa kandi bakambara ibigunira, guhera ku ukomeye muri bo kugeza ku woroheje.
6  Ayo magambo ageze ku mwami w’i Nineve, ahaguruka ku ntebe ye y’ubwami, yiyambura imyambaro ya cyami, yambara ibigunira, yicara mu ivu.
7  Nanone umwami n’abanyacyubahiro be baca iteka ritangazwa muri Nineve hose bati “Nta muntu cyangwa amatungo, yaba amagufi cyangwa amaremare, bigomba kugira icyo birya. Ntibigomba kurya, ndetse ntibigomba no kunywa amazi.
8  Abantu ndetse n’amatungo bambare ibigunira. Abantu batakambire Imana cyane kandi bahindukire buri wese areke inzira ye mbi, bareke n’ibikorwa by’urugomo bakora.
9  Nta wamenya, wenda Imana y’ukuri yakwigarura, ikisubiraho maze ikareka uburakari bwayo bugurumana ntiturimbuke!”
10  Imana y’ukuri ibona ibyo bakoze, ukuntu bari baretse inzira zabo mbi, maze Imana y’ukuri yisubiraho ireka ibyago yari yavuze ko iri bubateze; ntiyabibateza.
