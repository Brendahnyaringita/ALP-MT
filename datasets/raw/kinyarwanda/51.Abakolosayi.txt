4  Namwe ba shebuja, mukomeze kugirira abagaragu banyu ibyo gukiranuka n’ibikwiriye, muzirikana ko namwe mufite Shobuja mu ijuru.
2  Musenge ubudacogora, mukomeze kuba maso musenga mushimira,
3  kandi natwe mudusabire, kugira ngo Imana itwugururire irembo ryo kuvuga, ngo tuvuge ibanga ryera ryerekeye Kristo, ari na ryo mu by’ukuri mbohewe,
4  bityo nzarishyire ahagaragara nk’uko nkwiriye kurivuga.
5  Mukomeze kugaragaza ubwenge mu byo mugirira abo hanze y’itorero, mwicungurira igihe gikwiriye.
6  Amagambo yanyu ajye ahora arangwa n’ineza, asize umunyu, kugira ngo mumenye uko mwasubiza umuntu wese.
7  Tukiko, umuvandimwe wanjye nkunda, umukozi wizerwa akaba n’umugaragu dufatanyije gukorera Umwami, azabamenyesha ibyanjye byose.
8  Impamvu itumye muboherereza ni ukugira ngo abamenyeshe ibyacu kandi ahumurize imitima yanyu,
9  kandi mwohereje ari kumwe na Onesimo, umuvandimwe wanjye nkunda kandi wizerwa wabanaga namwe. Bazabamenyesha iby’ino byose.
10  Arisitariko, mugenzi wanjye tubohanywe, arabatashya, na Mariko mubyara wa Barinaba, (uwo mwategetswe kuzakira neza naramuka aje iwanyu,)
11  na Yesu witwa Yusito, abo bakaba ari abo mu bakebwe. Abo ni bo bonyine dukorana umurimo ku bw’ubwami bw’Imana, kandi abo bambereye ubufasha bunkomeza.
12  Epafura, wabanaga namwe, akaba n’umugaragu wa Kristo Yesu, arabatashya, kandi ahora abasabira ashyizeho umwete ngo amaherezo muzahagarare mushikamye kandi mwuzuye, muzi neza mudashidikanya ibyo Imana ishaka byose.
13  Koko rero, ndahamya ko ashyiraho imihati myinshi ku bwanyu no ku bw’ab’i Lawodikiya n’ab’i Hiyerapoli.
14  Luka umuganga ukundwa, na Dema, barabatashya.
15  Muntahirize abavandimwe b’i Lawodikiya kandi muntahirize Nimfa n’itorero riteranira mu nzu ye.
16  Nimumara gusoma uru rwandiko, muzarwoherereze ab’itorero ry’i Lawodikiya kugira ngo na bo barusome, kandi namwe muzasome uruzava i Lawodikiya.
17  Nanone muzabwire Arikipo muti “witondere umurimo wemeye mu Mwami, kugira ngo uwusohoze.”
18  Jyewe Pawulo, nanditse iyi ntashyo n’ukuboko kwanjye. Mukomeze kuzirikana ingoyi zanjye. Ubuntu butagereranywa bubane namwe.
1  Jyewe Pawulo, intumwa ya Kristo Yesu nk’uko Imana yabishatse, hamwe na Timoteyo umuvandimwe wacu,
2  ndabandikiye mwebwe abera n’abavandimwe bizerwa bunze ubumwe na Kristo bari i Kolosayi: Ubuntu butagereranywa, n’amahoro biva ku Mana Data bibane namwe.
3  Buri gihe dushimira Imana, Se w’Umwami wacu Yesu Kristo, iyo dusenga tubasabira,
4  kubera ko twumvise ukuntu mwizera Kristo Yesu, hamwe n’urukundo mukunda abera bose,
5  bitewe n’ibyiringiro by’ibyo mubikiwe mu ijuru. Ibyo byiringiro mwabyumvise mbere, igihe hatangazwaga ukuri k’ubwo butumwa bwiza
6  bwabagezeho, ndetse bukaba bwera imbuto kandi bukagwira mu isi yose nk’uko bugwira no muri mwe, uhereye umunsi mwumviye ubuntu butagereranywa bw’Imana kandi mukabumenya neza nk’uko buri koko.
7  Ibyo ni byo mwigishijwe na Epafura, umugaragu mugenzi wacu dukunda, akaba ari n’umukozi wa Kristo wizerwa uri mu cyimbo cyacu,
8  ari na we watumenyesheje urukundo rwanyu mukesha umwuka w’Imana.
9  Nanone, ni cyo gituma natwe uhereye igihe twabyumviye, tutahwemye gusenga tubasabira ko mwuzuzwa ubumenyi nyakuri bw’ibyo ishaka, mufite ubwenge bwose no gusobanukirwa mu buryo bw’umwuka.
10  Ni bwo muzagenda nk’uko bikwiriye imbere ya Yehova, bityo mubone uko mumushimisha mu buryo bwuzuye, ari na ko mukomeza kwera imbuto mu murimo mwiza wose, kandi muzarushaho kugira ubumenyi nyakuri ku byerekeye Imana,
11  mukomezwa n’imbaraga zose zihuje n’ubushobozi bwayo bw’ikuzo, kugira ngo mushobore kwihangana mu buryo bwuzuye kandi mwihanganire ingorane zose mufite ibyishimo,
12  mushimira Data watumye mwuzuza ibisabwa kugira ngo muhabwe ku murage w’abera bari mu mucyo.
13  Yaraducunguye adukura mu butware bw’umwijima maze atujyana mu bwami bw’Umwana we akunda,
14  kandi biturutse kuri uwo Mwana, tubohorwa binyuze ku ncungu, tukababarirwa ibyaha byacu.
15  Ni we shusho y’Imana itaboneka, akaba n’imfura mu byaremwe byose,
16  kuko yakoreshejwe mu kurema ibindi bintu byose, ari ibyo mu ijuru n’ibyo mu isi, ibiboneka n’ibitaboneka, zaba intebe z’ubwami cyangwa ubwami cyangwa ubutegetsi cyangwa ubutware. Ibindi byose byaremwe binyuze kuri we, kandi ni we byaremewe.
17  Nanone, yabayeho mbere y’ibindi bintu byose kandi byose byabayeho binyuze kuri we;
18  ni we mutwe w’umubiri, ari wo torero. Ni we ntangiriro, akaba n’uwa mbere wazutse mu bapfuye, kugira ngo abe uwa mbere muri byose.
19  Imana yabonye ko ari byiza ko kuzura kose kuba muri we,
20  kandi ibintu byose, ari ibyo mu isi cyangwa ibyo mu ijuru, bikongera kwiyunga na yo binyuze kuri we, ikagarura amahoro binyuze ku maraso ya Yesu yamenewe ku giti cy’umubabaro.
21  Koko rero, mwebwe abahoze muri abanzi b’Imana kandi mutandukanyijwe na yo kubera ko mwahozaga ibitekerezo ku bintu bibi,
22  ubu yongeye kwiyunga namwe ikoresheje umubiri wa Yesu binyuze ku rupfu rwe, kugira ngo abamurike muri abera, mutagira inenge kandi mutariho umugayo imbere yayo.
23  Birumvikana ariko ko mugomba gukomeza kugira ukwizera, mwubatswe ku rufatiro ruhamye kandi mushikamye, mutavanwa ku byiringiro by’ubwo butumwa bwiza mwumvise kandi bwabwirijwe mu baremwe bose bari munsi y’ijuru. Jyewe Pawulo nabaye umukozi w’ubwo butumwa bwiza.
24  Ubu rero nishimira mu mibabaro mbabazwa ku bwanyu, kandi nanjye ubwanjye, mu mubiri wanjye sindababazwa mu rugero rwuzuye bitewe n’uko ndi urugingo rw’umubiri wa Kristo, ari wo torero.
25  Nabaye umukozi w’iryo torero mu buryo buhuje n’inshingano Imana yampaye yo kuba igisonga ku bw’inyungu zanyu, kugira ngo mbwirize ijambo ry’Imana mu buryo bwuzuye,
26  ari ryo banga ryera ryahishwe uhereye muri gahunda z’ibintu za kera, no mu bantu bo mu bihe byahise. Ariko ubu ryahishuriwe abera bayo,
27  abo Imana yishimiye ko bamenyekanisha mu mahanga ubutunzi bw’ikuzo bw’iryo banga ryera. Iryo banga ryera ni Kristo wunze ubumwe namwe, ari ryo ribahesha ibyiringiro byo kuzahanwa ikuzo na we.
28  Uwo ni we twamamaza, tuburira umuntu wese kandi tukigisha umuntu wese dufite ubwenge bwose, kugira ngo umuntu wese tuzamumurike yuzuye, yunze ubumwe na Kristo.
29  Ibyo ni byo bituma nkorana umwete rwose, ngashyiraho imihati yose mu buryo buhuje n’imbaraga ze zinkoreramo.
2  Ndashaka ko mumenya ukuntu mbarwanira intambara ikomeye, mwebwe n’ab’i Lawodikiya, n’abandi bose batigeze bambona amaso ku yandi,
2  kugira ngo imitima yabo ihumurizwe kandi bashobore guteranyirizwa hamwe mu rukundo, ngo bagire ubutunzi bukomeye bwo gusobanukirwa ukuri mu buryo bwuzuye, kandi bagire ubumenyi nyakuri bw’ibanga ryera ry’Imana, ari ryo Kristo.
3  Muri we ni ho ubutunzi bwose bw’ubwenge n’ubumenyi bwahishwe mu buryo bwitondewe.
4  Ibyo mbivugiye kugira ngo hatagira umuntu ubashukisha amagambo yoshya.
5  Nubwo ntari kumwe namwe, mpora mbatekerezaho rwose; mbona gahunda yanyu nziza n’ukuntu mwizera Kristo mushikamye, nkabyishimira.
6  Ku bw’ibyo rero, ubwo mwemeye Umwami Kristo Yesu, mukomeze kugenda mwunze ubumwe na we,
7  mushinze imizi muri we, mwubatswe muri we kandi mushikamye mu kwizera nk’uko mwigishijwe, kandi mushimira mufite ukwizera gusaze.
8  Mwirinde kugira ngo hatagira umuntu ubagusha mu mutego, yifashishije filozofiya n’ibitekerezo by’ubushukanyi bidafite ishingiro, bishingiye ku migenzo y’abantu kandi bikurikiza ibintu by’ibanze by’isi aho gukurikiza Kristo,
9  kuko muri we wese ari mo kuzura kose kw’imico y’Imana kuri.
10  Bityo rero, mufite kuzura kose binyuze kuri we, we mutware w’ubutegetsi bwose n’ubutware bwose.
11  Binyuze ku mishyikirano mufitanye na we, namwe mwakebwe hadakoreshejwe intoki ubwo mwiyamburaga umubiri wa kamere, mugakebwa gukebwa kwa Kristo,
12  kuko mwahambanywe na we mu mubatizo we, kandi nanone binyuze ku mishyikirano mufitanye na we, mwazukanye na we mubikesheje kwizera imirimo y’Imana, yo yamuzuye mu bapfuye.
13  Byongeye kandi, nubwo mwari mwarapfiriye mu byaha byanyu no kuba imibiri yanyu itari yarakebwe, Imana yabahinduranye bazima na we. Yatubabariye ibyaha byacu byose ku bw’ineza yayo,
14  kandi ihanagura inyandiko yandikishijwe intoki yari ikubiyemo amateka yaciwe, yadushinjaga kandi ikaturwanya, iyikuzaho kuyimanika ku giti cy’umubabaro.
15  Yanyaze abategetsi n’abatware, iberekana imbere ya rubanda ko baneshejwe, ibajyana mu myiyereko yo kunesha binyuze ku giti cy’umubabaro.
16  Ku bw’ibyo rero, ntihakagire umuntu ubacira urubanza mu byo murya cyangwa ibyo munywa, cyangwa ku birebana n’iminsi mikuru cyangwa kuziririza imboneko z’ukwezi cyangwa isabato,
17  kuko ibyo ari igicucu cy’ibintu bizaza, ariko ukuri kwabyo gufitwe na Kristo.
18  Ntihakagire umuntu ubavutsa ingororano yanyu, yitwaje kwigira nk’uwicisha bugufi no gusenga abamarayika. Umuntu nk’uwo “atsimbarara” ku byo yabonye no ku mitekerereze ye ya kamere, akishyira hejuru abitewe n’ubwibone budafite ishingiro,
19  ariko ntiyifatanye n’umutwe kandi ari wo utuma umubiri wose ukomeza gukura nk’uko Imana iwuha gukura, binyuze ku ngingo n’imitsi biwugaburira kandi bikawuteranyiriza hamwe ugafatana neza.
20  Niba mwarapfanye na Kristo ku byerekeye ibintu by’ibanze by’isi, kuki mubaho nk’aho muri ab’isi, mugakomeza kwigira imbata z’amategeko avuga ngo
21  “ntugafateho, ntugasogongereho, ntugakoreho,”
22  ku birebana n’ibintu bikoreshwa byose bigashira, mugakurikiza amategeko y’abantu n’inyigisho zabo?
23  Mu by’ukuri, ibyo bigaragara nk’aho ari iby’ubwenge kugira ngo umuntu yihimbire uburyo bwo gusenga, yigire nk’uwicisha bugufi kandi ababaze umubiri we, nyamara ibyo nta mumaro bigira wo kurwanya irari ry’umubiri.
3  Niba rero mwarazukanye na Kristo, mukomeze gushaka ibyo mu ijuru, aho Kristo ari yicaye iburyo bw’Imana.
2  Mukomeze kwerekeza ubwenge bwanyu ku byo mu ijuru, aho kubwerekeza ku byo ku isi,
3  kuko mwapfuye, kandi ubuzima bwanyu bwahishwe hamwe na Kristo nk’uko Imana ishaka.
4  Igihe Kristo, ari we buzima bwacu, azagaragazwa, ni bwo namwe muzagaragazwa hamwe na we mufite ikuzo.
5  Ku bw’ibyo rero, mwice ingingo z’imibiri yanyu zo ku isi ku birebana n’ubusambanyi, ibikorwa by’umwanda, irari ry’ibitsina, ibyifuzo byangiza no kurarikira, ari byo gusenga ibigirwamana.
6  Ibyo ni byo bizana umujinya w’Imana.
7  Ibyo ni byo namwe mwagenderagamo mukiri muri byo.
8  Ariko noneho mwiyambure ibi byose: umujinya, uburakari, ububi no gutukana, kandi ntihakagire amagambo ateye isoni aturuka mu kanwa kanyu.
9  Ntimukabeshyane. Mwiyambure kamere ya kera n’ibikorwa byayo,
10  maze mwambare kamere nshya, igenda ihindurwa nshya binyuze ku bumenyi nyakuri mu buryo buhuje n’ishusho y’uwayiremye.
11  Aho ntihaba hakiri Umugiriki cyangwa Umuyahudi, gukebwa cyangwa kudakebwa, umunyamahanga, Umusikuti, imbata n’uw’umudendezo, ahubwo Kristo ni we byose muri bose.
12  Nuko rero, mwebwe abatoranyijwe n’Imana, bera kandi bakundwa, mwambare impuhwe zuje urukundo, kugwa neza, kwiyoroshya, kwitonda no kwihangana.
13  Mukomeze kwihanganirana no kubabarirana rwose igihe umuntu agize icyo apfa n’undi. Ndetse nk’uko Yehova yabababariye rwose, abe ari ko namwe mubabarirana.
14  Ariko ikigeretse kuri ibyo byose, mwambare urukundo, kuko ari rwo rwunga abantu mu buryo bwuzuye.
15  Nanone, mujye mureka amahoro ya Kristo ayobore imitima yanyu, kuko ari yo mwahamagariwe rwose mu mubiri umwe. Mujye muba abantu bashimira.
16  Nimureke ijambo rya Kristo riture muri mwe riganje, ribaheshe ubwenge bwose. Mukomeze kwigishanya no guhugurana mukoresheje za zaburi, musingiza Imana, muririmba indirimbo z’umwuka zishimishije, muririmbira Yehova mu mitima yanyu.
17  Ibyo muvuga byose n’ibyo mukora byose, mujye mubikora mu izina ry’Umwami Yesu, mushima Imana Data binyuze kuri we.
18  Bagore, mujye mugandukira abagabo banyu nk’uko bikwiriye mu Mwami.
19  Namwe bagabo, mukomeze gukunda abagore banyu kandi ntimubasharirire.
20  Bana, mujye mwumvira ababyeyi banyu muri byose, kuko ari byo bishimisha Umwami.
21  Namwe ba se, ntimukarakaze abana banyu kugira ngo batazinukwa.
22  Namwe bagaragu, mujye mwumvira ba shobuja bo ku isi muri byose, mudakorera ijisho nk’abanezeza abantu, ahubwo mukorane umutima utaryarya mutinya Yehova.
23  Ibyo mukora byose mubikorane ubugingo bwanyu bwose nk’abakorera Yehova, mudakorera abantu,
24  kuko muzi ko Yehova ari we uzabaha umurage, ari yo ngororano ikwiriye. Mujye mukorera Shobuja Kristo muri imbata ze.
25  Nta gushidikanya, ukora nabi aziturwa ibibi yakoze, kuko Imana itarobanura ku butoni.
