1  Jyewe Pawulo hamwe na Silivani na Timoteyo, ndabandikiye mwebwe abo mu itorero ry’i Tesalonike mwunze ubumwe n’Imana Data n’Umwami Yesu Kristo:
2  Ubuntu butagereranywa, n’amahoro biva ku Mana Data n’Umwami Yesu Kristo bibane namwe.
3  Twumva tugomba gushimira Imana buri gihe ku bwanyu bavandimwe, kuko bikwiriye rwose, kubera ko ukwizera kwanyu kugenda kurushaho kwiyongera cyane kandi n’urukundo mwese mukundana ruriyongera, buri wese akarushaho gukunda mugenzi we.
4  Ibyo bituma tubirata mu matorero y’Imana bitewe no kwihangana kwanyu no kwizera mwagize mu bitotezo byose no mu mibabaro yanyu.
5  Ibyo ni byo bigaragaza ko urubanza rw’Imana rukiranuka, kandi ni byo bituma mubonwa ko mukwiriye ubwami bw’Imana, ari na bwo mu by’ukuri mubabarizwa.
6  Ku bw’ibyo, Imana ibona ko ari ibyo gukiranuka kwitura imibabaro ababateza imibabaro,
7  ariko mwebwe abababazwa ikabahana natwe ihumure mu gihe cyo guhishurwa k’Umwami wacu Yesu avuye mu ijuru, ari kumwe n’abamarayika be b’abanyambaraga
8  mu muriro ugurumana, agahora inzigo abatazi Imana n’abatumvira ubutumwa bwiza bwerekeye Umwami wacu Yesu.
9  Abo bazahabwa igihano gihuje n’urubanza baciriwe rwo kurimbuka iteka ryose, bakava imbere y’Umwami n’imbere y’ikuzo ry’imbaraga ze,
10  ubwo azaba aje guhabwa ikuzo hamwe n’abera be, no gutangarirwa kuri uwo munsi ku bw’abamwizeye bose, kubera ko ubutumwa twabwirije muri mwe mwabwakiriye mufite ukwizera.
11  Koko rero, ibyo ni byo bituma buri gihe dusenga tubasabira, kugira ngo Imana yacu ibone ko mukwiriye guhamagarwa na yo, kandi isohoze rwose ibigiranye imbaraga ibiyishimisha byose ibona ko ari byiza, hamwe n’umurimo wo kwizera kwanyu,
12  kugira ngo izina ry’Umwami wacu Yesu rihabwe ikuzo muri mwe, namwe mwunze ubumwe na we, mu buryo buhuje n’ubuntu butagereranywa bw’Imana yacu n’ubw’Umwami Yesu Kristo.
2  Ariko rero bavandimwe, ku birebana no kuhaba k’Umwami wacu Yesu Kristo no gukoranywa kwacu kugira ngo tubane na we, turabasaba
2  kudahungabana vuba ngo mutakaze ubushobozi bwo gutekereza neza cyangwa ngo usange mwasamaye, byaba bitewe n’amagambo yahumetswe cyangwa ubutumwa buvuzwe mu magambo cyangwa urwandiko rusa naho ruturutse kuri twe, bivuga ko umunsi wa Yehova waje.
3  Ntihakagire ubashuka mu buryo ubwo ari bwo bwose, kuko utazaza hatabanje kubaho ubuhakanyi, n’umuntu ukora iby’ubwicamategeko agahishurwa, ari we mwana wo kurimbuka.
4  Arwanya uwitwa “imana” wese cyangwa ikintu cyose gisengwa kandi akishyira hejuru yabyo, ku buryo yicara mu rusengero rw’Imana akigaragaza mu ruhame ko ari imana.
5  Mbese ntimwibuka ko igihe nari nkiri kumwe namwe najyaga mbabwira ibyo bintu?
6  None ubu muzi ikintu kibikumira, kugira ngo azahishurwe mu gihe cye cyagenwe.
7  Mu by’ukuri, iyobera ry’ubwo bwicamategeko ubu rirakora, ariko bizakomeza kuba iyobera kugeza gusa igihe ubikumira ubu azaba amaze guhigikwa.
8  Hanyuma, uwo ukora iby’ubwicamategeko azahishurwa, uwo Umwami Yesu azicisha umwuka uva mu kanwa ke kandi akamuhinduza ubusa kuboneka k’ukuhaba kwe.
9  Ariko kuhaba k’uwo ukora iby’ubwicamategeko guhuje n’imikorere ya Satani hamwe n’imirimo yose ikomeye n’ibimenyetso n’ibitangaza by’ibinyoma
10  n’uburiganya bwose bwo gukiranirwa ku barimbuka, icyo kikaba ari cyo gihembo cy’uko banze gukunda ukuri kugira ngo bakizwe.
11  Ni cyo cyatumye Imana ireka imikorere yo kuyoba ikabageraho, kugira ngo bajye bizera ibinyoma,
12  maze bose bazacirwe urubanza bitewe n’uko batemeye ukuri, ahubwo bakishimira gukiranirwa.
13  Ariko kandi bavandimwe mukundwa na Yehova, twumva tugomba gushimira Imana buri gihe ku bwanyu, kubera ko Imana yabatoranyirije agakiza uhereye mu ntangiriro, ubwo yabezaga binyuze ku mwuka no kuba mwarizeye ukuri.
14  Icyo ni cyo cyatumye ibahamagara binyuze ku butumwa bwiza tubwiriza, tugamije ko muhabwa ikuzo ry’Umwami wacu Yesu Kristo.
15  None rero bavandimwe, muhagarare mushikamye kandi mukomere ku migenzo mwigishijwe, mwaba mwarayigishijwe binyuze ku butumwa mwabwiwe mu magambo cyangwa ku rwandiko rwacu.
16  Byongeye kandi, Umwami wacu Yesu Kristo ubwe hamwe n’Imana Data yadukunze ikaduha ihumure ry’iteka n’ibyiringiro bihebuje binyuze ku buntu butagereranywa,
17  bahumurize imitima yanyu kandi babatere gushikama mu mirimo myiza yose n’ijambo ryose ryiza.
3  Ahasigaye rero bavandimwe, mukomeze kudusabira, kugira ngo ijambo rya Yehova rikomeze kujya mbere ryihuta kandi rihabwe ikuzo, nk’uko bimeze muri mwe,
2  no kugira ngo dukizwe abantu babi b’abagome, kuko kwizera kudafitwe n’abantu bose.
3  Ariko Umwami ni uwo kwizerwa, kandi azatuma mushikama, abarinde umubi.
4  Byongeye kandi, dufite icyizere mu Mwami ku birebana namwe ko ibyo tubategeka mubikora kandi ko muzakomeza kubikora.
5  Umwami akomeze kuyobora neza imitima yanyu mu rukundo rw’Imana no mu kwihangana ku bwa Kristo.
6  Ubu noneho bavandimwe, turabategeka mu izina ry’Umwami Yesu Kristo ngo mwitandukanye n’umuvandimwe wese ugenda yica gahunda, adakurikiza imigenzo twabahaye.
7  Namwe ubwanyu muzi uko mukwiriye kutwigana, kuko tutagendaga twica gahunda muri mwe,
8  kandi nta n’uwo twaririye ibyokurya ku buntu. Ahubwo twakoranaga umwete ku manywa na nijoro twiyuha akuya, kugira ngo tutagira uwo ari we wese muri mwe turemerera.
9  Si uko tutabifitiye ubutware, ahubwo ni ukugira ngo dushobore kubaha urugero mukwiriye kwigana.
10  Mu by’ukuri, nanone igihe twari iwanyu twabahaga iri tegeko ngo “niba umuntu adashaka gukora, no kurya ntakarye.”
11  Twumva ko muri mwe hari bamwe bagenda bica gahunda, batagira icyo bakora rwose ahubwo bakivanga mu bitabareba.
12  Bene abo turabaha itegeko kandi turabingingira mu Mwami Yesu Kristo ngo bajye bakora batuje, kugira ngo barye ibyo bo ubwabo bakoreye.
13  Ariko mwebwe bavandimwe, ntimukareke gukora ibyiza.
14  Ariko nihagira umuntu wese utumvira amagambo yacu ari muri uru rwandiko, bene uwo muzamushyireho ikimenyetso, mureke kwifatanya na we kugira ngo akorwe n’isoni.
15  Ariko ntimukamufate nk’umwanzi, ahubwo mukomeze kumugira inama nk’umuvandimwe.
16  Ahasigaye, Umwami w’amahoro ajye ahora abaha amahoro mu buryo bwose. Umwami abane namwe mwese.
17  Jyewe Pawulo, nanditse iyi ntashyo n’ukuboko kwanjye, ari cyo kimenyetso nshyira kuri buri rwandiko; uwo ni wo mukono wanjye.
18  Ubuntu butagereranywa bw’Umwami wacu Yesu Kristo bubane namwe mwese.
