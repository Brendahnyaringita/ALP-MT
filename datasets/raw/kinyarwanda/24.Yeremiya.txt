10  Mwa b’inzu ya Isirayeli mwe, nimwumve ijambo Yehova ababwira.
2  Yehova aravuga ati “ntimukige inzira z’amahanga kandi ntimugaterwe ubwoba n’ibimenyetso byo mu ijuru, kuko bitera ubwoba amahanga.
3  Ibigirwamana by’abantu bo mu mahanga ni umwuka gusa, kuko ari igiti umunyabukorikori yatemye mu ishyamba, akakibajisha icyuma.
4  Akirimbisha ifeza na zahabu, akagikomeresha imisumari akoresheje inyundo kugira ngo kitanyeganyega.
5  Bimeze nka kadahwema mu murima w’imyungu, kandi ntibishobora kuvuga. Barabiterura kuko bidashobora kwigenza. Ntimukabitinye kuko bidashobora guteza ibyago; byongeye kandi, nta cyiza bishobora gukora.”
6  Yehova, nta wuhwanye nawe mu buryo ubwo ari bwo bwose. Urakomeye, n’izina ryawe rirakomeye kandi rifite ububasha.
7  Mwami w’amahanga, ni nde utazagutinya, ko ubikwiriye? Kuko mu banyabwenge bose bo mu mahanga no mu bwami bwabo bwose, nta n’umwe uhwanye nawe mu buryo ubwo ari bwo bwose.
8  Ni abapfapfa batagira ubwenge. Igishushanyo kibajwe mu giti nta kindi kimara uretse gushishikariza abantu gukurikira ibitagira umumaro.
9  Bavana i Tarushishi ibibati by’ifeza, bakazana na zahabu yo muri Ufazi, byacuzwe n’umunyabukorikori n’umucuzi w’ibyuma; imyambaro yabyo iboshywe mu budodo bw’ubururu no mu bwoya buteye ibara ry’isine. Byose byakozwe n’abahanga.
10  Ariko mu by’ukuri, Yehova ni we Mana. Ni Imana nzima kandi ni Umwami kugeza iteka ryose. Isi izatigiswa n’uburakari bwe, kandi nta shyanga rizabasha kwihanganira umujinya we.
11  Muzababwire muti “imana zitaremye isi n’ijuru zizarimburwa mu isi no munsi y’ijuru.”
12  Ni we waremesheje isi imbaraga ze, ashimangiza ubutaka ubwenge bwe, kandi abambisha ijuru ubuhanga bwe.
13  Amazi yo mu ijuru yumva ijwi rye akivumbagatanya, kandi atuma ibihu bizamuka biturutse ku mpera y’isi. Ni we ufungura amazi y’imvura akanayafunga, akazana umuyaga awukuye mu bigega bye.
14  Umuntu wese yakoze iby’ubupfapfa bikabije bituma atagira icyo amenya. Umucuzi w’ibyuma wese azakorwa n’isoni bitewe n’igishushanyo kibajwe, kuko igishushanyo cye kiyagijwe ari ikinyoma gusa, kandi nta mwuka ubibamo.
15  Byose ni ubusa; ni ibyo gusekwa. Umunsi byahagurukiwe bizarimbuka.
16  Imana ya Yakobo yo ntimeze nka byo, kuko ari yo Muremyi w’ibintu byose, Isirayeli na yo ikaba inkoni y’umurage wayo. Yehova nyir’ingabo ni ryo zina ryayo.
17  Yewe wa mugore we uri mu magorwa, terura umutwaro wawe.
18  Kuko Yehova avuga ati “ubu noneho ngiye kujugunya kure abantu bo ku isi, kandi nzabateza amakuba kugira ngo babone.”
19  Ngushije ishyano bitewe n’uruguma rwanjye! Aho nakubiswe hanze gukira, nuko ndavuga nti “rwose iyi ni indwara yanjye, nzayihanganira.
20  Ihema ryanjye ryarasahuwe, kandi imigozi y’ihema ryanjye yose bayiciyemo kabiri. Abana banjye bavuye iwanjye, ntibakiriho. Sinkigira uwo kumbambira ihema cyangwa ngo arambure imyenda yaryo.
21  Abungeri bakoze iby’ubupfapfa kandi ntibigeze bashaka Yehova. Ni yo mpamvu batagaragaje ubushishozi, kandi amatungo yabo yose yo mu rwuri yaratatanye.”
22  Nimwumve inkuru y’ikiriri gikomeye giturutse mu gihugu cyo mu majyaruguru, kizatuma imigi y’u Buyuda ihinduka umwirare n’ubuturo bw’ingunzu.
23  Yehova, nzi neza ko inzira y’umuntu wakuwe mu mukungugu itari muri we. Ntibiri mu muntu ugenda kwiyoborera intambwe ze.
24  Yehova, nkosora uhuje n’ubutabera bwawe; ntunkosore ufite uburakari, kuko wampindura ubusa.
25  Suka uburakari bwawe ku mahanga yanze kukumenya, no ku miryango itarambaje izina ryawe. Kuko bariye Yakobo. Ni koko, baramuriye bamutsembaho; aho yari atuye bahahinduye amatongo.
4  Yehova aravuga ati “Isirayeli we, ushatse kungarukira wangarukira. Kandi niwikuraho ibiteye ishozi byawe ku bwanjye, ntuzongera kubungera.
2  Nurahira uti ‘ndahiye Yehova Imana nzima y’ukuri itabera kandi ikiranuka,’ ni bwo amahanga azihesha umugisha muri we, kandi muri we ni mo azirata.”
3  Yehova yabwiye abantu b’i Buyuda n’i Yerusalemu ati “nimuhinge ubutaka bukwiriye guhingwa kandi ntimukomeze kubiba mu mahwa.
4  Yemwe abatuye i Buyuda n’i Yerusalemu, mukebwe ku bwa Yehova, mukebe imitima yanyu kugira ngo uburakari bwanjye butaza bumeze nk’umuriro bugatwika ntihagire ubasha kubuzimya, bitewe n’imigenzereze yanyu mibi.”
5  Mubivuge mu Buyuda, mubitangaze i Yerusalemu; mubivuge kandi muvuze ihembe mu gihugu hose. Murangurure ijwi muti “muteranire hamwe maze muze twinjire mu migi igoswe n’inkuta.
6  Mushinge ikimenyetso cyerekere i Siyoni. Mushake aho mwikinga. Ntimuhame hamwe,” kuko ngiye guteza ibyago biturutse mu majyaruguru, ndetse ngiye guteza irimbuka rikomeye.
7  Yazamutse nk’intare ivumbutse mu gihuru cyayo, kandi uyogoza amahanga yaragiye; yavuye iwe azanywe no guhindura igihugu cyawe igitangarirwa. Imigi yawe izahinduka amatongo ku buryo nta muntu n’umwe uzayisigaramo.
8  None rero, mwambare ibigunira. Mwikubite mu gituza kandi muboroge kuko uburakari bukongora bwa Yehova butaratuvaho.
9  Yehova aravuga ati “icyo gihe umutima w’umwami n’imitima y’abatware izashonga, abatambyi bashye ubwoba n’abahanuzi bumirwe.”
10  Nuko ndavuga nti “nyamuneka Yehova Mwami w’Ikirenga! Ni ukuri wabeshye ubu bwoko na Yerusalemu, uti ‘muzagira amahoro,’ none dore inkota yugarije ubugingo bwacu.”
11  Icyo gihe bazabwira ubu bwoko na Yerusalemu bati “hari umuyaga utwika uhuha mu nzira nyabagendwa zo mu butayu, ugana ku mukobwa w’ubwoko bwanjye; si umuyaga wo kugosora cyangwa gusukura.
12  Umuyaga uhuha cyane uje aho ndi uturutse muri izo nzira. Ubu rero ngiye gutangaza imanza nabaciriye.
13  Dore azaza ameze nk’ibicu by’imvura, n’amagare ye ameze nk’inkubi y’umuyaga. Amafarashi ye anyaruka kurusha kagoma. Tugushije ishyano kuko twanyazwe!
14  Yerusalemu we, eza umutima wawe uwukuremo ibibi byose kugira ngo urokoke. Uzagira ibitekerezo bikocamye ugeze ryari?
15  Hari ijwi rivugira i Dani, rigatangariza ibyago mu karere k’imisozi miremire ya Efurayimu.
16  Nimubivuge; ni koko nimubibwire amahanga, mubitangarize Yerusalemu.” “Abarinzi baje baturuka mu gihugu cya kure, kandi bazarangurura ijwi ryabo bateye imigi y’u Buyuda.
17  Bateye Yerusalemu bayiturutse impande zose nk’abarinzi bo mu gasozi kuko yanyigometseho,” ni ko Yehova avuga.
18  “Inzira yawe n’imigenzereze yawe ni byo uziturwa. Ibyo ni byo byago bigiye kukugeraho, kandi birasharira kuko kwigomeka kwawe kwakugeze mu mutima.”
19  Ayii!, amara yanjye, amara yanjye wee! Mfite umubabaro mwinshi mu nkingi z’umutima wanjye! Umutima wanjye wambujije amahwemo. Sinshobora guceceka kuko numvise ijwi ry’ihembe, nkaba numvise urwamo rw’intambara.
20  Hatangajwe irimbuka riza ryikurikiranyije, kuko igihugu cyose cyasahuwe. Amahema yanjye yasahuwe mu buryo butunguranye, asahurwa mu kanya gato.
21  Nzakomeza kubona ikimenyetso no kumva ijwi ry’ihembe kugeza ryari?
22  Abagize ubwoko bwanjye ni abapfapfa kandi ntibigeze banzirikana. Ni abana batagira ubwenge, habe n’ubushishozi. Bazi ubwenge bwo gukora ibibi, ariko gukora ibyiza byo ntibabizi.
23  Nitegereje igihugu mbona kirimo ubusa, cyarahindutse umusaka; nitegereje ijuru mbona urumuri rwaryo rutakiriho.
24  Nitegereje imisozi mbona itigita, n’udusozi twose tunyeganyega.
25  Nakomeje kwitegereza, mbona nta muntu n’umwe wakuwe mu mukungugu uhari, n’inyoni zose zo mu kirere zahunze.
26  Nitegereje umurima w’ibiti byera imbuto mbona warahindutse ubutayu, n’imigi yacyo yose yarashenywe. Ibyo byose byakozwe na Yehova, bitewe n’uburakari bwe bugurumana.
27  Yehova aravuga ati “igihugu cyose kizahinduka umwirare; mbese sinzakirimbura nkagitsemba?
28  Ni cyo kizatuma igihugu gicura umuborogo, n’ijuru rikijima. Ni ukubera ko nabivuze, nkabitekerezaho, sinicuze, kandi sinzisubiraho.
29  Umugi wose urahunga bitewe n’urusaku rw’abagendera ku mafarashi n’abarashisha imiheto. Bahungiye mu bihuru no mu bitare. Imigi yose yaratawe, nta muntu ukiyibamo.”
30  None se ko wajyaga wambara imyenda y’umutuku, ukambara n’imirimbo ya zahabu, ukisiga irangi ry’umukara ku maso none ukaba usahuwe, uzaba uwa nde? Waruhijwe n’ubusa wigira mwiza. Abakurarikiraga baragutaye; basigaye bahiga ubugingo bwawe.
31  Numvise ijwi rimeze nk’iry’umugore urwaye, numva ijwi ry’ububabare nk’iry’umugore ubyara umwana we wa mbere; ni ijwi ry’umukobwa w’i Siyoni ukomeza gusamaguza. Akomeza gutega ibiganza agira ati “noneho ngushije ishyano, kuko ubugingo bwanjye burambiwe abicanyi!”
26  Mu ntangiriro y’ingoma ya Yehoyakimu mwene Yosiya umwami w’u Buyuda, iri jambo ryaturutse kuri Yehova rigira riti
2  “Yehova aravuga ati ‘hagarara mu rugo rw’inzu ya Yehova, maze ubwire abo mu migi yose y’u Buyuda baza gusengera mu nzu ya Yehova amagambo yose nzagutegeka kubabwira. Ntukagire ijambo na rimwe ukuraho.
3  Wenda bazumva maze bahindukire, buri wese areke inzira ye mbi, kandi nanjye nzisubiraho ndeke kubateza ibyago natekerezaga kubateza bitewe n’imigenzereze yabo mibi.
4  Uzababwire uti “Yehova aravuga ati ‘nimutanyumvira ngo mukurikize amategeko yanjye nabashyize imbere,
5  kandi ngo mwumvire amagambo y’abagaragu banjye b’abahanuzi nabatumyeho, nkazinduka kare nkabatuma ariko ntimubumvire,
6  nanjye iyi nzu nzayihindura nk’iy’i Shilo, n’uyu mugi nywugire umuvumo mu mahanga yose yo ku isi.’”’”
7  Nuko abatambyi n’abahanuzi na rubanda rwose bumva Yeremiya avugira ayo magambo mu nzu ya Yehova.
8  Yeremiya arangije kuvuga amagambo yose Yehova yari yamutegetse kubwira abantu bose, abatambyi n’abahanuzi na rubanda rwose baramufata maze baramubwira bati “urapfa nta kabuza!
9  Kuki wahanuye mu izina rya Yehova uvuga uti ‘iyi nzu izaba nk’iy’i Shilo kandi uyu mugi uzahinduka amatongo ku buryo nta muntu n’umwe uzawusigaramo’?” Nuko abantu bose bakomeza gukoranira kuri Yeremiya, mu nzu ya Yehova.
10  Hanyuma abatware b’i Buyuda bumvise ayo magambo, bava ku nzu y’umwami bajya ku nzu ya Yehova, maze bicara mu muryango w’irembo rishya ry’inzu ya Yehova.
11  Nuko abatambyi n’abahanuzi babwira abatware na rubanda rwose bati “uyu muntu akwiriye gucirwa urwo gupfa bitewe n’ibyo yahanuriye uyu mugi nk’uko namwe mwabyiyumviye.”
12  Yeremiya abwira abatware bose na rubanda rwose ati “Yehova ni we wantumye kugira ngo mvuge amagambo yose mwumvise nahanuriye iyi nzu n’uyu mugi.
13  None rero, mugorore inzira zanyu n’imigenzereze yanyu, kandi mwumvire ijwi rya Yehova Imana yanyu, Yehova na we azisubiraho areke kubateza ibyago yavuze ko azabateza.
14  Naho jye, dore ndi mu maboko yanyu, munkorere icyo mubona ko ari cyiza kandi gikwiriye mu maso yanyu.
15  Gusa mumenye ko nimunyica muzaba mwishyizeho amaraso y’utariho urubanza, mwebwe n’uyu mugi n’abaturage bawo, kuko mu by’ukuri Yehova ari we wabantumyeho kugira ngo mbabwire aya magambo yose.”
16  Nuko abatware na rubanda rwose babwira abatambyi n’abahanuzi bati “uyu muntu ntakwiriye gucirwa urwo gupfa kuko ibyo yatubwiye yabivuze mu izina rya Yehova Imana yacu.”
17  Nanone, bamwe mu bakuru b’icyo gihugu barahaguruka batangira kubwira abantu bose bari bateraniye aho bati
18  “Mika w’i Moresheti yahanuye ku ngoma ya Hezekiya umwami w’u Buyuda, abwira abantu b’i Buyuda bose ati ‘Yehova nyir’ingabo aravuga ati “Siyoni izahingwa nk’umurima, kandi Yerusalemu izahinduka amatongo, n’umusozi w’urusengero ube nk’ahantu hirengeye h’ishyamba.”’
19  Mbese Hezekiya umwami w’i Buyuda n’Abayuda bose baramwishe? Mbese ntiyatinye Yehova bigatuma yurura Yehova, Yehova na we akisubiraho akareka kubateza ibyago yari yavuze ko yari kuzabateza? Ubwo rero, turashaka kwikururira ibyago bikomeye!
20  “Nanone hari undi muntu, ari we Uriya mwene Shemaya w’i Kiriyati-Yeyarimu, wahanuye mu izina rya Yehova. Yakomeje guhanurira uyu mugi n’iki gihugu, avuga amagambo ahuje n’aya Yeremiya yose.
21  Umwami Yehoyakimu n’abagabo be bose b’intwari n’abatware be bose bamaze kumva amagambo yahanuraga, umwami atangira gushakisha uko yamwica. Uriya abyumvise ashya ubwoba maze ahungira muri Egiputa.
22  Ariko Umwami Yehoyakimu yohereje abantu muri Egiputa, ari bo Elunatani mwene Akibori hamwe n’abandi bajyanye na we muri Egiputa.
23  Nuko bavana Uriya muri Egiputa bamuzanira Umwami Yehoyakimu, amwicisha inkota maze ajugunya umurambo we mu irimbi rya rubanda.”
24  Ariko ukuboko kwa Ahikamu mwene Shafani kwari kumwe na Yeremiya, kugira ngo adahanwa mu maboko ya rubanda ngo bamwice.
11  Ijambo ryaje kuri Yeremiya riturutse kuri Yehova rigira riti
2  “mwumve amagambo y’iri sezerano: “Uzayabwire abantu b’i Buyuda n’abaturage b’i Yerusalemu,
3  ubabwire uti ‘Yehova Imana ya Isirayeli aravuga ati “havumwe umuntu utumvira amagambo y’iri sezerano,
4  ayo nategetse ba sokuruza igihe nabakuraga mu gihugu cya Egiputa, mu ruganda rushongesha ubutare, nkababwira nti ‘mwumvire ijwi ryanjye kandi mujye mukora ibyo mbategeka byose; muzaba ubwoko bwanjye, nanjye mbe Imana yanyu,
5  kugira ngo nsohoze indahiro narahiye ba sokuruza, ko nzabaha igihugu gitemba amata n’ubuki nk’uko biri uyu munsi.’”’” Nuko ndasubiza nti “Amen, Yehova.”
6  Yehova yongera kumbwira ati “genda utangarize ayo magambo yose mu migi y’i Buyuda no mu mihanda y’i Yerusalemu uti ‘nimwumve amagambo y’iri sezerano kandi mujye muyakurikiza.
7  Kuko nihanangirije ba sokuruza igihe nabakuraga mu gihugu cya Egiputa kugeza uyu munsi, nkazinduka kare nkabihanangiriza nti “mwumvire ijwi ryanjye.”
8  Ariko ntibigeze bumva cyangwa ngo batege amatwi; ahubwo bakomeje kugenda bakurikiza imitima yabo mibi yinangiye, bituma mbasohorezaho amagambo yose y’iri sezerano, ayo nabategetse ngo bayakurikize ariko bakanga kuyakurikiza.’”
9  Yehova yongera kumbwira ati “ubugambanyi bwabonetse mu bantu b’i Buyuda no mu baturage b’i Yerusalemu.
10  Basubiye mu byaha bya ba sekuruza, bo banze kumvira amagambo yanjye kuva bagitangira, ahubwo bagakurikira izindi mana bakazikorera. Ab’inzu ya Isirayeli n’ab’inzu ya Yuda bishe isezerano nasezeranye na ba sekuruza.
11  Ni yo mpamvu Yehova avuga ati ‘dore ngiye kubateza ibyago batazabasha kwigobotoramo; bazantabaza ariko sinzabumva.
12  Abo mu migi y’i Buyuda n’abaturage b’i Yerusalemu bazagenda batabaze imana bosereza ibitambo, ariko ntizizashobora kubakiza bageze mu byago.
13  Kuko uko imigi yawe ingana ari ko n’imana zawe zingana, yewe Yuda we! Kandi uko imihanda y’i Yerusalemu ingana ni ko n’ibicaniro mwashyizeho ibiteye isoni bingana, ibicaniro byo koserezaho Bayali ibitambo.’
14  “Uramenye ntusenge usabira aba bantu cyangwa ngo utere hejuru unyinginga ku bwabo cyangwa ngo usenge untitiriza, kuko ntazumva igihe bazaba bantakira bageze mu makuba.
15  “Mbese abagize ubwoko bwanjye nkunda baza kumara iki mu nzu yanjye, kandi benshi muri bo bakora ibyo bintu, bagakurikiza umugambi mubisha? Mbese inyama zejejwe zizatuma ibyago bitakugeraho igihe ibyago byawe bizaba bije? Mbese icyo gihe uzishima?
16  Yehova yakwise ‘umwelayo utoshye mwiza kandi wera imbuto nziza.’ Humvikanye urusaku rwinshi maze arawutwika, kandi bavunaguye amashami yawo.
17  “Yehova nyir’ingabo, ari na we waguteye, yavuze ibyago bigomba kukugeraho bitewe n’ibibi ab’inzu ya Isirayeli n’ab’inzu ya Yuda bakoze, kugira ngo bandakaze bosereza Bayali ibitambo.”
18  Yehova yarabimbwiye kugira ngo mbimenye. Icyo gihe wanyeretse imigenzereze yabo.
19  Nari meze nk’umwana w’intama utuje bagiye kubaga, kandi sinari nzi ko ari jye bacuriraga imigambi mibi, bati “nimuze turimbure igiti n’imbuto zacyo, tumurimbure mu gihugu cy’abazima, kugira ngo izina rye ritazongera kwibukwa ukundi.”
20  Ariko Yehova nyir’ingabo aca imanza zikiranuka; agenzura impyiko n’umutima. Icyampa nkazareba uko uzabahora, kuko ari wowe nashyikirije ikirego cyanjye.
21  Ni yo mpamvu Yehova avuga iby’abo muri Anatoti bahiga ubugingo bwawe, bakavuga bati “ntugahanure mu izina rya Yehova tutazakwica”;
22  ni yo mpamvu Yehova nyir’ingabo avuga ati “dore ngiye kubahagurukira. Abasore babo bazicwa n’inkota, kandi abahungu babo n’abakobwa babo bazicwa n’inzara.
23  Nta wuzasigara wo muri bo, kuko nzateza ibyago abo muri Anatoti mu mwaka nzabahagurukira.”
49  Ku byerekeye Abamoni, Yehova aravuga ati “mbese Isirayeli ntagira abana cyangwa umuragwa? None se kuki Malikamu yigaruriye i Gadi, n’abayoboke bayo bagatura mu migi ya Isirayeli?”
2  “‘Ni yo mpamvu iminsi igiye kuza,’ ni ko Yehova avuga, ‘ubwo nzatuma ijwi ry’impanda y’intambara ryumvikanira i Raba y’Abamoni, hagahinduka ikirundo cy’amatongo, kandi imidugudu ihakikije yose igakongorwa n’umuriro.’ “‘Isirayeli azigarurira abamwigaruriye,’ ni ko Yehova avuga.
3  “‘Boroga Heshiboni we, kuko Ayi yanyazwe! Mwa midugudu ikikije Raba mwe, nimurire mukenyere ibigunira. Muboroge kandi muzerere mu ngo z’amatungo zubakishijwe amabuye, kuko Malikamu izajyanwa mu bunyage, ikajyananwa n’abatambyi bayo n’abatware bayo.
4  Kuki wirata ibibaya byawe binese, wa mukobwa w’umuhemu we, wowe wiringira ubutunzi bwawe ukavuga uti “ni nde uzagera aho ndi?”’”
5  “Umwami w’Ikirenga Yehova nyir’ingabo aravuga ati ‘ngiye kuguteza igiteye ubwoba kizaturuka mu bagukikije bose. Muzatatana buri wese anyure inzira ye, kandi nta wuzakorakoranya abahunze.’”
6  “‘Ariko nyuma yaho nzakoranya imbohe z’Abamoni,’ ni ko Yehova avuga.”
7  Ku byerekeye Edomu, Yehova nyir’ingabo aravuga ati “ese nta bwenge bukirangwa i Temani? Ese imigambi yashize mu bafite ubushishozi? Ese ubwenge bwabo bwaraboze?
8  Muhunge! Musubire inyuma! Mwa baturage b’i Dedani mwe, mumanuke hasi mwihisheyo! Kuko igihe cyo guhagurukira Esawu nikigera, nzamuteza ibyago namugeneye.
9  Ese abasarura imizabibu baramutse bageze iwanyu, ntibabasigira ibyo guhumba? Kandi iyo abajura baje nijoro bangiza ibyo bashaka byose.
10  Ariko jyewe nzakokora Esawu mumareho. Ubwihisho bwe bwose nzabushyira ahabona, ku buryo nta wuzashobora kwihisha. Urubyaro rwe n’abavandimwe be n’abaturanyi be bazanyagwa, kandi ntazaba akiriho.
11  Siga abana bawe b’imfubyi nzabarokora, kandi abapfakazi bawe bazanyiringira.”
12  Yehova aravuga ati “nubwo badafite akamenyero ko kunywera ku gikombe, bazakinyweraho nta kabuza. None se wowe uzabura guhanwa? Ntuzabura guhanwa, kuko uzakinyweraho nta kabuza.”
13  Yehova aravuga ati “jye ubwanjye nirahiye ko Bosira izahinduka iyo gutangarirwa, n’igitutsi n’amatongo n’umuvumo; kandi imigi yayo izahinduka amatongo kugeza ibihe bitarondoreka.”
14  Hari inkuru numvise iturutse kuri Yehova, kandi hari intumwa yatumwe ku mahanga ngo ivuge iti “nimukoranire hamwe mumutere, muhaguruke mujye kurwana.”
15  “Dore nakugize muto mu mahanga, nkugira insuzugurwa mu bantu.
16  Wowe utuye mu bwihugiko bwo mu rutare, ugatura mu mpinga y’umusozi, ubwoba wateraga abandi n’ubwibone bwo mu mutima wawe byaragushutse. Nubwo wubaka icyari cyawe hejuru cyane nka kagoma, nzaguhanurayo,” ni ko Yehova avuga.
17  “Edomu izaba iyo gutangarirwa. Uzayinyuraho wese azayitegereza atangaye akubite ikivugirizo bitewe n’ibyago byose byayigezeho.
18  Nk’uko byagenze mu gihe cy’irimbuka rya Sodomu na Gomora n’imigi yari ihakikije,” ni ko Yehova avuga, “nta muntu uzahatura kandi nta mwana w’umuntu uzahaba ari umwimukira.
19  “Dore umuntu azaza nk’intare ivumbutse mu bihuru by’inzitane byo kuri Yorodani, aze agana mu rwuri ruhoraho, ariko mu kanya gato nzatuma ahunga aruvemo. Uwatoranyijwe ni we nzarugabira. Ni nde uhwanye nanjye, kandi se ni nde wahiga nanjye? None se ni uwuhe mushumba wampagarara imbere?
20  Ku bw’ibyo, nimwumve umugambi Yehova yacuriye Edomu n’ibyo yatekereje kuzagirira abaturage b’i Temani: abana bo mu mukumbi bazakurubanwa. Urwuri rwabo azaruhindura umusaka kubera bo.
21  Urusaku rwo kugwa kwabo ruzatuma isi itigita. Nimwumve urusaku! Rwarumvikanye rugera no ku Nyanja Itukura.
22  Dore umuntu azazamuka nka kagoma amanuke ahorera atanze amababa kuri Bosira; kandi kuri uwo munsi, umutima w’abagabo b’abanyambaraga bo muri Edomu uzamera nk’uw’umugore uri ku nda.”
23  Ibyavuzwe kuri Damasiko: “ab’i Hamati no muri Arupadi bakozwe n’isoni kuko bumvise inkuru mbi. Barashonze. Inyanja irahangayitse; ntishobora gutuza.
24  Damasiko yacitse intege. Yasubiye inyuma irahunga, icikamo igikuba. Yarahangayitse kandi ifatwa n’ububabare nk’ubw’umugore urimo abyara.
25  Byagenze bite ko umugi washimagizwaga kandi wahoragamo ibyishimo utatawe?
26  “Ni yo mpamvu kuri uwo munsi abasore bayo bazagwa ku karubanda, n’abagabo bashobora kujya ku rugamba bose bagacecekeshwa,” ni ko Yehova nyir’ingabo avuga.
27  “Nzakongeza umuriro mu nkuta z’i Damasiko, kandi uzakongora iminara yo guturwamo ya Beni-Hadadi.”
28  Ku byerekeye Kedari n’ubwami bwa Hasori, ubwo Nebukadinezari umwami w’i Babuloni yatsinze, Yehova yaravuze ati “muhaguruke mujye i Kedari kandi munyage ab’i Burasirazuba.
29  Amahema yabo n’imikumbi yabo byose bizanyagwa, ni ukuvuga imyenda y’amahema yabo n’ibyo batunze byose. Bazanyagwa ingamiya zabo. Bazabwirwa ngo ‘ubwoba buri impande zose.’”
30  “Nimuhunge mwa baturage b’i Hasori mwe, muhungire kure, mumanuke hasi mwihisheyo,” ni ko Yehova avuga. “Kuko Nebukadinezari umwami w’i Babuloni yabacuriye umugambi, kandi yatekereje kuzabagirira nabi.”
31  “Nimuhaguruke mutere ishyanga ry’abantu baguwe neza kandi bibera mu mutekano!,” ni ko Yehova avuga. “Ntibagira inzugi n’ibihindizo, kandi batuye ukwabo.
32  Ingamiya zabo zizanyagwa, kandi amatungo yabo menshi na yo azanyagwa. Nzabatatanyiriza mu byerekezo byose by’imiyaga, bo bafite imisatsi ikatiye mu misaya; nzabateza ibyago biturutse mu turere twose tubakikije,” ni ko Yehova avuga.
33  “Hasori izahinduka ubuturo bw’ingunzu, ihinduke umwirare kugeza ibihe bitarondoreka. Nta muntu uzahatura kandi nta mwana w’umuntu uzahatura ari umwimukira.”
34  Iri ni ryo jambo rya Yehova ryaje ku muhanuzi Yeremiya mu ntangiriro y’ingoma ya Sedekiya umwami w’u Buyuda, rivuga ibya Elamu riti
35  “Yehova nyir’ingabo aravuga ati ‘dore ngiye kuvuna umuheto wa Elamu, ari wo shingiro ry’imbaraga zabo.
36  Kandi nzateza Elamu imiyaga ine iturutse mu mpera enye z’ijuru. Nzabatatanyiriza muri ibyo byerekezo byose by’imiyaga, kandi nta shyanga abatatanyijwe bo muri Elamu batazageramo.’”
37  “Nzajanjagurira abo muri Elamu imbere y’abanzi babo n’abahiga ubugingo bwabo; nzabateza ibyago, ari bwo burakari bwanjye bukongora,” ni ko Yehova avuga. “Nzabakurikiza inkota kugeza igihe nzabatsemberaho.”
38  “Nzashyira intebe yanjye y’ubwami muri Elamu kandi nzarimbura umwami n’abatware baho,” ni ko Yehova avuga.
39  “Mu minsi ya nyuma nzakoranya imbohe zo muri Elamu,” ni ko Yehova avuga.
8  Yehova aravuga ati “nanone icyo gihe bazavana mu mva amagufwa y’abami b’u Buyuda n’ay’abatware n’ay’abatambyi n’ay’abahanuzi n’ay’abaturage b’i Yerusalemu.
2  Bazayanyanyagiza yaname ku zuba no ku kwezi n’imbere y’ingabo zose zo mu kirere bakundaga, bakazikorera, bakazikurikira, bakazishaka kandi bakazikubita imbere. Ntazakorakoranywa cyangwa ngo ahambwe, ahubwo azaba nk’amase ku gasozi.”
3  “Icyo gihe abasigaye bose bo muri uyu muryango mubi bazaba bari mu duce twose nzaba narabatatanyirijemo, bazahitamo urupfu aho guhitamo ubuzima,” ni ko Yehova nyir’ingabo avuga.
4  “Uzababwire uti ‘Yehova aravuga ati “mbese bazagwa ubudahaguruka? Umwe aramutse agarutse, undi na we ntiyagaruka?
5  Kuki aba bantu b’i Yerusalemu bahora ari abahemu? Bomatanye n’uburyarya banga guhindukira.
6  Naritonze nkomeza gutega amatwi, numva bavuga ibidakwiriye. Nta n’umwe wihanaga ibibi bye, ngo avuge ati ‘ibi nakoze ni ibiki?’ Buri wese asubira mu nzira ya benshi, nk’ifarashi ivuduka ijya ku rugamba.
7  Igishondabagabo kiguruka mu kirere kimenya neza igihe cyacyo cyagenwe, n’intungura n’intashya n’isoryo ziritegereza zikamenya neza igihe zigarukira. Nyamara abagize ubwoko bwanjye bo ntibamenye urubanza rwa Yehova.”’
8  “‘Bishoboka bite ko mwavuga muti “turi abanyabwenge, kandi dufite amategeko ya Yehova”? Ni ukuri ikaramu ibeshya y’abanditsi yandika ibinyoma gusa.
9  Abanyabwenge baramwaye. Bahiye ubwoba kandi bazafatwa. Dore banze ijambo rya Yehova; none se ubwenge bwabo ni ubwenge nyabaki?
10  Ni yo mpamvu abagore babo nzabaha abandi bagabo, n’imirima yabo nkayiha abazayigarurira, kuko buri wese yishakira indamu mbi, uhereye ku woroheje kugeza ku ukomeye; kandi bose barariganya, uhereye ku muhanuzi ukageza ku mutambyi.
11  Bagerageza komora uruguma rw’umukobwa w’ubwoko bwanjye baruca hejuru, bavuga bati “ni amahoro! Ni amahoro,” kandi nta mahoro ariho.
12  Mbese bigeze bagira isoni bitewe n’ibintu byangwa urunuka bakoze? Icya mbere, ntibashoboraga kugira isoni; ikindi kandi, ntibigeze bamenya icyo kugira ipfunwe ari cyo. “‘Ni cyo kizatuma bagwa mu bagwa; igihe nzabahagurukira, bazasitara,’ ni ko Yehova avuga.
13  “‘Mu gihe cyo gusarura nzabarimbura,’ ni ko Yehova avuga. ‘Nta mizabibu izaboneka ku muzabibu, cyangwa imbuto z’umutini ku giti cy’umutini; amashami na yo azaraba. Ibyo mbaha bizabanyura iruhande.’”
14  “Kuki dukomeza kwicara nta cyo dukora? Nimukoranire hamwe twinjire mu migi igoswe n’inkuta maze ducecekereyo. Kuko Yehova Imana yacu yaducecekesheje kandi aduha amazi arimo uburozi ngo tuyanywe, kuko twacumuye kuri Yehova.
15  Twari twiringiye kubona amahoro ariko nta cyiza twabonye; twari twiringiye igihe cyo gukira ariko twabonye ibiteye ubwoba gusa!
16  Gufuha kw’amafarashi ye kumvikaniye i Dani, maze igihugu cyose gitigiswa no kwivuga kw’amafarashi ye. Abanzi baraje barya igihugu n’ibikirimo byose, umugi n’abaturage bawo.”
17  “Ngiye kuboherezamo inzoka, inzoka z’ubumara zitagira umugombozi maze zibarye,” ni ko Yehova avuga.
18  Mfite agahinda kadashobora gukira. Umutima wanjye urarwaye.
19  Nimwumve ijwi ryo gutabaza ry’umukobwa w’ubwoko bwanjye riturutse mu gihugu cya kure, rigira riti “mbese Yehova ntari i Siyoni? Ese umwami waho ntariyo?” “Kuki bandakarishije ibishushanyo byabo bibajwe, n’imana zabo z’amahanga zitagira umumaro?”
20  “Isarura rirarangiye n’impeshyi irashize; ariko ntitwakijijwe!”
21  Nashenguwe n’uruguma rw’umukobwa w’ubwoko bwanjye kandi narababaye cyane. Narumiwe!
22  Mbese nta muti womora uba i Gileyadi? Cyangwa nta muntu ukiza uhaba? None se kuki umukobwa w’ubwoko bwanjye atoroherwa?
30  Ijambo ryaje kuri Yeremiya riturutse kuri Yehova rigira riti
2  “Yehova Imana ya Isirayeli aravuga ati ‘andika mu gitabo amagambo yose nkubwira.
3  “Dore iminsi igiye kuza,” ni ko Yehova avuga, “ubwo nzakoranya abagize ubwoko bwanjye bajyanywe mu bunyage, ari bo Bisirayeli n’Abayuda,” ni ko Yehova avuga, “kandi nzabagarura mu gihugu cya ba sekuruza cyongere kibe icyabo.”’”
4  Aya ni yo magambo Yehova yabwiye Abisirayeli n’Abayuda.
5  Yehova aravuga ati “twumvise ijwi ritewe no guhinda umushyitsi n’ubwoba; nta mahoro ariho.
6  Nimubaririze murebe niba umugabo aramukwa akabyara. Kuki nabonye umugabo w’umunyambaraga yifashe mu mugongo nk’umugore uri ku nda? Kuki mu maso h’abantu bose hasuherewe?
7  Ayii! Uwo munsi urakomeye ku buryo nta wundi usa na wo; ni igihe cy’amakuba ya Yakobo, ariko azakirokoka.”
8  “Kuri uwo munsi,” ni ko Yehova nyir’ingabo avuga, “nzavuna umugogo wo ku ijosi ryabo, nce n’imigozi ibaboshye, kandi abanyamahanga ntibazongera kubagira abagaragu ngo babarye imitsi.
9  Bazakorera Yehova Imana yabo, bakorere na Dawidi umwami wabo nzabahagurukiriza.”
10  “Naho wowe Yakobo umugaragu wanjye, ntutinye,” ni ko Yehova avuga, “kandi ntushye ubwoba yewe Isirayeli we. Kuko ngiye kugukiza ngukuye kure, nkize n’abagize urubyaro rwawe mbakure mu gihugu cy’ubunyage. Yakobo azagaruka agire amahoro n’ituze kandi nta wuzamuhindisha umushyitsi.”
11  “Kuko ndi kumwe nawe kugira ngo ngukize,” ni ko Yehova avuga. “Ariko nzatsemba amahanga yose nabatatanyirijemo. Icyakora, wowe sinzagutsembaho. Nzagukosora mu rugero rukwiriye kuko ntazabura rwose kuguhana.”
12  Yehova aravuga ati “nta muti wavura uruguma rwawe; ntiruzakira.
13  Nta wukuvuganira ku bw’igisebe cyawe. Nta muti wakuvura ngo igisebe cyawe gikire.
14  Abagukundaga cyane bose barakwibagiwe; ntibacyirirwa bagushaka. Nagukubise nk’ukubita umwanzi, nguhana nk’uhana umunyarugomo, bitewe n’amakosa yawe menshi; ibyaha byawe byabaye byinshi.
15  Kuki utakishwa n’uruguma rwawe? Ububabare bwawe ntibushobora gushira kubera ko amakosa yawe ari menshi n’ibyaha byawe bikaba byarabaye byinshi. Ni cyo cyatumye ngukorera ibyo byose.
16  Icyakora abakurimbura bose bazarimburwa, kandi abanzi bawe bose bazajyanwa mu bunyage. Abagusahura na bo bazasahurwa, n’abakunyaga bose nzabatanga banyagwe.”
17  “Nzatuma  woroherwa, ngukize inguma zawe,” ni ko Yehova avuga. “Kuko bakwise umugore wasenzwe, bavuga bati ‘iyi ni Siyoni itagira uyishaka.’”
18  Yehova aravuga ati “ngiye gukoranya abajyanywe mu bunyage bo mu mahema ya Yakobo, kandi nzagirira impuhwe ubuturo bwe. Umugi uzongera kubakwa ku birundo by’amatongo yawo, kandi igihome kizongera kuba ahacyo hakwiriye.
19  Aho hazaturuka ishimwe n’ijwi ry’abaseka. Nzatuma baba benshi aho kuba bake, kandi nzagwiza umubare wabo aho kugira ngo batube.
20  Abana be bazamera nk’uko bari bameze mu bihe bya kera, kandi iteraniro rye rizakomerera imbere yanjye rihame. Nzahagurukira abamukandamiza bose.
21  Muri we hazaturuka ukomeye, kandi umutware we azaturuka muri we. Nzamuzana hafi yanjye anyegere.” “None se uwo ni nde watanze umutima we ho ingwate kugira ngo anyegere?,” ni ko Yehova abaza.
22  “Muzaba ubwoko bwanjye nanjye mbe Imana yanyu.”
23  Dore haje inkubi y’umuyaga uturutse kuri Yehova, ari wo mujinya we, ndetse haje umuyaga wa serwakira wihuta cyane, kandi uzikaraga ku mitwe y’ababi.
24  Uburakari bukongora bwa Yehova ntibuzahindukira butarasohoza ibyo yagambiriye, ibyo atekereza mu mutima we. Mu minsi ya nyuma muzabyitaho.
16  Ijambo rya Yehova ryongera kunzaho rigira riti
2  “ntugashakire umugore aha hantu cyangwa ngo uhabyarire abahungu n’abakobwa.
3  Kuko Yehova yavuze iby’abahungu n’abakobwa bavukira aha hantu, na ba nyina bababyara ndetse na ba se bababyarira muri iki gihugu, ati
4  ‘bazicwa n’indwara kandi nta wuzabaririra, ndetse nta n’ubwo bazahambwa. Bazaba nk’amase ku gasozi, kandi bazicwa n’inkota n’inzara, intumbi zabo zibe ibyokurya by’ibiguruka byo mu kirere n’inyamaswa zo ku isi.’
5  “Yehova aravuga ati ‘ntukinjire mu nzu y’abari mu birori byo kuboroga, kandi ntukaboroge cyangwa ngo wifatanye na bo mu kababaro.’ “‘Kuko aba bantu nabakuyeho amahoro yanjye,’ ni ko Yehova avuga, ‘ndetse nabakuyeho ineza yanjye yuje urukundo n’imbabazi zanjye.
6  Ari abakomeye ari n’aboroheje, bose bazapfira muri iki gihugu. Ntibazahambwa kandi abantu ntibazikubita mu gituza bababorogera, kandi nta wuzikebagura cyangwa ngo yiharanguze umusatsi abiraburira.
7  Ntibazabaha ibyokurya byo kuyagira uwapfushije, kandi ntibazabaha igikombe cy’ihumure cyo kuyagira uwapfushije se cyangwa nyina.
8  Ntuzinjire mu nzu y’ibirori, ngo wicazwe no gusangira na bo ibyokurya n’ibyokunywa.’
9  “Yehova nyir’ingabo Imana ya Isirayeli aravuga ati ‘dore ngiye gutuma ijwi ryo kwishima n’ijwi ryo kunezerwa n’ijwi ry’umukwe n’ijwi ry’umugeni rishira aha hantu, mbikorere imbere y’amaso yanyu no mu gihe cyanyu.’
10  “Kandi nubwira aba bantu ayo magambo yose na bo bakakubwira bati ‘kuki Yehova yavuze ko azaduteza ibyo byago byose bikomeye, kandi se ni irihe kosa twakoze cyangwa icyaha twakoreye Yehova Imana yacu ni ikihe?’
11  Nawe uzababwire uti ‘“byatewe n’uko ba sokuruza bantaye,” ni ko Yehova avuga, “bagakomeza gukurikira izindi mana bakazikorera kandi bakazikubita imbere. Ariko jye barantaye, ntibakomeza amategeko yanjye.
12  Namwe mwakoze ibibi birenze ibyo ba sokuruza bakoze, kandi buri wese akomeza kugenda akurikiza umutima we mubi winangiye ntanyumvire.
13  Nzabavana muri iki gihugu mbajugunye mu gihugu mutigeze kumenya, yaba mwe cyangwa ba sokuruza, kandi nimugerayo muzakorera izindi mana ku manywa na nijoro, kuko ntazabagaragariza ineza.”’
14  “‘Ku bw’ibyo, iminsi igiye kuza,’ ni ko Yehova avuga, ‘ubwo batazongera kuvuga bati “ndahiye Yehova Imana nzima yavanye Abisirayeli mu gihugu cya Egiputa!”
15  Ahubwo bazajya bavuga bati “ndahiye Yehova Imana nzima yavanye Abisirayeli mu gihugu cyo mu majyaruguru no mu bihugu byose yari yarabatatanyirijemo!” Kandi nzabagarura ku butaka bwabo nahaye ba sekuruza.’
16  “Yehova aravuga ati ‘dore ngiye gutumaho abarobyi benshi baze babarobe; nyuma yaho nzatumaho abahigi benshi kandi bazabahiga kuri buri musozi no kuri buri gasozi, no mu masenga yo mu bitare.
17  Kuko amaso yanjye ari ku nzira zabo zose. Ntibampishwe, n’ibyaha byabo ntibyahishwe amaso yanjye.
18  Nzabanza mbiture mu rugero rwuzuye amakosa n’ibyaha bakoze, kuko bahumanyije igihugu cyanjye. Umurage wanjye bawujuje ibigirwamana byabo biteye ishozi bitagira ubuzima, n’ibintu byabo byangwa urunuka.’”
19  Yehova, wowe mbaraga zanjye n’igihome cyanjye, wowe mpungiraho mu gihe cy’amakuba, amahanga azaza aho uri aturutse ku mpera z’isi avuge ati “ba sogokuruza nta kindi bari bafite uretse ibinyoma gusa, n’ibintu by’ubusa gusa bitagira umumaro.”
20  Mbese umuntu wakuwe mu mukungugu yakwiremera imana kandi izo mana atari imana nyamana?
21  “Dore ngiye kubamenyesha, ubu noneho ngiye kubamenyesha ukuboko kwanjye n’imbaraga zanjye, na bo bazamenya ko izina ryanjye ari Yehova.”
35  Ijambo ryaje kuri Yeremiya riturutse kuri Yehova ku ngoma ya Yehoyakimu mwene Yosiya umwami w’u Buyuda, rigira riti
2  “genda ujye mu muryango w’Abarekabu uvugane na bo maze ubazane mu nzu ya Yehova, ubashyire muri kimwe mu byumba byo kuriramo maze ubahe divayi banywe.”
3  Nuko mfata Yazaniya mwene Yeremiya mwene Habaziniya n’abavandimwe be n’abahungu be bose, n’abo mu muryango w’Abarekabu bose,
4  mbazana mu nzu ya Yehova mu cyumba cyo kuriramo cya bene Hanani mwene Igidaliya umuntu w’Imana y’ukuri, cyari iruhande rw’icyumba cyo kuriramo cy’abatware cyari hejuru y’icyumba cyo kuriramo cya Maseya mwene Shalumu umurinzi w’amarembo.
5  Hanyuma nshyira imbere y’Abarekabu ibikombe n’inkongoro birimo divayi ndababwira nti “nimunywe divayi.”
6  Ariko baransubiza bati “ntitunywa divayi, kuko sogokuruza Yonadabu mwene Rekabu yadutegetse ati ‘ari mwe cyangwa abana banyu, ntimukanywe divayi kugeza ibihe bitarondoreka.
7  Kandi ntimukubake inzu cyangwa ngo mutere imbuto; ntimugatere uruzabibu kandi ntimukarutunge ngo rube urwanyu. Ahubwo mujye muba mu mahema iminsi yose yo kubaho kwanyu, kugira ngo muramire iminsi myinshi mu gihugu mutuyemo muri abimukira.’
8  Bityo dukomeza kumvira sogokuruza Yehonadabu mwene Rekabu mu byo yadutegetse byose, twirinda kunywa divayi mu minsi yose yo kubaho kwacu, twebwe n’abagore bacu n’abahungu bacu n’abakobwa bacu,
9  kandi ntitwubaka amazu ngo tuyabemo, kugira ngo tutagira inzabibu cyangwa imirima cyangwa imbuto.
10  Ahubwo dukomeza kwibera mu mahema tukumvira ibyo sogokuruza Yonadabu yadutegetse byose tukabikora.
11  Ariko igihe Nebukadinezari umwami w’i Babuloni yateraga igihugu, ni bwo twavuze tuti ‘nimuze tujye i Yerusalemu bitewe n’ingabo z’Abakaludaya n’ingabo z’Abanyasiriya, maze duture i Yerusalemu.’”
12  Nuko ijambo rya Yehova riza kuri Yeremiya rigira riti
13  “Yehova nyir’ingabo Imana ya Isirayeli aravuga ati ‘genda ubwire abantu b’i Buyuda n’abaturage b’i Yerusalemu uti “mbese ntimwakomeje gushishikarizwa kumvira amagambo yanjye?,” ni ko Yehova avuga.
14  “Dore itegeko Yehonadabu mwene Rekabu yategetse abahungu be ababuza kunywa divayi, bakomeje kuryumvira ntibanywa divayi kugeza magingo aya, kuko bumviye itegeko rya sekuruza. Naho jye narababwiraga, nkazinduka kare nkababwira, ariko mwanze kunyumvira.
15  Nakomeje kubatumaho abagaragu banjye bose b’abahanuzi, nkazinduka kare nkabatuma nti ‘ndabinginze nimuhindukire buri wese areke inzira ye mbi, mugorore imigenzereze yanyu, kandi ntimugakurikire izindi mana ngo muzikorere. Mukomeze gutura ku butaka nabahaye mwe na ba sokuruza.’ Ariko mwanze kunyumvira, habe no kuntega amatwi.
16  Nyamara abahungu ba Yehonadabu mwene Rekabu bo bumviye itegeko sekuruza yabategetse; ariko ubu bwoko bwo bwanze kunyumvira.”’”
17  “Ni yo mpamvu Yehova Imana nyir’ingabo, Imana ya Isirayeli avuga ati ‘ngiye guteza u Buyuda n’abaturage b’i Yerusalemu bose ibyago byose navuze ko nzabateza, kuko nababwiye bakanga kumva, ngakomeza kubahamagara ariko ntibanyitabe.’”
18  Nuko Yeremiya abwira abo mu muryango w’Abarekabu ati “Yehova nyir’ingabo Imana ya Isirayeli aravuga ati ‘kubera ko mwumviye itegeko rya sokuruza Yehonadabu mugakomeza gukurikiza amategeko ye yose kandi mugakora ibyo yabategetse byose,
19  Yehova nyir’ingabo Imana ya Isirayeli aravuga ati “Yonadabu mwene Rekabu ntazabura umukomokaho uhagarara imbere yanjye iteka ryose.”’”
18  Ijambo ryaje kuri Yeremiya riturutse kuri Yehova rigira riti
2  “haguruka, umanuke ujye mu nzu y’umubumbyi, ni ho nzakubwirira amagambo yanjye.”
3  Nuko ndamanuka njya mu nzu y’umubumbyi, nsanga akorera umurimo we ku ruziga rw’umubumbyi.
4  Hanyuma igikoresho uwo mubumbyi yabumbaga cyangirikira mu ntoki ze, maze arahindukira akibumbamo ikindi gikoresho gihuje n’uko ashaka.
5  Ijambo rya Yehova ryongera kunzaho rigira riti
6  “‘yemwe mwa b’inzu ya Isirayeli mwe, mwibwira ko ntashobora kubakorera nk’ibyo uyu mubumbyi yakoze?,’ ni ko Yehova abaza. ‘Dore, uko ibumba rimera mu ntoki z’umubumbyi, ni ko namwe mumeze mu ntoki zanjye, mwa b’inzu ya Isirayeli mwe.
7  Igihe cyose nzavuga iby’ubwami n’ishyanga ko ngiye kurirandura, nkarisenya kandi nkaririmbura,
8  maze iryo shyanga rigahindukira rikareka ibibi nari naravuze ko nzariryoza, nzisubiraho ndeke ibyago nari naratekereje kuriteza.
9  Ariko nimvuga iby’ubwami n’ishyanga ko nzaryubaka kandi nkaritera,
10  hanyuma rigakora ibibi mu maso yanjye ntiryumvire ijwi ryanjye, nanjye nzisubiraho ndeke ibyiza nari naravuze ko nzarikorera.’
11  “None rero, ubwire abantu b’i Buyuda n’abaturage b’i Yerusalemu uti ‘uku ni ko Yehova avuga ati “hari ibyago ngiye kubateza kandi ndatekereza ibibi nzabagirira. Ndabinginze, nimuhindukire buri wese areke inzira ye mbi kandi mugorore inzira zanyu n’imigenzereze yanyu.”’”
12  Nuko baravuga bati “erega nta garuriro! Tuzakomeza kugenda dukurikiza ibitekerezo byacu, kandi buri wese azakurikiza umutima we mubi winangiye.”
13  Ni yo mpamvu Yehova avuga ati “ndabinginze, nimubaririze mu mahanga. Ni nde wigeze kumva ibintu nk’ibyo? Umwari wa Isirayeli yakoze amahano arengeje urugero.
14  Mbese shelegi yo muri Libani yashira ku rutare rwo ku gasozi? Cyangwa amazi afutse, atemba aturuka mu gihugu cy’amahanga yakama?
15  Abagize ubwoko bwanjye baranyibagiwe maze bosereza ibitambo ibitagira umumaro, kandi batuma abantu basitarira mu nzira zabo, ari zo nzira za kera, banyura mu zindi nzira zitigeze zitindwa,
16  bituma igihugu cyabo kiba icyo gutangarirwa, n’abakibonye bakagikubitira ikivugirizo kugeza ibihe bitarondoreka. Umuhisi n’umugenzi wese azacyitegereza atangaye azunguze umutwe.
17  Nzabatatanyiriza imbere y’umwanzi nk’abatatanyijwe n’umuyaga w’iburasirazuba. Ku munsi w’amakuba yabo, nzabatera umugongo aho kubereka mu maso hanjye.”
18  Nuko baravuga bati “nimuze ducurire Yeremiya umugambi, kuko amategeko atazabura ku mutambyi, ngo inama ibure ku munyabwenge cyangwa ngo ijambo ribure ku muhanuzi. Nimuze tumukubitishe ururimi, kandi ntitwite ku magambo ye.”
19  Yehova, untege amatwi kandi wumve ijwi ry’abandwanya.
20  Mbese icyiza gikwiriye kwiturwa ikibi? Bacukuriye ubugingo bwanjye urwobo. Ibuka ukuntu nahagararaga imbere yawe mbavugira neza kugira ngo ubakureho uburakari bwawe.
21  Ku bw’ibyo, ureke abahungu babo bicwe n’inzara kandi ubagabize inkota; abagore babo babe abapfakazi kandi abana babashireho. Abagabo babo bicwe n’icyorezo cy’indwara yica, n’abasore babo bicwe n’inkota ku rugamba.
22  Induru izumvikanire mu mazu yabo igihe uzabateza umutwe w’abanyazi ubatunguye, kuko bacukuye urwobo kugira ngo bamfatiremo, n’ibirenge byanjye bakabitega imitego.
23  Ariko wowe Yehova, uzi neza imigambi bacura kugira ngo banyice. Ntutwikire amakosa yabo kandi ntuhanagure icyaha cyabo imbere yawe; ahubwo ubareke basitarire imbere yawe. Mu gihe cy’uburakari bwawe, uzagire uko ubagenza.
17  “Icyaha cy’ab’i Buyuda cyandikishijwe ikaramu y’icyuma. Cyandikishijwe umusyi wa diyama ku mitima yabo no ku mahembe y’ibicaniro byabo.
2  Ndetse n’abana babo bibuka ibicaniro byabo n’inkingi zera zabo z’ibiti ziri iruhande rw’igiti gitoshye cyose no ku dusozi tureture,
3  no ku misozi yo mu giturage. Ibintu byanyu n’ubutunzi bwanyu bwose nzabigabiza abanyazi; utununga twanyu na two nzatugabiza abanyazi bitewe n’ibyaha byakorewe mu turere twanyu twose.
4  Uhara ku bwende bwawe umurage naguhaye, none nanjye nzatuma ukorera abanzi bawe mu gihugu utigeze kumenya, kuko uburakari bwanjye bwabakongeje, kandi buzakomeza kugurumana kugeza ibihe bitarondoreka.”
5  Yehova aravuga ati “havumwe umugabo w’umunyambaraga wiringira umuntu wakuwe mu mukungugu, akiringira amaboko y’abantu, umutima we ukareka Yehova.
6  Uwo azaba nk’igiti kiri cyonyine mu kibaya cy’ubutayu, kandi icyiza nikiza ntazakibona; ahubwo azatura ahantu hakakaye mu butayu, mu gihugu cy’umunyu kidatuwe.
7  Hahirwa umugabo w’umunyambaraga wizera Yehova, Yehova akamubera ibyiringiro.
8  We azamera nk’igiti cyatewe iruhande rw’amazi, gishorera imizi yacyo iruhande rw’umugezi; izuba niricana nta cyo azaba, ahubwo amababi ye azakomeza gutohagira. Mu mwaka w’amapfa ntazahangayika, kandi ntazareka kwera imbuto.
9  “Umutima urusha ibindi byose gushukana, kandi ni mubi cyane. Ni nde wawumenya?
10  Jyewe Yehova, ni jye ugenzura umutima nkagenzura n’impyiko, nkitura umuntu wese ibihwanye n’inzira ze, nkamwitura ibihwanye n’imbuto z’imigenzereze ye.
11  Umuntu uronka ubutunzi ariko ataburonse mu nzira zikiranuka, ni nk’inkware ibundikira ayo itateye. Azabusiga iminsi yo kubaho kwe igeze hagati, kandi ku iherezo rye azaba umupfapfa.”
12  Intebe y’ubwami y’Imana y’ikuzo yashyizwe hejuru uhereye mu ntangiriro. Ni ho hari urusengero rwacu rwera.
13  Yehova wowe byiringiro bya Isirayeli, abakureka bose bazakorwa n’isoni. Abahinduka abahakanyi bakandeka, bazandikwa ku butaka kuko baretse Yehova, we soko y’amazi atanga ubuzima.
14  Yehova, unkize nanjye nzakira; undokore nanjye nzarokoka kuko ari wowe nsingiza.
15  Hari abajya bambwira bati “ijambo rya Yehova riri he? Ngaho nirisohore!”
16  Jyeweho sinigeze nihutira kureka kuba umwungeri ugukurikira, kandi sinigeze nifuza umunsi mubi cyane. Uzi neza ibyo iminwa yanjye ivuga; biri imbere y’amaso yawe.
17  Ntumbere igiteye ubwoba. Ni wowe mpungiraho ku munsi w’ibyago.
18  Abantoteza nibakorwe n’isoni, ariko jye singakorwe n’isoni. Nibashye ubwoba ariko jye ne gushya ubwoba. Ubateze umunsi w’amakuba kandi ubavunagure; ubarimbuze icyago cyikubye kabiri.
19  Yehova yarambwiye ati “genda uhagarare mu irembo ry’abana b’abantu, aho abami b’i Buyuda binjirira bakanahasohokera, uhagarare no mu marembo yose ya Yerusalemu,
20  ubabwire uti ‘mwa bami b’i Buyuda mwe, namwe mwese abatuye i Buyuda n’i Yerusalemu mwinjirira muri aya marembo, nimwumve ijambo rya Yehova.
21  Yehova aravuga ati “murinde ubugingo bwanyu! Niba mufite umutwaro mugomba kunyuza mu marembo y’i Yerusalemu, ntimukawikorere ku munsi w’isabato.
22  Ntimukagire umutwaro muvana mu mazu yanyu ngo muwikorere ku munsi w’isabato, kandi ntimukagire umurimo uwo ari wo wose mukora. Mujye mweza umunsi w’isabato nk’uko nategetse ba sokuruza.
23  Ariko ntibigeze bumva cyangwa ngo batege amatwi; ahubwo bakomeje kugamika amajosi banga kumva kandi ntibemera guhanwa.”’
24  “‘Yehova aravuga ati “nimunyumvira mudakebakeba, ntimugire umutwaro munyuza mu marembo y’uyu mugi ku munsi w’isabato, kandi mukeza umunsi w’isabato ntimugire umurimo uwo ari wo wose muwukoraho,
25  abami n’abatware bazinjira banyuze mu marembo y’uyu mugi bicaye ku ntebe y’ubwami ya Dawidi, bari mu magare no ku mafarashi, bo hamwe n’abatware babo n’abaturage b’i Buyuda n’ab’i Yerusalemu, kandi uyu mugi uzaturwa kugeza ibihe bitarondoreka.
26  Abantu bazaza baturutse mu migi y’i Buyuda n’ahakikije Yerusalemu no mu gihugu cya Benyamini no mu kibaya no mu karere k’imisozi miremire n’i Negebu, baze bazanye ibitambo bikongorwa n’umuriro n’ibindi bitambo n’amaturo y’ibinyampeke n’ububani, bazane n’igitambo cy’ishimwe mu nzu ya Yehova.
27  “‘“Ariko nimwanga kunyumvira ngo mweze umunsi w’isabato kandi ntimugire umutwaro mwikorera, ahubwo abantu bagakomeza kwinjira mu marembo ya Yerusalemu ku munsi w’isabato bikoreye imitwaro, nanjye nzakongeza umuriro mu marembo yaho, maze ukongore iminara y’i Yerusalemu, kandi nta wuzawuzimya.”’”
50  Ijambo Yehova yavuze kuri Babuloni, igihugu cy’Abakaludaya, arinyujije ku muhanuzi Yeremiya ati
2  “nimubivuge mu mahanga kandi mubitangaze. Nimushinge ikimenyetso kandi mubitangaze. Ntimugire icyo muhisha, muvuge muti ‘Babuloni yafashwe. Beli yakojejwe isoni. Merodaki yahiye ubwoba. Ibishushanyo byayo byakojejwe isoni, kandi ibigirwamana byayo biteye ishozi byahiye ubwoba.’
3  Kuko hari ishyanga ryayiteye riturutse mu majyaruguru. Ni ryo rihindura igihugu cyayo icyo gutangarirwa, ku buryo gisigara nta muntu ugituyemo. Abantu bahunganye n’amatungo; barigendeye.”
4  “Muri iyo minsi no muri icyo gihe,” ni ko Yehova avuga, “Abisirayeli bazazana n’Abayuda. Bazaza barira inzira yose, kandi bazashaka Yehova Imana yabo.
5  Bazakomeza kuyoboza inzira igana i Siyoni, ari ho berekeje amaso, bavuga bati ‘nimuze twiyunge na Yehova, tugirane na we isezerano rihoraho ritazibagirana.’
6  Abagize ubwoko bwanjye bahindutse nk’umukumbi w’amatungo agiye gushiraho. Abungeri babo barabayobeje babajyana ku musozi. Babavana ku musozi bakabajyana ku wundi. Kandi bibagiwe ikiraro cyabo.
7  Abababonaga bose barabaryaga, kandi abanzi babo baravuze bati ‘ntituzabarwaho icyaha, kuko bacumuye kuri Yehova, we buturo bwo gukiranuka, Yehova we byiringiro bya ba sekuruza.’”
8  “Muhunge muve muri Babuloni, muve mu gihugu cy’Abakaludaya mumere nk’amatungo agenda imbere y’umukumbi.
9  Dore ngiye guhagurukiriza Babuloni iteraniro ry’amahanga akomeye, ayitere aturutse mu gihugu cyo mu majyaruguru; azishyira hamwe ayitere maze ayifate. Imyambi yabo imeze nk’iy’umugabo w’umunyambaraga uhekura ababyeyi, utagaruka ubusa.
10  U Bukaludaya buzanyagwa, kandi abazabunyaga bose bazanyurwa,” ni ko Yehova avuga.
11  “Mwakomeje kwishima no kunezerwa igihe mwasahuraga umurage wanjye. Mwakomeje gukinagira nk’inyana iri mu bwatsi butoshye, mukomeza kwivuga nk’amafarashi.
12  Nyoko yakozwe n’isoni cyane. Nyoko wababyaye yaramanjiriwe. Dore abaye uw’inyuma mu mahanga yose, ni ikidaturwa kitagira amazi kandi ni ikibaya cy’ubutayu.
13  Ntizongera guturwa bitewe n’uburakari bwa Yehova, kandi izahinduka umwirare yose uko yakabaye. Uzanyura i Babuloni wese azayitegereza atangaye kandi ayikubitire ikivugirizo bitewe n’ibyago byayo byose.
14  “Mwese ababanga imiheto, nimwishyire hamwe mutere Babuloni muyiturutse impande zose. Muharase kandi mwe kugugumiriza imyambi kuko yacumuye kuri Yehova.
15  Nimuyivugirize urwamo rw’intambara muturutse impande zose, dore amaboko yayo yaratentebutse. Inkingi zayo zaraguye, inkuta zayo zirasenywa, kuko ari uguhora kwa Yehova. Nimuyihimureho muyikorere nk’ibyo yakoze.
16  Murimbure muri Babuloni umubibyi n’usaruza umuhoro. Kubera ko inkota izaba ibamereye nabi, bazahindukira buri wese asubire muri bene wabo, bahunge, buri wese asubire mu gihugu cye.
17  “Isirayeli ameze nk’intama yatannye. Intare ni zo zamushwiragije. Umwami wa Ashuri ni we wabanje kumushiha, hanyuma haza Nebukadinezari umwami w’i Babuloni aguguna amagufwa ye.
18  Ni yo mpamvu Yehova nyir’ingabo Imana ya Isirayeli avuga ati ‘dore ngiye guhagurukira umwami w’i Babuloni mpagurukire n’igihugu cye nk’uko nahagurukiye umwami wa Ashuri.
19  Nzagarura Isirayeli mu rwuri rwe, arishe i Karumeli n’i Bashani, kandi ubugingo bwe buzahagira mu karere k’imisozi miremire ya Efurayimu na Gileyadi.’”
20  “Muri iyo minsi no muri icyo gihe,” ni ko Yehova avuga, “ikosa rya Isirayeli rizashakishwa ariko ntirizaboneka; kandi ibyaha bya Yuda ntibizaboneka, kuko nzababarira abo naretse bagasigara.”
21  “Ibyerekeye igihugu cya Meratayimu: zamuka uhatere, utere n’abatuye i Pekodi. Ubatsembe kandi ubarimbure,” ni ko Yehova avuga, “kandi ubikore ukurikije ibyo nagutegetse byose.
22  Mu gihugu hari urwamo rw’intambara no kurimbura gukomeye.
23  Yoo, mbega ukuntu inyundo y’umucuzi yamenaguraga isi yose yacitsemo kabiri ikameneka! Mbega ukuntu Babuloni yabaye iyo gutangarirwa mu mahanga!
24  Babuloni we, naguteze umutego uwugwamo kandi ntiwabimenye. Warabonetse urafatwa kuko wari wahagurukiye kurwanya Yehova.
25  “Yehova yafunguye ikigega cye azana intwaro z’uburakari bwe. Kuko Umwami w’Ikirenga Yehova nyir’ingabo afite umurimo agiye gukorera mu gihugu cy’Abakaludaya.
26  Muyinjiremo muturutse mu turere twa kure cyane. Mufungure ibigega byayo; muyitinde nk’abarunda ibirundo kandi muyirimbure rwose, ntihagire n’umwe isigarana.
27  Mutsembe ibimasa by’imishishe byaho byose. Nibimanuke bijya mu ibagiro. Bigushije ishyano kuko umunsi wabyo wageze; igihe cyo kubihagurukira kirageze!
28  “Nimwumve urusaku rw’abahunga n’abacitse bava mu gihugu cya Babuloni, bajya kubwira Siyoni ibyo guhora kwa Yehova Imana yacu, ahorera urusengero rwe.
29  “Mutumeho  abarashi, abazi gufora umuheto bose, baze barwanye Babuloni, bayigote impande zose. Ntihagire urokoka. Muyiture ibihwanye n’imirimo yayo, muyikorere ibihuje n’ibyo yakoze byose. Kuko yakoze iby’ubwibone, igasuzugura Yehova, ikirata ku Wera wa Isirayeli.
30  Ni yo mpamvu kuri uwo munsi abasore bayo bazagwa ku karubanda, n’abagabo bashobora kujya ku rugamba baho bose bagacecekeshwa,” ni ko Yehova avuga.
31  “Dore ngiye kukurwanya wa Mwibone we,” ni ko Umwami w’Ikirenga Yehova nyir’ingabo avuga, “kuko umunsi wawe wageze; igihe cyo kuguhagurukira cyageze.
32  Uwo Mwibone azasitara agwe, kandi ntazabona umuhagurutsa. Nzakongeza umuriro mu migi ye ukongore inkengero ze zose.”
33  Yehova nyir’ingabo aravuga ati “Abisirayeli n’Abayuda barakandamizwa, kandi ababagize imbohe bose barabagundiriye banga kubarekura ngo bagende.
34  Umucunguzi wabo arakomeye; Yehova nyir’ingabo ni ryo zina rye. Azababuranira kugira ngo ahe igihugu ituze kandi ateze impagarara mu baturage b’i Babuloni.”
35  “Dore inkota iteye Abakaludaya,” ni ko Yehova avuga, “iteye abaturage b’i Babuloni n’abatware baho n’abanyabwenge baho.
36  Inkota izibasira abavuga ubusa bamere nk’abasazi. Inkota izibasira abanyambaraga bashye ubwoba.
37  Inkota izibasira amafarashi yabo n’amagare yabo y’intambara n’imbaga y’abantu b’amoko menshi baba muri Babuloni, bamere nk’abagore. Inkota izibasira ubutunzi bwayo, busahurwe.
38  Irimbuka rigeze ku mazi yaho, kandi azakama. Ni igihugu cy’ibishushanyo bibajwe, kandi bakomeza kwitwara nk’abasazi bitewe n’ibiteye ubwoba babona mu iyerekwa.
39  Ni yo mpamvu inyamaswa zo mu turere tutagira amazi zizahabana n’inyamaswa zihuma, kandi ni ho imbuni zizatura; ntizongera guturwa kandi nta muntu uzayibamo uko ibihe bizagenda bikurikirana.”
40  “Nk’uko byagenze igihe Imana yarimburaga Sodomu na Gomora n’imigi yari ihakikije,” ni ko Yehova avuga, “nta muntu uzahatura kandi nta muntu uzahaba ari umwimukira.
41  “Dore hari abantu baje baturuka mu majyaruguru, kandi ishyanga rikomeye n’abami bakomeye bazahaguruka baturutse mu turere twa kure tw’isi.
42  Bamenyereye kurwanisha umuheto n’icumu. Ni abagome batazagira imbabazi. Urusaku rwabo rumeze nk’urw’inyanja yarubiye, kandi bazaza bahetswe n’amafarashi. Yewe mukobwa w’i Babuloni we, bishyize hamwe nk’umuntu umwe ngo bagutere.
43  “Umwami w’i Babuloni yumvise ibyabo, amaboko ye aratentebuka. Yarihebye afatwa n’ububabare bukabije nk’ubw’umugore urimo abyara.
44  “Dore umuntu azaza nk’intare ivumbutse mu bihuru by’inzitane byo kuri Yorodani, aze agana mu rwuri ruhoraho, ariko mu kanya gato nzatuma ahunga aruvemo. Uwatoranyijwe ni we nzarugabira. Ni nde uhwanye nanjye, kandi se ni nde wahiga nanjye? None se ni uwuhe mushumba wampagarara imbere?
45  Ku bw’ibyo, nimwumve umugambi Yehova yacuriye Babuloni n’ibyo yatekereje kuzagirira igihugu cy’Abakaludaya: abana bo mu mukumbi bazakurubanwa. Urwuri rwabo azaruhindura umusaka kubera bo.
46  Urusaku rwo gufatwa kwa Babuloni ruzatigisa isi, kandi urusaku ruzumvikana mu mahanga.”
9  Iyaba umutwe wanjye wari iriba ry’amarira n’amaso yanjye akaba isoko yaryo! Narira amanywa n’ijoro ndirira abishwe b’umukobwa w’ubwoko bwanjye.
2  Iyaba nari mfite icumbi ry’abagenzi mu butayu! Nasiga abo mu bwoko bwanjye nkigendera, nkajya kure yabo kuko bose ari abasambanyi, ikoraniro ry’abariganya.
3  Bafora ururimi rwabo nk’umuheto rukarekura ibinyoma; babaye intwari mu gihugu, ariko atari mu birebana n’ubudahemuka. “Kuko bakomeje gukora ibibi biyungikanya, bakanyirengagiza,” ni ko Yehova avuga.
4  “Buri wese yirinde incuti ye kandi ntimukagire umuvandimwe mwiringira, kuko umuvandimwe wese aba yifuza gutwara umwanya w’umuvandimwe we, n’incuti ikagenda isebanya.
5  Buri wese akomeza kuriganya incuti ye, kandi ntibigera bavuga ukuri. Bigishije ururimi rwabo kuvuga ibinyoma, kandi bagushijwe agacuho no gukora ibibi.
6  “Wicaye mu binyoma. Banze kumenya bitewe n’ibinyoma,” ni ko Yehova avuga.
7  Ni yo mpamvu Yehova nyir’ingabo avuga ati “ngiye kubashongesha kandi ngomba kubagenzura. None se hari ikindi nakorera umukobwa w’ubwoko bwanjye?
8  Ururimi rwabo ni umwambi wica. Ruvuga ibinyoma gusa. Umuntu avugana iby’amahoro na mugenzi we, ariko mu mutima we akamucira igico.”
9  Yehova aravuga ati “mbese sinkwiriye kubibaryoza? Cyangwa ubugingo bwanjye ntibukwiriye kwihimura ku ishyanga rimeze rityo?
10  Nzaririra imisozi kandi mboroge, ndirimbire inzuri zo mu kidaturwa indirimbo y’agahinda; kuko bizaba byaratwitswe nta muntu uhanyura, kandi abantu ntibazongera kumva ijwi ry’amatungo. Ibiguruka byo mu kirere n’inyamaswa bizaba byarahunze; bizaba byarigendeye.
11  Yerusalemu nzayihindura ikirundo cy’amabuye n’ubuturo bw’ingunzu. Imigi y’u Buyuda nzayihindura umwirare ye kugira abayituramo.
12  “Ni nde munyabwenge ngo asobanukirwe ibi, kandi se ni nde akanwa ka Yehova kabibwiye ngo abivuge? Mu by’ukuri se, ni iki cyatuma igihugu kirimbuka, kigatwikwa maze kigahinduka ikidaturwa abantu batanyuramo?”
13  Nuko Yehova aravuga ati “kubera ko bataye amategeko yanjye nabahaye ngo ajye aba imbere yabo, kandi ntibumvire ijwi ryanjye ngo barikurikize,
14  ahubwo bagakomeza kugenda bakurikiza imitima yabo yinangiye, bagakurikira ibishushanyo bya Bayali, ibyo ba sekuruza babigishije,
15  ni cyo gituma Yehova nyir’ingabo Imana ya Isirayeli avuga ati ‘dore abagize ubu bwoko ngiye kubaha igiti gisharira cyane bakirye, mbahe n’amazi arimo uburozi bayanywe;
16  nzabatatanyiriza mu mahanga batigeze kumenya, baba bo cyangwa ba sekuruza, kandi nzabakurikiza inkota kugeza igihe nzabatsemberaho.’
17  “Yehova nyir’ingabo aravuga ati ‘mugire ubwenge, muhamagare abagore baririmba indirimbo z’agahinda baze; ndetse mutumeho abagore b’abahanga,
18  kugira ngo baze bihuta batuborogere. Amaso yacu asuke amarira, amaso yacu arabagirana atembe amazi.
19  Kuko i Siyoni humvikanye ijwi ryo kuboroga rigira riti “mbega ngo turanyagwa! Mbega ngo turakorwa n’isoni! Twavuye mu gihugu kuko bashenye ubuturo bwacu.”
20  Ariko nimwumve ijambo rya Yehova mwa bagore mwe, mutege amatwi ijambo ryo mu kanwa ke. Hanyuma mwigishe abakobwa banyu indirimbo y’amaganya, kandi buri mugore yigishe mugenzi we indirimbo y’agahinda.
21  Kuko urupfu rwuriye rukanyura mu madirishya yacu; rwinjiye mu minara yacu kugira ngo rumare abana mu muhanda n’abasore ku karubanda.’
22  “Uvuge uti ‘uku ni ko Yehova avuga ati “intumbi z’abantu zizagwa nk’amase ku gasozi, nk’ibinyampeke umusaruzi atemye akabisiga inyuma ye, ariko ntihagire uza kubikoranya.”’”
23  Yehova aravuga ati “umunyabwenge ye kwirata ubwenge bwe, n’umunyambaraga ye kwirata imbaraga ze, n’umukire ye kwirata ubukire bwe.”
24  “Ahubwo uwirata yirate ibi: yirate ko afite ubushishozi kandi ko anzi, akamenya ko ndi Yehova, Imana igaragaza ineza yuje urukundo n’ubutabera no gukiranuka mu isi, kuko ibyo ari byo nishimira,” ni ko Yehova avuga.
25  “Dore iminsi igiye kuza,” ni ko Yehova avuga, “ubwo nzahana umuntu wese wakebwe ariko agakomeza kuba nk’utarakebwe,
26  na Egiputa na Yuda na Edomu n’Abamoni na Mowabu n’abandi bose batuye mu butayu bafite imisatsi ikatiye mu misaya, kuko amahanga yose atakebwe, n’ab’inzu ya Isirayeli bose bakaba batarakebwe mu mutima.”
28  Nuko muri uwo mwaka, mu ntangiriro y’ingoma ya Sedekiya umwami w’u Buyuda, hakaba hari mu mwaka wa kane mu kwezi kwa gatanu, icyo gihe umuhanuzi Hananiya mwene Azuri wakomokaga i Gibeyoni yambwiriye mu nzu ya Yehova imbere y’abatambyi na rubanda rwose, ati
2  “Yehova nyir’ingabo Imana ya Isirayeli aravuga ati ‘nzavuna umugogo w’umwami w’i Babuloni.
3  Imyaka ibiri nishira nzagarura aha hantu ibikoresho byose byo mu nzu ya Yehova Nebukadinezari umwami w’i Babuloni yahavanye akabijyana i Babuloni.’”
4  “‘Kandi Yekoniya mwene Yehoyakimu umwami w’u Buyuda n’abandi Bayuda bose bajyanywe mu bunyage i Babuloni, nzabagarura aha hantu,’ ni ko Yehova avuga, ‘kuko nzavuna umugogo w’umwami w’i Babuloni.’”
5  Nuko umuhanuzi Yeremiya asubiriza umuhanuzi Hananiya imbere y’abatambyi n’imbere ya rubanda rwose bari bahagaze mu nzu ya Yehova,
6  umuhanuzi Yeremiya aramubwira ati “Amen! Yehova abigenze atyo! Yehova asohoze amagambo wahanuye, agarure hano ibikoresho byo mu nzu ya Yehova n’abantu bose bajyanywe mu bunyage i Babuloni!
7  Ariko ndakwinginze, tega amatwi wumve amagambo nkubwira wowe na rubanda rwose.
8  Abahanuzi bambanjirije n’abakubanjirije uhereye kera cyane, na bo bahanuriraga ibihugu byinshi n’ubwami bukomeye ibirebana n’intambara n’ibyago n’ibyorezo.
9  Naho umuhanuzi uhanura iby’amahoro, ijambo uwo muhanuzi yahanuye nirisohora, ni bwo bizamenyekana ko uwo muhanuzi yatumwe na Yehova koko.”
10  Nuko umuhanuzi Hananiya afata umugogo wari ku ijosi ry’umuhanuzi Yeremiya arawuvuna.
11  Hanyuma Hananiya avugira imbere ya rubanda rwose ati “Yehova aravuga ati ‘imyaka ibiri nishira, uko ni ko nzavuna umugogo wa Nebukadinezari umwami w’i Babuloni, nywuvane ku ijosi ry’amahanga yose.’” Nuko umuhanuzi Yeremiya arigendera.
12  Umuhanuzi Hananiya amaze kuvuna umugogo wari ku ijosi ry’umuhanuzi Yeremiya, ijambo rya Yehova ryaje kuri Yeremiya rigira riti
13  “genda ubwire Hananiya uti ‘Yehova aravuga ati “wavunnye umugogo w’igiti, ariko mu cyimbo cyawo uzakora uw’icyuma.”
14  Kuko Yehova nyir’ingabo Imana ya Isirayeli avuga ati “nzashyira umugogo w’icyuma ku ijosi ry’ayo mahanga yose kugira ngo akorere Nebukadinezari umwami w’i Babuloni; kandi koko azamukorera. Ndetse nzamuha n’inyamaswa zo ku gasozi.”’”
15  Umuhanuzi Yeremiya yongera kubwira umuhanuzi Hananiya ati “ndakwinginze Hananiya, tega amatwi! Yehova ntiyagutumye, ahubwo watumye aba bantu biringira ibinyoma.
16  Ni yo mpamvu Yehova avuga ati ‘dore ngiye kugukura ku isi. Uzapfa muri uyu mwaka kuko wavuze ku mugaragaro ibyo kugomera Yehova.’”
17  Nuko umuhanuzi Hananiya apfa muri uwo mwaka, mu kwezi kwa karindwi.
27  Mu ntangiriro y’ingoma ya Yehoyakimu mwene Yosiya umwami w’u Buyuda, iri jambo ryaje kuri Yeremiya riturutse kuri Yehova, rigira riti
2  “Yehova yarambwiye ati ‘shaka imigozi n’umugogo ubishyire ku ijosi ryawe.
3  Uzabyoherereze umwami wa Edomu n’umwami w’i Mowabu n’umwami w’Abamoni n’umwami w’i Tiro n’umwami w’i Sidoni, ubihe intumwa zaje i Yerusalemu kureba Sedekiya umwami w’u Buyuda.
4  Uzabahe itegeko bazageza kuri ba shebuja, uti “‘Uku ni ko muzabwira ba shobuja muti “Yehova nyir’ingabo Imana ya Isirayeli aravuga ati
5  ‘ni jye waremye isi n’abantu n’inyamaswa zo ku isi, nkoresheje imbaraga zanjye nyinshi n’ukuboko kwanjye kurambuye; kandi nabihaye uwo nabonaga ko abikwiriye.
6  None ubu ibyo bihugu byose nabishyize mu maboko y’umugaragu wanjye Nebukadinezari umwami w’i Babuloni, ndetse namuhaye n’inyamaswa zo mu gasozi ngo zimukorere.
7  Amahanga yose azamukorera we n’umwana we n’umwuzukuru we, kugeza ubwo igihugu cye na cyo kizaba gitahiwe, kandi azaba umugaragu w’amahanga menshi n’abami bakomeye.’
8  “‘“‘Ishyanga n’ubwami bitazakorera Nebukadinezari umwami w’i Babuloni, n’ishyanga ritazacisha bugufi ijosi ngo ryikorere umugogo w’umwami w’i Babuloni, nzahagurukira iryo shyanga ndyicishe inkota n’inzara n’icyorezo,’ ni ko Yehova avuga, ‘kugeza igihe nzabarangiriza nkoresheje ukuboko kwe.’
9  “‘“‘Namwe ntimukumvire abahanuzi banyu n’ababaragurira n’abarosi banyu n’abakora iby’ubumaji n’abapfumu banyu, bababwira bati “ntimuzakorera umwami w’i Babuloni.”
10  Kuko babahanurira ibinyoma, kugira ngo mujyanwe kure y’igihugu cyanyu, bikazatuma mbatatanya maze mukarimbuka.
11  “‘“‘Naho ishyanga rizacisha bugufi ijosi rikikorera umugogo w’umwami w’i Babuloni kandi rikamukorera, nzarireka rigume mu gihugu cyaryo,’ ni ko Yehova avuga, ‘rigihinge kandi rigituremo.’”’”
12  Sedekiya umwami w’u Buyuda na we namubwiye amagambo nk’ayo, nti “mucishe bugufi ijosi mwikorere umugogo w’umwami w’i Babuloni kandi mumukorere we n’abantu be, mubone kubaho.
13  Kuki wowe n’abagize ubwoko bwawe mwakwicwa n’inkota n’inzara n’icyorezo, nk’uko Yehova yabibwiye ishyanga ritazakorera umwami w’i Babuloni?
14  Ntimukumve amagambo y’abahanuzi bababwira bati ‘ntimuzakorera umwami w’i Babuloni,’ kuko ibyo babahanurira ari ibinyoma.
15  “‘Si jye wabatumye,’ ni ko Yehova avuga, ‘ahubwo bahanura ibinyoma mu izina ryanjye, kugira ngo nzabatatanye maze muzarimbukane n’abahanuzi banyu babahanurira.’”
16  Kandi nabwiye abatambyi na rubanda rwose, nti “Yehova aravuga ati ‘ntimukumve amagambo abahanuzi banyu babahanurira bagira bati “dore vuba aha ibikoresho byo mu nzu ya Yehova bigiye kugarurwa bivanywe i Babuloni!” Kuko babahanurira ibinyoma.
17  Ntimukabumvire, ahubwo mukorere umwami w’i Babuloni mubone kubaho. Kuki uyu mugi wahinduka amatongo?
18  Ariko niba ari abahanuzi koko kandi ijambo rya Yehova rikaba ribarimo, ngaho nibinginge Yehova nyir’ingabo kugira ngo ibikoresho byasigaye mu nzu ya Yehova no mu nzu y’umwami w’u Buyuda n’i Yerusalemu bitajyanwa i Babuloni.’
19  “Yehova nyir’ingabo yavuze iby’inkingi n’ikigega cy’amazi n’amagare n’ibindi bikoresho byasigaye muri uyu mugi,
20  ibyo Nebukadinezari umwami w’i Babuloni atatwaye igihe yavanaga Yekoniya mwene Yehoyakimu umwami w’u Buyuda i Yerusalemu, akamujyana mu bunyage i Babuloni ari kumwe n’abakomeye bose b’i Buyuda n’i Yerusalemu;
21  kuko Yehova nyir’ingabo Imana ya Isirayeli yavuze iby’ibikoresho byasigaye mu nzu ya Yehova no mu nzu y’umwami w’u Buyuda n’i Yerusalemu, ati
22  ‘“bizajyanwa i Babuloni bigumeyo kugeza igihe nzongera kubyerekezaho ibitekerezo,” ni ko Yehova avuga. “Kandi nzabigarura mbisubize aha hantu.”’”
7  Ijambo ryaje kuri Yeremiya riturutse kuri Yehova, rigira riti
2  “hagarara mu irembo ry’inzu ya Yehova, utangaze iri jambo uti ‘nimwumve ijambo rya Yehova mwa bantu b’i Buyuda mwese, mwe mwinjira muri aya marembo muje kuramya Yehova.
3  Yehova nyir’ingabo Imana ya Isirayeli aravuga ati “mugorore inzira zanyu n’imigenzereze yanyu, nanjye nzatuma mukomeza gutura aha hantu.
4  Ntimukiringire amagambo y’ibinyoma, ngo muvuge muti ‘urusengero rwa Yehova, urusengero rwa Yehova, uru ni urusengero rwa Yehova!’
5  Nimugorora inzira zanyu n’imigenzereze yanyu, mugakiranura umuntu na mugenzi we mukurikije ubutabera,
6  nimudakandamiza umwimukira n’imfubyi n’umupfakazi, ntimumene amaraso y’utariho urubanza aha hantu, kandi ntimukurikire izindi mana ngo mwikururire ibyago,
7  nanjye nzatuma mukomeza gutura aha hantu, mu gihugu nahaye ba sokuruza, muhature kugeza ibihe bitarondoreka, ndetse iteka ryose.”’”
8  “Dore mwiringira amagambo y’ibinyoma, kandi rwose nta cyo bizabamarira.
9  Mbese muzakomeza kwiba no kwica no gusambana no kurahira ibinyoma no kosereza Bayali ibitambo no gukurikira izindi mana mutigeze kumenya,
10  maze murengeho muze guhagarara imbere yanjye muri iyi nzu yitiriwe izina ryanjye, muvuga muti ‘tuzakizwa nta kabuza,’ kandi mukora ibyo byose byangwa urunuka?
11  Mbese iyi nzu yitiriwe izina ryanjye yahindutse indiri y’abambuzi mu maso yanyu? Nanjye ni ko nabibonye,” ni ko Yehova avuga.
12  “‘Ariko noneho nimugende, mujye ahahoze ari iwanjye i Shilo, aho izina ryanjye ryabanje kuba, murebe uko nahagenje bitewe n’ubugome bw’ubwoko bwanjye bwa Isirayeli.
13  None rero, kubera ko mwakomeje gukora ibyo byose,’ ni ko Yehova avuga, ‘ngakomeza kubabwira, nkazinduka kare nkababwira ariko ntimwumve, ngakomeza kubahamagara ariko ntimwitabe,
14  iyi nzu mwiringira yitirirwa izina ryanjye, n’aha hantu nabahaye mwe na ba sokuruza, nzahagenza nk’uko nagenje Shilo.
15  Nzabirukana mumve mu maso, nk’uko nirukanye abavandimwe banyu bose, ni ukuvuga urubyaro rwose rwa Efurayimu.’
16  “Uramenye ntusenge usabira aba bantu cyangwa ngo utere hejuru unyinginga ku bwabo cyangwa ngo usenge untitiriza, kuko ntazakumva.
17  Mbese ntubona ibyo bakorera mu migi y’u Buyuda no mu mihanda y’i Yerusalemu?
18  Abana batora inkwi, ba se bagacana umuriro, n’abagore bagaponda ifu kugira ngo bakore imigati yo gutambira ‘umwamikazi wo mu ijuru’; kandi basukira izindi mana amaturo y’ibyokunywa kugira ngo bambabaze.
19  Yehova arabaza ati ‘ubwo se ni jye bababaza? Ese si bo ubwabo bibabaza bakikoza isoni?’
20  Ni yo mpamvu Umwami w’Ikirenga Yehova avuga ati ‘ngiye gusuka uburakari bwanjye n’umujinya wanjye aha hantu no kuri aba bantu, no ku matungo no ku biti byo ku gasozi no ku mbuto z’ubutaka; buzagurumana, kandi nta wuzabuzimya.’
21  “Yehova nyir’ingabo Imana ya Isirayeli aravuga ati ‘ibitambo byanyu bikongorwa n’umuriro mubyongereho ibindi bitambo kandi murye inyama.
22  Sinigeze mvugana na ba sokuruza cyangwa ngo mbategeke iby’ibitambo bikongorwa n’umuriro n’ibindi bitambo, igihe nabavanaga mu gihugu cya Egiputa.
23  Ahubwo nabahaye iri tegeko rigira riti “mwumvire ijwi ryanjye, nanjye nzaba Imana yanyu, namwe mube ubwoko bwanjye; muzagendere mu nzira zose nzabategeka kugira ngo mugubwe neza.”’
24  Ariko ntibigeze bumva cyangwa ngo batege amatwi, ahubwo bakomeje kugendera mu migambi y’imitima yabo mibi yinangiye, bituma basubira inyuma aho kujya mbere,
25  uhereye igihe ba sokuruza baviriye mu gihugu cya Egiputa kugeza uyu munsi. Nakomeje kubatumaho abagaragu banjye bose b’abahanuzi, buri munsi nkazinduka kare nkabatuma.
26  Ariko ntibigeze banyumva cyangwa ngo bantege amatwi; ahubwo bakomeje kugamika amajosi, bakora ibibi birenze ibyo ba sekuruza bakoze!
27  “Uzababwire ayo magambo yose, ariko ntibazakumva; uzabahamagare, ariko ntibazakwitaba.
28  Uzababwire uti ‘iri ni ishyanga ry’abantu batumviye ijwi rya Yehova Imana yabo, kandi ntibemeye guhanwa. Ubudahemuka bwarashize, ntibukirangwa mu kanwa kabo.’
29  “Imoze umusatsi wawe utarigeze wogoshwa uwujugunye, kandi uririmbire indirimbo y’agahinda ku dusozi twambaye ubusa, kuko Yehova yanze aba bantu yarakariye, kandi azabata.
30  ‘Abayuda bakoze ibibi mu maso yanjye,’ ni ko Yehova avuga. ‘Bashyize ibintu byabo biteye ishozi mu nzu yitiriwe izina ryanjye kugira ngo bayihumanye.
31  Bubatse utununga tw’i Tofeti mu gikombe cya mwene Hinomu, kugira ngo bajye bahatwikira abahungu babo n’abakobwa babo, icyo kikaba ari ikintu ntigeze mbategeka kandi kitigeze kiza mu mutima wanjye.’
32  “‘Ku bw’ibyo rero, iminsi igiye kuza,’ ni ko Yehova avuga, ‘ubwo hatazongera kwitwa Tofeti n’igikombe cya mwene Hinomu, ahubwo hazitwa igikombe cyo kwiciramo; kandi bazahamba i Tofeti hababane hato.
33  Intumbi z’aba bantu zizaba ibyokurya by’ibiguruka byo mu kirere n’inyamaswa zo ku isi, kandi nta wuzabihindisha umushyitsi.
34  Nzatuma ijwi ry’ibyishimo n’ijwi ry’umunezero, n’ijwi ry’umukwe n’ijwi ry’umugeni rishira mu migi y’u Buyuda no mu mihanda y’i Yerusalemu; kuko igihugu kizahinduka amatongo gusa.’”
51  Yehova aravuga ati “ngiye guhagurukiriza Babuloni n’abaturage b’i Lebu-Kamayi umuyaga urimbura.
2  Nzohereza i Babuloni abagosozi bazayigosora bagasiga igihugu kirimo ubusa, kuko ku munsi w’amakuba bazayitera bayiturutse impande zose.
3  “Ubanga umuheto nareke kuwubanga, kandi ntihagire uhaguruka yambaye ikoti rye ry’icyuma. “Ntimugirire impuhwe abasore baho, ahubwo murimbure ingabo zayo zose.
4  Abishwe bazarambarara mu gihugu cy’Abakaludaya, n’abasogoswe barambarare mu mayira yaho.
5  “Kuko Abisirayeli n’Abayuda bataretswe na Yehova nyir’ingabo Imana yabo ngo babe nk’abapfakazi. Igihugu cy’Abakaludaya cyuzuye ibyaha bakoreye Uwera wa Isirayeli.
6  “Nimuhunge muve muri Babuloni buri wese akize ubugingo bwe, mutarimburwa muzize icyaha cyayo. Igihe cyo guhora kwa Yehova kirageze, kandi agiye kuyitura ibihwanye n’ibyo yakoze.
7  Babuloni yari imeze nk’igikombe cya zahabu mu kuboko kwa Yehova, igasindisha abatuye isi bose. Amahanga yasinze divayi yayo. Ni cyo gituma amahanga ameze nk’ayasaze.
8  Babuloni yaguye mu buryo butunguranye iramenagurika. Muyiborogere, muyishakire umuti womora wo kuvura ububabare bwayo, ahari wenda yakira.”
9  “Tuba twarakijije Babuloni, ariko yanze gukira. Nimuyireke, muze twigendere buri wese ajye mu gihugu cye, kuko urubanza rwayo rwageze mu ijuru; rwarazamutse rugera mu bicu byo mu kirere.
10  Yehova yadukoreye ibyo gukiranuka. Nimuze tuvugire muri Siyoni ibyo Yehova Imana yacu yakoze.”
11  “Mutyaze imyambi, mwikinge mu ngabo. Yehova yakanguye umutima w’abami b’Abamedi, kuko yatekereje guhagurukira Babuloni ngo ayirimbure. Ni igihe cyo guhora kwa Yehova ahorera urusengero rwe.
12  Nimushinge ikimenyetso ku nkuta z’i Babuloni. Mwongere abarinzi, mushyire abarinzi mu myanya yabo. Mushyireho abo guca igico, kuko Yehova yatekereje kugirira nabi abaturage b’i Babuloni, kandi azasohoza ibyo yabavuzeho.”
13  “Yewe mugore utuye ku mazi menshi ukagira ubutunzi bwinshi, iherezo ryawe riraje kandi igihe cyawe cyo kugwiza indonke kirarangiye.
14  Yehova nyir’ingabo yarahiye ubugingo bwe ati ‘nzakuzuzamo abantu bameze nk’inzige, kandi bazakuvugiriza induru bakwishima hejuru.’
15  Ni we waremesheje isi imbaraga ze, ashimangiza ubutaka ubwenge bwe, kandi ni we wabambishije ijuru ubuhanga bwe.
16  Ijwi rye rituma amazi yo mu ijuru yivumbagatanya, kandi atuma ibihu bizamuka biturutse ku mpera y’isi. Ni we ufungura amazi y’imvura akanayafunga, akazana umuyaga awukuye mu bigega bye.
17  Dore umuntu wese yakoze iby’ubupfapfa bikabije bituma atagira icyo amenya. Umucuzi w’ibyuma wese azakorwa n’isoni bitewe n’igishushanyo kibajwe, kuko igishushanyo cye kiyagijwe ari ikinyoma gusa, kandi nta mwuka ubibamo.
18  Byose ni ubusa; ni ibyo gusekwa. Umunsi byahagurukiwe bizarimbuka.
19  “Imana yo Mugabane wa Yakobo, yo ntimeze nka byo, kuko ari yo Muremyi w’ibintu byose, ndetse ni yo yaremye inkoni y’umurage we. Yehova nyir’ingabo ni ryo zina ryayo.”
20  “Uri ubuhiri bwanjye, uri intwaro y’intambara, kandi ni wowe nzajanjaguza amahanga, ni wowe nzarimbuza ubwami.
21  Ni wowe nzajanjaguza ifarashi n’uyigenderaho, kandi ni wowe nzajanjaguza igare ry’intambara n’urigenderaho.
22  Ni wowe nzajanjaguza umugabo n’umugore, umusaza n’umwana muto, kandi ni wowe nzajanjaguza umusore n’inkumi.
23  Ni wowe nzajanjaguza umushumba n’amatungo aragiye, ni wowe nzajanjaguza umuhinzi n’amatungo ahingisha, kandi ni wowe nzajanjaguza ba guverineri n’abatware.
24  Nzitura Babuloni n’abaturage b’u Bukaludaya bose ibibi byose bakoreye muri Siyoni imbere yanyu,” ni ko Yehova avuga.
25  “Ngiye kuguhagurukira wa musozi urimbura we,” ni ko Yehova avuga, “wowe urimbura isi yose; nzakubangurira ukuboko kwanjye, nguhanure ku rutare umanuke wibarangura, nguhindure umuyonga.”
26  “Abantu ntibazagukuraho ibuye ryo kubaka imfuruka cyangwa urufatiro, kuko uzahinduka umwirare kugeza ibihe bitarondoreka,” ni ko Yehova avuga.
27  “Mushinge ikimenyetso mu gihugu, muvuze ihembe mu mahanga. Mutoranye amahanga yo kuyitera. Muyihamagarize ubwami bwo muri Ararati no muri Mini na Ashikenazi. Mutumeho umusirikare akoranye ingabo zo kuyitera, kandi amafarashi ayitere ameze nk’inzige zikiri nto.
28  Mutoranye amahanga yo kuyitera, abami b’u Bumedi, ba guverineri babwo n’abatware babwo bose, n’ibihugu byose buri wese ategeka.
29  Isi nihinde umushyitsi kandi ibabare cyane, kuko Yehova yatekereje kugirira Babuloni nabi, kugira ngo ahindure igihugu cya Babuloni icyo gutangarirwa, kidatuwe.
30  “Abagabo b’abanyambaraga b’i Babuloni baretse kurwana bakomeza kwiyicarira mu bihome. Imbaraga zabo zaracogoye, bamera nk’abagore. Amazu yaho yaratwitswe, n’ibihindizo byaho biravunagurwa.
31  “Intumwa y’impayamaguru iriruka igahura n’indi, umuvuzi w’amacumu agahura n’undi, baje kubwira umwami w’i Babuloni ko umurwa we wafashwe impande zose,
32  ibyambu byose bikaba byafashwe, amato y’urufunzo agatwikwa, n’ingabo zigacikamo igikuba.”
33  Yehova nyir’ingabo Imana ya Isirayeli aravuga ati “umukobwa w’i Babuloni ameze nk’imbuga bahuriraho. Igihe cyo kumuhonyora kirageze, icyakora harabura igihe gito ngo asarurwe.”
34  “Nebukadinezari umwami w’i Babuloni yarandiye anteza urujijo, ansiga meze nk’igikoresho kirimo ubusa. Yamize bunguri nk’ikiyoka kinini, yuzuza inda ye ibintu byanjye byiza. Yaransotsobye.
35  Umukobwa utuye i Siyoni azavuga ati ‘urugomo nagiriwe n’urwagiriwe umubiri wanjye rube kuri Babuloni.’ Yerusalemu izavuga iti ‘amaraso yanjye abe ku batuye i Bukaludaya.’”
36  Ni cyo gituma Yehova avuga ati “ngiye kukuburanira, kandi nzaguhorera. Nzakamya inyanja yayo nkamye n’amariba yayo.
37  Babuloni izahinduka ibirundo by’amabuye n’ubuturo bw’ingunzu, ibe iyo gutangarirwa, n’abayibonye bose bayikubitire ikivugirizo, kandi nta muntu uzasigara ayituyemo.
38  Bose bazatontomera rimwe nk’intare z’umugara zikiri nto, barohe nk’ibyana by’intare.”
39  “Nibamara gushyuha nzabaremera ibirori mbasindishe kugira ngo bishime; bazasinzira ibitotsi bidashira kandi ntibazakanguka,” ni ko Yehova avuga.
40  “Nzabamanura bameze nk’amasekurume y’intama ajya mu ibagiro, bameze nk’imfizi z’intama n’amasekurume y’ihene.”
41  “Mbega ukuntu Sheshaki yafashwe! Mbega ngo harafatwa kandi ari ho hari Ikuzo ry’isi yose! Mbega ngo Babuloni irahinduka iyo gutangarirwa mu mahanga!
42  Inyanja yarazamutse irengera Babuloni; yarenzweho n’imiraba yayo myinshi.
43  Imigi yayo yabaye iyo gutangarirwa, ihinduka igihugu kitagira amazi n’ikibaya cy’ubutayu. Nta muntu uzongera kuyituramo kandi nta mwana w’umuntu uzayinyuramo.
44  Nzahagurukira Beli y’i Babuloni nyirutse ibyo yamize. Amahanga ntazongera kuyishikira. Inkuta za Babuloni na zo zizagwa.
45  “Bwoko bwanjye nimuyisohokemo, buri wese akize ubugingo bwe uburakari bugurumana bwa Yehova.
46  Naho ubundi muzakuka umutima mushye ubwoba bitewe n’inkuru izumvikana mu gihugu. Mu mwaka umwe iyo nkuru izahagera, hanyuma mu wundi mwaka haze indi nkuru n’urugomo mu isi, umutware arwane n’undi.
47  Ni yo mpamvu iminsi igiye kuza ubwo nzahagurukira ibishushanyo bibajwe by’i Babuloni; igihugu cyose kizakorwa n’isoni kandi abayo bishwe bazayigwamo.
48  “Ijuru n’isi n’ibibirimo byose bizarangurura ijwi ry’ibyishimo byishima Babuloni hejuru, kuko abanyazi bayo bazaturuka mu majyaruguru,” ni ko Yehova avuga.
49  “Babuloni ntiyatumye abishwe ba Isirayeli bagwa gusa, ahubwo nanone abishwe bo mu isi yose baguye i Babuloni.
50  “Yemwe abacitse ku icumu mwe, mukomeze mugende ntimuhagarare. Nimugera kure mwibuke Yehova kandi muzirikane Yerusalemu mu mitima yanyu.”
51  “Twakojejwe isoni kuko twumvise igitutsi. Ikimwaro gitwikiriye mu maso hacu, kuko abanyamahanga bateye ahera ho mu nzu ya Yehova.”
52  “Ni yo mpamvu iminsi igiye kuza,” ni ko Yehova avuga, “ubwo nzahagurukira ibishushanyo bibajwe byaho, kandi abasogoswe bazanihira mu gihugu cyose.”
53  “Niyo Babuloni yazamuka ikajya mu ijuru, kandi niyo yatuma igihome kirekire cy’imbaraga zayo kidashyikirwa, nzohereza abanyazi bayitere,” ni ko Yehova avuga.
54  “Nimwumve! Mwumve induru iturutse i Babuloni no kurimbuka gukomeye mu gihugu cy’Abakaludaya,
55  kuko Yehova agiye kunyaga Babuloni kandi azarimbura ijwi ryaho rikomeye; imiraba yabo izivumbagatanya nk’amazi menshi. Bazumvikanisha urusaku rw’ijwi ryabo.
56  Umunyazi azatera Babuloni, abagabo baho b’abanyambaraga bafatwe mpiri. Imiheto yabo izavunagurwa, kuko Yehova ari Imana yitura. Azabitura nta kabuza.
57  Nzasindisha ibikomangoma byaho n’abanyabwenge baho na ba guverineri baho n’abatware baho n’abagabo baho b’abanyambaraga. Bazasinzira ibitotsi bidashira, kandi ntibazakanguka,” ni ko Umwami witwa Yehova nyir’ingabo avuga.
58  Yehova nyir’ingabo aravuga ati “nubwo urukuta rw’i Babuloni ari rugari ruzasenyuka nta kabuza, kandi amarembo yaho nubwo ari maremare, azatwikwa. Abantu bazaruhira ubusa, kandi abantu bo mu mahanga bazaruhira umuriro; bazagwa agacuho.”
59  Ijambo umuhanuzi Yeremiya yategetse Seraya mwene Neriya mwene Mahaseya, igihe yajyanaga na Sedekiya umwami w’u Buyuda i Babuloni mu mwaka wa kane w’ingoma ye; Seraya ni we wacungaga iby’umwami.
60  Nuko Yeremiya yandika mu gitabo kimwe ibyago byose byagombaga kugera kuri Babuloni, ndetse yandikamo amagambo yose yavuzwe kuri Babuloni.
61  Byongeye kandi, Yeremiya yabwiye Seraya ati “nugera i Babuloni, ukihakubita amaso uzasome aya magambo yose mu ijwi riranguruye,
62  uvuge uti ‘Yehova, wowe ubwawe waciriyeho iteka aha hantu kugira ngo harimburwe he kugira uhatura, yaba umuntu cyangwa itungo, ahubwo hahinduke umwirare kugeza ibihe bitarondoreka.’
63  Kandi nurangiza gusoma icyo gitabo uzagihambireho ibuye maze ukijugunye mu ruzi rwa Ufurate,
64  uvuge uti ‘uku ni ko Babuloni izarohama ntiyongere kuburuka, bitewe n’amakuba ngiye kuyiteza; bazagwa agacuho.’” Aha ni ho amagambo ya Yeremiya arangiriye.
34  Ijambo ryaje kuri Yeremiya riturutse kuri Yehova, igihe Nebukadinezari umwami w’i Babuloni n’ingabo ze zose n’ubwami bwose bwo ku isi yategekaga, n’abo mu mahanga yose barwanyaga Yerusalemu n’imigi yayo yose, rigira riti
2  “Yehova Imana ya Isirayeli aravuga ati ‘genda ubwire Sedekiya umwami w’u Buyuda uti “Yehova aravuga ati ‘ngiye guhana uyu mugi mu maboko y’umwami w’i Babuloni kandi azawutwika.
3  Nawe ntuzamucika, kuko uzafatwa ugahanwa mu maboko ye. Uzavugana n’umwami w’i Babuloni imbonankubone murebana mu maso, kandi uzajyanwa i Babuloni.’
4  Icyakora, umva ijambo rya Yehova, yewe Sedekiya umwami w’u Buyuda: ‘Yehova yavuze ibyawe ati “ntuzicwa n’inkota.
5  Uzapfa mu mahoro; kandi nk’uko boserezaga imibavu ba sokuruza bakubanjirije kuba abami, nawe bazakosereza imibavu, kandi bazakuririra bati ‘ayii databuja we!,’ kuko ‘ari jye wavuze iryo jambo,’ ni ko Yehova avuga.”’”’”
6  Nuko umuhanuzi Yeremiya aragenda abwirira Sedekiya umwami w’u Buyuda ayo magambo yose i Yerusalemu,
7  igihe ingabo z’umwami w’i Babuloni zarwanyaga Yerusalemu n’imigi y’i Buyuda yose yari isigaye, ari yo Lakishi na Azeka, kuko iyo migi yari igoswe n’inkuta ari yo yari isigaye mu migi yose y’i Buyuda.
8  Ijambo ryaje kuri Yeremiya riturutse kuri Yehova nyuma y’aho Umwami Sedekiya asezeraniye n’abantu bose bari i Yerusalemu ko bagombaga gutangaza umudendezo,
9  buri wese akareka umugaragu we n’umuja we, Umuheburayo n’Umuheburayokazi bakagira umudendezo, kugira ngo badakomeza kubagira abagaragu babo kandi ari abavandimwe babo b’Abayahudi.
10  Nuko abatware bose barumvira, n’abantu bose bari basezeranye iryo sezerano ryo kureka abagaragu babo n’abaja babo bakagira umudendezo ntibakomeze kubagira abagaragu, barumvira barabareka baragenda.
11  Ariko nyuma yaho bisubiraho bagarura abagaragu babo n’abaja babo bari bahaye umudendezo, bongera kubagira abagaragu n’abaja.
12  Nuko ijambo rya Yehova riza kuri Yeremiya riturutse kuri Yehova rigira riti
13  “Yehova Imana ya Isirayeli aravuga ati ‘nagiranye isezerano na ba sokuruza igihe nabakuraga mu gihugu cya Egiputa, nkabavana mu nzu y’uburetwa, nti
14  “nyuma y’imyaka irindwi buri wese ajye arekura umuvandimwe we w’Umuheburayo yaguze, akaba yaramukoreye imyaka itandatu; ajye amureka agende.” Ariko ba sokuruza banze kunyumvira, habe no kuntega amatwi.
15  Uyu munsi namwe mwari mwahindukiye mukora ibyiza mu maso yanjye, buri wese aha mugenzi we umudendezo, kandi musezeranira imbere yanjye mu nzu yitiriwe izina ryanjye.
16  Hanyuma mwisubiraho maze muhumanya izina ryanjye, buri wese agarura umugaragu we n’umuja we, abo mwari mwaretse bakagenda nk’uko ubugingo bwabo bwabyifuzaga, mwongera kubagira abagaragu banyu n’abaja banyu.’
17  “Ni yo mpamvu Yehova avuga ati ‘ntimwanyumviye ngo mwubahirize umudendezo mwatangaje, ngo buri wese areke umuvandimwe we na mugenzi we bagende. None nanjye ngiye kubatangariza umudendezo,’ ni ko Yehova avuga, ‘wo kwibasirwa n’inkota n’icyorezo n’inzara, ku buryo ubwami bwose bwo mu isi buzabireba bugahinda umushyitsi.
18  Nanone nzahana abantu batandukiriye isezerano ryanjye ntibakurikize amagambo yo mu isezerano basezeraniye imbere yanjye, igihe bacaga ikimasa mo kabiri bakanyura hagati y’ibice byacyo,
19  ari bo batware b’i Buyuda n’abatware b’i Yerusalemu n’abakozi b’ibwami n’abaturage bo mu gihugu bose banyuze hagati y’ibice bya cya kimasa.
20  Ni koko nzabahana mu maboko y’abanzi babo no mu maboko y’abahiga ubugingo bwabo; intumbi zabo zizaribwa n’ibiguruka mu kirere n’inyamaswa zo mu isi.
21  Sedekiya umwami w’u Buyuda n’abatware be, nzabahana mu maboko y’abanzi babo no mu maboko y’abahiga ubugingo bwabo, mbahane mu maboko y’ingabo z’umwami w’i Babuloni zasubiye inyuma zikava iwanyu.’
22  “‘Ngiye kubategeka,’ ni ko Yehova avuga, ‘kandi nzabagarura muri uyu mugi bawurwanye, bawufate maze bawutwike; imigi y’i Buyuda nzayihindura umwirare ye kugira abayituramo.’”
46  Iri ni ryo jambo rya Yehova ryaje ku muhanuzi Yeremiya ku birebana n’amahanga:
2  yavuze ibya Egiputa, avuga ibirebana n’ingabo za Farawo Neko umwami wa Egiputa wari ku ruzi rwa Ufurate i Karikemishi, uwo Nebukadinezari umwami w’i Babuloni yanesheje mu mwaka wa kane w’ingoma ya Yehoyakimu mwene Yosiya umwami w’u Buyuda, ati
3  “nimutegure ingabo nto n’inini, mujye ku rugamba.
4  Mwa bagendera ku mafarashi mwe, nimutegure amafarashi maze muyicareho, muhagarare mu birindiro byanyu mwambaye ingofero. Mutyaze amacumu, kandi mwambare amakoti y’ibyuma.
5  “‘Kuki nababonye bahiye ubwoba? Dore barasubira inyuma, n’abagabo b’abanyambaraga babo bajanjaguwe. Barahunze biruka batareba inyuma. Hari ibitera ubwoba impande zose,’ ni ko Yehova avuga.
6  ‘Uzi kunyaruka ntagerageze guhunga, kandi umugabo w’umunyambaraga ntagerageze gucika. Mu majyaruguru ku nkombe z’uruzi rwa Ufurate ni ho basitariye baragwa.’
7  “Uwo ni nde uzamutse ameze nk’uruzi rwa Nili, ameze nk’inzuzi zifite amazi asuma?
8  Egiputa izamutse imeze nk’uruzi rwa Nili, imeze nk’inzuzi zifite amazi asuma. Iravuga iti ‘nzazamuka ndengere isi yose. Nzarimbura umugi n’abawutuyemo bitangoye.’
9  Muzamuke mwa mafarashi mwe! Namwe mwa magare akururwa n’amafarashi mwe, mwiruke nk’abafashwe n’ibisazi! Mureke abagabo b’abanyambaraga bajye imbere, ab’i Kushi n’ab’i Puti bitwaza ingabo, n’ab’i Ludimu b’abahanga mu kurwanisha imiheto no kuyibanga.
10  “Uwo munsi ni umunsi w’Umwami w’Ikirenga Yehova nyir’ingabo, umunsi wo guhora, ubwo azihorera ku banzi be. Inkota izarya ihage, ihage amaraso yabo kuko Umwami w’Ikirenga Yehova nyir’ingabo afite igitambo mu gihugu cy’amajyaruguru ku ruzi rwa Ufurate.
11  “Wa mwari wo muri Egiputa we, zamuka ujye i Gileyadi ushake umuti womora. Urushywa n’ubusa ushakashaka umuti wagukiza, kuko nta muti uzakuvura ngo ukire.
12  Amahanga yumvise ko wakojejwe isoni, kandi ijwi ryo gutaka kwawe ryuzuye mu gihugu hose. Barasitaye, umugabo w’umunyambaraga asitara ku mugabo w’umunyambaraga, bombi bagwira icyarimwe.”
13  Ijambo Yehova yabwiye umuhanuzi Yeremiya ku birebana no kuza kwa Nebukadinezari umwami w’i Babuloni, aje kurimbura igihugu cya Egiputa, agira ati
14  “mubivuge muri Egiputa, mubitangaze i Migidoli, mubitangaze i Nofu n’i Tahapanesi. Muvuge muti ‘hagarara kandi ube witeguye, kuko inkota izayogoza impande zawe zose.
15  Kuki abanyambaraga bawe bashizeho? Ntibashoboye guhagarara bashikamye, kuko Yehova ubwe yabirukanye.
16  Basitara ari benshi maze bakagwa. Bakomeza kubwirana bati “nimuze duhaguruke dusubire mu bwoko bwacu, mu gihugu cya bene wacu, kuko inkota itumereye nabi.”’
17  Aho ni ho batangarije bati ‘Farawo umwami wa Egiputa icye ni ugusakuza gusa! Yatumye igihe cy’ibirori kirangira.’
18  “‘Ndahiye kubaho kwanjye,’ ni ko Umwami witwa Yehova nyir’ingabo avuga, ‘ko azaza ameze nk’uko Tabori imeze mu misozi, nk’uko Karumeli imeze ku nyanja.
19  Yewe mukobwa utuye muri Egiputa, tegura umutwaro uzajyana mu bunyage, kuko Nofu izahinduka iyo gutangarirwa igatwikwa, ku buryo nta muntu uzasigara ayituyemo.
20  Egiputa imeze nk’inyana nziza cyane. Umubu uzayitera uturutse mu majyaruguru.
21  Kandi abasirikare bayo b’abacancuro bameze nk’ibimasa by’imishishe. Ariko na bo basubiye inyuma bahungira icyarimwe. Ntibashoboye guhagarara bashikamye, kuko umunsi w’ibyago byabo wari wabagezeho; igihe cyo kubahagurukira cyari kigeze.’
22  “‘Ijwi ryayo rimeze nk’iry’inzoka igenda; abantu bazagenda bafite imbaraga nyinshi, bayinjiremo bitwaje amashoka nk’abagiye kwasa inkwi.
23  Bazatema ishyamba ryayo,’ ni ko Yehova avuga, ‘kuko ari inzitane. Babaye benshi cyane kuruta inzige; ntibabarika.
24  Umukobwa wo muri Egiputa azakorwa n’isoni. Azahanwa mu maboko y’abantu bo mu majyaruguru.’
25  “Yehova nyir’ingabo Imana ya Isirayeli aravuga ati ‘ngiye guhagurukira Amoni yo muri No, na Farawo na Egiputa n’imana zayo n’abami bayo, ndetse nzahagurukira Farawo n’abamwiringira bose.’
26  “‘Nzabahana mu maboko y’abahiga ubugingo bwabo no mu maboko ya Nebukadinezari umwami w’i Babuloni no mu maboko y’abagaragu be; kandi nyuma yaho izongera guturwa nk’uko byahoze mu minsi ya kera,’ ni ko Yehova avuga.
27  “‘Ariko wehoho Yakobo umugaragu wanjye ntutinye, nawe Isirayeli ntushye ubwoba. Kuko nzagukiza nkuvanye kure, kandi abagize urubyaro rwawe nzabakiza mbavanye mu gihugu cy’ubunyage. Yakobo azagaruka agire amahoro n’ituze nta wumuhindisha umushyitsi.
28  Yehova aravuga ati ‘ariko wehoho Yakobo umugaragu wanjye ntutinye, kuko ndi kumwe nawe. Nzatsembaho amahanga yose nagutatanyirijemo, ariko wowe sinzagutsembaho. Icyakora nzaguhana mu rugero rukwiriye, kuko ntazabura kuguhana rwose.’”
37  Nuko Umwami Sedekiya mwene Yosiya yima ingoma mu cyimbo cya Koniya mwene Yehoyakimu, ari Nebukadinezari umwami w’i Babuloni umugize umwami w’u Buyuda.
2  Ariko we n’abagaragu be na rubanda ntibumviye amagambo Yehova yavuze binyuze ku muhanuzi Yeremiya.
3  Nuko Umwami Sedekiya atuma Yehukali mwene Shelemiya na Zefaniya mwene Maseya umutambyi, abatuma ku muhanuzi Yeremiya, ati “turakwinginze, senga udusabira kuri Yehova Imana yacu.”
4  Icyo gihe Yeremiya yagendaga mu bantu afite umudendezo, kuko bari bataramushyira mu nzu y’imbohe.
5  Kandi ingabo za Farawo zavuye muri Egiputa, maze Abakaludaya bari bagose Yerusalemu bumva inkuru y’uko baje. Nuko basubira inyuma bava i Yerusalemu.
6  Ijambo rya Yehova riza ku muhanuzi Yeremiya rigira riti
7  “Yehova Imana ya Isirayeli aravuga ati ‘muzabwire umwami w’u Buyuda wabatumye kumbaza, muti “dore ingabo za Farawo zije kubatabara zizasubira mu gihugu cyazo cya Egiputa.
8  Kandi Abakaludaya bazagaruka barwanye uyu mugi bawufate maze bawutwike.”
9  Yehova aravuga ati “ntimwishuke muvuga muti ‘Abakaludaya bazagenda batureke,’ kuko batazagenda.
10  Nubwo mwaba mwarishe ingabo zose z’Abakaludaya zibarwanya, muri zo hagasigara gusa abakomeretse cyane, bahaguruka buri wese akava mu ihema rye, bagatwika uyu mugi.”’”
11  Ingabo z’Abakaludaya zimaze gusubira inyuma zikava i Yerusalemu bitewe n’ingabo za Farawo,
12  Yeremiya asohoka muri Yerusalemu kugira ngo ajye mu gihugu cya Benyamini, ngo aherwe umugabane we mu bantu bo mu bwoko bwe.
13  Ageze mu Irembo rya Benyamini, ahasanga umutware w’abarinzi witwaga Iriya mwene Shelemiya mwene Hananiya. Ahita afata umuhanuzi Yeremiya, aramubwira ati “uhungiye mu Bakaludaya!”
14  Ariko Yeremiya aramusubiza ati “urambeshyera, simpungiye mu Bakaludaya!” Nuko Iriya yanga kumva Yeremiya, ahubwo aramufata amushyikiriza abatware.
15  Abo batware barakarira Yeremiya, baramukubita maze bamushyira mu nzu y’imbohe, mu nzu y’umwanditsi Yehonatani kuko bari barayigize inzu y’imbohe.
16  Yeremiya ageze mu nzu y’ikigega cy’amazi, ahari za kasho, amaramo iminsi myinshi.
17  Nuko Umwami Sedekiya atuma abantu baramuzana, amubariza mu nzu ye bari ahantu hiherereye, ati “mbese hari ijambo ryaturutse kuri Yehova?” Yeremiya aramusubiza ati “rirahari!” Yongeraho ati “uzahanwa mu maboko y’umwami w’i Babuloni!”
18  Hanyuma Yeremiya abwira Umwami Sedekiya ati “ni ikihe cyaha nagukoreye wowe n’abagaragu bawe n’aba bantu cyatuma munshyira mu nzu y’imbohe?
19  Ubu se ba bahanuzi babahanuriraga bababwira bati ‘umwami w’i Babuloni ntazabatera cyangwa ngo atere iki gihugu,’ bari he?
20  None nyagasani mwami, ndakwinginze, ntega amatwi. Ndakwinginze, undeke ngire icyo nkwisabira: ntunsubize mu nzu y’umwanditsi Yehonatani ntazahapfira.”
21  Nuko Umwami Sedekiya atanga itegeko maze bafungira Yeremiya mu Rugo rw’Abarinzi, buri munsi bakamuha umugati wavaga ku muhanda w’abatetsi b’imigati, kugeza igihe imigati yose yashiriye mu mugi. Kandi Yeremiya yakomeje kuba mu Rugo rw’Abarinzi.
45  Ijambo umuhanuzi Yeremiya yabwiye Baruki mwene Neriya igihe yandikaga mu gitabo amagambo yavaga mu kanwa ka Yeremiya, mu mwaka wa kane w’ingoma ya Yehoyakimu mwene Yosiya umwami w’u Buyuda, ati
2  “Yewe Baruki we, Yehova Imana ya Isirayeli yavuze ibyawe
3  ati ‘waravuze uti “ngushije ishyano kuko Yehova yanyongereye agahinda ku mubabaro wanjye! Nanijwe no kuniha kandi sinabonye aho kuruhukira.”’
4  “Uzamubwire uti ‘Yehova aravuga ati “dore icyo nubatse ngiye kugisenya kandi icyo nateye ngiye kukirandura, ni ukuvuga igihugu cyose.
5  Nyamara wowe ukomeza kwishakira ibikomeye. Ntukomeze kubishaka.”’ “‘Dore ngiye guteza ibyago abantu bose,’ ni ko Yehova avuga, ‘ariko nzarokora ubugingo bwawe aho uzajya hose.’”
52  Sedekiya yimye ingoma afite imyaka makumyabiri n’umwe, amara imyaka cumi n’umwe ku ngoma i Yerusalemu. Nyina yitwaga Hamutali akaba umukobwa wa Yeremiya w’i Libuna.
2  Yakoze ibibi mu maso ya Yehova, nk’ibyo Yehoyakimu yakoze byose.
3  Ibyo byose byabaye i Yerusalemu no mu Buyuda bitewe n’uko Yehova yabarakariye kugeza ubwo yabakuye imbere y’amaso ye. Nuko Sedekiya yigomeka ku mwami w’i Babuloni.
4  Mu mwaka wa cyenda w’ingoma ya Sedekiya, mu kwezi kwa cumi, ku munsi wako wa cumi, Nebukadinezari umwami w’i Babuloni n’ingabo ze zose bateye Yerusalemu, bahashinga ibirindiro, bubaka urukuta rwo kuyigota.
5  Uwo mugi wakomeje kugotwa kugeza mu mwaka wa cumi n’umwe w’ingoma y’Umwami Sedekiya.
6  Ku munsi wa cyenda w’ukwezi kwa kane, inzara yacaga ibintu mu mugi, abaturage barabuze umugati wo kurya.
7  Inkuta z’umugi zaciwemo icyuho, maze nijoro ingabo zose ziva mu mugi zihunga zinyuze mu irembo ryo hagati y’inkuta ebyiri, mu nzira inyura mu busitani bw’umwami, bahunga berekeza muri Araba. Icyo gihe Abakaludaya bari bagose umugi.
8  Ingabo z’Abakaludaya zikurikira umwami Sedekiya, zimufatira mu bibaya byo mu butayu bw’i Yeriko, ingabo ze zose ziratatana asigara wenyine.
9  Nuko ziramufata zimushyira umwami w’i Babuloni i Ribula mu gihugu cy’i Hamati, kugira ngo amucire urubanza.
10  Umwami w’i Babuloni yicira abahungu ba Sedekiya imbere ye, n’abatware b’u Buyuda bose abicira i Ribula.
11  Umwami w’i Babuloni amena Sedekiya amaso, arangije amwambika imihama y’umuringa amujyana i Babuloni, amushyira mu nzu y’imbohe kugeza igihe yapfiriye.
12  Mu mwaka wa cumi n’icyenda w’ingoma ya Nebukadinezari umwami w’i Babuloni, mu kwezi kwa gatanu, ku munsi wako wa cumi, Nebuzaradani, umutware w’abarindaga umwami akaba yarakoreraga umwami w’i Babuloni, yaje i Yerusalemu,
13  maze atwika inzu ya Yehova n’inzu y’umwami n’amazu yose y’i Yerusalemu; amazu yose y’abanyacyubahiro na yo arayatwika.
14  Ingabo zose z’Abakaludaya zari kumwe n’umutware w’abarindaga umwami zisenya inkuta zose zari zikikije Yerusalemu.
15  Bamwe mu baturage bo muri rubanda rugufi, hamwe n’abari basigaye mu mugi n’abari bacitse bagasanga umwami w’i Babuloni n’abakozi b’abahanga, Nebuzaradani umutware w’abarindaga umwami abajyana mu bunyage.
16  Bamwe mu baturage bo muri rubanda rugufi, Nebuzaradani umutware w’abarindaga umwami yabarekeye mu gihugu, abagira abakozi bakora mu ruzabibu n’indi mirimo y’ubuhinzi y’agahato.
17  Hanyuma Abakaludaya bacagagura inkingi zicuzwe mu muringa z’inzu ya Yehova, n’amagare n’ikigega cy’amazi gicuzwe mu muringa byari mu nzu ya Yehova, umuringa wose bawujyana i Babuloni.
18  Bajyana n’ibikoresho byo gukuraho ivu, ibitiyo, ibyo kuzimya umuriro, amabakure, ibikombe n’ibikoresho byose bicuzwe mu muringa byakoreshwaga mu rusengero.
19  Umutware w’abarindaga umwami atwara amabesani, ibikoresho byo kurahuza amakara n’amabakure, ibikoresho byo gukuraho ivu n’ibitereko by’amatara, ibikombe n’andi mabakure byari bicuzwe muri zahabu itavangiye, n’ibyari bicuzwe mu ifeza y’umwimerere.
20  Umuringa wa za nkingi ebyiri na cya kigega cy’amazi na bya bimasa cumi na bibiri bicuzwe mu muringa byari biteretseho ikigega cy’amazi n’amagare, ibyo Umwami Salomo yari yaracuze ngo bijye bikoreshwa mu nzu ya Yehova, ntiwagiraga akagero.
21  Buri nkingi yari imeze nk’igitembo, ifite uburebure bw’imikono cumi n’umunani, kandi yashoboraga kuzengurukwa n’urudodo rufite uburebure bw’imikono cumi n’ibiri. Umushyishyito wacyo wanganaga n’ubugari bw’intoki enye.
22  Buri nkingi yari ifite umutwe ucuzwe mu muringa, ukagira ubuhagarike bw’imikono itanu. Urushundura n’amakomamanga byari bizengurutse umutwe w’inkingi byari bicuzwe mu muringa; inkingi ya kabiri na yo yari imeze ityo, iriho n’amakomamanga.
23  Mu mpande za buri mutwe hari amakomamanga mirongo cyenda n’atandatu, buri rushundura rwari ruzengurutse umutwe rukaba rwariho amakomamanga ijana.
24  Nanone kandi, umutware w’abarindaga umwami ajyana umutambyi mukuru Seraya n’uwari umwungirije witwaga Zefaniya n’abarinzi b’amarembo batatu,
25  akura mu mugi umutware w’ibwami wayoboraga ingabo, abajyanama barindwi bihariye b’umwami bari aho mu mugi, umunyamabanga w’umugaba w’ingabo wari ushinzwe kwinjiza abantu mu ngabo, n’abantu baho mirongo itandatu yasanze mu mugi.
26  Nuko Nebuzaradani umutware w’abarindaga umwami arabafata abashyira umwami w’i Babuloni i Ribula.
27  Umwami w’i Babuloni abicira i Ribula mu gihugu cy’i Hamati. Nguko uko Abayuda bavanywe mu gihugu cyabo bakajyanwa mu bunyage.
28  Uyu ni wo mubare w’abantu Nebukadinezari yajyanye mu bunyage: mu mwaka wa karindwi yajyanye Abayahudi ibihumbi bitatu na makumyabiri na batatu.
29  Mu mwaka wa cumi n’umunani Nebukadinezari yavanye i Yerusalemu abantu magana inani na mirongo itatu na babiri.
30  Mu mwaka wa makumyabiri n’itatu w’ingoma ya Nebukadinezari, Nebuzaradani umutware w’abarindaga umwami yajyanye mu bunyage Abayahudi magana arindwi na mirongo ine na batanu. Abajyanywe bose hamwe ni ibihumbi bine na magana atandatu.
31  Mu mwaka wa mirongo itatu n’irindwi Yehoyakini umwami w’u Buyuda ari mu bunyage, mu kwezi kwa cumi n’abiri, ku munsi wako wa makumyabiri n’itanu, Evili-Merodaki umwami w’i Babuloni wari wimye ingoma muri uwo mwaka, avana Yehoyakini umwami w’u Buyuda mu nzu y’imbohe.
32  Nuko amubwira amagambo amuhumuriza, intebe ye y’ubwami ayiha icyubahiro kiruta icy’iz’abandi bami bari kumwe na we i Babuloni.
33  Yehoyakini yiyambura imyambaro yo mu nzu y’imbohe, akajya arira umugati imbere y’umwami mu minsi yose yo kubaho kwe.
34  Umwami w’ i Babuloni yamuhaga ibyokurya, akamuha ifunguro rye rya buri munsi mu minsi yose yo kubaho kwe, kugeza igihe yapfiriye.
23  “Abungeri barimbura intama zo mu rwuri rwanjye kandi bakazitatanya, bazabona ishyano,” ni ko Yehova avuga.
2  Yehova Imana ya Isirayeli yagaye abungeri baragira ubwoko bwe ati “mwatatanyije intama zanjye, mukomeza kuzitatanya ntimwazitaho.” “Dore ngiye kubahagurukira bitewe n’imigenzereze yanyu mibi,” ni ko Yehova avuga.
3  “Nzateranyiriza hamwe intama zanjye zasigaye nzivane mu bihugu byose nari narazitatanyirijemo, nzigarure mu rwuri rwazo, kandi zizororoka zigwire.
4  Nzazihagurukiriza abungeri bazaziragira; ntizizongera kugira ubwoba cyangwa ngo zikuke umutima, kandi nta n’imwe izabura,” ni ko Yehova avuga.
5  “Dore iminsi igiye kuza,” ni ko Yehova avuga, “ubwo nzumburira Dawidi umushibu ukiranuka. Azaba umwami utegekesha ubwenge kandi azasohoza ubutabera no gukiranuka mu gihugu.
6  Mu gihe cye Yuda azakizwa, Isirayeli na yo igire umutekano. Iri ni ryo zina azitwa: Yehova ni we gukiranuka kwacu.”
7  “Ku bw’ibyo, iminsi igiye kuza,” ni ko Yehova avuga, “ubwo batazongera kuvuga bati ‘ndahiye Yehova Imana nzima yavanye Abisirayeli mu gihugu cya Egiputa!’
8  Ahubwo bazajya bavuga bati ‘ndahiye Yehova Imana nzima yavanye ab’inzu ya Isirayeli mu gihugu cyo mu majyaruguru no mu bihugu byose yari yarabatatanyirijemo,’ kandi bazatura ku butaka bwabo.”
9  Naho ku byerekeye abahanuzi, umutima wanjye warashengutse n’amagufwa yanjye yose aratengurwa. Nabaye nk’umusinzi, nk’umugabo w’umunyambaraga wishwe na divayi, bitewe na Yehova n’amagambo ye yera.
10  Igihugu cyuzuye abasambanyi. Umuvumo watumye igihugu gicura umuborogo n’inzuri zo mu butayu ziruma; ibikorwa byabo ni bibi kandi imbaraga zabo bazikoresha ibidakwiriye.
11  “Ari umuhanuzi ari n’umutambyi, bose barahumanye, kandi nabonye ubugome bwabo mu nzu yanjye,” ni ko Yehova avuga.
12  “Ni yo mpamvu inzira yabo izababera nk’ahantu hari ubunyereri mu mwijima; bazawusunikirwamo bagwe.” “Kuko nzabateza ibyago mu mwaka nzabahagurukira,” ni ko Yehova avuga.
13  “Nabonye ibintu bigayitse mu bahanuzi b’i Samariya. Babaye nk’abahanuzi babwirijwe na Bayali, kandi bakomeza kuyobya ubwoko bwanjye bwa Isirayeli.
14  Nanone nabonye ibikorwa by’agahomamunwa mu bahanuzi b’i Yerusalemu; barasambana, bakagendera mu binyoma kandi bagashyigikira abakora ibibi kugira ngo badahindukira bakareka ubugome bwabo. Kuri jye bose babaye nka Sodomu, n’abaturage baho babaye nka Gomora.”
15  Ni yo mpamvu Yehova nyir’ingabo yaciriyeho iteka abo bahanuzi agira ati “dore ngiye gutuma barya igiti gisharira cyane, mbahe n’amazi arimo uburozi bayanywe. Kuko abahanuzi b’i Yerusalemu bakwije ubuhakanyi mu gihugu hose.”
16  Yehova nyir’ingabo aravuga ati “ntimwumve amagambo abahanuzi babahanurira. Batuma muhinduka abatagira umumaro. Bavuga ibyo beretswe biturutse mu mitima yabo; ntibavuga ibituruka mu kanwa ka Yehova.
17  Bahora babwira abansuzugura bati ‘Yehova yavuze ati “muzagira amahoro.”’ Kandi babwira abagenda bakurikiza imitima yabo yinangiye bati ‘nta byago bizabageraho.’
18  Ni nde wicaye mu itsinda ry’inkoramutima za Yehova kugira ngo arebe kandi yumve ijambo rye? Ni nde witaye ku ijambo rye kugira ngo aryumve?
19  Dore hazaza inkubi y’umuyaga uturutse kuri Yehova, ari wo mujinya we, ndetse hazaza umuyaga wa serwakira wikarage ku mitwe y’ababi.
20  Uburakari bwa Yehova ntibuzahindukira butarasohoza ibyo yagambiriye, ibyo atekereza mu mutima we. Mu minsi ya nyuma muzabyitaho mubisobanukirwe.
21  “Sinigeze ntuma abo bahanuzi, ariko barihuse; nta cyo nababwiye, ariko barahanuye.
22  Ariko iyo baguma mu itsinda ry’inkoramutima zanjye, baba baratumye abagize ubwoko bwanjye bumva amagambo yanjye, kandi baba baratumye bahindukira, bakareka inzira zabo mbi n’imigenzereze yabo mibi.”
23  Yehova aravuga ati “mbese ndi Imana yo hafi gusa? Mbese si ndi n’Imana ya kure?”
24  “Mbese hari uwakwihisha ahantu hiherereye simubone?,” ni ko Yehova avuga. “Ese hari icyanyisoba mu ijuru no ku isi?,” ni ko Yehova avuga.
25  “Numvise ibyo abahanuzi bahanura ibinyoma mu izina ryanjye bavuze, bagira bati ‘narose! Narose!’
26  Ibyo bizahereza he kuba mu mitima y’abahanuzi bahanura ibinyoma, bagahanura bakurikije uburyarya bwo mu mitima yabo?
27  Batekereza uko bakwibagiza ubwoko bwanjye izina ryanjye, bitewe n’inzozi bakomeza kurotorerana, nk’uko ba sekuruza bibagijwe izina ryanjye na Bayali.
28  Umuhanuzi ufite inzozi yarose, narotore izo nzozi; ariko ufite ijambo ryanjye narivuge mu kuri.” “Umurama uhuriye he n’impeke?,” ni ko Yehova avuga.
29  “Mbese ijambo ryanjye ntirimeze nk’umuriro,” ni ko Yehova avuga, “kandi se ntirimeze nk’inyundo y’umucuzi imenagura urutare?”
30  “Ni cyo gituma ngiye guhagurukira abahanuzi,” ni ko Yehova avuga, “abahanuzi biba amagambo yanjye, buri wese akayiba mugenzi we.”
31  “Ngiye guhagurukira abahanuzi,” ni ko Yehova avuga, “abahanuzi bakoresha ururimi rwabo bavuga bati ‘uku ni ko avuga!’”
32  “Ubu ngiye guhagurukira abahanuzi barota inzozi z’ibinyoma,” ni ko Yehova avuga, “bakazirotorera ubwoko bwanjye bakabuyobya bitewe n’ibinyoma byabo n’ubwirasi bwabo.” “Ariko sinigeze mbatuma, nta n’icyo nigeze mbategeka. Nta cyo bazamarira ubu bwoko,” ni ko Yehova avuga.
33  “Nihagira uwo muri ubu bwoko cyangwa umuhanuzi cyangwa umutambyi, ukubaza ati ‘umutwaro wa Yehova ni uwuhe?’ Uzabasubize uti ‘“ni mwebwe, ni mwe mutwaro! Kandi nzabata,” ni ko Yehova avuga.’
34  Kandi nihagira umuhanuzi cyangwa umutambyi cyangwa uwo muri ubu bwoko uvuga ati ‘umutwaro wa Yehova,’ nzamuhagurukira we n’abo mu rugo rwe.
35  Ibi ni byo mukomeza kubwirana, buri wese akabwira mugenzi we n’umuvandimwe we ati ‘Yehova yashubije iki? Kandi se Yehova yavuze iki?’
36  Ntimukongere kuvuga umutwaro wa Yehova, kuko ijambo buri wese avuga ari ryo rimubera umutwaro, kandi mwahinduye amagambo y’Imana nzima, Yehova nyir’ingabo Imana yacu.
37  “Uzabwire umuhanuzi uti ‘Yehova yagushubije iki? Kandi se Yehova yavuze iki?
38  Kandi nimukomeza kuvuga muti “umutwaro wa Yehova,” Yehova na we aravuga ati “kubera ko muvuga muti ‘iri jambo ni umutwaro wa Yehova,’ kandi nkomeza kubatumaho nti ‘ntimukavuge muti “umutwaro wa Yehova!,”’
39  nanjye ngiye kubirengagiza burundu, kandi nzabata, nte n’uyu mugi nabahaye mwe na ba sokuruza, maze mumve imbere.
40  Kandi nzabashyiraho igitutsi kitazibagirana kugeza ibihe bitarondoreka, n’ikimwaro kitazibagirana kugeza ibihe bitarondoreka.”’”
42  Hanyuma abatware b’ingabo bose na Yohanani mwene Kareya na Yezaniya mwene Hoshaya n’abantu bose, uhereye ku woroheje ukageza ku ukomeye, baraza
2  babwira umuhanuzi Yeremiya bati “turakwinginze, ureke tugire icyo tukwisabira: usenge udusabira kuri Yehova Imana yawe, usabire abasigaye bose, kuko twasigaye turi bake kandi twarahoze turi benshi, nk’uko nawe utureba.
3  Kandi Yehova Imana yawe atubwire inzira dukwiriye kunyuramo n’icyo dukwiriye gukora.”
4  Nuko umuhanuzi Yeremiya arababwira ati “ndabumvise. Ngiye gusenga Yehova Imana yanyu nkurikije ibyo mumbwiye, kandi ijambo ryose Yehova ari bubasubize ndaribabwira nta cyo mbahishe.”
5  Na bo babwira Yeremiya bati “Yehova abe umuhamya w’ukuri kandi wizerwa wo kudushinja, nitudakora ibihuje n’ijambo ryose Yehova Imana yawe ari bukudutumeho,
6  ryaba ryiza cyangwa ribi, ijwi rya Yehova Imana yacu tugutumyeho ni ryo tuzumvira kugira ngo tumererwe neza, kuko tuzaba twumviye ijwi rya Yehova Imana yacu.”
7  Hashize iminsi icumi, ijambo rya Yehova riza kuri Yeremiya.
8  Nuko ahamagaza Yohanani mwene Kareya n’abatware b’ingabo bose bari kumwe na we n’abantu bose, uhereye ku woroheje kugeza ku ukomeye;
9  arababwira ati “Yehova Imana ya Isirayeli, uwo mwantumyeho kugira ngo mugezeho ibyo mwamusabye, aravuga ati
10  ‘nimukomeza gutura muri iki gihugu, nanjye nzabubaka sinzabasenya, nzabatera sinzabarandura; nzicuza ku bw’ibyago byose nabateje.
11  Ntimugire ubwoba bitewe n’umwami w’i Babuloni mutinya.’ “‘Ntabatere ubwoba,’ ni ko Yehova avuga, ‘kuko ndi kumwe namwe kugira ngo mbarokore kandi mbakize ukuboko kwe.
12  Nzabagirira imbabazi, kandi na we azazibagirira abagarure ku butaka bwanyu.
13  “‘Ariko nimuvuga muti “oya; ntituzatura muri iki gihugu,” mukanga kumvira ijwi rya Yehova Imana yanyu,
14  mukavuga muti “oya; ahubwo tuzajya mu gihugu cya Egiputa aho tutazongera kubona intambara cyangwa ngo twumve ijwi ry’ihembe cyangwa ngo dusonze twabuze umugati, kandi aho ni ho tuzatura.”
15  Niba rero ari uko muvuga, nimwumve ijambo rya Yehova mwa basigaye b’i Buyuda mwe. Yehova nyir’ingabo Imana ya Isirayeli aravuga ati “nimwiyemeza mumaramaje kujya muri Egiputa, maze mukajya guturayo muri abimukira,
16  inkota mutinya izabasanga mu gihugu cya Egiputa, n’inzara ibatera ubwoba ibakurikirane muri Egiputa, kandi ni ho muzapfira.
17  Abantu bose biyemeje bamaramaje kujya gutura muri Egiputa ari abimukira ni bo bazicwa n’inkota n’inzara n’icyorezo, kandi nta n’umwe uzarokoka cyangwa ngo acike ibyago nzabateza.”’
18  “Yehova nyir’ingabo Imana ya Isirayeli aravuga ati ‘nk’uko nasutse uburakari bwanjye n’umujinya wanjye ku baturage b’i Yerusalemu, ni ko nzabasukaho uburakari bwanjye mbahora ko mwagiye muri Egiputa, kandi muzahinduka umuvumo n’abo gutangarirwa, mube iciro ry’imigani n’igitutsi. Kandi ntimuzongera kubona iki gihugu.’
19  “Yehova yabihanangirije mwa basigaye b’i Buyuda mwe. Ntimujye muri Egiputa. Mumenye ko mbibahamirije uyu munsi,
20  kandi ko mwacumuriye ubugingo bwanyu; kuko mwe ubwanyu mwantumye kuri Yehova Imana yanyu, mukambwira muti ‘usenge udusabira kuri Yehova Imana yawe; ibyo Yehova Imana yacu azakubwira byose uzabitubwire, natwe tuzabikora.’
21  None uyu munsi ndabibabwiye, ariko ntimuzumvira ijwi rya Yehova Imana yanyu, cyangwa ngo mukore ibyo yabantumyeho.
22  Kandi mumenye ko icyo gihugu mwifuza cyane kujya kubamo muri abimukira ari cyo muzapfiramo mwishwe n’inkota n’inzara n’icyorezo.”
22  Yehova aravuga ati “manuka ujye mu rugo rw’umwami w’u Buyuda, uhavugire aya magambo.
2  Umubwire uti ‘umva amagambo ya Yehova, yewe mwami w’u Buyuda wicara ku ntebe y’ubwami ya Dawidi, wowe n’abagaragu bawe n’abantu bawe binjirira muri aya marembo.
3  Yehova aravuga ati “mujye muca imanza zitabera kandi zikiranuka, mukize unyagwa mumuvane mu maboko y’umuriganya; kandi ntimukagirire nabi umwimukira n’imfubyi n’umupfakazi. Ntimukabagirire urugomo kandi aha hantu ntimukahamenere amaraso y’utariho urubanza.
4  Nimukurikiza ayo magambo rwose, ntihazabura abami bicara ku ntebe y’ubwami ya Dawidi, binjirira mu marembo y’iyi nzu bari mu magare no ku mafarashi, bashagawe n’abagaragu babo n’abaturage babo.”’
5  “‘Ariko nimwanga kumvira ayo magambo, jye ubwanjye ndirahiye,’ ni ko Yehova avuga, ‘ko iyi nzu izahinduka amatongo.’
6  “Yehova yavuze iby’inzu y’umwami w’u Buyuda ati ‘umbereye nka Gileyadi, impinga y’umusozi wa Libani. Rwose nzaguhindura ubutayu, kandi nta n’umwe mu migi yawe uzaturwa.
7  Nzagutoranyiriza abazakurimbura, buri wese afite intwaro ze; kandi bazatema ibiti byawe by’amasederi by’indobanure babigushe mu muriro.
8  Abantu bo mu mahanga menshi bazanyura kuri uyu mugi, babazanye bati “ni iki cyatumye Yehova agenza atya uyu mugi wari ukomeye?”
9  Bazavuga bati “byatewe n’uko bataye isezerano rya Yehova Imana yabo, bakunamira izindi mana bakazikorera.”’
10  “Ntimuririre uwapfuye kandi ntimumuborogere. Ahubwo muborogere ugiye kuko atazagaruka; ntazongera kubona igihugu cya bene wabo.
11  Kuko Yehova yavuze ibya Shalumu mwene Yosiya umwami w’u Buyuda utegeka mu cyimbo cya se Yosiya, wavuye aha hantu, ati ‘ntazagaruka ukundi.
12  Azagwa iyo yajyanywe mu bunyage, kandi ntazongera kubona iki gihugu.’
13  “Azabona ishyano uwubaka inzu ye, ariko atayubakishije gukiranuka, akubaka ibyumba bye byo hejuru, ariko atabyubakishije ubutabera, ahubwo agakoresha mugenzi we umukorera ku busa, ntamuhe ibihembo bye,
14  akavuga ati ‘ngiye kwiyubakira inzu nini, n’ibyumba byo hejuru bigari; nzayiha amadirishya magari, nyomekeho imbaho z’amasederi nyisige irangi ry’umutuku.’
15  Mbese wibwira ko uzakomeza gutegeka bitewe gusa n’uko warushije abandi gukoresha amasederi? So ntiyariye, akanywa kandi agaca imanza zitabera kandi zikiranuka? Icyo gihe yari aguwe neza.
16  Yarenganuraga imbabare n’umukene. Icyo gihe yari aguwe neza. ‘Mbese ntibyatewe n’uko yamenye?,’ ni ko Yehova avuga.
17  ‘Nta kindi werekejeho amaso yawe n’umutima wawe, uretse gushaka indamu mbi no gushaka amaraso y’utariho urubanza kugira ngo uyavushe, no kuriganya no kunyaga.’
18  “Ni yo mpamvu Yehova yavuze ibirebana na Yehoyakimu mwene Yosiya umwami w’u Buyuda, ati ‘ntibazamuborogera nk’uko bavuga bati “ye baba muvandimwe wanjye we! Ye baba mushiki wanjye we!” Kandi ntibazamuborogera bavuga bati “ayii databuja we! Yuu! Icyubahiro cye we!”
19  Azahambwa nk’uko indogobe zihambwa, bamukurubane maze bamujugunye hanze y’amarembo ya Yerusalemu.’
20  “Zamuka ujye muri Libani urire, ujye n’i Bashani utere hejuru. Uririre muri Abarimu kuko abagukundaga cyane bose barimbutse.
21  Navuganye nawe igihe wari umerewe neza, ariko uravuga uti ‘sinzumvira!’ Uhereye mu buto bwawe ni uko wari umeze, kuko utigeze wumvira ijwi ryanjye.
22  Umuyaga uzaragira abungeri bawe bose, kandi abagukundaga cyane bazajyanwa mu bunyage. Icyo gihe uzakorwa n’isoni umware bitewe n’ibyago byose bizakugeraho.
23  Yewe utuye muri Libani, ukagira icyari cyawe mu masederi, mbega ukuntu uzasuhuza umutima igihe uzafatwa n’ububabare nk’ubw’umugore urimo abyara!”
24  “Yehova aravuga ati ‘ndahiye kubaho kwanjye, ko niyo wowe Koniya mwene Yehoyakimu umwami w’u Buyuda waba uri impeta iriho ikimenyetso iri ku kuboko kwanjye kw’iburyo, nagukuraho!
25  Nzaguhana mu maboko y’abahiga ubugingo bwawe, nguhane mu maboko y’abo utinya no mu maboko ya Nebukadinezari umwami w’i Babuloni, no mu maboko y’Abakaludaya.
26  Wowe na nyoko wakubyaye nzabajugunya mu kindi gihugu mutavukiyemo, kandi ni ho muzapfira.
27  Ntibazasubira mu gihugu ubugingo bwabo buzaba bwifuza gusubiramo.
28  Mbese uyu mugabo Koniya ni ikibumbano cyasuzuguwe, kikajanjagurwa kandi kikaba kitishimirwa? Kuki we n’urubyaro rwe bajugunywa, bagatabwa mu gihugu batigeze kumenya?’
29  “Yewe wa si we, wa si we, wa si we, umva ijambo rya Yehova!
30  Yehova aravuga ati ‘mwandike ko uyu mugabo atagira abana, ko ari umugabo w’umunyambaraga utazagira icyo ageraho mu minsi yo kubaho kwe, kuko mu rubyaro rwe hatazagira n’umwe ugira icyo ageraho, ngo yicare ku ntebe y’ubwami ya Dawidi kandi ategeke u Buyuda.’”
38  Nuko Shefatiya mwene Matani na Gedaliya mwene Pashuri na Yukali mwene Shelemiya na Pashuri mwene Malikiya bumva amagambo Yeremiya yabwiraga abantu bose, agira ati
2  “Yehova aravuga ati ‘uzaguma muri uyu mugi azicwa n’inkota n’inzara n’icyorezo. Ariko uzasohoka agasanga Abakaludaya ni we uzakomeza kubaho, kandi azarokora ubugingo bwe abeho.’
3  Yehova aravuga ati ‘uyu mugi uzahanwa mu maboko y’ingabo z’umwami w’i Babuloni nta kabuza, kandi azawufata rwose.’”
4  Nuko abatware babwira umwami bati “turagusaba ko uyu muntu yicwa, kuko iyo abwira abantu ayo magambo atuma amaboko y’ingabo zisigaye muri uyu mugi n’amaboko y’abantu bose atentebuka. Uyu muntu ntashakira ubu bwoko amahoro, ahubwo abushakira ibyago.”
5  Umwami Sedekiya arababwira ati “dore ari mu maboko yanyu, kuko nta kintu na kimwe umwami yababuza gukora.”
6  Nuko bafata Yeremiya bamujugunya mu rwobo rw’amazi rwa Malikiya umwana w’umwami, rwari mu Rugo rw’Abarinzi. Bamanuriramo Yeremiya bakoresheje imigozi. Muri urwo rwobo nta mazi yarimo, ahubwo harimo ibyondo; maze Yeremiya asaya muri ibyo byondo.
7  Hanyuma Ebedi-Meleki, Umunyetiyopiya w’inkone wabaga mu nzu y’umwami, yumva ko bajugunye Yeremiya mu rwobo rw’amazi; icyo gihe umwami yari yicaye mu Irembo rya Benyamini.
8  Ebedi-Meleki asohoka mu nzu y’umwami aragenda abwira umwami ati
9  “nyagasani mwami wanjye, aba bantu bagize nabi mu byo bakoreye umuhanuzi Yeremiya byose. Dore bamujugunye mu rwobo rw’amazi, kandi azicirwamo n’inzara kuko nta mugati usigaye mu murwa.”
10  Nuko umwami ategeka Ebedi-Meleki w’Umunyetiyopiya, ati “fata abantu mirongo itatu mugende mukure umuhanuzi Yeremiya muri urwo rwobo rw’amazi atarapfa.”
11  Ebedi-Meleki afata abo bantu ajya mu nzu y’umwami munsi y’inzu y’ububiko, afata ibitambaro bishaje n’imyenda ishaje abimanuza imigozi abihereza Yeremiya mu rwobo rw’amazi.
12  Nuko Ebedi-Meleki w’Umunyetiyopiya abwira Yeremiya ati “shyira ibyo bitambaro n’iyo myenda mu maha maze urenzeho imigozi.” Yeremiya abigenza atyo.
13  Hanyuma bazamura Yeremiya bakoresheje imigozi, bamuvana muri rwa rwobo. Nuko Yeremiya akomeza kuba mu Rugo rw’Abarinzi.
14  Umwami Sedekiya atuma abantu ngo bamuzanire umuhanuzi Yeremiya mu muryango wa gatatu wo mu nzu ya Yehova, hanyuma umwami abwira Yeremiya ati “hari icyo ngiye kukubaza nawe ntugire icyo umpisha.”
15  Yeremiya asubiza Sedekiya ati “mbese ningira icyo nkubwira ntunyica? Kandi niyo nakugira inama ntiwanyumvira.”
16  Nuko Umwami Sedekiya arahira Yeremiya bari ahiherereye ati “nkurahiye Yehova Imana nzima waduhaye ubu bugingo, si ndi bukwice kandi singuhana mu maboko y’abahiga ubugingo bwawe.”
17  Yeremiya abwira Sedekiya ati “Yehova Imana nyir’ingabo, Imana ya Isirayeli aravuga ati ‘nusohoka ukishyira mu maboko y’abatware b’umwami w’i Babuloni, ubugingo bwawe buzakomeza kubaho kandi uyu mugi ntuzatwikwa; kandi wowe n’abo mu rugo rwawe muzakomeza kubaho.
18  Ariko nudasohoka ngo wishyire mu maboko y’abatware b’umwami w’i Babuloni, uyu mugi uzahanwa mu maboko y’Abakaludaya, kandi bazawutwika, nawe ntuzabacika.’”
19  Nuko Umwami Sedekiya abwira Yeremiya ati “ndatinya Abayahudi bahungiye mu Bakaludaya; ndatinya ko bampana mu maboko yabo bakangirira nabi.”
20  Ariko Yeremiya aramusubiza ati “ntibazaguhana mu maboko yabo. Ndakwinginze, umvira ijwi rya Yehova wumve ibyo nkubwira, ni bwo uzamererwa neza kandi ubugingo bwawe buzakomeza kubaho.
21  Ariko niwanga kugenda, ibi ni byo Yehova yanyeretse:
22  dore abagore bose basigaye mu nzu y’umwami w’u Buyuda bashyiriwe abatware b’umwami w’i Babuloni, kandi baravuga bati‘Abantu mwari mubanye amahoro baragushutse maze barakuganza. Batumye ibirenge byawe bisaya mu byondo hanyuma bisubirira inyuma.’
23  Abagore bawe bose n’abana bawe bashyiriwe Abakaludaya, kandi nawe ntuzabacika ahubwo uzafatwa n’umwami w’i Babuloni kandi uzatuma uyu mugi utwikwa.”
24  Nuko Sedekiya abwira Yeremiya ati “uramenye ntihagire umenya ibyo twavuganye, utazapfa.
25  Abatware nibumva ko navuganye nawe bakaza bakakubaza bati ‘tubwire, ni iki wabwiye umwami? Ntugire icyo uduhisha natwe ntituzakwica. Kandi se umwami yakubwiye iki?’
26  Uzababwire uti ‘nisabiraga umwami kutansubiza mu nzu ya Yehonatani kugira ngo ntazahapfira.’”
27  Hanyuma abatware bose basanga Yeremiya baramubaza, nawe abasubiza akurikije ibyo umwami yamutegetse byose. Nuko bacecekera imbere ye kuko nta wigeze yumva ibyo bavuganye.
28  Yeremiya akomeza kuba mu Rugo rw’Abarinzi kugeza igihe Yerusalemu yafatiwe, kandi byose byasohoye igihe Yerusalemu yafatwaga.
32  Ijambo ryaje kuri Yeremiya riturutse kuri Yehova mu mwaka wa cumi w’ingoma ya Sedekiya umwami w’u Buyuda, hakaba hari mu mwaka wa cumi n’umunani w’ingoma ya Nebukadinezari.
2  Icyo gihe, ingabo z’umwami w’i Babuloni zari zigose Yerusalemu, kandi umuhanuzi Yeremiya yari afungiwe mu Rugo rw’Abarinzi rwari mu nzu y’umwami w’u Buyuda,
3  kuko Sedekiya umwami w’u Buyuda yari yaramufunze, avuga ati “Kuki uhanura ugira uti ‘Yehova aravuga ati “uyu mugi ngiye kuwuhana mu maboko y’umwami w’i Babuloni kandi azawigarurira;
4  ndetse Sedekiya umwami w’u Buyuda ntazacika Abakaludaya, kuko azahanwa mu maboko y’umwami w’i Babuloni; kandi azavugana na we imbonankubone barebana mu maso”’;
5  ‘azajyana Sedekiya i Babuloni, agumeyo kugeza igihe nzamwitaho,’ ni ko Yehova avuga; ‘nubwo mukomeza kurwanya Abakaludaya, ntimuzatsinda’?”
6  Nuko Yeremiya aravuga ati “ijambo rya Yehova ryanjeho rigira riti
7  ‘dore Hanameli mwene Shalumu so wanyu aje kukubwira ati “gura umurima wanjye uri muri Anatoti, kuko ari wowe ufite uburenganzira bwo kuwucungura ukawugura.”’”
8  Hanyuma Hanameli mwene data wacu araza, nk’uko ijambo rya Yehova ryari ryabivuze, ansanga mu Rugo rw’Abarinzi, maze arambwira ati “ndakwinginze gura umurima wanjye uri muri Anatoti mu gihugu cya Benyamini, kuko ari wowe ufite uburenganzira bwo kuwuhabwa ho umurage, kandi ni wowe ushobora kuwucungura. None wugure.” Mpita menya ko ryari ijambo rya Yehova.
9  Bityo ngura na Hanameli mwene data wacu uwo murima wari muri Anatoti, mupimira amafaranga angana na shekeli ndwi, n’ibiceri icumi by’ifeza.
10  Nuko nandika urwandiko rw’amasezerano ndushyiraho ikimenyetso gifatanya, ntora n’abagabo maze mupimira amafaranga ku munzani.
11  Hanyuma mfata urwandiko rw’amasezerano y’ubuguzi, urwo nari nashyizeho ikimenyetso gifatanya nkurikije amategeko n’amabwiriza, n’urundi rutariho ikimenyetso gifatanya.
12  Nuko rwa rwandiko rw’amasezerano y’ubuguzi nduha Baruki mwene Neriya mwene Mahaseya, ndumuhera imbere ya Hanameli mwene data wacu n’imbere y’abagabo banditse muri urwo rwandiko, n’imbere y’Abayuda bose bari bicaye mu Rugo rw’Abarinzi.
13  Hanyuma ntegekera Baruki imbere yabo nti
14  “Yehova nyir’ingabo Imana ya Isirayeli aravuga ati ‘fata izi nzandiko zombi, uru rw’amasezerano y’ubuguzi ruriho ikimenyetso gifatanya, n’uru rundi rutariho ikimenyetso gifatanya, ugende uzishyire mu rwabya kugira ngo zizamare igihe kirekire.’
15  Kuko Yehova nyir’ingabo Imana ya Isirayeli avuga ati ‘amazu n’imirima n’inzabibu bizongera kugurwa muri iki gihugu.’”
16  Nuko maze guha Baruki mwene Neriya urwandiko rw’amasezerano y’ubuguzi, nsenga Yehova nti
17  “Mwami w’Ikirenga Yehova! Ni wowe waremye ijuru n’isi ukoresheje imbaraga zawe nyinshi n’ukuboko kwawe kurambuye. Ibi byose si ibintu bitangaje kuri wowe,
18  wowe ugaragariza ineza yuje urukundo abantu ibihumbi, ukitura abana ibyaha bya ba se, ukabashyirira inyiturano mu gituza, wowe Mana y’ukuri ikomeye kandi ifite imbaraga, izina ryawe rikaba ari Yehova nyir’ingabo,
19  wowe ufite imigambi ihebuje, kandi ugakora ibikorwa byinshi, wowe ufite amaso areba inzira zose z’abana b’abantu, kugira ngo witure buri wese ukurikije inzira ze n’imbuto z’imigenzereze ye;
20  wowe wakoreye ibimenyetso n’ibitangaza mu gihugu cya Egiputa kugeza n’uyu munsi, ukabikorera muri Isirayeli no mu bandi bantu kugira ngo wiheshe izina rikomeye nk’uko bimeze ubu.
21  Ni wowe wakuye abagize ubwoko bwawe bwa Isirayeli mu gihugu cya Egiputa, ukoresheje ibimenyetso n’ibitangaza, n’ukuboko gukomeye kandi kurambuye n’ububasha bwawe buteye ubwoba.
22  “Nyuma yaho wabahaye iki gihugu warahiye ba sekuruza ko wari kuzakibaha, igihugu gitemba amata n’ubuki.
23  Nuko baraza baracyigarurira, ariko ntibumviye ijwi ryawe cyangwa ngo bakurikize amategeko yawe. Ibyo wabategetse gukora byose ntibabikoze, bituma ubateza ibi byago byose.
24  Dore abantu bateye uyu mugi bawurundaho ibyo kuririraho kugira ngo bawigarurire, kandi uyu mugi uzahanwa mu maboko y’Abakaludaya bawurwanya, bitewe n’inkota n’inzara n’icyorezo; kandi ibyo wavuze byarasohoye nk’uko ubyirebera.
25  Nyamara Mwami w’Ikirenga Yehova, ni wowe ubwawe wanyibwiriye uti ‘tanga amafaranga ugure uyu murima utore n’abagabo,’ kandi uyu mugi uzahanwa mu maboko y’Abakaludaya.”
26  Maze ijambo rya Yehova riza kuri Yeremiya rigira riti
27  “ni jye Yehova Imana y’abantu bose. Ese hari ikintu gitangaje kuri jye?
28  Ni yo mpamvu Yehova avuga ati ‘ngiye guhana uyu mugi mu maboko y’Abakaludaya no mu maboko ya Nebukadinezari umwami w’i Babuloni, kandi azawigarurira.
29  Abakaludaya barwanya uyu mugi bazawinjiramo bawutwike ukongoke, batwike n’ibisenge by’amazu boserezagaho Bayali ibitambo kandi bagasukira izindi mana ituro ry’ibyokunywa bagamije kundakaza.’
30  “‘Abisirayeli n’Abayuda bakoraga ibibi gusa mu maso yanjye uhereye mu buto bwabo; nanone Abisirayeli bandakarisha imirimo y’amaboko yabo,’ ni ko Yehova avuga.
31  ‘Kuko kuva uyu mugi wakubakwa kugeza magingo aya, wagiye untera umujinya n’uburakari gusa, kugira ngo nzawukure imbere yanjye,
32  nywuhora ibibi byose Abisirayeli n’Abayuda bakoze kugira ngo bandakaze, bo n’abami babo n’abatware babo n’abatambyi babo n’abahanuzi babo, n’abantu b’i Buyuda n’abaturage b’i Yerusalemu.
33  Kandi bakomeje kuntera umugongo aho kunyereka mu maso habo nubwo nabigishaga, nkazinduka kare nkabigisha, nyamara nta n’umwe muri bo wigeze yumva ngo yemere guhanwa.
34  Bashyize ibintu byabo biteye ishozi mu nzu yitiriwe izina ryanjye kugira ngo bayihumanye.
35  Nanone bubakiye Bayali utununga turi mu gikombe cya mwene Hinomu, kugira ngo bajye bahatwikira abahungu babo n’abakobwa babo babatambira Moleki, icyo kikaba ari ikintu ntigeze mbategeka, kandi ntibyigeze biza mu mutima wanjye ko bakora ikizira nk’icyo, bagatuma Yuda akora icyaha.’
36  “Ni yo mpamvu Yehova Imana ya Isirayeli avuga iby’uyu mugi muvuga ko uzahanwa mu maboko y’umwami w’i Babuloni ukagabizwa inkota n’inzara n’icyorezo, ati
37  ‘dore ngiye kuzabateranyiriza hamwe mbakuye mu bihugu byose nzaba narabatatanyirijemo mfite umujinya n’uburakari, ndetse uburakari bukaze; kandi nzabagarura aha hantu ntume bahatura bafite umutekano.
38  Bazaba ubwoko bwanjye, nanjye mbe Imana yabo.
39  Nzabaha umutima umwe n’inzira imwe kugira ngo bahore bantinya, bityo bazagubwe neza bo n’abana babo.
40  Nzagirana na bo isezerano rihoraho iteka ryose, ko ntazabata, ahubwo ko nzabagirira neza; kandi nzatuma bantinya mu mitima yabo kugira ngo batazanta.
41  Nzanezezwa no kubagirira neza, kandi nzabatera muri iki gihugu mu budahemuka, mbigiranye umutima wanjye wose n’ubugingo bwanjye bwose.’”
42  “Yehova aravuga ati ‘nk’uko nateje ubu bwoko ibi byago byose bikomeye, ni na ko nzabagaragariza ineza yose mvuga ko nzabagaragariza.
43  Imirima izagurwa muri iki gihugu, icyo muzaba muvugaho muti “cyabaye umwirare nta muntu cyangwa itungo bikiharangwa. Cyahanwe mu maboko y’Abakaludaya.”’
44  “‘Abantu bazagura imirima amafaranga maze byandikwe mu rwandiko rw’amasezerano, bashyireho n’ikimenyetso gifatanya, batore n’abagabo mu gihugu cya Benyamini no mu nkengero za Yerusalemu no mu migi y’u Buyuda no mu migi yo mu karere k’imisozi miremire no mu migi yo mu kibaya no mu migi yo mu majyepfo, kuko nzagarura abaho bari barajyanywe mu bunyage,’ ni ko Yehova avuga.”
6  Mwa Babenyamini mwe, nimuve muri Yerusalemu mushake aho mwikinga; muvugirize ihembe i Tekowa, mushyire ikimenyetso cy’umuriro i Beti-Hakeremu kuko ibyago birekereje biturutse mu majyaruguru, ndetse haje irimbuka rikomeye.
2  Umukobwa w’i Siyoni yari mwiza cyane kandi ari umudabagizi.
3  Abashumba bamuteye bari kumwe n’imikumbi yabo bamugotesha amahema yabo, buri wese afata agace ke aragiramo.
4  Bejeje intambara kugira ngo bamutere, baravuga bati “muhaguruke tuzamuke ku manywa y’ihangu!” “Tugushije ishyano kuko umunsi uciye ikibu, kuko ibicucu bya nimugoroba bikomeje kuba birebire!”
5  “Muhaguruke tuzamuke nijoro turimbure iminara ye.”
6  Yehova nyir’ingabo aravuga ati “muteme ibiti mwubake ibyo kuririraho muteye Yerusalemu. Ni umugi ufite ibyo uryozwa, wuzuye ibikorwa byo gukandamiza gusa.
7  Nk’uko igitega kibika amazi agakomeza kuba afutse, ni ko na wo wakomeje kubungabunga ubugome bwawo. Urugomo no kunyaga byumvikana muri wo; indwara n’icyago bihora imbere yanjye.
8  Yerusalemu we, emera gukosorwa kugira ngo ubugingo bwanjye butakuzinukwa bukakureka, nkaguhindura umwirare, ukaba igihugu kidatuwe.”
9  Yehova nyir’ingabo aravuga ati “bazahumba abasigaye bo muri Isirayeli nk’uko bahumba imizabibu. Garura ukuboko kwawe nk’umuntu usoroma imizabibu ku mashami y’umuzabibu.”
10  “Ni nde nabwira nkamuburira, kugira ngo bumve? Dore amatwi yabo ni amatwi atarakebwe, ku buryo badashobora kumva. Ijambo rya Yehova ryabaye igitutsi kuri bo, ntibaryishimira.
11  Uburakari bwa Yehova bungurumaniramo. Ndambiwe gukomeza kwifata.” “Busuke ku mwana uri mu muhanda no ku basore bafitanye ubucuti, kuko umugabo n’umugore we na bo bazafatwa, n’umusaza agafatanwa n’umusaza rukukuri.
12  Amazu yabo azigarurirwa n’abandi, bigarurire imirima yabo n’abagore babo icyarimwe. Kuko nzaramburira ukuboko kwanjye ku batuye muri icyo gihugu,” ni ko Yehova avuga.
13  “Buri wese muri bo, uhereye ku woroheje ukageza ku ukomeye, yishakira indamu mbi; uhereye ku muhanuzi ukageza ku mutambyi, buri wese akora iby’uburiganya.
14  Bagerageza komora uruguma rw’ubwoko bwanjye baruca hejuru, bavuga bati ‘ni amahoro! Ni amahoro!’ kandi nta mahoro ariho.
15  Mbese bigeze bagira isoni bitewe n’ibintu byangwa urunuka bakoze? Icya mbere, ntibigeze bagira isoni; ikindi kandi, ntibigeze bagira ipfunwe. Ni cyo kizatuma bagwa mu bagwa; igihe nzabaryoza ibyo bakoze, bazasitara,” ni ko Yehova avuga.
16  Yehova aravuga ati “muhagarare mu nzira, murebe kandi mubaririze inzira za kera, mubaze aho inzira nziza iri abe ari yo munyuramo, maze murebe ngo ubugingo bwanyu buragubwa neza.” Ariko bakomezaga kuvuga bati “ntituzayinyuramo.”
17  “Nabahagurukirije abarinzi, ndavuga nti ‘mwumve ijwi ry’ihembe!’” Ariko bakomezaga kuvuga bati “ntituzumva.”
18  “None rero mwa mahanga mwe, nimwumve! Nawe wa teraniro we, umenye ibigiye kuzababaho.
19  Wa si we, tega amatwi! Dore ngiye guteza ab’ubu bwoko ibyago mbahora ibitekerezo byabo, kuko batigeze bita ku magambo yanjye, kandi bakomeje kwanga amategeko yanjye.”
20  “Kuba munzanira ububani buturutse i Sheba n’urubingo ruhumura neza ruturutse mu gihugu cya kure, bimariye iki? Sinishimira ibitambo byanyu bikongorwa n’umuriro, kandi sinezezwa n’ibitambo byanyu.”
21  Ni yo mpamvu Yehova avuga ati “dore ngiye gushyira ibisitaza imbere y’ubu bwoko, kandi abana na ba se bazabisitaraho nta kabuza; umuturanyi azarimbukana na mugenzi we.”
22  Yehova aravuga ati “dore hari ubwoko buje buturutse mu gihugu cyo mu majyaruguru, kandi hari ishyanga rikomeye rizahagurutswa riturutse ku mpera z’isi.
23  Bazaza bitwaje umuheto n’icumu. Ni ishyanga ry’abagome, kandi nta we bazagirira impuhwe. Ikiriri cyabo kizaba kimeze nk’inyanja ihorera, kandi bazaza bagendera ku mafarashi. Biteguye urugamba nk’umugabo w’intwari kugira ngo bakurwanye, yewe mukobwa w’i Siyoni we.”
24  Twumvise inkuru yabyo, amaboko yacu aratentebuka. Agahinda karatweguye, dufatwa n’imibabaro nk’iy’umugore ubyara.
25  Ntimusohoke ngo mujye mu gasozi kandi ntimugende mu nzira, kuko hari inkota y’umwanzi n’ubwoba impande zose.
26  Yewe mukobwa w’ubwoko bwanjye we, ambara ikigunira wigaragure mu ivu. Rira nk’umuntu uririra umuhungu we w’ikinege, uboroge bitewe n’ishavu, kuko umunyazi azatugwa gitumo.
27  “Nakugize uwo gusuzuma ibyuma mu bantu banjye, kugira ngo ubigenzure neza. Uzamenye inzira yabo uyigenzure.
28  Bose barinangiye birengeje urugero, bagenda basebanya; bameze nk’umuringa n’icyuma. Bose ni abarimbuzi.
29  Imivuba yarahiye. Mu muriro wabo havamo icyuma cy’isasu. Umuntu akomeza gucenshura ariko ntibigire icyo bitanga, kandi ababi ntibigeze bajya ukwabo.
30  Abantu bazabita ifeza yanzwe, kuko Yehova yabanze.”
31  Yehova aravuga ati “icyo gihe nzaba Imana y’imiryango yose ya Isirayeli, na yo izaba ubwoko bwanjye.”
2  Yehova aravuga ati “abarokotse inkota bagaragarijwe ineza mu butayu, igihe Abisirayeli bagendaga bashaka aho kuruhukira.”
3  Yehova yambonekeye ari kure arambwira ati “nagukunze urukundo ruhoraho. Ni yo mpamvu nagukuruje ineza yuje urukundo.
4  Yewe mwari wa Isirayeli we, nzongera nkubake, kandi koko uzubakwa. Uzafata amashako yawe ujye kubyinana n’abaseka.
5  Uzongera gutera inzabibu ku misozi y’i Samariya. Abatera bazatera maze batangire kurya imbuto.
6  Kuko hari umunsi abarinzi bo mu karere k’imisozi miremire ya Efurayimu bazahamagara bati ‘nimuhaguruke tuzamuke tujye i Siyoni, dusange Yehova Imana yacu.’”
7  Yehova aravuga ati “murangururire Yakobo ijwi mwishimye, mutere hejuru muhamagare uri hejuru y’amahanga. Mubitangaze. Musingize muvuga muti ‘Yehova, kiza ubwoko bwawe, ari bo basigaye bo muri Isirayeli.’
8  Nzabazana mbavanye mu gihugu cyo mu majyaruguru, mbateranyirize hamwe mbavanye ku mpera za kure cyane z’isi. Muri bo hazaba harimo impumyi n’ibirema, umugore utwite n’urimo abyara, bose bari kumwe. Bazagaruka ino ari iteraniro rinini.
9  Bazaza barira, kandi nzabazana banyinginga, bansaba kubemera. Nzabanyuza mu migezi yo mu bibaya, mu nzira nziza aho batazasitara, kuko Isirayeli namubereye Se, na Efurayimu akaba imfura yanjye.”
10  Mwa mahanga mwe, nimwumve ijambo rya Yehova kandi muritangaze mu birwa bya kure, mugira muti “uwatatanyije Isirayeli azayiteranyiriza hamwe, ayirinde nk’uko umwungeri arinda umukumbi we.
11  Kuko Yehova azacungura Yakobo akamuvana mu maboko y’umurusha imbaraga.
12  Bazaza barangurura ijwi ry’ibyishimo mu mpinga ya Siyoni, kandi bazaba bakeye bitewe n’ineza ya Yehova n’ibinyampeke na divayi nshya, n’amavuta n’amatungo akiri mato yo mu mukumbi n’ayo mu mashyo. Ubugingo bwabo buzamera nk’ubusitani bunese, kandi ntibazongera kunegekara.”
13  “Icyo gihe inkumi izishima ibyine, kimwe n’abasore n’abasaza bose hamwe. Amarira yabo nzayahindura ibyishimo; nzabahumuriza ntume bishima bibagirwe agahinda kabo.
14  Nzatuma ubugingo bw’abatambyi bubyibushywa n’ibyokurya bikungahaye, kandi abantu banjye bazahaga ibyiza nzabaha,” ni ko Yehova avuga.
15  “Yehova aravuga ati ‘ijwi ryo kurira no kuboroga cyane ryumvikaniye i Rama: ni Rasheli waririraga abana be, kandi yanze guhumurizwa ku bw’abana be, kubera ko bari batakiriho.’”
16  Yehova aravuga ati “‘reka kurira wihanagure amarira ku maso kuko imirimo yawe izaguhesha ingororano,’ ni ko Yehova avuga, ‘kandi bazagaruka bave mu gihugu cy’umwanzi.’
17  “‘Hari ibyiringiro by’imibereho yawe y’igihe kizaza,’ ni ko Yehova avuga, ‘kandi abana bawe bazagaruka mu gihugu cyabo.’”
18  “Numvise Efurayimu arira yiganyira ati ‘warankosoye kugira ngo nkosorwe, nk’ikimasa kitatojwe. Utume mpindukira, kandi rwose nzahindukira ntazuyaje kuko uri Yehova Imana yanjye.
19  Igihe nari maze guhindukira naricujije, kandi maze kubimenyeshwa nikubise ku kibero. Nakozwe n’isoni ndamwara kuko nikoreye igitutsi cyo mu busore bwanjye.’”
20  “Ese Efurayimu si umwana wanjye w’agaciro kenshi nkunda cyane nkamukuyakuya? Urugero nagejejeho muciraho iteka ni rwo nzagezaho mwibuka. Ni yo mpamvu amara yanjye yigoroye kubera igishyika mufitiye. Nzamugirira impuhwe nta kabuza,” ni ko Yehova avuga.
21  “Ishyirire ibimenyetso ku muhanda, wishingire ibyapa. Erekeza umutima wawe ku nzira y’igihogere, inzira uzanyuramo. Garuka yewe mwari wa Isirayeli we! Garuka mu migi yawe.
22  Wa mukobwa w’umuhemu we, uzakubita hirya no hino ugeze ryari? Yehova yaremye ikintu gishya mu isi: umugore azizirika ku mugabo w’umunyambaraga.”
23  Yehova nyir’ingabo Imana ya Isirayeli aravuga ati “bazongera kuvuga iri jambo mu gihugu cy’u Buyuda no mu migi yaho igihe nzakoranya abaho bajyanywe mu bunyage, ngo ‘Yehova aguhe umugisha, wowe buturo bukiranuka, wowe musozi wera.’
24  Abahinzi n’abajyanye n’amatungo yabo, bose hamwe bazatura mu Buyuda no mu migi yaho yose.
25  Ubugingo bunaniwe nzabuhaza, kandi ubugingo bwose bunegekaye nzabuhembura.”
26  Nuko ndakanguka ntangira kureba; ibitotsi byari byanguye neza.
27  Yehova aravuga ati “dore iminsi igiye kuza, ubwo nzatera mu nzu ya Isirayeli no mu nzu ya Yuda imbuto y’abantu n’imbuto y’amatungo.”
28  “Nk’uko nakomezaga kuba maso kugira ngo mbarandure, mbagushe hasi, mbasenye, mbarimbure kandi mbangize, ni na ko nzakomeza kuba maso kugira ngo mbubake kandi mbatere,” ni ko Yehova avuga.
29  “Icyo gihe ntibazongera kuvuga bati ‘ababyeyi bariye imizabibu y’ibitumbwe, ariko abana ni bo barwaye ubwinyo.’
30  Ahubwo umuntu wese azapfa azize icyaha cye. Umuntu wese uzarya imizabibu y’ibitumbwe, ni we uzarwara ubwinyo.”
31  “Dore iminsi igiye kuza,” ni ko Yehova avuga, “ubwo nzasezerana n’inzu ya Isirayeli n’inzu ya Yuda isezerano rishya,
32  ridahuje n’isezerano nagiranye na ba sekuruza umunsi nabafataga ukuboko nkabakura mu gihugu cya Egiputa, ‘kuko iryo sezerano ryanjye baryishe, nubwo nari umugabo wabo,’ ni ko Yehova avuga.”
33  “Iri ni ryo sezerano nzasezerana n’inzu ya Isirayeli nyuma y’iyo minsi,” ni ko Yehova avuga. “Nzashyira amategeko yanjye muri bo, kandi nzayandika mu mitima yabo. Nzaba Imana yabo na bo babe ubwoko bwanjye.”
34  “Ntibazigishanya, ngo buri wese yigishe mugenzi we cyangwa umuvandimwe we ati ‘menya Yehova!’ Kuko bose bazamenya, uhereye ku woroheje ukageza ku ukomeye wo muri bo,” ni ko Yehova avuga. “Kuko nzabababarira amakosa yabo, kandi ibyaha byabo sinzabyibuka ukundi.”
35  Yehova, we watanze izuba ngo rimurike ku manywa, agategeka ukwezi n’inyenyeri ngo bijye bimurika nijoro, we usembura inyanja imiraba yayo ikivumbagatanya, we witwa Yehova nyir’ingabo, aravuga ati
36  “‘niba ayo mategeko ashobora kuva imbere yanjye,’ ni ko Yehova avuga, ‘ubwo abagize urubyaro rwa Isirayeli na bo bareka kuba ishyanga imbere yanjye iteka ryose.’”
37  Yehova aravuga ati “‘niba ijuru ryashobora gupimwa n’imfatiro z’isi zikagenzurwa, ubwo nanjye nakwanga abagize urubyaro rwa Isirayeli bose bitewe n’ibyo bakoze byose,’ ni ko Yehova avuga.”
38  “Dore iminsi igiye kuza,” ni ko Yehova avuga, “maze umugi wubakirwe Yehova uhereye ku Munara wa Hananeli ukageza ku Irembo ry’Imfuruka.
39  Umugozi ugera uzongera kuramburwa ugere ku gasozi ka Garebu, uzenguruke ugere i Gowa.
40  Ikibaya cy’intumbi n’icy’ivu ririmo urugimbu cyose, n’amaterasi yose agenda akagera mu kibaya cy’akagezi ka Kidironi, kugeza ku mfuruka y’Irembo ry’Ifarashi ugana iburasirazuba, aho hose hazaba aherejwe Yehova. Ntihazarandurwa kandi ntihazasenywa ukundi kugeza ibihe bitarondoreka.”
21  Ijambo ryaje kuri Yeremiya riturutse kuri Yehova, igihe Umwami Sedekiya yamutumagaho Pashuri mwene Malikiya na Zefaniya mwene Maseya wari umutambyi, agira ati
2  “tubarize Yehova kuko Nebukadinezari umwami w’i Babuloni aturwanya. Ahari Yehova azadukorera ibihuje n’imirimo ye yose itangaje, bitume asubirayo atureke.”
3  Yeremiya arabasubiza ati “mugende mubwire Sedekiya muti
4  ‘Yehova Imana ya Isirayeli aravuga ati “ngiye guhindukiza intwaro z’intambara mufite, izo mukoresha murwanya umwami w’i Babuloni n’Abakaludaya babagoteye inyuma y’inkuta, nzikoranyirize hagati muri uyu mugi.
5  Nanjye ubwanjye nzabarwanya nkoresheje ukuboko kwanjye gukomeye kandi kurambuye, mfite umujinya n’uburakari, ndetse uburakari bukaze.
6  Nzakubita abatuye muri uyu mugi, abantu hamwe n’inyamaswa, kandi bazicwa n’icyorezo gikaze.”’
7  “‘“Hanyuma y’ibyo,” ni ko Yehova avuga, “nzatanga Sedekiya umwami w’u Buyuda n’abagaragu be na rubanda n’abazasigara muri uyu mugi barokotse icyorezo n’inkota n’inzara, mbahane mu maboko ya Nebukadinezari umwami w’i Babuloni, mbahane mu maboko y’abanzi babo n’abahiga ubugingo bwabo, kandi azabicisha inkota. Ntazabababarira cyangwa ngo abagirire impuhwe, habe no kubagirira imbabazi.”’
8  “Ubwire abo bantu uti ‘Yehova aravuga ati “dore mbashyize imbere inzira y’ubuzima n’inzira y’urupfu.
9  Uzaguma muri uyu mugi azicwa n’inkota n’inzara n’icyorezo; ariko uzasohoka akishyira mu maboko y’Abakaludaya babagose azabaho, kandi azarokora ubugingo bwe.”’
10  “‘“Nahanze amaso uyu mugi ntagamije kuwugirira neza, ahubwo ari ukugira ngo nywuteze ibyago,” ni ko Yehova avuga. “Nzawuhana mu maboko y’umwami w’i Babuloni kandi azawutwika.”
11  “‘Nimwumve ijambo Yehova yavuze ku birebana n’abo mu rugo rw’umwami w’u Buyuda.
12  Mwa b’inzu ya Dawidi mwe, nimwumve ibyo Yehova avuga ati “buri gitondo mujye muca imanza zitabera, mukize uwanyazwe mumuvane mu maboko y’umuriganya kugira ngo uburakari bwanjye butabagurumanira nk’umuriro, bukabatwika muzira imigenzereze yanyu mibi, ntihagire ubasha kubuzimya.”’
13  “‘Yewe utuye mu kibaya we, dore ndaguteye wowe rutare ruri mu gihugu kiringaniye,’ ni ko Yehova avuga. ‘Naho mwe muvuga muti “ni nde uzamanuka ngo adutere? Kandi se ni nde uzinjira mu buturo bwacu?”
14  Nzabaryoza ibyo mwakoze nkurikije imbuto z’imigenzereze yanyu,’ ni ko Yehova avuga. ‘Nzatwika ishyamba rye, umuriro ukongore ibimukikije byose.’”
25  Mu mwaka wa kane w’ingoma ya Yehoyakimu mwene Yosiya umwami w’u Buyuda, ni ukuvuga mu mwaka wa mbere w’ingoma ya Nebukadinezari umwami w’i Babuloni, ijambo ryaje kuri Yeremiya rivuga iby’abantu b’i Buyuda bose,
2  iryo umuhanuzi Yeremiya yavuze ku birebana n’abantu b’i Buyuda bose n’abaturage b’i Yerusalemu bose, agira ati
3  “Uhereye mu mwaka wa cumi n’itatu w’ingoma ya Yosiya mwene Amoni umwami w’u Buyuda kugeza uyu munsi, ijambo rya Yehova ryanjeho muri iyo myaka makumyabiri n’itatu yose, nanjye nkomeza kuribabwira, nkazinduka kare nkababwira, ariko mwanze kumva.
4  Kandi Yehova yabatumyeho abagaragu be bose b’abahanuzi, akazinduka kare akabatuma, ariko ntimwigeze mwumva, habe no gutega amatwi ngo mwumve.
5  Barababwiraga bati ‘turabinginze nimuhindukire, buri wese ave mu nzira ye mbi kandi areke imigenzereze ye mibi, kugira ngo mukomeze gutura mu gihugu Yehova yabahaye mwe na ba sokuruza uhereye kera cyane kuzageza kera cyane.
6  Kandi ntimugakurikire izindi mana ngo muzikorere muzikubite imbere, kugira ngo mutandakarisha imirimo y’amaboko yanyu; nanjye sinzabateza ibyago.’
7  “‘Ariko mwanze kunyumvira,’ ni ko Yehova avuga, ‘kuko mwari mugamije kundakarisha imirimo y’amaboko yanyu, mukikururira ibyago.’
8  “Ni yo mpamvu Yehova nyir’ingabo avuga ati ‘“kubera ko mwanze kumvira amagambo yanjye,
9  ngiye gutumaho imiryango yose yo mu majyaruguru,” ni ko Yehova avuga, “ndetse ngiye gutumaho umugaragu wanjye Nebukadinezari umwami w’i Babuloni; nzabazana batere iki gihugu barwanye abaturage bacyo n’aya mahanga yose agikikije. Nzabarimbura mbagire abo gutangarirwa no gukubitirwa ikivugirizo, igihugu cyabo ngihindure amatongo kugeza ibihe bitarondoreka.
10  Nzatuma muri bo hatumvikana ijwi ryo kwishima n’ijwi ryo kunezerwa n’ijwi ry’umukwe n’ijwi ry’umugeni n’ijwi ry’urusyo, kandi ntibazongera kubona urumuri rw’itara.
11  Iki gihugu cyose kizahinduka amatongo n’icyo gutangarirwa, kandi ayo mahanga azamara imyaka mirongo irindwi akorera umwami w’i Babuloni.”’
12  “‘Iyo myaka mirongo irindwi nirangira, umwami w’i Babuloni n’iryo shyanga, ni ukuvuga igihugu cy’Abakaludaya, nzabaryoza icyaha cyabo,’ ni ko Yehova avuga, ‘kandi icyo gihugu nzagihindura umwirare kugeza ibihe bitarondoreka.
13  Icyo gihugu nzagisohorezaho amagambo yose nakivuzeho, amagambo yose yanditswe muri iki gitabo Yeremiya yahanuriye amahanga yose.
14  Kuko ayo mahanga menshi n’abami bakomeye, babagize abagaragu bakabarya imitsi. Nzabitura ibihwanye n’ibyo bakoze bikwiranye n’imirimo y’amaboko yabo.’”
15  Yehova Imana ya Isirayeli yarambwiye ati “akira iki gikombe cya divayi y’uburakari kiri mu ntoki zanjye, uzayinyweshe abo mu mahanga yose ngiye kugutumaho.
16  Bazayinywa badandabirane, bamere nk’abasazi bitewe n’inkota ngiye kubahuramo.”
17  Nuko mfata igikombe cyari mu ntoki za Yehova, nkinywesha amahanga yose Yehova yari yantumyeho,
18  ari yo Yerusalemu n’imigi y’u Buyuda n’abami bayo, n’abatware baho, kugira ngo hahinduke amatongo n’aho gutangarirwa n’umuvumo, n’abahabonye bahakubitire ikivugirizo, nk’uko bimeze ubu;
19  na Farawo umwami wa Egiputa n’abagaragu be n’abatware be n’abantu be bose;
20  n’imbaga y’abantu b’amoko menshi n’abami bose bo mu gihugu cya Usi, n’abami bose bo mu gihugu cy’Abafilisitiya na Ashikeloni na Gaza na Ekuroni n’abasigaye bo muri Ashidodi;
21  na Edomu na Mowabu n’Abamoni;
22  n’abami bose b’i Tiro n’abami bose b’i Sidoni n’abami bose b’ikirwa kiri mu karere k’inyanja;
23  na Dedani na Tema na Buzi n’abandi bose bafite imisatsi ikatiye mu misaya;
24  n’abami bose b’Abarabu n’abami bose b’imbaga y’abantu b’amoko menshi baba mu butayu;
25  n’abami bose b’i Zimuri n’abami bose bo muri Elamu n’abami bose b’Abamedi;
26  n’abami bose bo mu majyaruguru, baba aba hafi n’aba kure, uko bakurikirana, n’ubundi bwami bwose bwo ku isi buri ku butaka; nibamara kunywa, umwami Sheshaki azanywa nyuma yabo.
27  “Uzababwire uti ‘Yehova nyir’ingabo Imana ya Isirayeli aravuga ati “munywe musinde kandi muruke, mugwe ku buryo mutabasha guhaguruka bitewe n’inkota ngiye kubahuramo.”’
28  Kandi nibanga kwakira icyo gikombe kiri mu ntoki zawe ngo banywe, uzababwire uti ‘Yehova nyir’ingabo aravuga ati “muzanywa nta kabuza!
29  Dore umurwa witiriwe izina ryanjye ni wo ngiye guheraho nteza ibyago. None se mwibwira ko ari mwe muzabura guhanwa?”’ “‘Ntimuzabura guhanwa, kuko hari inkota ngiye guhamagaza ikibasira abatuye isi bose,’ ni ko Yehova nyir’ingabo avuga.
30  “Nawe uzabahanurire ayo magambo yose, ubabwire uti ‘Yehova azatontomera mu ijuru, kandi azarangurura ijwi ari mu buturo bwe bwera. Azatontomera ku buturo bwe bwo ku isi, atere indirimbo nk’abanyukanyukira imizabibu mu rwengero, acireho iteka abatuye isi bose.’
31  “‘Urusaku ruzagera ku mpera za kure cyane z’isi kuko Yehova afitanye urubanza n’amahanga. Azacira abantu bose urubanza, kandi ababi azabagabiza inkota,’ ni ko Yehova avuga.
32  “Yehova nyir’ingabo aravuga ati ‘dore ibyago bizava mu ishyanga rimwe bijya mu rindi, kandi inkubi y’umuyaga ukaze izaturuka ku mpera za kure cyane z’isi.
33  Abishwe na Yehova kuri uwo munsi bazaba ku mpera imwe y’isi kugera ku yindi mpera y’isi. Ntibazaririrwa cyangwa ngo bakorakoranywe, habe no guhambwa. Bazaba nk’amase ku butaka.’
34  “Mwa bungeri mwe, nimuboroge kandi mutake! Mwa bakomeye bo mu mukumbi mwe, mwigaragure hasi kuko iminsi yo kubica no kubatatanya isohoye, kandi muzagwa nk’urwabya rwiza!
35  Abungeri babuze aho bahungira n’abakomeye bo mu mukumbi babura uko bahunga.
36  Nimwumve ijwi ryo gutaka kw’abungeri no kuboroga kw’abakomeye bo mu mukumbi, kuko Yehova yangije urwuri rwabo.
37  Ahari ubuturo bw’amahoro ntihakirangwa ubuzima bitewe n’uburakari bugurumana bwa Yehova.
38  Yavuye mu bwihisho bwe nk’intare y’umugara ikiri nto, kandi igihugu cyabo cyabaye icyo gutangarirwa bitewe n’inkota iyogoza n’uburakari bwe bugurumana.”
13  Yehova yarambwiye ati “genda ushake umukandara uboshywe mu budodo bwiza uwukenyeze, ariko ntuzigere uwushyira mu mazi.”
2  Nuko nshaka umukandara nk’uko Yehova yari yabivuze, ndawukenyeza.
3  Ijambo rya Yehova ryongera kunzaho ubwa kabiri rigira riti
4  “fata uwo mukandara ukenyeje uhaguruke ujye ku ruzi rwa Ufurate, maze uwuhishe mu isenga ryo mu rutare.”
5  Nuko ndagenda nywuhisha ku ruzi rwa Ufurate nk’uko Yehova yari yabintegetse.
6  Hashize iminsi myinshi, Yehova arambwira ati “haguruka ujye ku ruzi rwa Ufurate ufate wa mukandara nagutegetse guhishayo.”
7  Nuko njya ku ruzi rwa Ufurate ndacukura, mvana wa mukandara aho nari narawuhishe, maze nsanga warangiritse, nta cyo ukimaze.
8  Hanyuma ijambo rya Yehova rinzaho rigira riti
9  “uku ni ko Yehova avuga ati ‘nguko uko nzangiza ubwibone bwa Yuda n’ubwibone bwinshi bwa Yerusalemu.
10  Aba bantu babi banga kumvira amagambo yanjye bakagenda bakurikiza imitima yabo yinangiye, bagakomeza gukurikira izindi mana kugira ngo bazikorere kandi bazikubite imbere, na bo bazamera nk’uwo mukandara utagifite icyo umaze.’
11  ‘Nk’uko umukandara ufata mu rukenyerero rw’umuntu, ni ko natumye ab’inzu ya Isirayeli n’ab’inzu ya Yuda bose bomatana nanjye,’ ni ko Yehova avuga, ‘kugira ngo bambere ubwoko n’izina n’ishimwe n’ubwiza; ariko banze kumvira.’
12  “Uzababwire uti ‘uku ni ko Yehova Imana ya Isirayeli avuga ati “intango yose yuzuzwamo divayi.”’ Na bo bazakubwira bati ‘ese tuyobewe ko intango yose yuzuzwamo divayi?’
13  Uzababwire uti ‘uku ni ko Yehova avuga ati “abaturage bo muri iki gihugu bose n’abami bicara ku ntebe y’ubwami ya Dawidi, n’abatambyi n’abahanuzi n’abaturage b’i Yerusalemu, bose ngiye kubahata divayi kugeza igihe basindiye.
14  Nzabajanjagurira icyarimwe umwe muhonda ku wundi, abana mbahonda kuri ba se,” ni ko Yehova avuga. “Sinzabagirira impuhwe cyangwa ngo numve banteye agahinda, kandi sinzabagirira imbabazi ngo ndeke kubarimbura.”’
15  “Nimutege amatwi mwumve. Ntimwishyire hejuru kuko Yehova ubwe yavuze.
16  Muheshe Yehova Imana yanyu ikuzo atarazana umwijima, ibirenge byanyu bigasitarira ku misozi mu kabwibwi. Muziringira umucyo ariko azawuhindura umwijima, awuhindure umwijima w’icuraburindi.
17  Ariko nimwanga kumva, ubugingo bwanjye buzaririra mu bwihisho bitewe n’ubwibone bwanyu, kandi rwose buzasuka amarira; amarira azatemba mu maso yanjye bitewe n’umukumbi wa Yehova uzaba warajyanywe mu bunyage.
18  “Bwira umwami n’umugabekazi uti ‘mwicare mu mwanya wo hasi, kuko ikamba ry’ubwiza bwanyu rizava ku mitwe yanyu rikagwa hasi.’
19  Imigi yo mu majyepfo yarakinzwe ku buryo nta wuyikingura. Ab’i Buyuda bose bajyanywe mu bunyage. Bose bajyanywe mu bunyage ntihasigara n’umwe.
20  “Ubura amaso yawe urebe abaje baturuka mu majyaruguru. Umukumbi baguhaye, wa mukumbi wawe mwiza uri he?
21  None se uzavuga iki nibaguhindukirana, ko ari wowe wabigishije ukabagira incuti zawe magara zaguhoraga iruhande uhereye mu ntangiriro? Mbese ntuzafatwa n’ububabare nk’ubw’umugore urimo abyara?
22  Kandi niwibwira mu mutima wawe uti ‘kuki ibi byose byangezeho?’ Uzamenye ko ibyaha byawe byinshi ari byo byatumye ibinyita by’imyambaro yawe bibeyurwa, n’udutsinsino twawe tugakomereka.
23  “Mbese Umukushi yahindura ibara ry’uruhu rwe, cyangwa ingwe yahindura amabara yayo? Niba byashoboka, ubwo namwe mwashobora gukora ibyiza nubwo mwigishijwe gukora ibibi.
24  Nzabatatanya nk’uko ibyatsi bitwarwa n’umuyaga wo mu butayu.
25  Uwo ni wo mugabane wanyu nabagereye,” ni ko Yehova avuga, “kuko mwanyibagiwe, mugakomeza kwiringira ibinyoma.
26  Nanjye nzabeyura ibinyita by’imyambaro yawe mbigeze mu maso, maze isoni zawe zigaragare,
27  ibikorwa byawe by’ubusambanyi no kuvumera kwawe, ari byo bwiyandarike bwawe mu buraya. Nabonye ibikorwa byawe biteye ishozi wakoreye ku misozi no mu mirima. Uzabona ishyano Yerusalemu we! Ntushobora guhumanuka. Urabona ibyo bizageza ryari?”
14  Iri ni ryo jambo rya Yehova ryaje kuri Yeremiya rivuga ibirebana n’amapfa:
2  i Buyuda hacuze umuborogo, n’amarembo yaho yarahirimye. Yarihebye arambarara ku butaka, kandi ijwi ryo gutaka kwa Yerusalemu ryarazamutse.
3  Abakomeye baho batumye aboroheje kuvoma. Bageze ku iriba basanga nta mazi ahari, bagarura ibivomesho byabo birimo ubusa. Bakozwe n’isoni baramanjirwa, maze bitwikira umutwe.
4  Abahinzi bakozwe n’isoni bitwikira umutwe bitewe n’uko ubutaka bwiyashije, kuko nta mvura yaguye mu gihugu.
5  Ndetse n’imparakazi yabyariye mu gasozi ariko isiga umwana wayo kuko itabonye ubwatsi butoshye.
6  Imparage zahagaze ku misozi yambaye ubusa, zireha umuyaga nk’ingunzu; amaso yazo yaracogoye kuko zabuze ubwatsi.
7  Yehova, nubwo ibyaha byacu bidushinja, girira izina ryawe; ibikorwa byacu by’ubuhemu byabaye byinshi. Ni wowe twacumuyeho.
8  Wowe byiringiro bya Isirayeli, ukaba n’Umukiza we mu gihe cy’amakuba, kuki wabaye nk’umwimukira mu gihugu, ukamera nk’umugenzi ushaka aho acumbika nijoro?
9  Kuki umera nk’umuntu wumiwe, nk’umunyambaraga wananiwe gukiza abantu be? Nyamara Yehova, uri muri twe, kandi twitiriwe izina ryawe. Ntudutererane.
10  Yehova yavuze iby’ab’ubu bwoko ati “bakunze kuzerera, kandi ibirenge byabo ntibyahamye hamwe. Ni cyo cyatumye Yehova atabishimira. Ubu noneho agiye kwibuka amakosa yabo, yite ku byaha byabo.”
11  Nuko Yehova arambwira ati “uramenye ntusenge usabira aba bantu ibyiza.
12  Iyo biyiriza ubusa, sinumva kwinginga kwabo; kandi iyo batamba ibitambo bikongorwa n’umuriro n’ituro ry’ibinyampeke, simbyishimira. Ngiye kubarimbuza inkota n’inzara n’icyorezo.”
13  Nuko ndavuga nti “nyamuneka Yehova Mwami w’Ikirenga! Dore abahanuzi barababwira bati ‘ntimuzabona inkota kandi nta nzara izabageraho, ahubwo nzabahera amahoro nyakuri aha hantu.’”
14  Yehova arambwira ati “abo bahanuzi bahanura ibinyoma mu izina ryanjye. Sinabatumye, nta n’icyo nabategetse kandi sinigeze mvugana na bo. Babahanurira bababwira ibyo beretswe by’ibinyoma, bakababwira indagu z’ibinyoma n’ibitagira umumaro, n’iby’uburyarya bwo mu mitima yabo.
15  Ni yo mpamvu Yehova avuga ati ‘abahanuzi bahanura mu izina ryanjye kandi ntarabatumye, bakavuga ko nta nkota cyangwa inzara bizatera muri iki gihugu, abo bahanuzi bazarimbuka barimbuwe n’inkota n’inzara.
16  Kandi abo bahanurira bazicwa n’inkota n’inzara, imirambo yabo irambarare mu mihanda y’i Yerusalemu, kandi nta wuzabahamba, bo n’abagore babo n’abahungu babo n’abakobwa babo. Nzabasukaho ibyago byabo.’
17  “Uzababwire uti ‘amaso yanjye nasuke amarira ku manywa na nijoro kandi ntacogore, kuko umwari w’ubwoko bwanjye yajanjaguwe bikomeye; yakomerekejwe uruguma rubi cyane.
18  Iyo ngiye ku gasozi, mpasanga abishwe n’inkota! Iyo ngiye mu mugi, na ho mpasanga abarembejwe n’inzara! Ari umuhanuzi ari n’umutambyi, bose bagiye mu gihugu batigeze kumenya.’”
19  Mbese wataye u Buyuda burundu, cyangwa ubugingo bwawe bwazinutswe Siyoni? Kuki wadukubise ku buryo tudashobora gukira? Twari twiringiye kubona amahoro, ariko nta cyiza twabonye; twari twiringiye igihe cyo gukira, ariko twabonye ibiteye ubwoba gusa!
20  Yehova, turemera ubugome bwacu n’ibyaha bya ba sogokuruza, kuko twagucumuyeho.
21  Ntudusuzugure ku bw’izina ryawe, kandi ntuhinyure intebe y’ubwami bwawe y’ikuzo. Ibuka, we kwica isezerano wagiranye natwe.
22  Mbese mu bigirwamana bitagira umumaro by’amahanga, hari na kimwe gishobora kugusha imvura, cyangwa se ijuru ubwaryo ryabasha gutanga imvura? Yehova Mana yacu, mbese si wowe ubikora? Turakwiringira, kuko ibyo byose ari wowe ubwawe wabikoze.
29  Aya ni yo magambo yari mu rwandiko umuhanuzi Yeremiya yanditse ari i Yerusalemu, akarwoherereza abasigaye bo mu bakuru bajyanywe mu bunyage n’abatambyi n’abahanuzi na rubanda rwose, abo Nebukadinezari yavanye i Yerusalemu akabajyana mu bunyage i Babuloni.
2  Icyo gihe umwami Yekoniya n’umugabekazi n’abakozi b’ibwami n’abatware b’i Buyuda n’i Yerusalemu n’abanyabukorikori n’abahanga mu kubaka ibihome bari baravanywe i Yerusalemu.
3  Urwo rwandiko rwajyanywe na Elasa mwene Shafani na Gemariya mwene Hilukiya, abo Sedekiya umwami w’u Buyuda yatumye i Babuloni kuri Nebukadinezari umwami w’i Babuloni; rwagiraga ruti
4  “Yehova nyir’ingabo Imana ya Isirayeli abwira abajyanywe mu bunyage bose, abo yatumye bava i Yerusalemu bakajyanwa mu bunyage i Babuloni ati
5  ‘mwubake amazu muyabemo, kandi muhinge imirima murye imbuto zayo.
6  Mushake abagore maze mubyare abahungu n’abakobwa, kandi mushakire abahungu banyu abagore n’abakobwa banyu mubashyingire abagabo kugira ngo babyare abahungu n’abakobwa; mugwire mube benshi ntimube bake.
7  Kandi uyu mugi natumye mujyanwamo mu bunyage, mujye muwushakira amahoro, musenge Yehova muwusabira kuko mu mahoro yawo ari mo muzabonera amahoro.
8  Yehova nyir’ingabo Imana ya Isirayeli aravuga ati “abahanuzi banyu bari muri mwe n’abapfumu banyu, ntibakabashuke kandi ntimukumve inzozi babarotorera.
9  Kuko ‘babahanurira ibinyoma mu izina ryanjye, ariko si jye wabatumye,’ ni ko Yehova avuga.”’”
10  “Yehova aravuga ati ‘nimurangiza imyaka mirongo irindwi i Babuloni, nzabitaho nsohoze ijambo ryiza nababwiye mbagarure aha hantu.’
11  “‘Kuko nzi neza ibyo ntekereza kubagirira,’ ni ko Yehova avuga. ‘Ni amahoro si ibyago, kugira ngo muzagire imibereho myiza mu gihe kizaza, n’ibyiringiro.
12  Muzampamagara muze munsenge, kandi nzabumva.’
13  “‘Muzanshaka mumbone kuko muzanshakana umutima wanyu wose.
14  Nzabareka mumbone,’ ni ko Yehova avuga. ‘Kandi nzakorakoranya abantu banyu bajyanywe mu bunyage, mbateranyirize hamwe mbavanye mu mahanga yose n’ahantu hose nabatatanyirije,’ ni ko Yehova avuga. ‘Nzabagarura aho natumye muva mukajyanwa mu bunyage.’
15  “Ariko mwaravuze muti ‘Yehova yaduhagurukirije abahanuzi i Babuloni.’
16  “Uku ni ko Yehova yabwiye umwami wicara ku ntebe y’ubwami ya Dawidi n’abantu bose batuye muri uyu mugi, ari bo bavandimwe banyu batajyanye namwe mu bunyage.
17  ‘Yehova nyir’ingabo aravuga ati “ngiye kubateza inkota n’inzara n’icyorezo, kandi nzabagira nk’imbuto z’umutini zaboze zidashobora kuribwa kuko ari mbi.”’
18  “‘Nzabakurikiza inkota n’inzara n’icyorezo, ku buryo ubwami bwose bwo mu isi buzabireba bugahinda umushyitsi, kandi bazahinduka umuvumo n’abo gutangarirwa, n’ubabonye wese abakubitire ikivugirizo. Bazahinduka igitutsi mu mahanga yose nzabatatanyirizamo,
19  kuko banze kumva amagambo yanjye,’ ni ko Yehova avuga, ‘ayo natumye abagaragu banjye b’abahanuzi bakayababwira, igihe najyaga nzinduka kare nkabatuma.’ “‘Ariko mwanze kumva,’ ni ko Yehova avuga.
20  “Naho mwebwe mwese abajyanywe mu bunyage, abo nirukanye i Yerusalemu nkabajyana i Babuloni, nimwumve ijambo rya Yehova.
21  Yehova nyir’ingabo Imana ya Isirayeli yavuze ibya Ahabu mwene Kolaya na Sedekiya mwene Maseya, babahanurira ibinyoma mu izina ryanjye, agira ati ‘ngiye kubahana mu maboko ya Nebukadinezari umwami w’i Babuloni, kandi azabicira imbere yanyu.
22  Bazahinduka umuvumo mu Bayuda bose bajyanywe mu bunyage i Babuloni, bajye bavuga bati “Yehova arakakugira nka Sedekiya na Ahabu, abo umwami w’i Babuloni yatwikiye mu muriro!”
23  Kuko bakomeje gukorera iby’ubupfapfa muri Isirayeli, kandi bakomeje gusambana n’abagore ba bagenzi babo, bakomeza kuvuga ibinyoma mu izina ryanjye, bavuga amagambo ntabategetse. “‘“Ibyo ndabizi kandi ni jye ubihamya,” ni ko Yehova avuga.’”
24  “Kandi uzabwire Shemaya w’i Nehelamu uti
25  ‘Yehova nyir’ingabo Imana ya Isirayeli aravuga ati “kubera ko wanditse inzandiko mu izina ryawe ukazoherereza abari i Yerusalemu bose na Zefaniya mwene Maseya umutambyi, n’abatambyi bose, ugira uti
26  ‘Yehova yakugize umutambyi mu cyimbo cy’umutambyi Yehoyada, kugira ngo ube umugenzuzi mukuru w’inzu ya Yehova, maze umuntu wese usaze akitwara nk’umuhanuzi ujye umushyira mu mbago uzimufungiremo;
27  none se, ni iki gituma udacyaha Yeremiya wo muri Anatoti witwara nk’umuhanuzi ubahanurira?
28  Ni cyo cyatumye adutumaho turi i Babuloni ati “ubunyage buzamara igihe kirekire! Nimwubake amazu muyabemo, muhinge imirima murye imbuto zayo, . . . ”’”’”
29  Nuko umutambyi Zefaniya asomera umuhanuzi Yeremiya urwo rwandiko.
30  Hanyuma ijambo rya Yehova riza kuri Yeremiya rigira riti
31  “tuma ku bajyanywe mu bunyage bose uti ‘Yehova yavuze ibya Shemaya w’i Nehelamu ati “kubera ko Shemaya yabahanuriye kandi atari jye wamutumye, akagerageza kuboshya ngo mwiringire ibinyoma,
32  Yehova na we aravuga ati ‘ngiye guhagurukira Shemaya w’i Nehelamu n’urubyaro rwe.’ “‘“‘Ntazagira uwo mu rubyaro rwe utura muri ubu bwoko, kandi ntazabona ibyiza nzakorera ubwoko bwanjye,’ ni ko Yehova avuga, ‘kuko yavuze ku mugaragaro ibyo kugomera Yehova.’”’”
40  Ijambo ryaje kuri Yeremiya riturutse kuri Yehova, igihe Nebuzaradani umutware w’abarindaga umwami yari amaze kumusezerera ari i Rama, akamuvana mu bandi banyagano bose b’i Yerusalemu n’i Buyuda bari bajyanywe mu bunyage i Babuloni; icyo gihe yari afungishijwe amapingu.
2  Nuko umutware w’abarindaga umwami afata Yeremiya aramubwira ati “Yehova Imana yawe ni we wavuze ko ibi byago byari kuzibasira aha hantu,
3  kandi Yehova yiyemeje kubisohoza nk’uko yari yarabivuze, kubera ko mwacumuye kuri Yehova ntimwumvire ijwi rye. Ni cyo gitumye ibi bibageraho.
4  None rero, dore uyu munsi ndakurekuye nkura amapingu ku maboko yawe. Niba ubona ko bikwiriye kujyana nanjye i Babuloni, uze tujyane, kandi nzakurinda, sinzagukuraho ijisho. Ariko niba ubona bidakwiriye ko tujyana i Babuloni, ubyihorere. Dore igihugu cyose kiri imbere yawe. Aho ubona ko ari byiza kandi bikwiriye ko uhajya, ujyeyo.”
5  Icyakora yari ataramenya aho yari kwerekeza igihe Nebuzaradani yamubwiraga ati “genda usange Gedaliya mwene Ahikamu mwene Shafani, uwo umwami w’i Babuloni yahaye gutegeka imigi y’i Buyuda, maze uturane na we mu bandi; cyangwa aho ubona ko bikwiriye ko uhajya, ujyeyo.” Nuko umutware w’abarindaga umwami amuha impamba n’impano maze aramureka aragenda.
6  Hanyuma Yeremiya asanga Gedaliya mwene Ahikamu i Misipa, aturana na we mu bandi bantu bari barasigaye mu gihugu.
7  Nyuma yaho, abatware b’ingabo bose bari hirya no hino mu gihugu hamwe n’ingabo zabo, bumva ko umwami w’i Babuloni yahaye Gedaliya mwene Ahikamu gutegeka igihugu, ngo ategeke abagabo n’abagore n’abana na bamwe mu baturage bo muri rubanda rugufi batari barajyanywe mu bunyage i Babuloni.
8  Nuko basanga Gedaliya i Misipa. Abo ni Ishimayeli mwene Netaniya na Yohanani na Yonatani bene Kareya, na Seraya mwene Tanihumeti, na bene Efayi w’i Netofa, na Yezaniya wo mu Bamakati, bari kumwe n’ingabo zabo.
9  Gedaliya mwene Ahikamu mwene Shafani arabarahira bo n’ingabo zabo, ati “ntimutinye gukorera Abakaludaya. Mukomeze muture mu gihugu mukorere umwami w’i Babuloni, ni bwo muzamererwa neza.
10  Nanjye dore ndi hano i Misipa kugira ngo mpagarare imbere y’Abakaludaya bazaza badusanga. Namwe mugende mwenge divayi musarure n’imbuto zo mu mpeshyi n’amavuta, mubishyire mu ntango zanyu, maze muture mu migi yanyu mwafashe.”
11  Nuko Abayahudi bose bari i Mowabu no mu Bamoni no muri Edomu n’abari mu bindi bihugu byose, na bo bumva ko hari abantu umwami w’i Babuloni yasize i Buyuda akabaha Gedaliya mwene Ahikamu mwene Shafani ngo abategeke.
12  Hanyuma Abayahudi bose batangira kugaruka bava mu turere twose bari baratatanyirijwemo, bakomeza kuza mu gihugu cy’u Buyuda basanga Gedaliya i Misipa. Benga divayi nyinshi basarura n’imbuto zo mu mpeshyi nyinshi cyane.
13  Nuko Yohanani mwene Kareya n’abatware b’ingabo bose bari hirya no hino mu gihugu basanga Gedaliya i Misipa,
14  baramubwira bati “ese ntuzi ko Bayalisi umwami w’Abamoni yohereje Ishimayeli mwene Netaniya ngo akumbanye ubugingo bwawe?” Ariko Gedaliya mwene Ahikamu yanga kwemera ibyo bamubwiye.
15  Yohanani mwene Kareya abwira Gedaliya bari ahantu hiherereye i Misipa, ati “ndashaka kugenda nkica Ishimayeli mwene Netaniya, kandi nta wuzabimenya. Kuki yakumbanya ubugingo bwawe maze Abayuda bose bagukoraniyeho bagatatana, n’abasigaye b’i Buyuda bose bagashira?”
16  Ariko Gedaliya mwene Ahikamu abwira Yohanani mwene Kareya ati “uramenye ntukore ibyo bintu, kuko ibyo uvuga kuri Ishimayeli ari ibinyoma.”
39  Mu mwaka wa cyenda w’ingoma ya Sedekiya umwami w’u Buyuda, mu kwezi kwa cumi, Nebukadinezari umwami w’i Babuloni n’ingabo ze zose baje i Yerusalemu barahagota.
2  Mu mwaka wa cumi n’umwe w’ingoma ya Sedekiya, mu kwezi kwa kane ku munsi wako wa cyenda, inkuta z’umugi zaciwemo icyuho.
3  Maze abatware bose b’umwami w’i Babuloni barinjira bicara mu Irembo ryo Hagati. Abo batware ni Nerugali-Sharezeri na Samugari-Nebo na Sarusekimu na Rabusarisi na Nerugali-Sharezeri Rabumagu, n’abandi batware b’umwami w’i Babuloni bose.
4  Sedekiya umwami w’u Buyuda n’ingabo ze zose bababonye barahunga, basohoka mu mugi nijoro baciye mu nzira inyura mu busitani bw’umwami, basohokera mu irembo ryo hagati y’inkuta ebyiri, bakomereza mu nzira ya Araba.
5  Nuko ingabo z’Abakaludaya zirabakurikira, zifatira Sedekiya mu bibaya byo mu butayu bw’i Yeriko. Zimaze kumufata zimushyira Nebukadinezari umwami w’i Babuloni i Ribula mu gihugu cya Hamati, kugira ngo amucire urubanza.
6  Umwami w’i Babuloni yicira abahungu ba Sedekiya imbere ye i Ribula, yica n’abanyacyubahiro bose b’i Buyuda.
7  Amena Sedekiya amaso arangije amubohesha imihama y’umuringa kugira ngo ajyanwe i Babuloni.
8  Nuko Abakaludaya batwika inzu y’umwami n’amazu ya rubanda, kandi basenya inkuta za Yerusalemu.
9  Abaturage bari barasigaye mu mugi n’abari barishyize mu maboko ye n’abandi bose bari basigaye, Nebuzaradani umutware w’abarindaga umwami abajyana mu bunyage i Babuloni.
10  Naho abaturage bo muri rubanda rugufi batari bafite icyo batunze, Nebuzaradani umutware w’abarindaga umwami yabarekeye mu gihugu cy’u Buyuda, kandi kuri uwo munsi abaha imirima y’inzabibu, ategeka n’imirimo y’agahato bari kuzajya bakora.
11  Byongeye kandi, Nebukadinezari umwami w’i Babuloni yatanze itegeko ryerekeranye na Yeremiya arinyujije kuri Nebuzaradani watwaraga abamurinda, ati
12  “umujyane, umwiteho ntumukureho ijisho, kandi wirinde kugira ikibi icyo ari cyo cyose umukorera. Ahubwo ujye umukorera ibyo akubwiye byose.”
13  Nuko  Nebuzaradani umutware w’abarindaga umwami, na Nebushazibani Rabusarisi na Nerugali-Sharezeri Rabumagu n’abandi bantu bakomeye b’umwami w’i Babuloni batuma abantu
14  gukura Yeremiya mu Rugo rw’Abarinzi bakamushyikiriza Gedaliya mwene Ahikamu mwene Shafani, kugira ngo amujyane iwe, ature mu bandi.
15  Ijambo rya Yehova ryaje kuri Yeremiya igihe yari afungiwe mu Rugo rw’Abarinzi, rigira riti
16  “genda ubwire Ebedi-Meleki w’Umunyetiyopiya uti ‘Yehova nyir’ingabo Imana ya Isirayeli aravuga ati “dore ngiye gusohoza amagambo navuze kuri uyu mugi yo kuwuteza ibyago aho kuwugirira neza, kandi azasohorera imbere yawe kuri uwo munsi.”’
17  “‘Kuri uwo munsi nzakurokora,’ ni ko Yehova avuga, ‘kandi ntuzahanwa mu maboko y’abo utinya.’
18  “‘Nzagukiza, kandi ntuzicishwa inkota, ahubwo uzarokora ubugingo bwawe kuko wanyiringiye,’ ni ko Yehova avuga.”
19  Yehova yarambwiye ati “genda ufate urwabya rw’umubumbyi na bamwe mu bakuru b’ubu bwoko na bamwe mu bakuru b’abatambyi,
2  maze ujye mu gikombe cya mwene Hinomu kiri imbere y’Irembo ry’Injyo. Aho ni ho ugomba gutangariza amagambo nzakubwira.
3  Uzavuge uti ‘nimwumve ijambo rya Yehova mwa bami b’i Buyuda mwe, namwe baturage b’i Yerusalemu. Yehova nyir’ingabo Imana ya Isirayeli aravuga ati “‘“Ngiye guteza ibyago aha hantu, ku buryo uzabyumva wese amatwi ye azavugamo injereri
4  kuko bantaye, aha hantu bakahahindura ukundi ku buryo nta wahamenya, kandi bakosereza ibitambo izindi mana batigeze kumenya, bo na ba sekuruza n’abami b’u Buyuda; kandi aha hantu bahujuje amaraso y’abatariho urubanza.
5  Bubakiye Bayali utununga kugira ngo bajye batwikira abahungu babo mu muriro, babe ibitambo bikongorwa n’umuriro bitambirwa Bayali, ibyo bikaba ari ibintu ntigeze mbategeka cyangwa ngo mbivuge, kandi ntibyigeze biza mu mutima wanjye.”’
6  “‘“Ku bw’ibyo rero, iminsi igiye kuza,” ni ko Yehova avuga, “ubwo aha hantu hatazongera kwitwa Tofeti n’igikombe cya mwene Hinomu, ahubwo hazitwa igikombe cyo kwiciramo.
7  Umugambi w’ab’i Buyuda n’i Yerusalemu nzawuhindurira ubusa aha hantu; nzatuma bicwa n’inkota imbere y’abanzi babo, bagwe mu maboko y’abahiga ubugingo bwabo. Intumbi zabo nzazitanga zibe ibyokurya by’ibiguruka byo mu kirere n’inyamaswa zo ku isi.
8  Nzatuma uyu mugi uba uwo gutangarirwa, n’abawubonye bose bawukubitire ikivugirizo. Umuhisi n’umugenzi wese azawitegereza atangaye awukubitire ikivugirizo bitewe n’ibyago byawugezeho byose.
9  Nzatuma barya inyama z’abahungu babo n’abakobwa babo; kandi bazaryana, buri wese arye inyama za mugenzi we bitewe n’uko abanzi babo n’abahiga ubugingo bwabo bazakomeza kubotsa igitutu, bakabakanda kandi bakabateza imibabaro myinshi.”’
10  “Uzamenere urwo rwabya imbere y’abo bagabo bazaba bajyanye nawe,
11  maze ubabwire uti ‘Yehova nyir’ingabo aravuga ati “uko ni ko nzamenagura aba bantu n’uyu mugi, nk’uko umuntu amena urwabya rw’umubumbyi ku buryo rudashobora gusanwa; kandi bazahamba i Tofeti hababane hato.”’
12  “‘Uko ni ko nzagenza aha hantu hamwe n’abaturage baho,’ ni ko Yehova avuga, ‘ndetse n’uyu mugi nzawuhindura nk’i Tofeti.
13  Amazu y’i Yerusalemu n’amazu y’abami b’u Buyuda, ni ukuvuga amazu yose afite ibisenge bosherejeho ibitambo ingabo zo mu kirere zose, bagasukira izindi mana ituro ry’ibyokunywa, azahinduka nk’i Tofeti kandi azaba ahumanye.’”
14  Nuko Yeremiya ava i Tofeti aho Yehova yari yamutumye guhanurira, ahagarara mu rugo rw’inzu ya Yehova maze abwira abantu bose ati
15  “Yehova nyir’ingabo Imana ya Isirayeli aravuga ati ‘ngiye guteza uyu murwa n’imigi yawo yose ibyago byose nawuvuzeho, kuko bagamitse amajosi bakanga kumvira amagambo yanjye.’”
24  Yehova yanyeretse ibitebo bibiri birimo imbuto z’umutini biteretse imbere y’urusengero rwa Yehova, nyuma yaho Nebukadinezari umwami w’i Babuloni ajyaniye mu bunyage Yekoniya mwene Yehoyakimu umwami w’u Buyuda, n’abatware b’i Buyuda n’abanyabukorikori n’abahanga mu kubaka ibihome, akabavana i Yerusalemu akabajyana i Babuloni.
2  Mu gitebo kimwe harimo imbuto z’umutini nziza cyane, zimeze nk’imbuto za mbere z’umutini, mu kindi gitebo harimo imbuto z’umutini mbi cyane ku buryo zitaribwa, kuko ari mbi.
3  Nuko Yehova arambaza ati “Yeremiya, urabona iki?” Ndamusubiza nti “ndabona imbuto z’umutini; inziza ni nziza cyane, imbi na zo ni mbi cyane ku buryo zitaribwa, kuko ari mbi.”
4  Hanyuma ijambo rya Yehova rinzaho rigira riti
5  “Yehova Imana ya Isirayeli aravuga ati ‘kimwe n’izi mbuto z’umutini nziza, nanjye nzareba neza abajyanywe mu bunyage b’i Buyuda, abo nirukanye aha hantu nkabohereza mu gihugu cy’Abakaludaya.
6  Nzabahangaho ijisho ryanjye ribarebe neza, kandi rwose nzatuma bagaruka muri iki gihugu. Nzabubaka aho kubasenya, kandi nzabatera aho kubarandura.
7  Nzabaha umutima wo kumenya ko ndi Yehova, kandi bazaba ubwoko bwanjye nanjye mbe Imana yabo, kuko bazangarukira n’umutima wabo wose.
8  “‘Kandi kimwe n’imbuto mbi z’umutini zitaribwa kuko ari mbi, uku ni ko Yehova avuga ati “nanjye nzatanga Sedekiya umwami w’u Buyuda n’abatware be n’abasigaye b’i Yerusalemu basigaye muri iki gihugu n’abatuye mu gihugu cya Egiputa . . .
9  kandi nzabateza ibyago ku buryo amahanga yose yo mu isi azabireba agahinda umushyitsi, kandi bazaba igitutsi n’iciro ry’imigani, bahinduke urw’amenyo n’umuvumo aho nabatatanyirije hose.
10  Nzabagabiza inkota n’inzara n’icyorezo, kugeza aho bazashirira mu gihugu nabahaye bo na ba sekuruza.”’”
43  Yeremiya akirangiza kubwira abantu bose amagambo yose ya Yehova Imana yabo, ayo Yehova Imana yabo yari yamutumye ngo ayababwire,
2  Azariya mwene Hoshaya na Yohanani mwene Kareya n’abagabo b’abibone bose, babwira Yeremiya bati “ibyo uvuga ni ibinyoma. Yehova Imana yacu ntiyagutumye ngo uvuge uti ‘ntimujye gutura muri Egiputa muri abimukira.’
3  Ahubwo Baruki mwene Neriya ni we ukoshya kugira ngo utume tugwa mu maboko y’Abakaludaya batwice cyangwa batujyane mu bunyage i Babuloni.”
4  Nuko Yohanani mwene Kareya n’abatware b’ingabo bose n’abandi bantu bose banga kumvira ijwi rya Yehova, ngo bakomeze gutura mu gihugu cy’u Buyuda.
5  Maze Yohanani mwene Kareya n’abatware b’ingabo bose, bafata abasigaye b’i Buyuda bose bari baragarutse baturutse mu mahanga yose bari baratatanyirijwemo, bazanywe no gutura mu gihugu cy’u Buyuda mu gihe runaka,
6  bafata n’abagabo b’abanyambaraga n’abagore n’abana bato n’abakobwa b’umwami, n’abantu bose Nebuzaradani umutware w’abarindaga umwami yari yararetse ngo basigarane na Gedaliya mwene Ahikamu mwene Shafani barabajyana, bajyana n’umuhanuzi Yeremiya na Baruki mwene Neriya.
7  Amaherezo bagera mu gihugu cya Egiputa kuko batumviye ijwi rya Yehova, baragenda bagera i Tahapanesi.
8  Hanyuma ijambo rya Yehova rigera kuri Yeremiya ari i Tahapanesi rigira riti
9  “fata amabuye manini uyahishe munsi y’amatafari akoteye, ashashe mu irembo ry’inzu ya Farawo iri i Tahapanesi, Abayahudi bakureba.
10  Maze ubabwire uti ‘Yehova nyir’ingabo Imana ya Isirayeli aravuga ati “ngiye kohereza intumwa nzane umugaragu wanjye Nebukadinezari umwami w’i Babuloni, kandi nzashyira intebe ye y’ubwami hejuru y’aya mabuye nahishe; na we azabamba ihema rye ry’akataraboneka hejuru yayo.
11  Azaza akubite igihugu cya Egiputa. Uzaba akwiriye kwicwa n’icyorezo cy’indwara yica azicwa n’icyo cyorezo; uzaba akwiriye kujyanwa mu bunyage azajyanwa mu bunyage, kandi uzaba akwiriye kwicwa n’inkota azicwa n’inkota.
12  Nzakongeza umuriro mu mazu y’imana za Egiputa, kandi azazitwika maze azijyane ho iminyago. Azifureba igihugu cya Egiputa nk’uko umushumba yifureba umwenda, kandi azavayo amahoro.
13  Azamenagura inkingi z’i Beti-Shemeshi mu gihugu cya Egiputa, atwike n’amazu y’imana za Egiputa.”’”
44  Ijambo ryaje kuri Yeremiya rigenewe Abayahudi bose babaga mu gihugu cya Egiputa, ni ukuvuga ababaga i Migidoli n’i Tahapanesi n’i Nofu no mu gihugu cy’i Patirosi, rigira riti
2  “Yehova nyir’ingabo Imana ya Isirayeli, aravuga ati ‘mwe ubwanyu mwiboneye ibyago byose nateje Yerusalemu n’imigi y’u Buyuda yose, none ubu habaye amatongo kandi nta muntu ukihatuye.
3  Byatewe n’ibikorwa bibi bakoze kugira ngo bandakaze, bakosereza ibitambo izindi mana batigeze kumenya, ari bo cyangwa mwe cyangwa ba sokuruza, bakazikorera.
4  Nakomeje kubatumaho abagaragu banjye bose b’abahanuzi, nkazinduka kare nkabatuma ngira nti “ndabinginze ntimugakore ibyo bizira nanga urunuka!”
5  Ariko ntibigeze bumva, habe no gutega amatwi ngo bahindukire bareke ibibi bakoraga, bareke kosereza izindi mana ibitambo.
6  Ni cyo cyatumye nsuka uburakari bwanjye n’umujinya wanjye bikagurumanira mu migi y’u Buyuda no mu mihanda y’i Yerusalemu, hagahinduka amatongo n’umwirare, nk’uko bimeze uyu munsi.’
7  “None Yehova Imana nyir’ingabo, Imana ya Isirayeli aravuga ati ‘kuki muteza ubugingo bwanyu ibyago bikomeye, mugatuma umugabo n’umugore n’umwana muto n’uwonka batsembwa mu Buyuda, ntimugire uwo musigarana?
8  Mundakarisha imirimo y’amaboko yanyu mwosereza izindi mana ibitambo mu gihugu cya Egiputa mwagiye guturamo muri abimukira, mukikururira gutsembwaho kandi mugahinduka umuvumo n’igitutsi mu mahanga yose yo ku isi.
9  Mbese mwibagiwe ibikorwa bibi bya ba sokuruza n’ibikorwa bibi by’abami b’u Buyuda n’ibikorwa bibi by’abagore babo n’ibikorwa bibi byanyu n’iby’abagore banyu, ibyo bakoreye mu gihugu cy’u Buyuda no mu mihanda y’i Yerusalemu?
10  Kugeza n’uyu munsi ntibigeze bicisha bugufi cyangwa ngo batinye, kandi ntibagendeye mu mategeko n’amabwiriza yanjye nashyize imbere yanyu n’imbere ya ba sokuruza.’
11  “Ni yo mpamvu Yehova nyir’ingabo Imana ya Isirayeli avuga ati ‘dore mbahanze amaso kugira ngo mbateze ibyago, ntsembeho u Buyuda bwose.
12  Nzafata abasigaye b’i Buyuda biyemeje bamaramaje kujya gutura mu gihugu cya Egiputa ari abimukira, kandi bose bazashirira mu gihugu cya Egiputa. Bazicwa n’inkota bashireho bazize inzara, uhereye ku woroheje kugeza ku ukomeye; bose bazicwa n’inkota n’inzara. Bazahinduka umuvumo n’abo gutangarirwa, babe iciro ry’imigani n’igitutsi.
13  Nzahana abatuye mu gihugu cya Egiputa nk’uko nahannye Yerusalemu, mbahanishe inkota n’inzara n’icyorezo.
14  Mu basigaye b’i Buyuda bagiye gutura mu gihugu cya Egiputa ari abimukira, nta n’umwe uzarokoka cyangwa ngo acike ku icumu agaruke mu gihugu cy’u Buyuda, icyo ubugingo bwabo bwifuza kugarukamo ngo bagituremo; kuko batazagaruka, uretse bake gusa bazaba barokotse.’”
15  Nuko abagabo bose bari bazi ko abagore babo boserezaga izindi mana ibitambo, n’abagore bose bari bahagaze aho ngaho ari iteraniro rinini n’abantu bose bari batuye mu gihugu cya Egiputa i Patirosi, basubiza Yeremiya bati
16  “ku birebana n’ijambo watubwiye mu izina rya Yehova, ntituzakumvira.
17  Ahubwo tuzakora ibihuje n’ijambo ryose rituruka mu kanwa kacu, twosereze ibitambo ‘umwamikazi wo mu ijuru,’ tumusukire n’ituro ry’ibyokunywa nk’uko twe na ba sogokuruza n’abami bacu n’abatware bacu twabikoreraga mu migi y’u Buyuda no mu mihanda y’i Yerusalemu, igihe twaryaga umugati tugahaga kandi tukamererwa neza, tutabona ibyago.
18  Ariko uhereye igihe twarekeye kosereza ibitambo ‘umwamikazi wo mu ijuru’ no kumusukira ituro ry’ibyokunywa, twabuze byose, dushiraho tuzize inkota n’inzara.
19  “None se igihe twoserezaga ibitambo ‘umwamikazi wo mu ijuru’ kandi tukamusukira ituro ry’ibyokunywa, twakoraga imigati yo kumutura ifite ishusho ye, tukamusukira n’ituro ry’ibyokunywa tutabajije abagabo bacu?”
20  Yeremiya asubiza abantu bose bari bamushubije batyo, ni ukuvuga abagabo b’abanyambaraga n’abagore na rubanda rwose, ati
21  “ese ibyo bitambo mwoserezaga mu migi y’u Buyuda no mu mihanda y’i Yerusalemu, mwe na ba sokuruza n’abami banyu n’abatware banyu n’abaturage bo mu gihugu, si byo Yehova yibutse, bikaza mu mutima we?
22  Amaherezo Yehova yananiwe gukomeza kwihanganira imigenzereze yanyu mibi, bitewe n’ibintu byangwa urunuka mwakoze, bituma igihugu cyanyu gihinduka amatongo n’icyo gutangarirwa n’umuvumo, ari nta muntu n’umwe ugituyemo, nk’uko bimeze uyu munsi.
23  Icyatumye ibi byago byose bibageraho nk’uko bimeze uyu munsi, ni uko mwosheje ibitambo mugacumura kuri Yehova, mukanga kumvira ijwi rya Yehova kandi ntimugendere mu mategeko n’amateka ye n’ibyo yabibutsaga.”
24  Yeremiya akomeza kubwira abantu bose n’abagore bose ati “mwa Bayuda mwese mwe muri mu gihugu cya Egiputa, nimwumve ijambo rya Yehova.
25  Yehova nyir’ingabo Imana ya Isirayeli aravuga ati ‘mwa bagabo mwe n’abagore banyu, namwe mwa bagore mwe muvugisha akanwa kanyu, (mukaba mwarabisohoresheje amaboko yanyu) mugira muti “tuzahigura imihigo twahize yo kosereza ibitambo ‘umwamikazi wo mu ijuru’ no kumusukira ituro ry’ibyokunywa.” Mwa bagore mwe, muzahigura imihigo yanyu nta kabuza, kandi muzasohoza ibyo mwahigiye.’
26  “Ku bw’ibyo rero, nimwumve ijambo rya Yehova mwa Bayuda mwese mwe mutuye mu gihugu cya Egiputa: ‘“dore narahiye izina ryanjye rikomeye,” ni ko Yehova avuga, “ko nta muntu n’umwe w’i Buyuda uzongera kwambariza izina ryanjye mu gihugu cya Egiputa hose agira ati ‘ndahiye Umwami w’Ikirenga Yehova Imana nzima!’
27  Ngiye gukomeza kuba maso kugira ngo mbateze ibyago aho kubagirira neza; kandi Abayuda bose bari mu gihugu cya Egiputa bazashiraho bazize inkota n’inzara kugeza igihe nta n’umwe uzaba akiriho.
28  Naho abazarokoka inkota, bazava mu gihugu cya Egiputa basubire mu gihugu cy’u Buyuda ari bake cyane; kandi abasigaye b’i Buyuda bose bagiye gutura mu gihugu cya Egiputa ari abimukira bazamenya uvuga ijambo rigasohora, niba ari jye cyangwa bo.”’”
29  “‘Kandi iki ni cyo kizababera ikimenyetso,’ ni ko Yehova avuga, ‘cy’uko ngiye kubahagurukira muri iki gihugu, kugira ngo mumenye ko amagambo yanjye azabasohoreraho nta kabuza, mukagerwaho n’ibyago:
30  Yehova aravuga ati “ngiye guhana Farawo Hofura umwami wa Egiputa mu maboko y’abanzi be no mu maboko y’abahiga ubugingo bwe, nk’uko nahanye Sedekiya umwami w’u Buyuda mu maboko y’umwanzi we wahigaga ubugingo bwe, ari we Nebukadinezari umwami w’i Babuloni.”’”
47  Iri ni ryo jambo rya Yehova ryaje ku muhanuzi Yeremiya ku birebana n’Abafilisitiya, mbere y’uko Farawo atsinda Gaza.
2  Yehova aravuga ati “Dore amazi menshi aje aturutse mu majyaruguru, kandi ahindutse umugezi wuzuye. Azasendera mu gihugu arengere ibikirimo byose, arengere umugi n’abawutuyemo. Abantu bazataka, kandi abatuye mu gihugu bose bazaboroga.
3  Umurindi w’ibinono by’amafarashi ye, n’urusaku rw’amagare ye y’intambara n’ikiriri cy’inziga zayo, bizatuma abagabo batareba inyuma ngo bakize abana babo, kubera ko amaboko yabo azaba yatentebutse,
4  bitewe n’uko umunsi wo kuyogoza Abafilisitiya bose ugeze, umunsi wo gutsembaho umuntu wese warokotse wafashaga Tiro na Sidoni, kuko Yehova agiye kuyogoza Abafilisitiya basigaye bo ku kirwa cya Kafutori.
5  Gaza izapfuka uruhara. Ashikeloni yaracecekeshejwe. Yemwe abasigaye bo mu kibaya cyabo mwe, muzikebagura mugeze ryari?
6  “Ahaa! Dore inkota ya Yehova! Uzakomeza kudatuza ugeze ryari? Subira mu rwubati rwawe. Ruhuka kandi uceceke.
7  “Yatuza ite kandi Yehova ubwe ari we wayihaye itegeko? Igenewe Ashikeloni n’inkombe zo ku nyanja. Aho ni ho yayigeneye kuba.”
48  Ku byerekeye Mowabu, Yehova nyir’ingabo Imana ya Isirayeli aravuga ati “Nebo igushije ishyano kuko yanyazwe! Kiriyatayimu yakojejwe isoni; yarafashwe. Igihome kirekire cyakojejwe isoni, gihinda umushyitsi.
2  Mowabu ntazongera gushimagizwa ukundi. Bacuriye i Heshiboni umugambi wo kumuteza ibyago bavuga bati ‘nimuze tumukureho ntakomeze kuba ishyanga.’ “Madimeni we, nawe uceceke. Dore inkota iragukurikiye.
3  Ijwi ryo gutaka riraturuka i Horonayimu, kuko hari isahura n’irimbuka rikomeye.
4  Mowabu yararimbuwe. Abana be bumvikanishije ijwi ryo gutaka kwabo.
5  Abazamuka mu nzira igana i Luhiti bagenda barira; amarira ni yose. Abamanuka mu nzira iva i Horonayimu bararizwa n’agahinda bitewe n’inkuru y’irimbuka bumvise.
6  “Nimuhunge; mukize ubugingo bwanyu, mumere nk’igiti cy’umuberoshi mu butayu.
7  Nawe uzafatwa kubera ko wiringiye imirimo yawe n’ubutunzi bwawe. Kemoshi izajyanwa mu bunyage, ijyananwe n’abatambyi n’abatware bayo.
8  Umunyazi azagera mu migi yose, kandi nta mugi n’umwe ushobora kumucika. Ikibaya kizarimburwa, n’igihugu kiringaniye gishireho; ibyo byavuzwe na Yehova.
9  “Mushyirire Mowabu ibimenyetso ku muhanda kuko mu gihe cy’irimbuka azasohoka akagenda; imigi ye izahinduka iyo gutangarirwa, kandi nta muntu n’umwe uzasigara ayituyemo.
10  “Havumwe umuntu usohoza ubutumwa bwa Yehova ajenjetse; kandi havumwe umuntu wima inkota ye amaraso!
11  “Abamowabu bari baradamaraye uhereye mu buto bwabo, bameze nka divayi itarigeze icuranurirwa mu kindi kibindi, kandi ntibigeze bajyanwa mu bunyage. Ni yo mpamvu ububihe bwabo n’impumuro yabo mbi bitigeze bihinduka.
12  “‘Ku bw’ibyo, iminsi igiye kuza,’ ni ko Yehova avuga, ‘ubwo nzaboherereza abazi gusuka, kandi bazabacuranura baranguze ibibindi byabo, kandi bazamenagura intango zabo.
13  Abamowabu bazakorwa n’isoni bitewe na Kemoshi, nk’uko ab’inzu ya Isirayeli bakozwe n’isoni bitewe na Beteli biringiraga.
14  Mutinyuka mute kuvuga muti “turi intwari, dufite imbaraga zo kurwana”?’
15  “‘Mowabu yaranyazwe n’imigi ye igabwaho ibitero. Abasore be b’indobanure bajyanywe kwicwa,’ ni ko Umwami witwa Yehova nyir’ingabo avuga.
16  “Ibyago biri hafi kugera ku Bamowabu, kandi amakuba yabo araza yihuta cyane.
17  Ababakikije bose, ni ukuvuga abazi izina ryabo bose, bazifatanya na bo mu kababaro. Muvuge muti ‘mbega ngo ingegene y’imbaraga, ari yo nkoni y’ubwiza, iravunika!’
18  “Yewe mukobwa utuye i Diboni we, manuka ureke ikuzo ryawe wicare wicwa n’inyota kuko umunyazi w’i Mowabu aguteye. Ibihome byawe azabihindura umusaka.
19  “Yewe mukobwa utuye muri Aroweri we, haguruka witegereze inzira. Baza uhunga n’ucika uti ‘byagenze bite?’
20  Mowabu yakojejwe isoni; ubwoba bwaramutashye. Nimuboroge kandi mutake. Mutangaze muri Arunoni ko Mowabu anyazwe.
21  Urubanza rwageze mu gihugu kiringaniye, rugera i Holoni n’i Yahasi n’i Mefati
22  n’i Diboni n’i Nebo n’i Beti-Dibulatayimu,
23  n’i Kiriyatayimu n’i Beti-Gamuli n’i Beti-Mewoni
24  n’i Keriyoti n’i Bosira no mu migi yose yo mu gihugu cy’i Mowabu, iya kure n’iya hafi.
25  “‘Ihembe rya Mowabu ryarakuwe n’ukuboko kwe kuravunika,’ ni ko Yehova avuga.
26  ‘Nimumusindishe kuko yishyize hejuru akirata kuri Yehova; Mowabu yigaraguye mu birutsi bye agirwa urw’amenyo.
27  “‘Mbese ntiwagize Isirayeli urw’amenyo? Cyangwa se bamusanze mu bajura ruharwa? Iteka wamuvugaga nabi umuzunguriza umutwe.
28  “‘Mwa baturage b’i Mowabu mwe, muve mu migi mujye gutura mu rutare, mumere nk’inuma yubaka icyari cyayo mu munwa w’umwobo.’”
29  “Twumvise ubwibone bwa Mowabu, ukuntu yishyira hejuru cyane; twumvise ukuntu yishyira hejuru n’ukuntu yibona, twumva ubwirasi bwe n’ukuntu yikuza mu mutima we.”
30  “‘Jye ubwanjye namenye ko umujinya we nta cyo umaze,’ ni ko Yehova avuga, ‘amagambo yo kwirarira kwe ni imfabusa, ntibazagera ku byo bavuga birarira.
31  Ni yo mpamvu nzaborogera Mowabu, nkaririra Mowabu yose uko yakabaye. Ab’i Kiri-Heresi bazaborogerwa.
32  “‘Wa ruzabibu rw’i Sibuma we, nzakuririra kurusha uko nzaririra Yazeri. Imishibu yawe ishishe yambutse inyanja, iva ku nyanja igera n’i Yazeri. Umunyazi yaguye ku mbuto zawe zo mu mpeshyi, agwa ku mizabibu wasaruye.
33  Ibyishimo n’umunezero byavanywe mu murima w’ibiti byera imbuto no mu gihugu cy’i Mowabu, kandi natumye divayi ishira mu rwengero. Nta wuzongera kunyukanyuka imizabibu yiyamirira. N’uziyamirira ntazaba abitewe n’ibyishimo.’”
34  “‘Batakiye i Heshiboni, ijwi ryo gutaka kwabo rigera muri Eleyale, rigera i Yahasi. Ryavuye i Sowari rigera i Horonayimu no muri Egulati-Shelishiya, kuko n’amazi y’i Nimurimu azakama.
35  Yehova aravuga ati ‘nzamara muri Mowabu umuntu wese uzana ituro ku kanunga, n’uwosereza igitambo imana ye.
36  Ni yo mpamvu umutima wanjye uzaborogera Mowabu nk’imyironge, kandi umutima wanjye uzaririra ab’i Kiri-Heresi nk’imyironge. Ni yo mpamvu ubutunzi yirundanyirije buzarimbuka.
37  Umutwe wose ufite uruhara, n’ubwanwa bwose bwarogoshwe. Amaboko yose yarakebaguwe, kandi bose bakenyeye ibigunira!’”
38  “‘Ku bisenge by’amazu y’i Mowabu byose no ku karubanda hose, humvikana umuborogo, kuko namenaguye Mowabu nk’uko umuntu amenagura igikoresho atacyishimira,’ ni ko Yehova avuga.
39  ‘Yoo! Mbega ukuntu Mowabu yahiye ubwoba! Muboroge! Mbega ukuntu yasubiye inyuma! Yakozwe n’isoni. Mowabu yagizwe urw’amenyo, abamukikije bose iyo bamubonye bagira ubwoba.’”
40  “Yehova aravuga ati ‘kimwe na kagoma imanuka ihorera, hari umuntu uzatanda amababa ye kuri Mowabu.
41  Imigi ye n’ibihome bye bizafatwa. Kuri uwo munsi, umutima w’abagabo b’abanyambaraga b’i Mowabu uzamera nk’uw’umugore uri ku nda.’”
42  “‘Mowabu azarimburwa ye gukomeza kuba ishyanga, kuko yishyize hejuru akirata kuri Yehova.
43  Yewe muturage w’i Mowabu we, ubwoba, umwobo n’umutego bikugezeho,’ ni ko Yehova avuga.
44  ‘Uzahungishwa n’ubwoba azagwa mu mwobo, kandi uzazamuka ava mu mwobo azafatirwa mu mutego.’ “‘Kuko nzatuma umwaka wo guhagurukira Mowabu umugeraho,’ ni ko Yehova avuga.
45  ‘Abahungaga bahagaze mu gicucu cya Heshiboni badafite imbaraga. Kuko umuriro uzaturuka i Heshiboni n’ikirimi cy’umuriro kigaturuka i Sihoni, kigakongora imisaya ya Mowabu n’impanga z’abarwanyi b’abanyarugomo.’
46  “‘Ugushije ishyano yewe Mowabu we! Ab’i Kemoshi barashize. Abahungu bawe n’abakobwa bawe bajyanywe ari imbohe.
47  Mu minsi ya nyuma nzakoranya imbohe za Mowabu,’ ni ko Yehova avuga. ‘Aha ni ho urubanza rwa Mowabu rurangiriye.’”
5  Nimugende muzenguruke imihanda y’i Yerusalemu mushakire no ku karubanda, murebe kandi mumenye niba mushobora kuyibonamo umuntu ukora iby’ubutabera agashaka ubudahemuka, nanjye nzayibabarira.
2  Niyo bavuga bati “ndahiye Yehova Imana nzima,” baba barahira ibinyoma gusa.
3  Yehova, mbese amaso yawe ntiyishimira kureba ubudahemuka? Warabakubise ariko ntibarwaye. Warabatsembye ariko banze kubivanamo isomo. Barinangiye, mu maso habo harusha urutare gukomera. Banze guhindukira.
4  Nanjye naravuze nti “ni abantu batagize icyo bavuze rwose. Bakoze iby’ubupfapfa kuko birengagije inzira za Yehova, bakirengagiza ubutabera bw’Imana yabo.
5  Nzasanga abakomeye mvugane na bo, kuko nibura bo bagomba kuba baramenye inzira za Yehova bakazitaho, bakamenya ubutabera bw’Imana yabo. Ariko mu by’ukuri, bose bavunaguye umugogo, bacagagura ingoyi.”
6  Ni yo mpamvu intare yabateye iturutse mu ishyamba, isega yo mu butayu igakomeza kubayogoza, ingwe na yo igakomeza kubikirira imbere y’imigi yabo. Usohotse wese iramutanyaguza. Kuko ibicumuro byabo byabaye byinshi n’ibikorwa byabo by’ubuhemu bikaba bitabarika.
7  Nahera he nkubabarira ibyo bintu? Abana bawe barantaye kandi bakomeza kurahira ibitari Imana nyamana. Narabagaburiraga bagahaga, ariko bakomeje gusambana, bakirema imitwe bakajya mu nzu y’indaya.
8  Babaye nk’amafarashi ashaka kwimya, afite amabya akomeye. Buri wese yiruka inyuma y’umugore wa mugenzi we, avumera nk’ifarashi.
9  Yehova aravuga ati “mbese sinkwiriye kubibaryoza? Cyangwa ubugingo bwanjye ntibukwiriye kwihimura ku ishyanga rimeze rityo?”
10  “Nimuzamuke mwigabize amaterasi y’imizabibu yaho muyangize, ariko ntimuyitsembeho burundu. Mukureho imishibu yaho itoshye kuko atari iya Yehova.
11  Kuko ab’inzu ya Isirayeli n’ab’inzu ya Yuda bandiganyije,” ni ko Yehova avuga.
12  “Bihakanye Yehova, bakomeza kuvuga bati ‘nta wubaho, kandi nta byago bizatugeraho. Ndetse nta nkota cyangwa inzara tuzabona.’
13  Abahanuzi bahinduka umuyaga, kandi nta jambo ry’Imana ribarimo. Uko ni ko bizabagendekera.”
14  Ku bw’ibyo, Yehova Imana nyir’ingabo aravuga ati “kubera ko muvuga mutyo, amagambo yanjye nzayahindura nk’umuriro mu kanwa kanyu, n’aba bantu bahinduke inkwi, maze uwo muriro ubatwike.”
15  “Mwa b’inzu ya Isirayeli mwe, ngiye kubateza ishyanga rya kure,” ni ko Yehova avuga. “Ni ishyanga rirambye. Ni ishyanga ryabayeho kera, rivuga ururimi mutazi kandi ntimushobora gusobanukirwa ibyo bavuga.
16  Ikirimba cyabo kimeze nk’imva irangaye; bose ni abagabo b’intwari.
17  Nanone bazarya umusaruro wanyu n’ibyokurya byanyu. Bazarya abahungu banyu n’abakobwa banyu, n’imikumbi yanyu n’amashyo yanyu. Bazarya imizabibu yanyu n’imitini yanyu. Imigi yanyu mwiringira igoswe n’inkuta bazayisenyesha inkota.”
18  “Ndetse no muri iyo minsi,” ni ko Yehova avuga, “sinzabatsembaho burundu.
19  Icyo gihe muzavuga muti ‘ni iki cyatumye Yehova Imana yacu adukorera ibyo byose?’ Nawe uzababwire uti ‘nk’uko mwantaye mugakorera imana z’amahanga mu gihugu cyanyu, ni ko muzakorera abanyamahanga mu gihugu kitari icyanyu.’”
20  Mubibwire ab’inzu ya Yakobo, mubitangaze no mu Buyuda muti
21  “nimwumve mwa bapfapfa batagira umutima mwe: bafite amaso ariko ntibabona; bafite amatwi ariko ntibumva.
22  ‘Mbese nta n’ubwo muntinya,’ ni ko Yehova avuga, ‘cyangwa ngo muhindire umushyitsi imbere yanjye, jyewe washyizeho umusenyi ngo ube urugabano rw’inyanja, ngashyiraho itegeko ridakuka idashobora kurengaho? Nubwo imiraba yayo yazana imbaraga nyinshi nta cyo yashobora, kandi nubwo yakwivumbagatanya, ntishobora kururenga.
23  Ariko abagize ubu bwoko bafite umutima winangiye kandi wigomeka; bavuye mu nzira yanjye bakomeza kugendera mu nzira yabo.
24  Nyamara ntibigeze bavuga mu mitima yabo bati “nimureke dutinye Yehova Imana yacu, we uduha imvura, akaduha imvura y’umuhindo n’imvura y’itumba mu gihe cyayo, agatuma duhorana ibyumweru byategetswe by’isarura.”
25  Amakosa yanyu ni yo yatumye ibyo bintu bihinduka, kandi ibyaha byanyu ni byo byatumye mutabona ibyiza.
26  “‘Mu bwoko bwanjye habonetsemo abantu babi. Bakomeza kwitegereza nk’abatezi b’inyoni bagenda bububa. Bateze imitego irimbura kandi bayifatiramo abantu.
27  Amazu yabo yuzuye uburiganya nk’urudandi rwuzuye ibiguruka. Ni cyo gituma bakomera kandi bakagwiza ubutunzi.
28  Barabyibushye, barayagirana. Bakora ibibi birengeje urugero. Nta muntu n’umwe baburanira, habe n’imfubyi, kuko baba bashaka inyungu zabo. Kandi ntibakurikirana urubanza rw’abakene.’”
29  Yehova aravuga ati “mbese sinkwiriye kubibaryoza? Cyangwa ubugingo bwanjye ntibukwiriye kwihimura ku ishyanga rimeze rityo?
30  Iki gihugu cyabayemo ibintu biteye ubwoba by’agahomamunwa:
31  abahanuzi bahanura ibinyoma, n’abatambyi bagategeka uko bishakiye, kandi abagize ubwoko bwanjye bishimiye ko bikomeza kugenda bityo. None se muzabigenza mute ku iherezo ryabyo?”
36  Mu mwaka wa kane w’ingoma ya Yehoyakimu mwene Yosiya umwami w’u Buyuda, iri jambo ryaje kuri Yeremiya riturutse kuri Yehova rigira riti
2  “shaka umuzingo w’igitabo wandikemo amagambo yose nakubwiye nciraho iteka Isirayeli n’u Buyuda n’amahanga yose, uhereye igihe natangiriye kuvugana nawe, kuva ku ngoma ya Yosiya kugeza uyu munsi.
3  Ahari wenda ab’inzu ya Yuda bazumva ibyago byose ntekereza kubateza, bitume bahindukira umuntu wese areke inzira ye mbi, nanjye mbababarire amakosa yabo n’ibyaha byabo.”
4  Nuko Yeremiya ahamagara Baruki mwene Neriya, kugira ngo Baruki yandike mu muzingo w’igitabo amagambo yose ava mu kanwa ka Yeremiya, ayo Yehova yari yaramubwiye.
5  Yeremiya ategeka Baruki ati “dore ndafunzwe sinshobora kwinjira mu nzu ya Yehova.
6  None wowe ugende winjiremo usome mu ijwi riranguruye amagambo ya Yehova wanditse mu muzingo aturutse mu kanwa kanjye, uyasomere abantu bari mu nzu ya Yehova ku munsi wo kwiyiriza ubusa; uyasomere n’Abayuda bose baza baturutse mu migi yabo.
7  Ahari wenda bazinginga Yehova bamusaba kwemerwa, iryo sengesho rigere imbere ye, maze buri wese ahindukire areke inzira ye mbi, kuko uburakari n’umujinya Yehova yavuze ko azasuka kuri ubu bwoko ari byinshi cyane.”
8  Nuko Baruki mwene Neriya akora ibyo umuhanuzi Yeremiya yari yamutegetse byose, ngo azasome mu ijwi riranguruye amagambo ya Yehova ari mu gitabo, ayasomere mu nzu ya Yehova.
9  Hanyuma mu mwaka wa gatanu w’ingoma ya Yehoyakimu mwene Yosiya umwami w’u Buyuda, mu kwezi kwa cyenda, abantu bose bari muri Yerusalemu n’abazaga i Yerusalemu baturutse mu migi y’u Buyuda bose, batangaza ko bagiye kwiyiriza ubusa imbere ya Yehova.
10  Nuko Baruki asoma mu ijwi riranguruye amagambo ya Yeremiya yari mu gitabo, ayasomera mu nzu ya Yehova mu cyumba cyo kuriramo cya Gemariya mwene Shafani umwandukuzi, mu rugo rwo haruguru, mu muryango w’irembo rishya ry’inzu ya Yehova, ayasoma abantu bose bumva.
11  Mikaya mwene Gemariya mwene Shafani yumva amagambo yose ya Yehova yasomwaga muri icyo gitabo.
12  Nuko aramanuka ajya ku nzu y’umwami, mu cyumba cyo kuriramo cy’umwanditsi, asanga abatware bose ari ho bicaye, ari bo Elishama w’umwanditsi na Delaya mwene Shemaya na Elunatani mwene Akibori na Gemariya mwene Shafani na Sedekiya mwene Hananiya n’abandi batware bose.
13  Hanyuma Mikaya ababwira amagambo yose yari yumvise igihe Baruki yasomeraga abantu amagambo yo muri icyo gitabo.
14  Nuko abatware bose batuma Yehudi mwene Netaniya mwene Shelemiya mwene Kushi kuri Baruki bati “fata umuzingo wasomeye abantu maze uze.” Baruki mwene Neriya afata uwo muzingo arabasanga.
15  Hanyuma baramubwira bati “icara udusomere.” Baruki aherako aricara arabasomera.
16  Bumvise ayo magambo yose, barebana bafite ubwoba, maze babwira Baruki bati “turabwira umwami ayo magambo yose nta kabuza.”
17  Nuko babwira Baruki bati “turakwinginze, tubwire uko wanditse ayo magambo yose yavaga mu kanwa ke.”
18  Baruki arabasubiza ati “yakomezaga kumbwira ayo magambo yose, nanjye nkayandikisha wino mu gitabo.”
19  Hanyuma abo batware babwira Baruki bati “genda wowe na Yeremiya mwihishe kugira ngo hatagira umenya aho muri.”
20  Nuko uwo muzingo bawubika mu cyumba cyo kuriramo cy’umwanditsi Elishama, maze basanga umwami mu rugo, bamubwira ayo magambo yose.
21  Maze umwami atuma Yehudi kuzana wa muzingo. Nuko Yehudi aragenda awukura mu cyumba cyo kuriramo cy’umwanditsi Elishama, awusomera umwami n’abatware bose bari bahagaze iruhande rw’umwami.
22  Icyo gihe hari mu kwezi kwa cyenda, kandi umwami yari yicaye mu nzu abamo mu mezi y’imbeho, n’umuriro waka mu ziko imbere ye.
23  Yehudi amaze gusoma ibice bitatu cyangwa bine, umwami abicisha icyuma cy’umwanditsi, abijugunya mu muriro wakaga mu ziko kugeza aho umuzingo wose washiriye mu muriro.
24  Ntibigeze bagira ubwoba, kandi umwami n’abagaragu be bose bumvaga ayo magambo yose, ntibashishimuye imyambaro yabo.
25  Ndetse Elunatani na Delaya na Gemariya binginze umwami ngo areke gutwika uwo muzingo, ariko ntiyabumvira.
26  Ahubwo umwami ategeka Yerameli umwana w’umwami na Seraya mwene Aziriyeli na Shelemiya mwene Abudeli ngo bajye gufata umwanditsi Baruki n’umuhanuzi Yeremiya, ariko Yehova akomeza kubahisha.
27  Nyuma y’aho umwami atwikiye umuzingo warimo amagambo yaturutse mu kanwa ka Yeremiya maze Baruki akayandika, Ijambo rya Yehova ryongeye kuza kuri Yeremiya rigira riti
28  “ongera ushake undi muzingo wandikemo amagambo ya mbere yose yari mu muzingo wa mbere, uwo Yehoyakimu umwami w’u Buyuda yatwitse.
29  Kandi ubwire Yehoyakimu umwami w’u Buyuda uti ‘Yehova aravuga ati “watwitse uwo muzingo, uravuga uti ‘kuki wawanditsemo uti “umwami w’i Babuloni azaza arimbure iki gihugu kandi azatuma gishiramo abantu n’amatungo”?’
30  Ni yo mpamvu Yehova yavuze ibya Yehoyakimu umwami w’u Buyuda ati ‘ntazagira umukomokaho wicara ku ntebe y’ubwami ya Dawidi, kandi umurambo we uzajugunywa hanze wicwe n’icyokere ku manywa, n’imbeho nijoro.
31  We n’urubyaro rwe n’abagaragu be nzabaryoza icyaha cyabo, kandi bo n’abaturage b’i Yerusalemu n’abantu b’i Buyuda nzabateza ibyago byose navuze ko nzabateza, ariko bakanga kumva.’”’”
32  Nuko Yeremiya afata undi muzingo awuha umwanditsi Baruki mwene Neriya, awandikamo amagambo yose yavuye mu kanwa ka Yeremiya yari mu gitabo Yehoyakimu umwami w’u Buyuda yatwitse, ndetse yongeraho andi menshi ameze nka yo.
41  Nuko mu kwezi kwa karindwi, Ishimayeli mwene Netaniya mwene Elishama wakomokaga mu muryango wa cyami, akaba n’umwe mu batware bakomeye b’umwami, azana n’abandi bagabo icumi basanga Gedaliya mwene Ahikamu i Misipa. Nuko basangirira umugati i Misipa.
2  Hanyuma Ishimayeli mwene Netaniya na ba bagabo icumi bari kumwe na we barahaguruka bicisha Gedaliya mwene Ahikamu mwene Shafani inkota. Nguko uko yishe uwo umwami w’i Babuloni yari yarahaye gutegeka igihugu.
3  Nanone Ishimayeli yishe Abayahudi bose bari kumwe na Gedaliya i Misipa n’Abakaludaya b’abarwanyi bari aho.
4  Ku munsi wa kabiri nyuma y’aho Gedaliya yiciwe, igihe nta muntu n’umwe wari wakabimenye,
5  haza abantu mirongo inani baturutse i Shekemu n’i Shilo n’i Samariya bogoshe ubwanwa, bashishimuye imyambaro yabo kandi bikebaguye, baza bitwaje ituro ry’ibinyampeke n’ububani, babizanye mu nzu ya Yehova.
6  Nuko Ishimayeli mwene Netaniya ava i Misipa ajya kubasanganira, agenda arira inzira yose. Ahuye na bo arababwira ati “nimuze musange Gedaliya mwene Ahikamu.”
7  Ariko bageze mu mugi, Ishimayeli mwene Netaniya arabica abajugunya mu rwobo rw’amazi, afatanyije n’abantu bari kumwe na we.
8  Ariko hari abagabo icumi bo muri bo bahise babwira Ishimayeli bati “ntutwice kuko dufite ibiribwa twahishe mu gasozi: ingano zisanzwe n’ingano za sayiri n’amavuta n’ubuki.” Nuko arabareka ntiyabicana n’abavandimwe babo.
9  Urwobo Ishimayeli yajugunyemo imirambo yose y’abo yishe rwari runini cyane; rwari rwaracukuwe n’Umwami Asa igihe yari yugarijwe na Basha umwami wa Isirayeli. Ni rwo Ishimayeli mwene Netaniya yujujemo abo yishe.
10  Hanyuma Ishimayeli afata abasigaye bose bari i Misipa abajyana ho iminyago, hakubiyemo abakobwa b’umwami n’abandi bantu bose bari barasigaye i Misipa, abo Nebuzaradani umutware w’abarindaga umwami yashinze Gedaliya mwene Ahikamu. Ishimayeli mwene Netaniya abajyanaho iminyago, aragenda kugira ngo yambuke ajye mu Bamoni.
11  Nyuma yaho, Yohanani mwene Kareya n’abatware b’ingabo bose bari kumwe na we, bumva ibibi byose Ishimayeli mwene Netaniya yari yarakoze.
12  Nuko bafata abagabo bose bajya kurwana na Ishimayeli mwene Netaniya, bamusanga ku mazi menshi y’i Gibeyoni.
13  Abantu bose bari kumwe na Ishimayeli babonye Yohanani mwene Kareya n’abatware b’ingabo bose bari kumwe na we, barishima.
14  Nuko abantu bose Ishimayeli yari yajyanye ho iminyago abavanye i Misipa barahindukira, basanga Yohanani mwene Kareya.
15  Ariko Ishimayeli mwene Netaniya we acika Yohanani, ahungana n’abandi bagabo umunani ajya mu Bamoni.
16  Yohanani mwene Kareya n’abatware b’ingabo bose bari kumwe na we bagarura abasigaye bose, babambuye Ishimayeli mwene Netaniya wari warabavanye i Misipa amaze kwica Gedaliya mwene Ahikamu, bagarura abagabo b’abanyambaraga, n’abarwanyi n’abagore n’abana bato n’abatware b’ibwami, babavanye i Gibeyoni.
17  Nuko baragenda bacumbika mu icumbi ry’i Kimuhamu hafi y’i Betelehemu, kugira ngo bazakomeze bajya muri Egiputa,
18  kuko batinyaga Abakaludaya bitewe n’uko Ishimayeli mwene Netaniya yari yarishe Gedaliya mwene Ahikamu, uwo umwami w’i Babuloni yari yarahaye gutegeka igihugu.
15  Yehova arambwira ati “niyo Mose na Samweli bahagarara imbere yanjye, ubugingo bwanjye ntibwareba neza aba bantu. Nabirukana bakamva imbere bakagenda.
2  Nibakubaza bati ‘twagenda tujya he?’ Uzabasubize uti ‘Yehova aravuga ati “ukwiriye kwicwa n’icyorezo cy’indwara yica, yicwe n’icyo cyorezo! Ukwiriye kwicwa n’inkota yicwe n’inkota! Ukwiriye kwicwa n’inzara yicwe n’inzara! Ukwiriye kujyanwa mu bunyage ajyanwe mu bunyage!”’
3  “Yehova aravuga ati ‘nzabateza ibyago by’ubwoko bune: inkota yo kubica, imbwa zo kubakurubana, n’ibiguruka mu kirere n’inyamaswa zo ku isi bibarye bibarimbure.
4  Nzatuma ubwami bwose bwo mu isi buzabareba buhinda umushyitsi, bitewe n’ibyo Manase mwene Hezekiya umwami w’u Buyuda yakoreye muri Yerusalemu.
5  Yerusalemu we, ni nde uzakugirira impuhwe? Ni nde uzifatanya nawe mu kababaro, kandi se ni nde uzahindukira ngo abaze uko umerewe?’
6  “Yehova aravuga ati ‘warantaye; ukomeza kuntera umugongo ukigendera. Nzakubangurira ukuboko kwanjye nkurimbure. Ndambiwe guhora mbihanganira.
7  Nzabagosora nk’uko bagosorera imyaka mu marembo y’igihugu. Nzabamaraho abana kandi nzarimbura abagize ubwoko bwanjye, kuko batahindukiye ngo bareke inzira zabo.
8  Abapfakazi babo bambereye benshi baruta umusenyi wo ku nyanja. Nzabateza umunyazi ku manywa y’ihangu, anyage umusore na nyina. Nzatuma bagerwaho n’amakuba atunguranye babure ibyicaro.
9  Umugore wabyaye imbyaro ndwi yacitse intege; ubugingo bwe burahagira. Izuba rye ryarenze hakiri ku manywa; ryakozwe n’isoni riramwara.’ ‘Abasigaye bo muri bo nzabagabiza inkota y’abanzi babo,’ ni ko Yehova avuga.”
10  Mama wambyaye, ngushije ishyano kuko wambyaye, nkaba mpora mu mpaka, ngahora nshyamiranye n’isi yose. Nta wundimo umwenda nanjye nta mwenda mbarimo, nyamara bose baramvuma.
11  Yehova aravuga ati “rwose nzagukorera ibyiza; nzakurwanaho mu gihe cy’amakuba n’ibyago, ngukize umwanzi.
12  Mbese hari uwavunagura icyuma, akavunagura icyuma cyo mu majyaruguru n’umuringa?
13  Ibintu byawe n’ubutunzi bwawe nzabigabiza abanyazi babitware nta kiguzi babitanzeho, bizize ibyaha byawe byose wakoreye mu turere twawe twose.
14  Nzareka abanzi bawe babijyane mu gihugu utigeze kumenya, kuko uburakari bwanjye bwakongeje umuriro, kandi ni mwe wakongerejwe.”
15  Yehova, wowe ubwawe urabizi; nyibuka kandi unyiteho umporere abantoteza. Ntunkureho bitewe no gutinda kurakara kwawe. Zirikana ibitutsi bantuka ku bwawe.
16  Yehova Mana nyir’ingabo, nabonye amagambo yawe ndayarya maze ampindukira umunezero n’ibyishimo mu mutima, kuko nitiriwe izina ryawe.
17  Sinicaranye n’abatera urwenya maze ngo ntangire nishime. Ahubwo nicaye jyenyine bitewe n’uko ukuboko kwawe kwari kundiho, kuko wanyujujemo amagambo yo kubamagana.
18  Kuki umubabaro wanjye udacogora n’uruguma rwanjye ntirukire? Rwanze gukira. Wambereye nk’isoko ishukana, umbera nk’amazi adashobora kwiringirwa.
19  Ni cyo cyatumye Yehova avuga ati “nugaruka nzakugarura. Uzahagarara imbere yanjye. Nuvana ikintu cy’agaciro kenshi mu bitagira umumaro, uzaba nk’akanwa kanjye. Bazagaruka aho uri, ariko wowe ntuzasubira aho bari.”
20  “Nakugize nk’urukuta rukomeye rw’umuringa imbere y’aba bantu. Bazakurwanya ariko ntibazakubasha, kuko ndi kumwe nawe kugira ngo ngutabare kandi ngukize,” ni ko Yehova avuga.
21  “Nzagukiza nkuvane mu maboko y’ababi, kandi nzagucungura nkuvane mu nzara z’abanyagitugu.”
20  Nuko Pashuri mwene Imeri, wari umutambyi akaba n’umutware mukuru mu nzu ya Yehova, akomeza gutega amatwi mu gihe Yeremiya yahanuraga ayo magambo.
2  Hanyuma Pashuri akubita umuhanuzi Yeremiya maze amushyira mu mbago zari mu Irembo ryo Haruguru rya Benyamini ryari mu nzu ya Yehova.
3  Ariko bukeye bwaho, Pashuri avana Yeremiya mu mbago, maze Yeremiya aramubwira ati “Yehova ntiyakwise Pashuri, ahubwo yakwise Magorimisabibu.
4  Kuko Yehova avuga ati ‘ngiye gutuma wowe ubwawe witera ubwoba ubutere n’abakunzi bawe bose, kandi bazicwa n’inkota y’abanzi babo ubireba. Ab’i Buyuda bose nzabahana mu maboko y’umwami w’i Babuloni abajyane mu bunyage i Babuloni, abicishe inkota.
5  Ibintu byose byahunitswe muri uyu mugi, n’umusaruro wawo wose n’ibintu byawo byose by’agaciro n’ubutunzi bwose bw’abami b’u Buyuda, ngiye kubitanga mu maboko y’abanzi babo. Bazabisahura, babifate babijyane i Babuloni.
6  Nawe Pashuri hamwe n’abo mu nzu yawe bose, muzajyanwa mu bunyage; uzagera i Babuloni ugweyo, kandi ni ho uzahambanwa n’abakunzi bawe bose kuko wabahanuriye ibinyoma.’”
7  Yehova, waranshutse nemera gushukwa. Wandushije imbaraga uranesha. Bangira urw’amenyo umunsi wose; buri wese arannyega.
8  Iteka iyo ngiye kuvuga ndataka. Ntera hejuru mvuga iby’urugomo no kunyaga, kuko ijambo rya Yehova ryambereye impamvu yo gutukwa no kunnyegwa umunsi wose.
9  Naravuze nti “sinzongera kumuvuga kandi sinzongera kuvuga mu izina rye.” Ariko mu mutima wanjye, ijambo rye ryabaye nk’umuriro ugurumana ukingiraniwe mu magufwa yanjye, maze nanizwa no kwiyumanganya; kandi sinari ngishoboye kubyihanganira.
10  Kuko numvise ibintu bibi bivugwa n’abantu benshi. Ibiteye ubwoba byari impande zose. “Nimuvuge kugira ngo tubone ibyo tumuvugaho.” Umuntu buntu wese arambwira ati “ni amahoro!,” nyamara baba barekereje kugira ngo barebe ko ncumbagira. Baravuga bati “ahari wenda azashukwa maze tumuneshe tumwihimureho.”
11  Ariko Yehova yari kumwe nanjye ameze nk’umunyambaraga uteye ubwoba. Ni yo mpamvu abantoteza bazasitara ntibaneshe. Bazakorwa n’isoni cyane kuko nta cyo bazaba bagezeho. Ikimwaro cyabo gihoraho ntikizigera cyibagirana.
12  Nyamara wowe Yehova nyir’ingabo, ni wowe ugenzura umukiranutsi; ureba impyiko n’umutima. Icyampa nkareba uko uzabahora, kuko ari wowe nabwiye ikirego cyanjye.
13  Nimuririmbire Yehova! Nimusingize Yehova, kuko yacunguye ubugingo bw’umukene akabukura mu maboko y’inkozi z’ibibi.
14  Havumwe umunsi navutseho! Umunsi mama yambyayeho ntugahirwe!
15  Havumwe umuntu wabwiye data inkuru nziza ati “wabyaye umwana w’umuhungu!” Ni ukuri, yatumye yishima.
16  Uwo muntu azabe nk’imigi Yehova yarimbuye ntabyicuze. Mu gitondo azumva ijwi ryo gutaka, ku manywa y’ihangu yumve ijwi ry’impanda.
17  Kuki atanyishe nkiri mu nda ya mama, kugira ngo mama ambere imva, bityo azahore atwite kugeza ibihe bitarondoreka?
18  Kuki navuye mu nda ya mama kugira ngo mbone imiruho n’agahinda, hanyuma iminsi yanjye izarangire nkozwe n’isoni?
1  Amagambo ya Yeremiya mwene Hilukiya, umwe mu batambyi bo muri Anatoti, mu gihugu cya Benyamini.
2  Ijambo rya Yehova ryamujeho ku ngoma ya Yosiya mwene Amoni, umwami w’u Buyuda, mu mwaka wa cumi n’itatu w’ingoma ye.
3  Ryakomeje kumuzaho ku ngoma ya Yehoyakimu mwene Yosiya, umwami w’u Buyuda, kugeza ku iherezo ry’umwaka wa cumi n’umwe w’ingoma ya Sedekiya mwene Yosiya, umwami w’u Buyuda, kugeza igihe Yerusalemu yajyaniwe mu bunyage mu kwezi kwa gatanu.
4  Ijambo rya Yehova ryanjeho rigira riti
5  “nakumenye ntarakuremera mu nda ya nyoko, kandi nakwejeje utaravuka, nkugira umuhanuzi uhanurira amahanga.”
6  Ariko ndavuga nti “nyamuneka Yehova, Mwami w’Ikirenga! Dore sinzi kuvuga, kuko nkiri umwana.”
7  Ariko Yehova arambwira ati “ntuvuge uti ‘ndacyari umwana.’ Ahubwo abo nzagutumaho bose uzabasanga, n’icyo nzagutegeka cyose uzakivuga.
8  Ntutinye mu maso habo, kuko ‘ndi kumwe nawe kugira ngo ngukize,’ ni ko Yehova avuga.”
9  Nuko Yehova arambura ukuboko kwe akunkoza ku munwa. Hanyuma Yehova arambwira ati “dore nshyize amagambo yanjye mu kanwa kawe.
10  Uyu munsi nguhaye gutegeka amahanga n’ubwami, kugira ngo urandure kandi ugushe hasi, urimbure kandi usenye, wubake kandi utere.”
11  Ijambo rya Yehova ryongera kunzaho rigira riti “Yeremiya we, urabona iki?” Nanjye nti “ndabona ishami ry’igiti cy’umuluzi.”
12  Nuko Yehova arambwira ati “warebye neza, kuko nkomeje kuba maso ku birebana n’ijambo ryanjye kugira ngo ndisohoze.”
13  Ijambo rya Yehova ryongera kunzaho ubwa kabiri rigira riti “urabona iki?” Nanjye nti “ndabona inkono y’umunwa munini ihungizwa, kandi umunwa wayo uhengetse werekeje mu majyepfo.”
14  Nuko Yehova arambwira ati “ibyago bizatera abaturage bose bo mu gihugu biturutse mu majyaruguru.
15  ‘Dore ngiye guhamagara imiryango yose yo mu bwami bwo mu majyaruguru,’ ni ko Yehova avuga; ‘kandi izaza maze buri muryango utere intebe yawo y’ubwami mu marembo ya Yerusalemu no ku nkuta ziyikikije zose, no ku migi yose y’u Buyuda.
16  Nzababwira imanza nabaciriye mbahora ubugome bwabo, kubera ko bantaye bagakomeza kosereza ibitambo izindi mana, kandi bakunamira imirimo y’amaboko yabo.’
17  “Ariko wowe uzakenyere, uhaguruke ubabwire ibyo ngutegeka byose. Ntukabatinye kugira ngo ntazatuma ugirira ubwoba imbere yabo.
18  Nanjye uyu munsi nkugize nk’umugi ugoswe n’inkuta, n’inkingi y’icyuma n’inkuta z’umuringa, kugira ngo uhangane n’igihugu cyose, uhangane n’abami b’u Buyuda n’abatware n’abatambyi na rubanda.
19  Na bo bazakurwanya, ariko ntibazagutsinda, kuko ‘ndi kumwe nawe kugira ngo ngukize,’ ni ko Yehova avuga.”
2  Nuko ijambo rya Yehova rinzaho rigira riti
2  “genda urangururire mu matwi ya Yerusalemu uti ‘uku ni ko Yehova avuga ati “ndibuka neza ineza yuje urukundo wagaragazaga ukiri muto, n’urukundo wari ufite igihe nakurambagizaga, n’ukuntu wankurikiye mu butayu, mu gihugu kitabibwamo imbuto.
3  Isirayeli yari iyera imbere ya Yehova, ikaba n’umuganura We.”’ ‘Umuntu wese wari kugerageza kuyirimbura yari kubarwaho icyaha, agahura n’ibyago,’ ni ko Yehova yavuze.”
4  Yemwe ab’inzu ya Yakobo, namwe mwese abo mu miryango y’inzu ya Isirayeli, nimwumve ijambo rya Yehova.
5  Yehova aravuga ati “ni ukuhe gukiranirwa ba sokuruza bambonyeho, bikaba ari byo byatumye banyitarura, bagakomeza gukurikira ibigirwamana bitagira umumaro, na bo ubwabo bagahinduka abatagira umumaro?
6  Ntibavuze bati ‘Yehova ari he, we wadukuye mu gihugu cya Egiputa akatunyuza mu butayu, mu gihugu cy’ikibaya cy’ubutayu n’imyobo, mu gihugu kitagira amazi kandi cy’umwijima w’icuraburindi, mu gihugu kitigeze kinyurwamo n’umuntu cyangwa ngo giturwe n’umuntu wakuwe mu mukungugu?’
7  “Narabazanye, amaherezo mbageza mu gihugu cy’imirima y’ibiti byera imbuto, kugira ngo mujye murya imbuto zacyo n’ibyiza byacyo. Ariko mwaraje maze muhumanya igihugu cyanjye, n’umurage wanjye muwuhindura ikintu cyo kwangwa urunuka.
8  Abatambyi ntibigeze bavuga bati ‘Yehova ari he?’ N’abashinzwe amategeko ntibigeze bamenya. Abungeri bancumuyeho, n’abahanuzi bahanura mu izina rya Bayali kandi bakurikira ibidashobora kugira icyo bibamarira.
9  “‘Ni yo mpamvu nzongera guhangana namwe, kandi nzahangana n’abana b’abana banyu,’ ni ko Yehova avuga.
10  “‘Ariko nimwambuke mujye ku nkombe z’i Kitimu maze murebe. Ni koko, nimwohereze ubutumwa i Kedari kandi mubitekerezeho cyane, murebe niba hari ibintu nk’ibi byigeze kubaho.
11  Mbese hari ishyanga ryigeze kugurana imana zaryo ibitari imana nyakuri? Nyamara abagize ubwoko bwanjye baguranye ikuzo ryanjye ibidashobora kugira icyo bibamarira.
12  Wa juru we, byitegereze utangaye, bigukure umutima usese urumeza,’ ni ko Yehova avuga,
13  ‘kuko hari ibintu bibiri bibi abagize ubwoko bwanjye bakoze: barantaye kandi ari jye soko y’amazi atanga ubuzima, bajya kwikorogoshorera ibitega bitobotse bidashobora kubika amazi.’
14  “‘Mbese Isirayeli ni umugaragu, cyangwa ni imbata yavukiye mu rugo? None se kuki yasahuwe?
15  Intare z’umugara zikiri nto ziramutontomera, zikumvikanisha ijwi ryazo. Igihugu cye yagihinduye icyo gutangarirwa, kandi imigi ye yaratwitswe ku buryo nta muturage ukiharangwa.
16  Ndetse ab’i Nofu n’i Tahapanesi bakomeje kurisha ku mutwe wawe uruhara ruraza.
17  Mbese ibyo si byo wikururiye ubwo wataga Yehova Imana yawe, igihe yakuyoboraga mu nzira?
18  None se kuki ushaka kunyura mu nzira igana muri Egiputa, ngo ujye kunywa amazi y’i Shihori? Kandi se urashakira iki kunyura mu nzira igana muri Ashuri, ngo ujye kunywa amazi ya rwa Ruzi?
19  Ubugome bwawe bwagombye kugukosora, kandi ibikorwa byawe by’ubuhemu byagombye kugucyaha. None rero, menya kandi uzirikane ko kuba warataye Yehova Imana yawe ari ibintu bibi bisharira, kandi ntiwigeze untinya,’ ni ko Yehova nyir’ingabo, Umwami w’Ikirenga avuga.
20  “‘Kera navunaguye umugogo baguhekeshaga, ncagagura n’ingoyi zawe. Ariko uravuga uti “sinzagukorera,” kuko wagaramaga utandaraje ku gasozi karekare kose no munsi y’igiti gitoshye cyose, akaba ari ho usambanira.
21  Nari naraguteye uri umuzabibu utukura w’indobanure, wose ugizwe n’imbuto z’ukuri. Byagenze bite kugira ngo uhinduke, ukambera amashami yagwingiye y’umuzabibu ntazi?’
22  “‘Nubwo wakwiyuhagiza neteri ugashaka isabune nyinshi, icyaha cyawe cyakomeza kuba ikizinga imbere yanjye,’ ni ko Umwami w’Ikirenga Yehova avuga.
23  Wabasha ute kuvuga uti ‘sinihumanyije. Sinigeze nkurikira Bayali’? Reba inzira yawe yo mu kibaya, uzirikane ibyo wakoze. Wari umeze nk’ingamiya y’ingore inyaruka, yiruka ikubita hirya no hino mu nzira zayo itazi iyo ijya.
24  Wari umeze nk’imparage yamenyereye ubutayu ireha umuyaga bitewe n’irari ry’ubugingo bwayo. Ni nde wayisubiza inyuma yarinze? Iziyishaka zose ntizirambirwa. Zizayibona ukwezi kwayo kugeze.
25  Ruhura ikirenge cyawe kitazasigara cyambaye ubusa, n’umuhogo wawe ukagwa umwuma. Ariko waravuze uti ‘erega nta garuriro! Nakunze abanyamahanga, kandi nzakomeza kubakurikira.’
26  “Nk’uko umujura akorwa n’isoni iyo afashwe, ni ko ab’inzu ya Isirayeli na bo bakozwe n’isoni, bo n’abami babo n’abatware babo n’abatambyi babo n’abahanuzi babo.
27  Babwira igiti bati ‘uri data,’ bakabwira ibuye bati ‘ni wowe wambyaye.’ Ariko jye banteye ibitugu aho guhindukira ngo bandebe. Ahari aho nibagera mu makuba bazambwira bati ‘haguruka udukize!’
28  “Ariko se imana zawe wiremeye ziri he? Nizihaguruke niba zishobora kugukiza amakuba. Kuko uko imigi yawe ingana ari ko n’imana zawe zingana, yewe Yuda we!
29  “‘Kuki mukomeza guhangana nanjye? Kuki mwancumuyeho mwese?’ Ni ko Yehova avuga.
30  Niruhirije ubusa nkubita abana banyu. Ntibemeye igihano. Inkota yanyu yariye abahanuzi banyu nk’intare irimbura.
31  Mwa bantu mwe, muzirikane ijambo rya Yehova. “Mbese nabereye Isirayeli ubutayu cyangwa igihugu cy’umwijima w’icuraburindi? Kuki abagize ubwoko bwanjye bavuze bati ‘twarayobaguritse, ntituzagaruka aho uri ukundi’?
32  Mbese umwari yakwibagirwa imirimbo ye, umugeni akibagirwa imishumi ye yo mu gituza? Nyamara hashize iminsi itabarika abagize ubwoko bwanjye baranyibagiwe.
33  “Yewe wa mugore we, kuki utunganya inzira zawe kugira ngo ujye gushaka uwagukunda? Ni byo nanone byatumye witoza inzira z’ibibi.
34  Kandi ku ncunda z’imyambaro yawe habonetseho ibizinga by’amaraso y’ubugingo bw’abakene batariho urubanza. Sinigeze mbafatira mu cyuho, ahubwo nasanze amaraso yabo ku ncunda z’imyenda yawe yose.
35  “Ariko uravuga uti ‘nakomeje kuba umwere. Rwose ntakindakariye.’ “Dore ngiye kuburana nawe bitewe n’uko uvuga uti ‘nta cyaha nakoze.’
36  Kuki wibwira ko guhindura inzira yawe ari ibintu byoroheje? Egiputa na yo izagukoza isoni nk’uko Ashuri yagukojeje isoni.
37  Ibyo na byo bizatuma ugenda wikoreye amaboko, kuko Yehova yanze ibyo wiringiraga, kandi nta cyo bizakugezaho.”
3  Bajya bavuga bati “umugabo aramutse asenze umugore we, akagenda agashaka undi mugabo, ese yakongera kumucyura?” Mbese iki gihugu nticyahumanye? “Wasambanye n’abagabo benshi; ubwo se wagaruka iwanjye?” ni ko Yehova abaza.
2  “Ubura amaso urebe inzira nyabagendwa zose. Aho batagusambanyirije ni he? Wicaraga ku nzira ubategereje, nk’Umwarabu mu butayu; wakomeje guhumanyisha igihugu ibikorwa by’ubusambanyi bwawe n’ubugome bwawe.
3  Ni cyo cyatumye utabona imvura, ndetse n’imvura y’itumba ntiyigeze iboneka. Ufite mu maso h’indaya kandi wataye isoni.
4  None ubu urambwira uti ‘Data, uri incuti magara yo mu buto bwanjye!
5  Mbese umuntu yakomeza kubika inzika igihe cyose, cyangwa agakomeza kwitegereza ikintu ubuziraherezo?’ Ibyo urabivuga nyamara ugakomeza gukora ibibi, bikakugendekera uko ushaka.”
6  Nuko ku ngoma y’umwami Yosiya, Yehova arambwira ati “‘ese wabonye ibyo Isirayeli w’umuhemu yakoze? Ajya ku mpinga y’umusozi muremure wose no munsi y’igiti gitoshye cyose agasambanirayo.
7  Nuko amaze gukora ibyo byose, nkomeza kwibwira ko azangarukira, ariko ntiyangarukira; Yuda na we yakomeje kwitegereza ibyo murumuna we w’umuriganya akora.
8  Mbonye ukuntu Isirayeli w’umuhemu yishoye mu busambanyi ndamusenda, muha icyemezo cy’uko dutanye burundu; nyamara murumuna we Yuda w’umuriganya abibonye, ntibyamutera ubwoba, ahubwo aragenda na we yishora mu busambanyi.
9  Yishoye mu busambanyi bitewe n’ubupfayongo bwe, nuko akomeza guhumanya igihugu asambana n’ibiti n’amabuye.
10  Kandi nubwo murumuna we Yuda w’umuriganya yabonye ibyo byose, ntarakangarukira n’umutima we wose, ahubwo yarandyaryaga gusa,’ ni ko Yehova avuga.”
11  Yehova arongera arambwira ati “Isirayeli w’umuhemu yarushije Yuda w’umuriganya gukiranuka.
12  Genda utangarize abo mu majyaruguru aya magambo, ubabwire uti “‘“Yewe Isirayeli wigize icyigomeke, ngarukira,” ni ko Yehova avuga.’ ‘“Sinzakurebana uburakari kuko ndi indahemuka,” ni ko Yehova avuga.’ ‘“Sinzakomeza kubika inzika igihe cyose.
13  Gusa, uzirikane icyaha cyawe kuko Yehova Imana yawe ari we wacumuyeho. Wakomeje kunyura mu nzira nyinshi zijya mu banyamahanga munsi y’igiti gitoshye cyose, ariko ntimwumviye ijwi ryanjye,” ni ko Yehova avuga.’”
14  “Mwa bana bigize ibyigomeke mwe, nimungarukire,” ni ko Yehova avuga. “Kuko ndi umugabo wanyu; kandi nzabafata, mfate umwe mu mugi na babiri mu muryango, mbazane i Siyoni.
15  Nzabaha abungeri bahuje n’umutima wanjye, na bo bazabaragiza ubumenyi n’ubushishozi.
16  Muri iyo minsi muzaba benshi mwere imbuto mu gihugu,” ni ko Yehova avuga. “Ntibazongera kuvuga bati ‘isanduku y’isezerano rya Yehova!’ Ntibazayitekereza, habe no kuyibuka cyangwa kuyikumbura, kandi nta wuzongera kuyikora.
17  Icyo gihe bazita Yerusalemu intebe y’ubwami ya Yehova; kandi amahanga yose azaza ateranire i Yerusalemu kugira ngo yubahe izina rya Yehova, kandi ntibazongera kugenda bakurikiza imitima yabo mibi yinangiye.”
18  “Muri iyo minsi bazagenda, ab’inzu ya Yuda bajyane n’ab’inzu ya Isirayeli, maze bose hamwe bave mu gihugu cy’amajyaruguru bajye mu gihugu nahaye ba sokuruza ho umurage.
19  Naravuze nti ‘mbega ukuntu nagushyize mu bandi bana nkaguha igihugu cyiza, nkaguha umurage wifuzwa n’amahanga menshi!’ Nongera kuvuga nti ‘muzajya mumpamagara muti “Data!,” kandi muzankurikira mwe gusubira inyuma.’
20  ‘Nk’uko umugore ariganya umugabo we akamuta, ni ko namwe mwandiganyije mwa b’inzu ya Isirayeli mwe,’ ni ko Yehova avuga.”
21  Mu nzira nyabagendwa humvikanye ijwi ry’Abisirayeli barira binginga, kuko bagoretse inzira zabo, bakibagirwa Yehova Imana yabo.
22  “Nimungarukire mwa bana bigize ibyigomeke mwe, nanjye nzabakiza kwigomeka kwanyu.” “Dore turi hano! Tuje tukugana, kuko wowe Yehova uri Imana yacu.
23  Ni ukuri, udusozi n’urusaku rwo ku misozi, byose ni ibinyoma gusa. Ni ukuri, Yehova Imana yacu ni we gakiza ka Isirayeli.
24  Ariko igiteye isoni cyariye ibyo ba sogokuruza baruhiye uhereye mu buto bwacu, ni ukuvuga imikumbi yabo n’amashyo yabo n’abahungu babo n’abakobwa babo.
25  Turyama mu kimwaro tukiyorosa gukorwa n’isoni, kuko uhereye mu buto bwacu kugeza n’uyu munsi, twe na ba sogokuruza twacumuye kuri Yehova Imana yacu, kandi ntitwumviye ijwi rya Yehova Imana yacu.”
33  Ijambo rya Yehova ryaje kuri Yeremiya ku ncuro ya kabiri igihe yari agifungiwe mu Rugo rw’Abarinzi, rigira riti
2  “Yehova Umuremyi w’isi, Yehova wayihanze akayishimangira akayikomeza, izina rye rikaba ari Yehova, aravuga ati
3  ‘mpamagara nzakwitaba kandi nzakubwira ibintu bikomeye bigoye gusobanukirwa, ibyo utigeze kumenya.’”
4  “Yehova Imana ya Isirayeli yavuze ibyerekeye amazu yo muri uyu mugi n’amazu y’abami b’u Buyuda yashenywe bitewe n’ibirundo byo kuririraho n’inkota y’umwanzi,
5  kandi yavuze ibyerekeye abantu bazaza kurwanya Abakaludaya, n’ukuntu uyu mugi uzuzuzwa intumbi z’abishwe bitewe n’uburakari bwe bukaze. Yataye uyu mugi bitewe n’ubugome bwabo bwinshi.
6  Yaravuze ati ‘dore ngiye gutuma woroherwa kandi ugire amagara mazima. Nzabakiza kandi mbahe amahoro asesuye n’ukuri.
7  Nzagarura abajyanywe mu bunyage b’i Buyuda n’abajyanywe mu bunyage bo muri Isirayeli mbubake nk’uko byahoze mbere.
8  Nzabezaho amakosa yose bankoreye, kandi nzabababarira ibicumuro byose bancumuyeho, n’ibyaha byose bankoreye.
9  Uzambera izina ry’umunezero n’ishimwe n’ubwiza imbere y’amahanga yose yo mu isi azumva ineza yose nabagiriye. Azagira ubwoba ahinde umushyitsi bitewe n’ineza yose nywugaragariza, n’amahoro nywuha.’”
10  “Yehova aravuga ati ‘aha hantu muzaba muvuga ko habaye umwirare, ko nta muntu cyangwa itungo biharangwa, mu migi y’u Buyuda no mu mihanda y’i Yerusalemu yahindutse umusaka nta muntu cyangwa itungo biharangwa, hazongera kumvikana
11  ijwi ryo kwishima n’ijwi ryo kunezerwa n’ijwi ry’umukwe n’ijwi ry’umugeni, ijwi ry’abavuga bati “nimusingize Yehova nyir’ingabo kuko Yehova ari mwiza; ineza ye yuje urukundo ihoraho iteka ryose!”’ “‘Bazazana ibitambo by’ishimwe mu nzu ya Yehova, nk’uko byahoze mbere, kuko nzagarura abajyanywe mu bunyage bo mu gihugu,’ ni ko Yehova avuga.”
12  “Yehova nyir’ingabo aravuga ati ‘aha hantu habaye umwirare hatakirangwa umuntu cyangwa itungo, no mu migi yaho yose, hazongera kuba inzuri abungeri babyagizamo imikumbi.’
13  “‘Mu migi yo mu turere tw’imisozi miremire no mu migi yo mu bibaya no mu migi yo mu majyepfo no mu gihugu cya Benyamini no mu nkengero za Yerusalemu no mu migi y’i Buyuda, imikumbi izongera kunyura munsi y’ukuboko k’ushinzwe kuyibara,’ ni ko Yehova avuga.”
14  “‘Dore iminsi igiye kuza,’ ni ko Yehova avuga, ‘ubwo nzasohoza ijambo ryiza navuze ku birebana n’inzu ya Isirayeli n’inzu ya Yuda.
15  Muri iyo minsi no muri icyo gihe nzumburira Dawidi umushibu ukiranuka, kandi azasohoza ubutabera no gukiranuka mu gihugu.
16  Muri iyo minsi ab’i Buyuda bazakizwa, kandi i Yerusalemu hazaba umutekano. Iri ni ryo zina hazitwa: Yehova ni we gukiranuka kwacu.’”
17  “Yehova aravuga ati ‘Dawidi ntazabura umuntu umukomokaho wicara ku ntebe y’ubwami y’inzu ya Isirayeli.
18  Kandi abatambyi b’Abalewi ntibazabura umuntu uhagarara imbere yanjye kugira ngo atambe ibitambo bikongorwa n’umuriro n’ibitambo byoswa, kandi atange ituro ry’ibinyampeke n’ibindi bitambo buri gihe.’”
19  Ijambo rya Yehova ryongera kuza kuri Yeremiya rigira riti
20  “uku ni ko Yehova avuga ati ‘niba mushobora gukuraho isezerano ryanjye ry’amanywa n’isezerano ryanjye ry’ijoro ku buryo amanywa n’ijoro bidasohora mu gihe cyabyo,
21  ubwo n’isezerano nagiranye n’umugaragu wanjye Dawidi na ryo rishobora kwicwa, maze ntagire umuhungu utegeka yicaye ku ntebe ye y’ubwami, kimwe n’isezerano nagiranye n’abatambyi b’Abalewi bankorera.
22  Nk’uko ingabo zo mu kirere zitabarika n’umusenyi wo ku nyanja utabasha kugerwa, ni ko nzagwiza urubyaro rw’umugaragu wanjye Dawidi n’Abalewi bankorera.’”
23  Ijambo rya Yehova rikomeza kuza kuri Yeremiya rigira riti
24  “ese ntiwumvise ibyo aba bantu bavuga bati ‘ya miryango ibiri Yehova yatoranyije, no kuyita azayita’? Kandi bakomeza gusuzugura ubwoko bwanjye, kugira ngo budakomeza kuba ishyanga imbere yabo.
25  “Yehova aravuga ati ‘niba koko ntarashyizeho isezerano ryanjye ry’amanywa n’ijoro, ari yo mategeko agenga ijuru n’isi,
26  ubwo nata n’urubyaro rwa Yakobo n’urw’umugaragu wanjye Dawidi, kugira ngo ntakura mu rubyaro rwe abatware bo gutegeka abo mu rubyaro rwa Aburahamu na Isaka na Yakobo. Kuko nzakoranya ababo bajyanywe mu bunyage, kandi nzabagirira impuhwe.’”
12  Yehova, urakiranuka iyo nkugejejeho ikirego cyanjye, ndetse n’iyo mvugana nawe ibirebana n’imanza. None se, kuki ababi bagira icyo bageraho mu nzira zabo, n’abakora iby’uburiganya bose bakaba batagira imihangayiko?
2  Warabateye bashora imizi, bakomeza gukura, ndetse bera imbuto. Uhora hafi y’iminwa yabo, ariko ukaba kure y’impyiko zabo.
3  Yehova unzi neza kandi urambona; wagenzuye umutima wanjye usanga uri kumwe nawe. Barobanure nk’intama zigomba kubagwa, ubashyire ku ruhande bategereze umunsi wo kwicwa.
4  Igihugu kizakomeza kuraba kugeza ryari, n’ibimera byo mu mirima yose bizakomeza kuma kugeza ryari? Ubugome bw’abagituyemo bwatumye inyamaswa n’ibiguruka bikurwaho. Kuko bavuga bati “ntashobora kubona ibizatubaho.”
5  Niba warasiganywe n’abagenza amaguru bakakwahagiza, wabasha ute gusiganwa n’amafarashi? Mbese ufite icyizere mu gihugu cy’amahoro? None se uzabigenza ute ugeze mu bihuru by’inzitane byo kuri Yorodani?
6  Abavandimwe bawe n’abo mu nzu ya so barakuriganyije, ndetse bakuvugirije induru. Ntukabizere bitewe gusa n’uko bakubwira ibyiza.
7  “Nasize inzu yanjye; nataye umurage wanjye; uwo ubugingo bwanjye bukunda namuhanye mu maboko y’abanzi be.
8  Uwo nagize umurage wanjye yambereye nk’intare mu ishyamba. Yarantontomeye; ni yo mpamvu namwanze.
9  Uwo nagize umurage wanjye yambereye nk’igisiga cy’amabara menshi; ibisiga biramugose. Mwa nyamaswa zo mu gasozi mwe, nimuteranire hamwe murye, muzane n’izindi nyamaswa.
10  Abungeri benshi barimbuye uruzabibu rwanjye, banyukanyuka umugabane wanjye. Umugabane wanjye mwiza bawuhinduye ubutayu bw’umwirare.
11  Bawuhinduye umwirare; wararabye, ukomeza kuba itongo imbere yanjye. Igihugu cyose cyahindutse amatongo kuko nta wabyitayeho.
12  Abanyazi baje baturutse mu nzira nyabagendwa zose zo mu butayu, kuko inkota ya Yehova iyogoza igihugu ihereye ku mpera imwe kugeza ku yindi. Nta muntu n’umwe ufite amahoro.
13  Babibye ingano ariko basarura amahwa. Barakoze cyane birabarwaza, ariko nta cyo bizabamarira. Umusaruro wabo uzabakoza isoni bitewe n’uburakari bugurumana bwa Yehova.”
14  Uku ni ko Yehova yavuze ku birebana n’abaturanyi banjye bose babi bakora ku murage nahaye ubwoko bwanjye Isirayeli, ati “ngiye kubarandura mbavane ku butaka bwabo; kandi nzarandura ab’inzu ya Yuda mbavane hagati yabo.
15  Nimara kubarandura, nzongera mbagirire imbabazi maze mbagarure, buri wese musubize mu murage we, buri wese mu gihugu cye.”
16  “Nibiga imigenzereze y’abagize ubwoko bwanjye, bakarahira mu izina ryanjye bati ‘ndahiye Yehova Imana nzima!,’ nk’uko bigishije ubwoko bwanjye kurahira mu izina rya Bayali, bazahabwa umwanya mu bwoko bwanjye.
17  Ariko nibatumvira, nanjye nzarandura iryo shyanga, nimara kurirandura ndirimbure,” ni ko Yehova avuga.
