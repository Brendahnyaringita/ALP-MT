10  Nuko nkomeza kwitegereza maze mbona mu isanzure ryari hejuru y’imitwe y’abakerubi hari igisa n’ibuye rya safiro, kimeze nk’intebe y’ubwami yagaragaraga hejuru yabo.
2  Nuko Imana ibwira wa mugabo wari wambaye imyenda myiza cyane iti “genda winjire hagati y’inziga zikaraga munsi y’abakerubi, ufate amakara yaka hagati yabo, uyuzuze amashyi yawe yombi maze uyanyanyagize hejuru y’umugi.” Hanyuma yinjira mureba.
3  Igihe uwo mugabo yinjiraga, abakerubi bari bahagaze mu ruhande rw’iburyo rw’inzu, kandi igicu cyari cyuzuye mu rugo rw’imbere.
4  Nuko ikuzo rya Yehova rirazamuka riva ku bakerubi rigana ku muryango w’inzu, maze inzu yuzura igicu n’urugo rwuzura ikuzo rya Yehova rirabagirana.
5  Urusaku rw’amababa y’abakerubi rwumvikanira mu rugo rw’inyuma, rumeze nk’ijwi ry’Imana Ishoborabyose iyo ivuga.
6  Igihe Imana yategekaga wa mugabo wari wambaye imyenda myiza cyane ati “genda ufate umuriro hagati y’inziga zikaraga, hagati y’abakerubi,” uwo mugabo yarinjiye ahagarara iruhande rw’uruziga.
7  Hanyuma umukerubi arambura ukuboko kwe ari hagati y’abandi bakerubi, afata umuriro wari hagati y’abakerubi awushyira mu biganza bya wa mugabo wari wambaye imyenda myiza cyane, na we arawufata arasohoka.
8  Munsi y’amababa y’abakerubi hagaragaraga ishusho imeze nk’ukuboko k’umuntu wakuwe mu mukungugu.
9  Nuko nkomeza kwitegereza maze mbona inziga enye zari iruhande rw’abakerubi, buri ruziga ruri iruhande rw’umukerubi, kandi izo nziga zabengeranaga nk’ibuye rya kirusolito.
10  Ku birebana n’imiterere yazo, zose uko ari enye zari zimeze kimwe, mbese bimeze nk’aho uruziga rumwe rwinjira mu rundi.
11  Iyo zagendaga, zagendaga zerekeye mu mpande zazo uko ari enye. Kandi iyo zabaga zigenda, ntizahinduraga icyerekezo kuko aho umutwe werekezaga ari ho na zo zajyaga. Iyo zagendaga ntizahinduraga icyerekezo.
12  Umubiri w’abo bakerubi wose n’imigongo yabo n’amaboko yabo n’amababa yabo n’inziga, byari byuzuye amaso impande zose. Bose uko ari bane, buri wese yari afite uruziga rwe.
13  Nuko numva babwira izo nziga bati “mwa nziga zikaraga mwe!”
14  Buri wese yari afite mu maso hane. Mu maso ha mbere hasaga n’ah’umukerubi, aha kabiri hasa n’ah’umuntu wakuwe mu mukungugu, aha gatatu hasa n’ah’intare, naho aha kane hagasa n’aha kagoma.
15  Abo bakerubi, ari bo bya bizima nari nabonye ku ruzi rwa Kebari, baratumbagiraga;
16  kandi iyo bagendaga, inziga zabagendaga iruhande; iyo bazamuraga amababa yabo bakajya hejuru y’isi, inziga zari iruhande rwabo ntizahinduraga icyerekezo.
17  Iyo bahagararaga na zo zarahagararaga, bazamuka na zo zikazamukana na bo, kuko umwuka w’ibyo bizima wari muri zo.
18  Nuko ikuzo rya Yehova riva ku muryango w’inzu maze rihagarara hejuru y’abakerubi.
19  Hanyuma abakerubi bazamura amababa yabo barazamuka bava ku isi ndeba. Bagiye, inziga na zo zibagenda iruhande, maze bahagarara mu irembo ry’inzu ya Yehova ryari riherereye mu burasirazuba, kandi ikuzo ry’Imana ya Isirayeli ribazaho riturutse hejuru.
20  Ibyo ni bya bizima nari nabonye ku ruzi rwa Kebari biri munsi y’Imana ya Isirayeli, bityo menya ko bari abakerubi.
21  Buri wese muri abo bakerubi uko ari bane yari afite mu maso hane, kandi buri wese yari afite amababa ane, munsi y’amababa yabo hari ishusho isa n’ukuboko k’umuntu wakuwe mu mukungugu.
22  Mu maso habo hasaga neza neza no mu maso h’abo nari nabonye ku ruzi rwa Kebari. Buri mukerubi yagendaga aromboreje imbere ye.
4  “None rero mwana w’umuntu, ushake itafari urishyire imbere yawe, maze urishushanyeho umugi, ari wo Yerusalemu.
2  Uwugote kandi wubake urukuta rwo kuwugota, uwurundeho ikirundo cyo kuririraho, ushyireho inkambi zo kuwugota n’ibikoresho byo gusenya ibihome impande zose.
3  Kandi wishakire ipanu uyihagarike, ibe nk’urukuta rw’icyuma hagati yawe n’uwo mugi, maze uwuhange amaso ube nk’ugoswe, uwugote bibere ab’inzu ya Isirayeli ikimenyetso.
4  “Naho wowe, ujye uryamira urubavu rw’ibumoso, urugerekeho icyaha cy’inzu ya Isirayeli. Kuko iminsi uzamara ururyamira, uzaba wikoreye icyaha cyabo.
5  Nanjye nzaguha imyaka y’icyaha cyabo, nyinganyishe n’iminsi magana atatu na mirongo cyenda uzamara wikoreye icyaha cy’inzu ya Isirayeli.
6  Uzarangize iyo minsi yose. “Ubwa kabiri uzaryamire urubavu rw’iburyo, umare iminsi mirongo ine wikoreye icyaha cy’inzu ya Yuda. Umunsi umwe nawuguhwanyirije n’umwaka, umunsi umwe uzaba uhwanye n’umwaka umwe.
7  Uzahanga amaso Yerusalemu igoswe, ukuboko kwawe kwambaye ubusa, maze uyihanurire.
8  “Dore nzakubohesha imigozi kugira ngo udahindukira ukaryamira urundi rubavu, kugeza igihe uzarangiriza iminsi yo kugota.
9  “Kandi wishakire ingano zisanzwe n’ingano za sayiri n’ibishyimbo n’inkori n’uburo na kusemeti, ubishyire mu kintu kimwe maze ubikoremo umugati uzagutunga mu minsi uzamara uryamiye urubavu rumwe; uzawurya muri iyo minsi magana atatu na mirongo cyenda.
10  Kandi uzajya urya ibyokurya bigezwe, bingana na shekeli makumyabiri ku munsi. Uzajya ubirya urondereza.
11  “Amazi na yo uzajya uyanywa ageze, angana na kimwe cya gatandatu cya hini. Na yo uzajya uyanywa urondereza.
12  “Ibyo byokurya uzajye ubirya nk’umugati w’ingano za sayiri, kandi uzajye uwokesha ibisheshe by’amabyi y’abantu, uwotse abantu bakureba.”
13  Yehova akomeza agira ati “uko ni ko Abisirayeli bazarira umugati wabo uhumanye mu mahanga nzabatatanyirizamo.”
14  Nuko ndavuga nti “ayii, Mwami w’Ikirenga Yehova! Dore ubugingo bwanjye ntibuhumanye, kandi kuva mu buto bwanjye kugeza ubu sinigeze ndya icyipfushije cyangwa itungo ryatanyaguwe n’inyamaswa, kandi nta nyama y’igihumanye yigeze igera mu kanwa kanjye.”
15  Na we arambwira ati “dore nguhaye ibisheshe by’amase y’inka mu cyimbo cy’amabyi y’abantu, abe ari byo uzajya wokesha umugati wawe.”
16  Arongera arambwira ati “mwana w’umuntu we, ngiye kuvuna inkoni zo muri Yerusalemu zimanikwaho imigati ifite ishusho y’urugori; bazajya barya imigati igezwe, bayirye bahangayitse, banywe amazi agezwe bafite ubwoba.
17  Bazabura umugati n’amazi, bajye barebana mu maso bumiwe, baborere mu cyaha cyabo.
26  Mu mwaka wa cumi n’umwe, ku munsi wa mbere w’ukwezi, ijambo rya Yehova ryanjeho rigira riti
2  “mwana w’umuntu we, kubera ko Tiro yakinnye Yerusalemu ku mubyimba ivuga iti ‘awa! Ararimbutse uwareshyaga abantu bo mu mahanga. Ibintu bigiye guhinduka. Ubu ni jye ugiye kugira ubutunzi kuko yahindutse amatongo,’
3  ni yo mpamvu Umwami w’Ikirenga Yehova avuga ati ‘Tiro we, ngiye kuguhagurukira nguteze amahanga menshi nk’uko inyanja izamura imiraba yayo.
4  Azarimbura inkuta za Tiro asenye n’iminara yayo; nanjye nzakukumba umukungugu wayo nyihindure nk’urutare rwanamye.
5  Izaba nk’imbuga banikaho inshundura hagati mu nyanja.’ “Umwami w’Ikirenga Yehova aravuga ati ‘kandi izasahurwa n’amahanga, kuko ari jye ubivuze.
6  Naho abatuye mu migi yayo iri imusozi, bazicwa n’inkota kandi abantu bazamenya ko ndi Yehova.’
7  “Umwami w’Ikirenga Yehova aravuga ati ‘dore Tiro ngiye kuyigabiza Nebukadinezari umwami w’i Babuloni, umwami w’abami, aze aturutse mu majyaruguru afite amafarashi n’amagare y’intambara n’abarwanira ku mafarashi n’iteraniro ry’abantu, azanye n’igitero cy’abantu benshi.
8  Abatuye mu migi yawe iri imusozi azabicisha inkota, akubakeho urukuta rwo kukugota n’ikirundo cyo kuririraho, agutere yitwaje ingabo nini.
9  Azagutera yitwaje ibikoresho by’intambara abisenyeshe inkuta zawe, n’iminara yawe ayisenyeshe intwaro ze.
10  Uzazimagizwa n’umukungugu utumurwa n’amafarashi ye menshi cyane. Inkuta zawe zizatigiswa n’urusaku rw’abarwanira ku mafarashi n’urw’inziga z’amagare y’intambara, igihe azinjira mu marembo yawe nk’uwinjira mu mugi waciwemo ibyuho.
11  Imihanda yawe yose azayiribatisha ibinono by’amafarashi ye. Abaturage bawe azabicisha inkota n’inkingi zawe z’imbaraga azishyire hasi.
12  Bazanyaga ubutunzi bwawe basahure n’ibicuruzwa byawe, basenye inkuta zawe n’amazu yawe meza. Amabuye yawe n’ibiti byawe n’umukungugu wawe, byose bazabiroha mu mazi.’
13  “‘Nzacecekesha amajwi y’indirimbo zawe, kandi amajwi y’inanga zawe ntazongera kumvikana ukundi.
14  Nzaguhindura nk’urutare rwanamye umere nk’imbuga banikaho inshundura kandi ntuzongera kubakwa, kuko jyewe Yehova ari jye ubivuze,’ ni ko Umwami w’Ikirenga Yehova avuga.
15  “Uku ni ko Umwami w’Ikirenga Yehova abwira Tiro ati ‘mbese ibirwa ntibizatigiswa no kumva urusaku rwo kugwa kwawe, igihe abakomerekejwe uruguma rwica bazaba baniha, n’abantu benshi bicirwa muri wowe?
16  Abatware bose bo mu nyanja bazava ku ntebe zabo z’ubwami biyambure amakanzu yabo n’imyenda yabo ifumye, bambare guhinda umushyitsi. Bazicara hasi ku butaka, bahinde umushyitsi ubudatuza kandi bakwitegereze batangaye.
17  Bazakuririmbira indirimbo y’agahinda, bakubwire bati “‘“Mbega ngo urarimbuka wowe wari utuwe n’abo mu nyanja, umugi wogeye, wari ukomeye mu nyanja, wo n’abaturage bawo, bahindishaga umushyitsi abatuye isi bose!
18  Ku munsi wo kugwa kwawe, ibirwa bizahinda umushyitsi. Ibirwa byo mu nyanja bizahagarika umutima bibonye uko ukuweho.”’
19  “Umwami w’Ikirenga Yehova aravuga ati ‘ninkugira umugi w’amatongo, nkakugira nk’imigi idatuwe, igihe nzakurengeza amazi y’imuhengeri, amazi menshi akakurengera,
20  nanone nzakumanurana n’abamanuka bajya muri rwa rwobo basanga abamanutse kera cyane, kandi nzagutuza mu gihugu cyo hasi cyane, kimeze nk’ahantu hamaze igihe kirekire harabaye amatongo, uturane n’abamanuka bajya muri rwa rwobo, kugira ngo utazongera guturwa; kandi rwose nzarimbisha igihugu cy’abazima.
21  “‘Nzaguhindura igiteye ubwoba kandi ntuzongera kubaho. Bazagushaka, ariko ntuzongera kuboneka kugeza ibihe bitarondoreka,’ ni ko Umwami w’Ikirenga Yehova avuga.”
11  Nuko umwuka uranterura unjyana ku irembo ry’iburasirazuba ry’inzu ya Yehova ryerekeye iburasirazuba, maze ngiye kubona mbona abagabo makumyabiri na batanu bari mu muryango w’irembo, hagati yabo hahagaze abatware b’ubwo bwoko, ari bo Yazaniya mwene Azuri na Pelatiya mwene Benaya.
2  Arambwira ati “mwana w’umuntu we, aba bagabo ni bo bacura umugambi mubi, kandi ni bo bagira inama mbi abo muri uyu mugi;
3  baravuga bati ‘mbese igihe cyo kubaka amazu nticyegereje? Uyu mugi ni inkono y’umunwa munini, natwe tukaba inyama.’
4  “None rero, bahanurire. Hanura yewe mwana w’umuntu we!”
5  Nuko umwuka wa Yehova unzaho, maze arambwira ati “babwire uti ‘Yehova aravuga ati “yemwe ab’inzu ya Isirayeli mwe, ibyo muvuga ni ukuri, kandi nzi neza ibyo mutekereza mu mitima yanyu.
6  Mwatumye abanyu biciwe muri uyu mugi baba benshi, imihanda yawo muyuzuzamo abishwe.”’”
7  “Ni yo mpamvu Umwami w’Ikirenga Yehova avuga ati ‘abanyu bishwe mukabashyira mu murwa hagati ni bo nyama, naho uwo murwa ukaba inkono y’umunwa munini. Kandi namwe muzawusohorwamo.’”
8  “‘Mwatinye inkota, ariko inkota ni yo nzabagabiza,’ ni ko Umwami w’Ikirenga Yehova avuga.
9  ‘Nzabasohora muri uwo mugi mbahane mu maboko y’abanyamahanga, maze mbasohorezeho urubanza rwanjye.
10  Muzicwa n’inkota. Nzabacira urubanza ku rugabano rwa Isirayeli, kandi muzamenya ko ndi Yehova.
11  Uwo mugi ntuzababera inkono y’umunwa munini, namwe ntimuzaba inyama zo muri yo. Nzabacira urubanza ku rugabano rwa Isirayeli,
12  kandi muzamenya ko ndi Yehova, kuko mutagendeye mu mategeko yanjye kandi ntimukurikize amabwiriza yanjye, ahubwo mugakurikiza amategeko y’amahanga abakikije.’”
13  Nkimara guhanura, Pelatiya mwene Benaya arapfa, maze nikubita hasi nubamye, ntaka mu ijwi riranguruye nti “ayii, Mwami w’Ikirenga Yehova! Mbese ugiye gutsembaho abasigaye bo muri Isirayeli?”
14  Nuko ijambo rya Yehova ryongera kunzaho rigira riti
15  “mwana w’umuntu we, abavandimwe bawe, abavandimwe bawe bose barebwa n’uburenganzira ufite bwo gucungura umurage wawe, ni bo abaturage b’i Yerusalemu babwiye bati ‘mujye kure ya Yehova. Igihugu ni icyacu; twaragihawe ngo kibe umurage wacu.’
16  Ku bw’ibyo, uvuge uti ‘Umwami w’Ikirenga Yehova aravuga ati “nubwo nabajyanye kure mu mahanga, nkabatatanyiriza mu bihugu, nzababera ubuturo igihe gito mu bihugu bagiyemo.”’
17  “None rero uvuge uti ‘Umwami w’Ikirenga Yehova aravuga ati “nzabakoranya mbavanye mu mahanga kandi nzabateranyiriza hamwe mbakuye mu bihugu nabatatanyirijemo, mbahe igihugu cya Isirayeli.
18  Na bo bazagerayo maze bavaneho ibiteye ishozi byaho byose n’ibintu byaho byose byangwa urunuka.
19  Nzabaha umutima umwe kandi mbashyiremo umwuka mushya. Nzabavanamo umutima w’ibuye mbahe umutima woroshye,
20  kugira ngo bagendere mu mateka yanjye kandi bakomeze amategeko yanjye maze bayasohoze; bazaba ubwoko bwanjye nanjye mbe Imana yabo.”’
21  “‘“Ariko abafite umutima ukurikira ibintu byabo biteye ishozi n’ibyangwa urunuka, nzabitura ibihwanye n’inzira zabo,” ni ko Umwami w’Ikirenga Yehova avuga.’”
22  Nuko abakerubi bazamura amababa yabo, kandi inziga zari iruhande rwabo, maze ikuzo ry’Imana ya Isirayeli ribazaho riturutse hejuru.
23  Hanyuma ikuzo rya Yehova rirazamuka riva mu mugi, rihagarara ku musozi wari iburasirazuba bw’umugi.
24  Nuko umwuka uranzamura unjyana ndi mu iyerekwa ku bw’umwuka w’Imana, ungeza mu Bukaludaya aho abajyanywe mu bunyage bari bari, maze ibyo nabonaga mu iyerekwa birazamuka ndabibura.
25  Hanyuma ntangira kubwira abari barajyanywe mu bunyage ibintu byose Yehova yari yanyeretse.
8  Mu mwaka wa gatandatu, mu kwezi kwa gatandatu, ku munsi wako wa gatanu, nari nicaye mu nzu yanjye n’abakuru b’u Buyuda bicaye imbere yanjye, maze ukuboko k’Umwami w’Ikirenga Yehova kunzaho ndi aho ngaho.
2  Nuko ndebye mbona ishusho imeze nk’umuriro; uhereye mu rukenyerero ugana hepfo yari umuriro, kandi kuva mu rukenyerero ugana haruguru yararabagiranaga, ibengerana nka zahabu ivanze n’ifeza.
3  Hanyuma arambura igisa n’ikiganza, afata umusatsi wo ku mutwe wanjye maze umwuka untwara ndi hagati y’isi n’ijuru, unjyana i Yerusalemu mu iyerekwa ry’ibyo Imana yanyerekaga, unjyana ku muryango w’irembo ry’imbere y’aherekeye mu majyaruguru, ahari igishushanyo cy’ifuhe gitera gufuha.
4  Ngiye kubona mbona ikuzo ry’Imana ya Isirayeli rihari, rimeze nk’iryo nari nabonye mu kibaya.
5  Nuko arambwira ati “yewe mwana w’umuntu we, ubura amaso urebe mu majyaruguru.” Nubura amaso ndeba mu majyaruguru, maze ngiye kubona mbona mu irembo ry’igicaniro ahagana mu majyaruguru hari cya gishushanyo cy’ifuhe mu muryango.
6  Arongera arambwira ati “yewe mwana w’umuntu we, urabona ukuntu bakora ibibi bikomeye byangwa urunuka, ibyo ab’inzu ya Isirayeli bakorera aha ngaha kugira ngo bantandukanye n’urusengero rwanjye? Icyakora urabona n’ibindi bibi bikomeye byangwa urunuka.”
7  Ni ko kunjyana mu irembo ry’urugo, ngiye kubona mbona umwobo mu rukuta.
8  Maze arambwira ati “yewe mwana w’umuntu we, tobora urukuta.” Nuko ndarutobora maze mbona umuryango.
9  Arongera arambwira ati “winjiremo urebe ibibi byangwa urunuka bakora.”
10  Nuko ndinjira, ndareba, mbona ibishushanyo by’ibikururuka byose n’inyamaswa zizira, n’ibigirwamana biteye ishozi byose by’inzu ya Isirayeli, byari bishushanyije hose ku rukuta.
11  Abagabo mirongo irindwi bo mu bakuru b’inzu ya Isirayeli bari bahagaze imbere yabyo, bahagararanye na Yazaniya mwene Shafani, buri wese afite icyotero mu ntoki, kandi igicu cy’umwotsi w’umubavu cyarimo kizamuka.
12  Hanyuma arambwira ati “yewe mwana w’umuntu we, aho ubonye ibyo abakuru b’inzu ya Isirayeli bakorera mu mwijima, buri wese yigobetse mu cyumba cye yashushanyijeho? Kuko bavuga bati ‘Yehova ntatureba, Yehova yataye igihugu.’”
13  Akomeza kumbwira ati “urabona n’ibindi bibi bikomeye byangwa urunuka bakora.”
14  Nuko anjyana mu muryango w’irembo ry’inzu ya Yehova riri ahagana mu majyaruguru, ngiye kubona mbona abagore bicaye baririra imana Tamuzi.
15  Arongera arambwira ati “yewe mwana w’umuntu we, ese ibyo wabibonye? Urabona n’ibindi bibi bikomeye byangwa urunuka biruta ibyo.”
16  Anjyana mu rugo rw’imbere rw’inzu ya Yehova, ngiye kubona mbona mu muryango w’urusengero rwa Yehova, hagati y’ibaraza n’igicaniro hari abagabo nka makumyabiri na batanu bateye umugongo urusengero rwa Yehova berekeje amaso iburasirazuba, kandi bunamiraga izuba, berekeye iburasirazuba.
17  Nuko akomeza kumbwira ati “yewe mwana w’umuntu we, mbese ibi urabibonye? Mbese ni ikintu cyoroheje kuba ab’inzu ya Yuda bakora ibyangwa urunuka nk’ibyo bakorera hano, bakuzuza igihugu urugomo, bakongera kundakaza? None dore baranshyira umushibu ku zuru.
18  Nanjye nzagira icyo nkora mbitewe n’uburakari. Ijisho ryanjye ntirizabababarira, kandi sinzabagirira impuhwe. Bazantakambira baranguruye ijwi ariko sinzabumva.”
30  Ijambo rya Yehova ryongera kunzaho rigira riti
2  “mwana w’umuntu we, hanura maze uvuge uti ‘Umwami w’Ikirenga Yehova aravuga ati “nimuboroge muvuga muti ‘mbega umunsi!’
3  Umunsi uregereje; ni koko, umunsi wa Yehova uregereje. Uzaba ari umunsi w’ibicu; igihe cyagenwe cy’amahanga kizaba kigeze.
4  Inkota izatera muri Egiputa kandi Etiyopiya izagira imibabaro myinshi igihe abishwe bazagwa muri Egiputa, abantu bagasahura ubutunzi bwayo n’imfatiro zayo zigasenywa.
5  Etiyopiya na Puti na Ludi n’imbaga y’abantu b’amoko menshi na Kubi n’abo mu gihugu cy’isezerano, bazicwa n’inkota bagwe hamwe na bo.”’
6  “Uku ni ko Yehova avuga ati ‘abashyigikira Egiputa na bo bazagwa, kandi imbaraga yiratanaga zizayoyoka.’ “‘Bazayigwamo bishwe n’inkota uhereye i Migidoli ukageza i Siyene,’ ni ko Umwami w’Ikirenga Yehova avuga.
7  ‘Egiputa izahinduka umwirare hagati y’ibihugu byahindutse amatongo, kandi imigi yayo izaba hagati y’imigi yahindutse amatongo.
8  Bazamenya ko ndi Yehova igihe nzakongeza umuriro muri Egiputa, n’abayifashaga bose bakarimbuka.
9  Kuri uwo munsi, intumwa zizava imbere yanjye zijyanywe n’amato, zijye guhindisha umushyitsi Etiyopiya yiyiringira. Izagira imibabaro myinshi ku munsi w’ibyago bya Egiputa, kuko uzaza nta kabuza.’
10  “Umwami w’Ikirenga Yehova aravuga ati ‘nzatuma imbaga y’Abanyegiputa ishiraho, imazwe n’ukuboko kwa Nebukadinezari umwami w’i Babuloni.
11  We n’abantu be bazaba bari kumwe na we b’abanyagitugu kurusha abandi bo mu mahanga yose, bazaza bazanywe no kurimbura icyo gihugu. Bazabangurira Egiputa inkota, buzuze igihugu abishwe.
12  Nzakamya imigende ya Nili, kandi nzagurisha igihugu mu maboko y’abantu babi. Nzatuma abanyamahanga bahindura igihugu umusaka gishiremo ibyari bicyuzuye. Jyewe Yehova ni jye ubivuze.’
13  “Umwami w’Ikirenga Yehova aravuga ati ‘nanone nzarimbura ibigirwamana byabo biteye ishozi, mare i Nofu imana zaho zitagira umumaro. Ntihazongera kubaho umutware wo mu gihugu cya Egiputa, kandi nzateza ubwoba igihugu cya Egiputa.
14  Patirosi nzayihindura amatongo, nkongeze umuriro i Sowani, nsohoreze urubanza muri No.
15  Nzasuka uburakari bwanjye ku gihome cya Egiputa ari cyo Sini, kandi nzarimbura abantu bo muri No.
16  Nzakongeza umuriro muri Egiputa. Sini izagira imibabaro myinshi, naho No ifatwe iciwemo ibyuho; Nofu yo izigabizwa n’abanzi ku manywa y’ihangu!
17  Abasore bo muri Oni n’i Pibeseti bazicishwa inkota, n’abantu bo mu migi bajyanwe mu bunyage.
18  Muri Tahapanesi umunsi uzijima igihe nzavuna imigogo ya Egiputa. Imbaraga yiratanaga zizayoyoka. Ibicu bizayitwikira, kandi abo mu migi iyikikije bazajyanwa mu bunyage.
19  Nzasohoreza urubanza kuri Egiputa, kandi bazamenya ko ndi Yehova.’”
20  Nuko mu mwaka wa cumi n’umwe, mu kwezi kwa mbere, ku munsi wako wa karindwi, ijambo rya Yehova ryongera kunzaho rigira riti
21  “mwana w’umuntu we, nzavuna ukuboko kwa Farawo umwami wa Egiputa, kandi ntikuzigera gupfukwa, habe no guhambirizwa igitambaro ngo gukire maze kugire imbaraga zo gufata inkota.”
22  “Ni yo mpamvu Umwami w’Ikirenga Yehova avuga ati ‘dore ngiye guhagurukira Farawo umwami wa Egiputa mvune amaboko ye, ugukomeye n’ukwavunitse, kandi nzatuma inkota iri mu kuboko kwe igwa hasi.
23  Nzatatanyiriza Abanyegiputa mu mahanga, mbakwirakwize mu bihugu.
24  Nzakomeza amaboko y’umwami w’i Babuloni, nshyire inkota yanjye mu kuboko kwe, kandi nzavuna amaboko ya Farawo maze aborogere cyane imbere ye nk’uwakomerekejwe uruguma rwica.
25  Nzakomeza amaboko y’umwami w’i Babuloni kandi amaboko ya Farawo azatentebuka. Na bo bazamenya ko ndi Yehova igihe nzashyira inkota yanjye mu kuboko k’umwami w’i Babuloni, maze akayibangurira igihugu cya Egiputa.
26  Nzatatanyiriza Abanyegiputa mu mahanga, mbakwirakwize mu bihugu, kandi bazamenya ko ndi Yehova.’”
16  Ijambo rya Yehova ryongera kunzaho rigira riti
2  “mwana w’umuntu we, menyesha Yerusalemu ibintu byangwa urunuka ikora.
3  Uyibwire uti ‘uku ni ko Umwami w’Ikirenga Yehova abwira Yerusalemu ati “ukomoka mu gihugu cy’Abanyakanani kandi ni ho wavukiye. So yari Umwamori na nyoko akaba Umuhetikazi.
4  Igihe wavukaga, ku munsi wavutseho, ntibakugenye, kandi ntibakuhagije amazi ngo bagusukure, nta n’ubwo bigeze rwose bagusiga umunyu, habe no kugufureba.
5  Nta wigeze akurebana imbabazi ngo nibura agukorere kimwe muri ibyo akugiriye impuhwe, ahubwo bakujugunye ku gasozi kuko bazinutswe ubugingo bwawe ku munsi wavutseho.
6  “‘“Nuko nkunyuraho mbona wigaragura mu maraso yawe, nkubwira uri mu maraso yawe nti ‘baho!’ Ni koko, nakubwiye uri mu maraso yawe nti ‘baho!’
7  Natumye ugwira nk’imishibu yo mu murima, urakura uba muremure, ukajya wambara ibintu byiza cyane by’umurimbo. Amabere yawe yarakuze n’umusatsi wawe urakura uba mwinshi igihe wari ucyambaye ubusa, uri umutumbure.”’
8  “‘Nuko nkunyuraho ndakwitegereza mbona ugeze igihe cyo kugaragarizwa urukundo. Ni ko kugufubika umwenda wanjye ntwikira ubwambure bwawe kandi ngirana nawe isezerano ngerekaho n’indahiro,’ ni ko Umwami w’Ikirenga Yehova avuga, ‘maze uba uwanjye.
9  Nanone nakuhagije amazi nkuvanaho amaraso yawe, maze ngusiga amavuta.
10  Nakwambitse umwambaro ufumye nkwambika n’inkweto z’uruhu rwa tahashi, ngufureba mu mwenda mwiza cyane, nkorosa umwenda uhenze.
11  Narakurimbishije nkwambika ibintu by’umurimbo, ngushyira n’imikufi ku maboko no mu ijosi.
12  Nanone nakwambitse impeta ku zuru n’amaherena ku matwi, nkwambika n’ikamba ryiza cyane ku mutwe.
13  Wirimbishishaga zahabu n’ifeza, ukambara imyambaro myiza cyane n’imyenda ihenze n’imyenda ifumye. Watungwaga n’ifu inoze n’ubuki n’amavuta, nuko urakura uba mwiza cyane, maze ugera igihe ukwiriye ubwami.’”
14  “‘Izina ryawe ryatangiye kwamamara mu mahanga kubera uburanga bwawe, kuko bwari butunganye bitewe n’ubwiza buhebuje nakwambitse,’ ni ko Umwami w’Ikirenga Yehova avuga.”
15  “‘Ariko watangiye kwiringira uburanga bwawe wigira indaya bitewe n’izina ryawe ryamamaye, usambana n’umuhisi n’umugenzi umuha uburanga bwawe.
16  Wafashe imwe mu myenda yawe maze wiyubakira utununga tw’amabara atandukanye ukajya uyisambaniraho; ibyo ni ibintu bidakwiriye, bitagombaga kubaho.
17  Wafataga ibintu byawe byiza ubikuye muri zahabu n’ifeza naguhaye ukabikoramo ibishushanyo by’abagabo maze ugasambana na byo.
18  Nanone wafataga imyenda yawe ifumye ukayibyambika, ugashyira amavuta yanjye n’umubavu wanjye imbere yabyo.
19  Ibyokurya byanjye naguhaye, ni ukuvuga ifu inoze n’amavuta n’ubuki naguhaye ngo bigutunge, na byo wabishyiraga imbere yabyo ngo bibe impumuro nziza icururutsa, kandi ibyo byarakomeje,’ ni ko Umwami w’Ikirenga Yehova avuga.”
20  “‘Nanone wafataga abahungu bawe n’abakobwa bawe wambyariye, ukabatambira ibyo bishushanyo; ese ibikorwa byawe by’uburaya ntibihagije?
21  Wicaga abana banjye ukabatwika ubatambira ibyo bishushanyo.
22  Mu bintu byose byangwa urunuka wakoraga no mu buraya bwawe bwose ntiwigeze wibuka iminsi y’ubuto bwawe, igihe wigaraguraga mu maraso yawe wambaye ubusa, uri umutumbure.
23  Nuko umaze gukora ibyo bibi byose, (“yewe ugushije ishyano! Mbega ngo uragusha ishyano!,” ni ko Umwami w’Ikirenga Yehova avuga),
24  uragenda urunda ikirundo cy’itaka kandi wiyubakira utununga ku karubanda hose.
25  Mu mahuriro y’inzira hose wahubakaga akanunga, maze utuma uburanga bwawe buba ubwo kwangwa urunuka, utambikiriza umuhisi n’umugenzi kugira ngo ugwize ibikorwa byawe by’uburaya.
26  Wasambanye n’Abanyegiputa, abaturanyi bawe bafite umubiri munini, ukomeza kugwiza uburaya bwawe kugira ngo undakaze.
27  Ngiye kukubangurira ukuboko kandi nzatubya ibigutunga, nkugabize abagore bakwanga bakugenze uko ubugingo bwabo bwifuza, ari bo bakobwa b’Abafilisitiya, abagore bakozwe n’isoni bitewe n’inzira zawe z’ubwiyandarike.
28  “‘Nanone wasambanye n’Abashuri bitewe n’uko utashiraga irari, ukomeza gusambana na bo ariko nabwo ntiwashira irari.
29  Wakomeje kugwiza uburaya bwawe ujya gusambana n’igihugu cy’i Kanani n’Abakaludaya; nyamara nabwo ntiwashize irari.
30  Mbega ukuntu nakurakariye cyane bitewe n’ibyo byose wakoze wigira umugore w’indaya wataye isoni,’ ni ko Umwami w’Ikirenga Yehova avuga.
31  ‘Igihe warundaga ikirundo cy’itaka mu mahuriro y’inzira zose kandi ukiyubakira utununga ku karubanda hose, wagaragaje ko utandukanye n’izindi ndaya kuko wanze ko baguhonga.
32  Umugore usambana areka umugabo we agafata abandi.
33  Ubusanzwe indaya zose barazihonga, ariko wowe wahaye abakunzi bawe bose impano, urabahonga kugira ngo baturuke imihanda yose baze gusambana nawe.
34  Ibikorwa byawe by’ubusambanyi binyuranye n’iby’abandi bagore, kandi nta buraya bwigeze bukorwa bumeze nk’ubwawe, kuko ari wowe uhonga aho kugira ngo uhongwe, bityo ibyawe bikaba bitandukanye n’ibisanzwe.’
35  “None rero wa ndaya we, umva ijambo rya Yehova.
36  Umwami w’Ikirenga Yehova aravuga ati ‘kubera ko wakabije kugaragaza iruba, ugatwikurura imyanya ndangagitsina yawe mu bikorwa by’uburaya wakoranaga n’abakunzi bawe n’ibigirwamana byawe byose biteye ishozi, kandi ukaba warabihaye amaraso y’abana bawe,
37  nanjye ngiye gukoranya abakunzi bawe bose wishimiraga n’abo wakundaga bose hamwe n’abo wangaga bose; bose nzabakoranyiriza hamwe bakurwanye baguturutse impande zose, mbatwikururire imyanya ndangagitsina yawe bayirebe yose.
38  “‘Nzagucira urubanza ruhuje n’urw’abagore basambana, n’abagore bavusha amaraso, kandi nzakuvusha amaraso mbitewe n’uburakari no gufuha.
39  Nzaguhana mu maboko yabo, kandi bazasenya ibirundo byawe n’utununga twawe; bazakwambura imyenda yawe batware n’ibintu byawe byiza, bagusige wambaye ubusa, uri umutumbure.
40  Bazakugabiza iteraniro ry’abantu bagutere amabuye kandi bakwicishe inkota zabo.
41  Bazatwika amazu yawe basohoreze muri wowe imanza zanjye imbere y’abagore benshi; nzatuma ureka kuba indaya kandi ntuzongera kugira uwo uhonga.
42  Nzacururukiriza umujinya wanjye muri wowe kandi sinzakomeza kugufuhira; nzatuza kandi sinzongera kurakara.’
43  “‘Kubera ko utibutse iminsi y’ubuto bwawe ahubwo ukandakarisha ibyo bikorwa byawe byose, nanjye ngiye kukwitura ibihwanye n’inzira zawe,’ ni ko Umwami w’Ikirenga Yehova avuga, ‘kandi ntuzongera gukora ibikorwa by’ubwiyandarike byiyongera ku bintu byose byangwa urunuka ukora.
44  “‘Dore uzaca umugani wese akurenguriraho azavuga ati “inyana ni iya mweru!”
45  Uri uwa nyoko wazinutswe umugabo we n’abana be. Uri kimwe na bene nyoko bazinutswe abagabo babo n’abana babo. Nyoko yari Umuhetikazi, so akaba Umwamori.’”
46  “‘Mukuru wawe ni Samariya n’abakobwa be, akaba atuye ibumoso bwawe, naho murumuna wawe utuye iburyo bwawe ni Sodomu n’abakobwa be.
47  Ntiwagendeye mu nzira zabo kandi ntiwakoze ibyangwa urunuka nk’ibyo bakoze. Ahubwo mu kanya gato wabarushije gukora ibikurimbuza mu nzira zawe zose.
48  Ndahiye kubaho kwanjye,’ ni ko Umwami w’Ikirenga Yehova avuga, ‘ko murumuna wawe Sodomu n’abakobwa be atakoze nk’ibyo wakoze, wowe n’abakobwa bawe.
49  Dore iki ni cyo cyabaye icyaha cya murumuna wawe Sodomu: ubwibone, umurengwe no kudamarara gutewe no kutagira impagarara muri we no mu bakobwa be, no kuba atarakomeje amaboko y’imbabare n’umukene.
50  Bakomeje kwishyira hejuru no gukora ibintu byangwa urunuka imbere yanjye, maze amaherezo mbakuraho nk’uko nabonaga bikwiriye.
51  “‘Naho Samariya, ntiyakoze ibyaha ngo ageze no ku cya kabiri cy’ibyaha byawe, ahubwo wakomeje gukora ibintu byinshi byangwa urunuka birenze ibyo bakoze, ku buryo watumye bene nyoko bagaragara nk’aho ari abakiranutsi bitewe n’ibintu byose byangwa urunuka wakoze.
52  None rero ujye ukorwa n’isoni nujya kuvuganira bene nyoko, kuko mu byaha byawe wakoze ibintu byangwa urunuka biruta ibyo bakoze, bituma bakurusha gukiranuka. Nanone ujye ukorwa n’isoni umware kuko utuma bene nyoko bagaragara nk’aho ari abakiranutsi.’
53  “‘Nzakoranya ababo bajyanywe ari imbohe, nkoranye imbohe za Sodomu n’abakobwa be, n’imbohe za Samariya n’abakobwa be; nanone kandi, nzakoranya abawe bajyanywe ari imbohe bari muri bo,
54  kugira ngo ukorwe n’isoni; kandi uzaseba bitewe n’ibyo wakoze byose, kuko wabahumurije.
55  Kandi bene nyoko Sodomu n’abakobwa be, bazongera kumera nk’uko bahoze, na Samariya n’abakobwa be bongere kumera nk’uko bahoze, nawe n’abakobwa bawe mwongere kumera nk’uko mwahoze.
56  Murumuna wawe Sodomu ntiyari akwiriye no kumvikana mu kanwa kawe igihe wari ugifite ishema,
57  mbere y’uko ububi bwawe bushyirwa ahabona, nk’igihe watukwaga n’abakobwa ba Siriya n’abaturanyi babo bose, ari bo bakobwa b’Abafilisitiya bagusuzuguraga impande zose.
58  Uzirengera ingaruka z’ubwiyandarike bwawe n’ibintu byangwa urunuka wakoze,’ ni ko Yehova avuga.”
59  “Umwami w’Ikirenga Yehova aravuga ati ‘nzagukorera ibihwanye n’ibyo wakoze, kuko wasuzuguye indahiro ukica isezerano ryanjye.
60  Kandi nzibuka isezerano nagiranye nawe mu minsi y’ubuto bwawe, maze ngushyirireho isezerano ry’iteka ryose.
61  Uzibuka inzira zawe ukorwe n’isoni igihe uzakira bene nyoko, ari bo bakuru bawe na barumuna bawe, kandi nzabaguha bakubere abakobwa, ariko bidatewe n’isezerano ryawe.’
62  “‘Nzakomeza isezerano nagiranye nawe; nawe uzamenya ko ndi Yehova,
63  kugira ngo wibuke ukorwe n’isoni, kandi ntiwongere kugira impamvu zo kuvuga bitewe n’uko uzaba wacishijwe bugufi igihe nzagutangira impongano ku bw’ibyo wakoze byose,’ ni ko Umwami w’Ikirenga Yehova avuga.”
35  Ijambo rya Yehova ryongera kunzaho rigira riti
2  “mwana w’umuntu we, erekeza amaso yawe ku misozi miremire ya Seyiri, maze uyihanurire.
3  Uyibwire uti ‘Umwami w’Ikirenga Yehova aravuga ati “ngiye kubahagurukira mwa misozi miremire ya Seyiri mwe, kandi nzababangurira ukuboko mbahindure umwirare, muhinduke umusaka.
4  Imigi yanyu nzayihindura amatongo namwe mbahindure umwirare, kandi muzamenya ko ndi Yehova,
5  kubera ko mwakomeje kugaragaza urwango rudashira, kandi mukagabiza Abisirayeli inkota igihe bari mu kaga, ubwo bari bageze ku iherezo ry’icyaha cyabo.”’
6  “‘Ni yo mpamvu ndahiye kubaho kwanjye ko amaraso azabakurikirana kubera ko amaraso ari yo nabateguriye,’ ni ko Umwami w’Ikirenga Yehova avuga. ‘Ni ukuri, mwanze amaraso, ariko amaraso azabakurikirana.
7  Imisozi miremire ya Seyiri nzayihindura umwirare, ihinduke umusaka, kandi nzayitsembamo ugenda wese n’ugaruka.
8  Imisozi yaho nzayuzuzamo abishwe; abicishijwe inkota bazagwa ku dusozi twanyu no mu bibaya byanyu no mu migezi yanyu yose.
9  Nzabahindura umwirare kugeza iteka ryose, kandi imigi yanyu ntizaturwa; namwe muzamenya ko ndi Yehova.’
10  “Kubera ko mwavuze muti ‘ayo mahanga yombi n’ibyo bihugu byombi bizaba ibyacu, tuzabyigarurira,’ kandi Yehova ubwe ahibereye,
11  ‘ni cyo gituma ndahiye kubaho kwanjye ko nzabakorera ibihuje n’uburakari bwanyu n’ishyari mwabagiriye bitewe n’urwango mwari mubafitiye,’ ni ko Umwami w’Ikirenga Yehova avuga, ‘kandi nzimenyekanisha muri bo igihe nzabacira urubanza.
12  Namwe muzamenya ko jyewe Yehova numvise amagambo yose y’agasuzuguro mwavuze ku byerekeye imisozi ya Isirayeli, mugira muti “yahindutse amatongo. Twarayihawe ngo ibe ibyokurya byacu.”
13  Mwakomeje kuvuga amagambo yo kunyirariraho, mugwiza amagambo mumvuga nabi, kandi narayiyumviye.’
14  “Umwami w’Ikirenga Yehova aravuga ati ‘mu gihe isi yose izaba yishimye, mwe nzabahindura umwirare.
15  Nk’uko mwishimye hejuru umurage w’inzu ya Isirayeli kuko wahindutse umwirare, namwe ni ko nzabagenza. Mwa misozi miremire ya Seyiri mwe, muzahinduka umwirare, ndetse na Edomu yose; kandi abantu bazamenya ko ndi Yehova.’”
18  Ijambo rya Yehova ryongera kunzaho rigira riti
2  “iyo muvugira aya magambo ku butaka bwa Isirayeli nk’abaca umugani mugira muti ‘ababyeyi bariye imizabibu y’ibitumbwe, ariko abana ni bo barwaye ubwinyo,’ muba mushaka kuvuga iki?
3  “Umwami w’Ikirenga Yehova aravuga ati ‘ndahiye kubaho kwanjye ko mutazongera kuvugira ayo magambo muri Isirayeli nk’abaca umugani.
4  Dore ubugingo bwose ni ubwanjye. Ubugingo bw’umwana ni ubwanjye, n’ubugingo bwa se ni ubwanjye. Ubugingo bukora icyaha ni bwo buzapfa.
5  “‘Niba umuntu ari umukiranutsi, yarakoze ibihuje n’ubutabera no gukiranuka,
6  akaba atarariye ibyatambiwe ibigirwamana ku misozi, ntiyuburire amaso ibigirwamana biteye ishozi by’ab’inzu ya Isirayeli, ntahumanye umugore wa mugenzi we, ntiyegere umugore uhumanyijwe n’uko ari mu mihango,
7  kandi niba ataragize uwo agirira nabi, akaba yarasubizaga ingwate umubereyemo umwenda, ntagire uwo yambura, agaha ushonje ibyokurya kandi akambika uwambaye ubusa;
8  niba ataragurizaga umuntu agamije kubona inyungu, ntashake indonke, ntagire uwo arenganya ahubwo agakiranura umuntu na mugenzi we;
9  niba yarakomeje kugendera mu mategeko yanjye kandi agakurikiza amateka yanjye kugira ngo akore ibihuje n’ukuri, uwo ni umukiranutsi. Azakomeza kubaho,’ ni ko Umwami w’Ikirenga Yehova avuga.
10  “‘Umuntu nabyara umwana akaba umwambuzi uvusha amaraso, yarakoze kimwe muri ibyo
11  (ariko we akaba ari nta na kimwe muri ibyo yakoze), niba yarariye ibyatambiwe ibigirwamana ku misozi, agahumanya umugore wa mugenzi we,
12  akagirira nabi imbabare n’umukene, akambura abantu ibyabo, ntasubize ibyo yafasheho ingwate kandi akuburira amaso ibigirwamana biteye ishozi, uwo yakoze ibintu byangwa urunuka.
13  Niba yaraguririzaga kubona indonke kandi akaka inyungu, ntazakomeza kubaho bitewe n’ibyo bintu byose byangwa urunuka yakoze. Azicwa nta kabuza, kandi amaraso ye ni we azabarwaho.
14  “‘Umuntu nabyara umwana agakomeza kureba ibyaha byose se akora, akabibona ariko we ntabikore,
15  akaba atarariye ibyatambiwe ibigirwamana ku misozi, ntiyuburire amaso ibigirwamana biteye ishozi by’ab’inzu ya Isirayeli kandi ntahumanye umugore wa mugenzi we;
16  niba nta we yagiriye nabi, ntagire uwo yaka ingwate, ntagire uwo yambura, agaha ushonje ibyokurya kandi akambika uwambaye ubusa;
17  niba atarakandamije imbabare, ntashake indonke n’inyungu ahubwo akaba yarashohoje amategeko yanjye akagendera mu mateka yanjye, ntazapfa azize ibyaha bya se. Azakomeza kubaho.
18  Ariko se we azapfa azize ibyaha bye kuko yariganyije ku mugaragaro, akambura umuvandimwe we kandi agakorera ibitari byiza mu bwoko bwe.
19  “‘Namwe muzavuga muti “kuki umwana atazira ibyaha bya se?” Niba umwana yarakoze ibihuje n’ubutabera no gukiranuka, agakomeza amategeko yanjye yose kandi akayakurikiza, ni ukuri azakomeza kubaho.
20  Ubugingo bukora icyaha ni bwo buzapfa. Umwana ntazazira icyaha cya se, na se ntazazira icyaha cy’umwana we. Gukiranuka k’umukiranutsi kuzaba kuri we, n’ububi bw’umuntu mubi buzamugaruka.
21  “‘Umuntu mubi nahindukira akava mu byaha byose yakoze maze agakurikiza amategeko yanjye yose kandi agakora ibihuje n’ubutabera no gukiranuka, azakomeza kubaho; ni ukuri ntazapfa.
22  Ibicumuro bye byose ntibizamubarwaho. Azakomeza kubaho bitewe n’uko yakoze ibyo gukiranuka.’
23  “Umwami w’Ikirenga Yehova aravuga ati ‘mbese nishimira ko umuntu mubi apfa? Icyo nishimira si uko yahindukira akareka inzira ze maze agakomeza kubaho?’
24  “‘Ariko umukiranutsi nareka gukiranuka kwe agakora ibyo gukiranirwa, agakomeza gukora ibintu byose byangwa urunuka nk’ibyo umuntu mubi akora kandi agakomeza kubaho, nta na kimwe mu byo gukiranuka byose yakoze kizibukwa. Azapfa azize ubuhemu bwe n’ibyaha yakoze.
25  “‘Namwe muzavuga muti “inzira za Yehova ntizigororotse.” Mwa b’inzu ya Isirayeli mwe nimwumve! Mbese inzira zanjye ntizigororotse? Ahubwo inzira zanyu si zo zitagororotse?
26  “‘Umukiranutsi nareka gukiranuka kwe agakora ibyo gukiranirwa maze agapfa, azaba apfuye azize gukiranirwa kwe.
27  “‘Kandi umuntu mubi nahindukira akareka ibibi agakora ibihuje n’ubutabera no gukiranuka, azakiza ubugingo bwe.
28  Nabona ibyaha byose yakoze maze agahindukira akabireka, azakomeza kubaho; ni ukuri ntazapfa.
29  “‘Ariko ab’inzu ya Isirayeli bazavuga bati “inzira za Yehova ntizigororotse.” Mbese inzira zanjye ntizigororotse, yemwe mwa b’inzu ya Isirayeli mwe? Ahubwo inzira zanyu si zo zitagororotse?’
30  “‘Ni yo mpamvu nzacira buri wese wo muri mwe urubanza nkurikije inzira ze, mwa b’inzu ya Isirayeli mwe,’ ni ko Umwami w’Ikirenga Yehova avuga. ‘Nimuhindukire, nimuhindukire mureke ibyaha byose mukora, kandi ntimwemere ko hagira ikibabera ikigusha ngo gitume mukora icyaha.
31  Nimute kure ibicumuro byanyu byose maze mwirememo umutima mushya n’umwuka mushya. Kuki mwarinda gupfa mwa b’inzu ya Isirayeli mwe?’
32  “‘Erega sinishimira ko hagira umuntu upfa,’ ni ko Umwami w’Ikirenga Yehova avuga. ‘Ku bw’ibyo, nimuhindukire maze mukomeze kubaho.’”
17  Ijambo rya Yehova ryongera kunzaho rigira riti
2  “mwana w’umuntu we, sakuza ab’inzu ya Isirayeli ubacire umugani,
3  uvuge uti ‘Umwami w’Ikirenga Yehova aravuga ati “kagoma nini cyane ifite amababa manini kandi maremare, ikagira amoya menshi n’amabara anyuranye, yaje muri Libani ica umutwe w’isederi irawujyana.
4  Yaciye umushibu wo mu bushorishori iwujyana mu gihugu cy’i Kanani, iwutera mu mugi w’abacuruzi.
5  Nanone yajyanye ku mbuto yo mu gihugu, iyitera mu murima urumbuka wateguriwe guterwamo imbuto, iyitera nk’igiti cy’umukinga gitewe hafi y’amazi menshi.
6  Nuko iramera, buhoro buhoro igenda ihinduka umuzabibu mugufi utoshye, amashami yawo akura awibumbiraho, kandi imizi yawo yari munsi yawo. Amaherezo uza guhinduka umuzabibu, uzana imishibu kandi ugaba amashami.
7  “‘“Nuko haza indi kagoma nini cyane ifite amababa manini kandi maremare, maze uwo muzabibu ushora imizi ubigiranye umururumba uyerekeje kuri iyo kagoma. Ugaba amashami yawo uyerekeje kuri iyo kagoma kure y’aho wari uteye, kugira ngo iwuhire.
8  Wari warimuwe uterwa mu murima mwiza hafi y’amazi menshi kugira ngo ugire amashami kandi were imbuto, ube umuzabibu ukomeye.”’
9  “Ubabwire uti ‘Umwami w’Ikirenga Yehova aravuga ati “mbese uzafata ube mwiza? Mbese ntihazaza umuntu akarandura imizi yawo maze agatuma imbuto zawo zikanyarara? Mbese imishibu yawo yose ntizuma ikimara guhwanyurwa? Rwose izuma. Ntihazakenerwa ukuboko gukomeye cyangwa abantu benshi kugira ngo urandurwe.
10  Kandi se nubwo bakongera kuwutera, uzafata ube mwiza? Ntuzuma burundu nk’uwakubiswe n’umuyaga w’iburasirazuba? Uzumira mu butaka wamezemo.”’”
11  Ijambo rya Yehova ryongera kunzaho rigira riti
12  “bwira ab’inzu y’ibyigomeke uti ‘mbese ntimuzi icyo ibyo bisobanura?’ Ubabwire uti ‘umwami w’i Babuloni yaje i Yerusalemu afata umwami waho n’ibikomangoma byaho, abajyana i Babuloni.
13  Nanone yafashe uwo mu rubyaro rwa cyami agirana na we isezerano kandi aramurahiza; afata abagabo bakomeye bo mu gihugu arabajyana,
14  kugira ngo ubwami bushyirwe hasi bwe kuzabasha kwegura umutwe, maze nibukomeza isezerano rye bugumeho.
15  Ariko yaje kumwigomekaho yohereza intumwa muri Egiputa kugira ngo imuhe amafarashi n’abantu benshi. Mbese hari icyo azageraho? Uwo ukora ibyo, akaba yarishe isezerano azabikira? Mbese koko azabikira?’
16  “‘“Ndahiye kubaho kwanjye,” ni ko Umwami w’Ikirenga Yehova avuga, “ko muri Babuloni, mu gihugu cy’umwami washyizeho umwami wasuzuguye indahiro ye kandi akica isezerano rye, ari ho azagwa.
17  Kandi nta cyo Farawo azamumarira mu ntambara, nubwo yazana ingabo nyinshi n’igitero cy’abantu benshi, akarunda ikirundo cyo kuririraho n’urukuta rwo kugota kugira ngo arimbure ubugingo bwa benshi.
18  Dore yasuzuguye indahiro yica isezerano kandi yari yararihamishije gukorana mu ntoki, maze ararenga akora ibyo byose. Rwose ntazabikira.”’
19  “‘Ni yo mpamvu Umwami w’Ikirenga Yehova avuga ati “ndahiye kubaho kwanjye ko nzamuryoza indahiro yanjye yasuzuguye, n’isezerano ryanjye yishe.
20  Nzamutega urushundura rwanjye kandi azarufatirwamo; nzamujyana i Babuloni mburanireyo na we bitewe n’ibikorwa by’ubuhemu yankoreye.
21  Naho abahunze bose bo mu mitwe y’ingabo ze zose bazicwa n’inkota, kandi abazasigara bazatatanyirizwa mu byerekezo byose by’umuyaga. Namwe muzamenya ko jyewe Yehova ari jye wabivuze.”’
22  “‘Umwami w’Ikirenga Yehova aravuga ati “nanjye nzafata ishami ryo mu bushorishori bw’igiti kirekire cy’isederi nditere; nzaca umushibu wo ku mutwe w’amashami yacyo njye kuwutera ku musozi muremure washyizwe hejuru.
23  Nzawutera ku musozi muremure wa Isirayeli, kandi uzagaba amashami were imbuto, uhinduke igiti cy’inganzamarumbo cy’isederi. Inyoni z’amoko yose zizaba munsi yacyo, ziture mu gicucu cy’amababi yacyo.
24  Kandi ibiti byose byo mu gasozi bizamenya ko jyewe Yehova nacishije bugufi igiti kirekire maze ngashyira hejuru ikigufi, ko numishije igiti gitoshye ngatuma icyumye kirabya uburabyo. Jyewe Yehova ni jye wabivuze kandi nzabikora.”’”
9  Nuko avuga mu ijwi riranguruye numva, ati “nimwigize hafi abagiye kurimbura umugi, buri wese aze yitwaje intwaro ye irimbura.”
2  Ngiye kubona mbona haje abagabo batandatu baturutse mu irembo ryo haruguru ryerekeye mu majyaruguru, buri wese yitwaje intwaro irimbura. Muri bo harimo umugabo wari wambaye umwenda mwiza cyane, afite ku itako rye ihembe ry’umwanditsi ririmo wino, nuko barinjira bahagarara iruhande rw’igicaniro cy’umuringa.
3  Nuko ikuzo ry’Imana ya Isirayeli riva hejuru y’abakerubi aho ryari riri rigana ku muryango w’inzu, maze ihamagara wa mugabo wari wambaye imyenda myiza cyane, afite ku itako rye ihembe ry’umwanditsi ririmo wino.
4  Yehova aramubwira ati “genda unyure mu mugi, muri Yerusalemu, maze ushyire ikimenyetso mu ruhanga rw’abantu batakishwa n’ibizira byose bihakorerwa bikabanihisha.”
5  Nuko abwira ba bandi numva, ati “mugende munyure mu mugi mumukurikiye, mugende mwica. Amaso yanyu ntagire uwo ababarira kandi ntimugire impuhwe.
6  Mwice abasaza, abasore n’inkumi, abana bato n’abagore, bose mubarimbure. Ariko ntimwegere umuntu wese uriho ikimenyetso, kandi muhere mu rusengero rwanjye.” Nuko bahera ku basaza bari imbere y’inzu.
7  Arongera arababwira ati “muhumanye inzu kandi ingo zayo zombi muzuzuzemo abishwe. Ngaho nimugende!” Nuko baragenda barimbura abari mu mugi.
8  Mu gihe barimburaga nkabona ndasigaye, nikubise hasi nubamye, maze ndatakamba nti “ayii, Mwami w’Ikirenga Yehova! Mbese urasuka uburakari bwawe kuri Yerusalemu urimbure abasigaye bose bo muri Isirayeli?”
9  Nuko arambwira ati “icyaha cy’ab’inzu ya Isirayeli na Yuda kirakomeye, ndetse kirakomeye cyane. Igihugu cyuzuye amaraso yamenwe kandi umugi wuzuye ibigoramye, kuko bavuze bati ‘Yehova yataye igihugu; Yehova ntabireba.’
10  Nanjye ijisho ryanjye ntirizabababarira kandi sinzagira impuhwe. Nzabitura ibihwanye n’inzira zabo.”
11  Nuko ngiye kubona mbona wa mugabo wari wambaye imyenda myiza cyane, afite n’ihembe ririmo wino ku itako rye aragarutse, avuga uko byagenze ati “nabigenje nk’uko wantegetse.”
28  Ijambo rya Yehova ryongera kunzaho rigira riti
2  “mwana w’umuntu we, bwira umuyobozi wa Tiro uti ‘Umwami w’Ikirenga Yehova aravuga ati “‘“Kubera ko umutima wawe wishyize hejuru, ukaba ukomeza kuvuga uti ‘ndi imana, nicaye ku ntebe y’imana mu nyanja rwagati,’ nyamara uri umuntu wakuwe mu mukungugu, nturi imana, kandi umutima wawe ukomeza kuwugira nk’uw’imana . . .
3  wibwira ko uri umunyabwenge kurusha Daniyeli. Utekereza ko nta mabanga akuyobera.
4  Ubwenge bwawe n’ubushishozi bwawe byatumye wigwizaho ubutunzi, kandi ukomeza kongera zahabu n’ifeza mu bubiko bwawe.
5  Ubwenge bwawe bwinshi n’ibicuruzwa byawe byatumye wigwizaho ubutunzi maze umutima wawe utangira kwishyira hejuru bitewe n’ubutunzi bwawe.”’
6  “‘Ni yo mpamvu Umwami w’Ikirenga Yehova avuga ati “kubera ko umutima wawe wawugize nk’uw’imana,
7  nanjye ngiye kuguteza abanyamahanga b’abanyagitugu kuruta abandi bose, kandi bazabangurira inkota ibintu byawe byose byiza wabonesheje ubwenge bwawe, bahindanye n’ubwiza bwawe burabagirana.
8  Bazakumanura mu rwobo, kandi uzapfa urupfu rw’umuntu wiciwe mu nyanja rwagati.
9  Mbese igihe uzaba uri imbere y’ugiye kukwica, uri mu maboko y’abakwandagaza, uzavuga uti ‘ndi imana’ kandi utari imana ahubwo uri umuntu wakuwe mu mukungugu?”’
10  “Umwami w’Ikirenga Yehova aravuga ati ‘uzicwa n’abanyamahanga, upfe urw’abatarakebwe kuko ari jye ubivuze.’”
11  Ijambo rya Yehova ryongera kunzaho rigira riti
12  “mwana w’umuntu we, tera indirimbo y’agahinda uririmbire umwami wa Tiro, umubwire uti ‘Umwami w’Ikirenga Yehova aravuga ati “‘“Uri icyitegererezo cyo gutungana; ufite ubwenge bwinshi n’ubwiza buhebuje.
13  Wahoze muri Edeni, ubusitani bw’Imana. Wari utatswe amabuye yose y’agaciro kenshi: odemu, topazi, yasipi, kirusolito, shohamu, yashefi, safiro, nofeki na emerode, kandi ayo mabuye yose yari akwikiye muri zahabu. Igihe waremwaga, byose byari biteguwe.
14  Uri umukerubi utwikira watoranyijwe, kandi nagushyize mu mwanya wawe. Wari ku musozi wera w’Imana, ugendera hagati y’amabuye yaka.
15  Uhereye igihe waremewe, wari indakemwa mu nzira zawe kugeza igihe wagaragaweho gukiranirwa.
16  “‘“Ibicuruzwa byawe byinshi byatumye bakuzuzamo urugomo maze utangira gukora ibyaha. Nzakwirukana ku musozi w’Imana kuko wahumanye, kandi nzakurimbura wa mukerubi utwikira we, ngukure hagati y’amabuye yaka.
17  “‘“Ubwiza bwawe bwatumye umutima wawe wishyira hejuru. Ubwiza bwawe burabagirana bwatumye urimbura ubwenge bwawe. Nzakujugunya hasi ngushyire imbere y’abami kugira ngo bakwitegereze.
18  “‘“Wahumanyije insengero zawe bitewe n’ibyaha byawe byinshi n’ubucuruzi bwawe bwuzuye uburiganya. Nzazana umuriro uturutse muri wowe ugukongore maze nguhindure umuyonga imbere y’abakureba bose ku isi.
19  Naho abantu bo mu mahanga bose bari bakuzi, bazakwitegereza batangaye. Uzahinduka igiteye ubwoba kandi ntuzongera kubaho kugeza ibihe bitarondoreka.”’”
20  Ijambo rya Yehova ryongera kunzaho rigira riti
21  “mwana w’umuntu we, erekeza amaso yawe kuri Sidoni maze uyihanurire,
22  uyibwire uti ‘Umwami w’Ikirenga Yehova aravuga ati “ngiye kuguhagurukira yewe Sidoni we, kandi nziheshereza ikuzo muri wowe. Abantu bazamenya ko ndi Yehova igihe nzasohoreza urubanza muri yo, nkerezwa muri yo.
23  Nzayoherezamo icyorezo kandi amaraso azatemba mu mihanda yayo. Inkota izayitera iturutse impande zose maze abishwe bagwe muri yo, kandi abantu bazamenya ko ndi Yehova.
24  Ab’inzu ya Isirayeli ntibazongera kugira umushubi uhanda cyangwa ihwa ribabaza, biturutse mu babakikije bose babasuzugura, kandi abantu bazamenya ko ndi Umwami w’Ikirenga Yehova.”’
25  “‘Umwami w’Ikirenga Yehova aravuga ati “ubwo nzakoranya ab’inzu ya Isirayeli mbakuye mu mahanga batataniyemo, nziyerekana muri bo imbere y’amahanga ko ndi uwera. Bazatura ku butaka bwabo nahaye umugaragu wanjye Yakobo.
26  Bazabuturaho bafite umutekano, bubake amazu batere n’inzabibu; bazagira umutekano igihe nzasohoreza imanza zanjye ku babakikije bose babasuzugura, kandi bazamenya ko ndi Yehova Imana yabo.”’”
27  Ijambo rya Yehova ryongera kunzaho rigira riti
2  “none rero mwana w’umuntu, tera indirimbo y’agahinda uririmbire Tiro,
3  ubwire Tiro uti “‘Yewe utuye mu marembo y’inyanja, wa mucuruzikazi we uhahirana n’abantu bo mu birwa byinshi, Umwami w’Ikirenga Yehova aravuga ati “yewe Tiro we, waravuze uti ‘ndi mwiza bihebuje.’
4  Uturere twawe turi mu nyanja rwagati kandi abubatsi bawe batumye ugira ubwiza buhebuje.
5  Imbaho zawe zose zabajwe mu biti by’imiberoshi y’i Seniri, inkingi yawe ibazwa mu isederi yo muri Libani.
6  Ingashya zawe zabajwe mu biti by’inganzamarumbo by’i Bashani. Umutwe wawe w’imbere wakozwe mu biti by’umuzonobari byo mu birwa bya Kitimu, bitatsweho amahembe y’inzovu.
7  Umwenda wakuyoboraga waboshywe mu budodo bwiza bw’amabara atandukanye bwo muri Egiputa. Watwikirijwe imyenda iboshywe mu budodo bw’ubururu n’ubwoya buteye ibara ry’isine bwo mu birwa bya Elisha.
8  “‘“Abaturage b’i Sidoni n’abo muri Aruvadi ni bo bakuvugamiraga. Tiro we, abahanga bawe bari muri wowe; ni bo bari aberekeza bawe.
9  Ndetse n’abakuru b’i Gebali n’abahanga baho bari muri wowe, ni bo bari abahomyi bawe. Amato yose yo mu nyanja n’abasare bayo bari muri wowe, kugira ngo mugurane ibicuruzwa.
10  Abaperesi n’ab’i Ludimu n’ab’i Puti bari mu ngabo zawe, ari abarwanyi bawe. Bakumanikagaho ingabo n’ingofero. Ni bo batumaga ugira ubwiza buhebuje.
11  Abo muri Aruvadi bari mu ngabo zawe, bari mu mpande zose hejuru y’inkuta zawe, kandi abagabo b’intwari ni bo bari mu minara yawe. Bamanikaga ingabo zabo mu mpande zose ku nkuta zawe. Ni bo batumaga ugira ubwiza buhebuje.
12  “‘“Wahahiranaga n’ab’i Tarushishi bitewe n’ibintu byinshi by’agaciro by’ubwoko bwose, kuko ibintu byo mu bubiko bwawe wabiguranaga ifeza yabo n’ubutare n’itini n’icyuma cy’isasu.
13  Wahahiranaga n’ab’i Yavani n’i Tubali n’i Mesheki. Ibicuruzwa byawe wabiguranaga ubugingo bw’abantu n’ibindi bintu bikozwe mu muringa.
14  Ab’inzu ya Togaruma bakuzaniraga amafarashi n’inyumbu n’amafarashi y’intambara, ukabaha ibintu byo mu bubiko bwawe.
15  Wahahiranaga n’ab’i Dedani kandi ibirwa byinshi byaragucururizaga. Baguhaga impano z’amahembe y’inzovu n’imbaho z’agaciro kenshi zirabura.
16  Wahahiranaga n’abo muri Edomu bitewe n’ibintu byinshi wakoraga. Bakuzaniraga amabuye y’agaciro ya nofeki n’ubwoya buteye ibara ry’isine n’imyenda y’amabara anyuranye, n’imyenda y’ubudodo bwiza, n’amabuye ya marijani na odemu, nawe ukabaha ibintu byo mu bubiko bwawe.
17  “‘“Wahahiranaga n’abo mu Buyuda na Isirayeli. Ibicuruzwa byawe wabiguranaga ingano z’i Miniti n’ibiribwa byihariye n’ubuki n’amavuta n’umuti womora.
18  “‘“Wahahiranaga n’ab’i Damasiko bitewe n’ibintu byinshi wakoraga. Kubera ibintu byawe byinshi by’agaciro, bakuzaniraga divayi y’i Heluboni n’ubwoya bw’ibihogo byerurutse.
19  Ab’i Vedani n’i Yavani muri Uzali bakuzaniraga ibicuruzwa byabo nawe ukabaha ibintu byo mu bubiko bwawe. Ibicuruzwa byawe wabiguranaga ibintu bicuzwe mu butare, na kesiya n’urubingo ruhumura neza.
20  Wahahiranaga n’ab’i Dedani bakuzaniraga imyenda itegurwa ku mafarashi.
21  Abarabu n’abatware bose b’i Kedari baragucururizaga. Bagucururizaga amasekurume y’intama akiri mato n’amapfizi y’intama n’amasekurume y’ihene.
22  Wahahiranaga n’ab’i Sheba n’i Rama. Ibintu byo mu bubiko bwawe wabiguranaga imibavu myiza cyane y’ubwoko bwose n’amabuye y’agaciro y’ubwoko bwose na zahabu.
23  Ab’i Harani n’i Kane no muri Edeni, abacuruzi b’i Sheba no muri Ashuri n’i Kilimadi, mwarahahiranaga.
24  Bakuzaniraga imyenda y’akataraboneka n’imyitero y’ubururu n’imyenda y’amabara atandukanye n’amatapi y’amabara abiri n’imigozi iboheranyije kandi ikomeye cyane, bakabikuzanira mu isoko ryawe.
25  “‘“Amato y’i Tarushishi ni yo yatwaraga ibicuruzwa byawe, maze ugira ubutunzi bwinshi n’icyubahiro mu nyanja rwagati.
26  “‘“Abakuvugamaga bakugejeje mu mazi magari maze umuyaga w’iburasirazuba ukumenera mu nyanja rwagati.
27  Ibintu byawe by’agaciro n’ibyo mu bubiko bwawe n’ibicuruzwa byawe n’abasare bawe n’aberekeza bawe n’abahomyi bawe n’abo mwaguranaga ibicuruzwa byawe n’abarwanyi bawe bose bo muri wowe no mu mbaga y’abantu bawe bose, bari hagati muri wowe, bazarohama mu nyanja rwagati ku munsi wo kugwa kwawe.
28  “‘“Induru yo kuboroga kw’abasare bawe izatigisa inkombe.
29  Abashinzwe kuvugama bose n’abasare n’aberekeza bo mu nyanja bose, bazava mu mato yabo bahagarare imusozi.
30  Bazumvikanisha ijwi ryabo bakuririra bacure umuborogo. Bazitera umukungugu ku mutwe kandi bigaragure mu ivu.
31  Baziharanguza umusatsi bakwiraburira, bambare ibigunira, bakuririre bafite intimba ku mutima kandi bakuborogere cyane.
32  Bazakuborogera baririmbe indirimbo y’agahinda, bagira bati “‘“‘Ni nde umeze nka Tiro yacecekesherejwe mu nyanja rwagati?
33  Iyo ibintu byo mu bubiko bwawe byavaga mu nyanja, byahazaga abantu bo mu mahanga menshi. Ibintu byawe byinshi by’agaciro kenshi n’ibicuruzwa byawe byakungahaje abami bo mu isi.
34  None ubu wamenaguriwe mu nyanja ngari, urokera imuhengeri. Naho ibicuruzwa byawe n’imbaga y’abantu bawe bose baguye muri wowe.
35  Abatuye mu birwa bose bazakwitegereza batangaye, kandi abami babo bazashya ubwoba batengurwe, mu maso habo hasuherwe.
36  Abacuruzi bo mu mahanga bazagukubitira ikivugirizo. Uzahinduka igiteye ubwoba kandi ntuzongera kubaho kugeza ibihe bitarondoreka.’”’”
7  Ijambo rya Yehova ryongera kunzaho rigira riti
2  “none rero mwana w’umuntu, uku ni ko Umwami w’Ikirenga Yehova abwira igihugu cya Isirayeli ati ‘dore iherezo, iherezo rije ku mpera enye z’igihugu.
3  Ubu iherezo rikugezeho. Ngiye kuguteza uburakari bwanjye, kandi nzagucira urubanza ruhuje n’inzira zawe, nkuryoze ibintu byose byangwa urunuka wakoze.
4  Ijisho ryanjye ntirizakubabarira, kandi sinzakugirira impuhwe kuko nzakuryoza inzira zawe. Ibintu byawe byangwa urunuka bizaba muri wowe, kandi muzamenya ko ndi Yehova.’
5  “Umwami w’Ikirenga Yehova aravuga ati ‘dore ibyago! Ibyago byihariye biraje!
6  Iherezo riraje. Iherezo rizakugwa gitumo. Dore riraje!
7  Yewe utuye mu gihugu we, ikamba ry’ibyago rikujeho; igihe kirageze, umunsi uri hafi. Mu misozi hari umuvurungano, si impundu.
8  “‘Mu kanya gato ngiye kugusukaho uburakari bwanjye, kandi nzagusohorezaho umujinya wanjye nywukumarireho. Nzagucira urubanza ruhuje n’inzira zawe, nkuryoze ibintu byose byangwa urunuka wakoze.
9  Ijisho ryanjye ntirizakubabarira kandi sinzakugirira impuhwe. Nzakuryoza inzira zawe kandi ibintu byawe byose byangwa urunuka bizaba muri wowe. Namwe muzamenya ko jyewe Yehova ari jye ugukubita.
10  “‘Dore umunsi! Dore umunsi uraje! Ikamba ry’ibyago riraje. Inkoni irabije uburabyo. Ubwibone burashibutse.
11  Urugomo na rwo rwahindutse inkoni y’ubugome. Nta kizatuma badahanwa, bwaba ubutunzi bwabo cyangwa bo ubwabo cyangwa icyubahiro cyabo.
12  Dore igihe kirageze, umunsi uraje. Umuguzi ye kwishima n’ugurisha ye kuboroga, kuko uburakari bwibasiye imbaga yaho yose.
13  Uwagurishije ntazasubira ku cyo yagurishije igihe bazaba bakiri bazima, kuko iyerekwa rigenewe imbaga yaho yose. Nta wuzagaruka cyangwa ngo akomeze kuba muzima abikesha ikosa rye.
14  “‘Bavugije impanda buri wese aritegura, ariko habura ujya ku rugamba kuko uburakari bwanjye bugurumana bwibasiye imbaga yaho yose.
15  Hanze hari inkota, imbere hari icyorezo n’inzara. Umuntu wese uri mu gasozi azicwa n’inkota, uri mu mugi wese yicwe n’inzara n’icyorezo.
16  Abacitse ku icumu babo bazahungira mu misozi bamere nk’inuma zo mu bibaya, kandi bose bazaba baboroga, buri wese aborogera mu cyaha cye.
17  Amaboko yose aratentebutse, n’amavi yose arajojoba amazi.
18  Bakenyeye ibigunira batwikirwa no guhinda umushyitsi, kandi mu maso h’abantu bose hari ikimwaro no ku mitwe yabo yose hari uruhara.
19  “‘Bazajugunya ifeza zabo mu muhanda kandi zahabu yabo izahinduka igiteye ishozi. Zahabu yabo n’ifeza yabo ntibizabasha kubakiza ku munsi w’uburakari bwa Yehova. Ntibazahaza ubugingo bwabo kandi ntibazabona ibyo buzuza mu mara yabo, kuko byababereye igisitaza bigatuma bacumura.
20  Umuntu wese aterwa ishema n’ibintu bye by’umurimbo; ni byo bakozemo ibigirwamana byabo biteye ishozi kandi byangwa urunuka. Ni yo mpamvu nzatuma bibabera ibiteye ishozi.
21  Nzabihana mu maboko y’abanyamahanga babisahure, mbihane mu maboko y’abagome bo mu isi babinyage, kandi bazabihumanya.
22  “‘Nzabima amaso, kandi bazahumanya urwihisho rwanjye; abambuzi bazarwinjiramo baruhumanye.
23  “‘Mucure umunyururu kuko igihugu cyuzuye imanza z’amaraso, n’umugi ukaba wuzuye urugomo.
24  Nzazana amahanga mabi cyane kurusha andi yose, maze yigarurire amazu yabo, kandi nzatuma ubwibone bw’abakomeye bushira, n’insengero zabo zihumanywe.
25  Bazahagarika umutima, bashake amahoro ariko bayabure.
26  Ibyago bizaza byikurikiranya n’inkuru zize zikurikiranya; abantu bazashaka iyerekwa riturutse ku muhanuzi kandi amategeko azabura ku mutambyi, n’inama ibure ku basaza.
27  Umwami ubwe azajya mu cyunamo; umutware azambara gushoberwa kandi amaboko y’abantu bo mu gihugu azahinda umushyitsi. Nzabakorera ibihwanye n’inzira zabo, mbacire urubanza ruhuje n’imanza zabo; kandi bazamenya ko ndi Yehova.’”
34  Ijambo rya Yehova ryongera kunzaho rigira riti
2  “mwana w’umuntu we, hanurira abungeri ba Isirayeli. Hanura, ubwire abo bungeri uti ‘Umwami w’Ikirenga Yehova aravuga ati “abungeri ba Isirayeli bimenya ubwabo bagushije ishyano! Mbese abungeri ntibagomba kuragira umukumbi?
3  Mwirira urugimbu kandi mukambara imyenda iboshye mu bwoya bw’intama. Mubaga amatungo y’imishishe, ariko ntimuragire umukumbi.
4  Izirwaye ntimwazikomeje, n’izirembye ntimwazivuye. Izavunitse ntimwazipfutse, n’izatatanye ntimwazigaruye. Izazimiye ntimwagiye kuzishaka, ahubwo mwazitegekeshaga umwaga n’igitugu.
5  Amaherezo zaratatanye bitewe no kutagira umwungeri, bituma ziribwa n’inyamaswa zose zo mu gasozi, kandi zikomeza gutatana.
6  Intama zanjye zakomeje kurorongotana mu misozi yose no ku dusozi tureture twose; intama zanjye zatataniye ku isi hose, ntihagira ujya kuzishakisha ngo azibone.
7  “‘“None rero mwa bungeri mwe, nimwumve ijambo rya Yehova:
8  ‘“Ndahiye kubaho kwanjye,” ni ko Umwami w’Ikirenga Yehova avuga, “kubera ko intama zanjye zanyazwe zigakomeza kuribwa n’inyamaswa zose zo mu gasozi bitewe n’uko zitagira umwungeri, kandi n’abungeri banjye bakaba batarashakishije intama zanjye, ahubwo bagakomeza kwimenya bo ubwabo ntibagaburire intama zanjye,”’
9  nimwumve ijambo rya Yehova mwa bungeri mwe.
10  Umwami w’Ikirenga Yehova aravuze ati ‘dore ngiye guhagurukira abungeri kandi nzabambura intama zanjye mbabuze gukomeza kuzigaburira; abungeri ntibazongera kwimenya ubwabo kandi nzarokora intama zanjye nzivane mu kanwa kabo, ntibongere kuzirya.’”
11  “‘Umwami w’Ikirenga Yehova aravuga ati “dore jye ubwanjye nzashakisha intama zanjye kandi nzazitaho.
12  Nk’uko umwungeri yita ku mukumbi we iyo ari hagati y’intama ze zari zatatanye, ni ko nanjye nzita ku ntama zanjye. Nzazirokora nzivane aho zari zaratataniye hose ku munsi w’ibicu n’umwijima w’icuraburindi.
13  Nzazivana mu bantu bo mu mahanga nzikoranyirize hamwe nzivanye mu bihugu, nzizane ku butaka bwazo maze nziragire ku misozi ya Isirayeli, iruhande rw’imigezi n’iruhande rw’ahantu hose hatuwe mu gihugu.
14  Nzaziragira mu rwuri rwiza kandi zizaba ku misozi miremire ya Isirayeli. Zizabyagira ahantu heza, zirishe mu rwuri rutoshye rwo ku misozi ya Isirayeli.”
15  “‘“Jye ubwanjye nzaragira intama zanjye kandi ni jye uzazibyagiza,” ni ko Umwami w’Ikirenga Yehova avuga.
16  “Iyazimiye nzayishaka, iyatannye nyigarure, iyavunitse nyipfuke n’irembye nyikomeze; ariko ishishe n’ikomeye nzazirimbura. Nzaziragiza kuzicira urubanza.”
17  “‘Umwami w’Ikirenga Yehova aravuga ati “mwa ntama zanjye mwe, dore ngiye guca urubanza hagati y’intama n’indi, no hagati y’imfizi z’intama n’amasekurume y’ihene.
18  Ese kuba murisha mu rwuri rwiza cyane, maze izindi nzuri zanyu mukazinyukanyuka, mukinywera amazi meza asigaye mukayatobesha ibirenge, mubona ari ibintu byoroheje?
19  Mbese intama zanjye zikwiriye kurisha mu rwuri mwanyukanyutse, zikanywa amazi mwatobesheje ibirenge mukayanduza?”
20  “‘Ni yo mpamvu Umwami w’Ikirenga Yehova yababwiye ati “dore ngiye guca urubanza hagati y’intama y’umushishe n’inanutse,
21  kuko izirwaye zose mwazibyigishaga imbavu mukazisunikisha intugu, mukazitera amahembe muzigizayo, kugeza aho muzitatanyirije hanze.
22  Nzakiza intama zanjye kandi ntizizongera kunyagwa; nzakiranura intama n’indi.
23  Nzaziha umwungeri umwe, nzihe umugaragu wanjye Dawidi aziragire. Azaziragira abe umwungeri wazo.
24  Jyewe Yehova, nzaba Imana yazo, kandi umugaragu wanjye Dawidi azaba umutware hagati yazo. Jyewe Yehova ni jye ubivuze.
25  “‘“Nzagirana na zo isezerano ry’amahoro, kandi nzatuma inyamaswa z’inkazi zishira mu gihugu; zizibera mu butayu zifite umutekano, ziryamire mu mashyamba.
26  Nzazihindura umugisha zo n’uturere dukikije umusozi wanjye, kandi nzajya ngusha imvura nyinshi mu gihe cyayo. Hazagwa imvura nyinshi y’umugisha.
27  Igiti cyo mu murima kizera imbuto zacyo n’igihugu gitange umusaruro wacyo; zizatura ku butaka bwazo zifite umutekano. Zizamenya ko ndi Yehova igihe nzavunagura umugogo bazihekeshaga, nkazivana mu maboko y’abazikoreshaga uburetwa.
28  Ntizizongera kunyagwa n’amahanga, kandi ntizizongera kuribwa n’inyamaswa zo ku isi; zizibera mu mutekano nta wuzihindisha umushyitsi.
29  “‘“Nzaziha umurima uzazihesha izina rikomeye, kandi ntizizongera kwicirwa n’inzara mu gihugu, n’amahanga ntazongera kuzikoza isoni.
30  ‘Zizamenya ko jyewe Yehova Imana yazo ndi kumwe na zo, kandi ko na zo ari ubwoko bwanjye, inzu ya Isirayeli,’ ni ko Umwami w’Ikirenga Yehova avuga.”’
31  “‘Mwa ntama zanjye mwe, intama zo mu rwuri rwanjye, muri abantu bakuwe mu mukungugu. Nanjye ndi Imana yanyu,’ ni ko Umwami w’Ikirenga Yehova avuga.”
46  “Umwami w’Ikirenga Yehova aravuga ati ‘irembo ry’urugo rw’imbere ryerekeye iburasirazuba rizajye rihora rikinze mu minsi itandatu y’akazi, rikingurwe ku munsi w’isabato no ku munsi w’imboneko z’ukwezi.
2  Umutware azajye yinjirira mu ibaraza ry’irembo aturutse hanze, ahagarare iruhande rw’inkomanizo z’umuryango w’irembo, maze abatambyi batambe igitambo cye gikongorwa n’umuriro n’ibitambo bye bisangirwa, hanyuma yikubite hasi yubamye mu irembo, narangiza asohoke; ariko irembo ntirizakingwe kugeza nimugoroba.
3  Ku masabato no ku mboneko z’ukwezi, abantu bo mu gihugu bajye bikubita hasi bubamye imbere ya Yehova, mu muryango w’iryo rembo.
4  “‘Igitambo gikongorwa n’umuriro umutware azajya azana imbere ya Yehova ku munsi w’isabato, ni amasekurume y’intama atandatu adafite inenge, n’imfizi y’intama idafite inenge.
5  Imfizi y’intama azajye ayitangana n’ituro ry’ibinyampeke ringana na efa imwe, amasekurume y’intama ayatangane n’ituro ry’ibinyampeke ashoboye gutanga, atange na hini y’amavuta ituranwe na efa imwe.
6  Ku munsi w’imboneko z’ukwezi, azatange ikimasa cy’umushishe kitagira inenge kivuye mu bushyo, n’amasekurume y’intama atandatu, n’imfizi y’intama; byose bizabe bidafite inenge.
7  Ikimasa cy’umushishe azagitangane n’ituro ry’ibinyampeke ringana na efa imwe, n’imfizi y’intama ayitangane na efa imwe, naho amasekurume y’intama ayatangane n’ibyo ashoboye kubona, na hini y’amavuta ayitangane na efa imwe.
8  “‘Umutware niyinjira, azajye yinjirira mu ibaraza ry’irembo abe ari na ho asohokera.
9  Abantu bo mu gihugu nibaza imbere ya Yehova mu gihe cy’iminsi mikuru, uwinjiriye mu irembo ryo mu majyaruguru aje kumwikubita imbere, ajye asohokera mu irembo ryo mu majyepfo, uwinjiriye mu irembo ryo mu majyepfo asohokere mu irembo ryo mu majyaruguru. Ntihakagire usohokera mu irembo yinjiriyemo, ahubwo ajye akomeza imbere ye adahindukiye.
10  Naho umutware uri hagati muri bo, nibinjira ajye yinjirana na bo, nibasohoka asohokane na bo.
11  Ku minsi mikuru no mu bihe by’iminsi mikuru, azafate ikimasa cy’umushishe agitangane n’ituro ry’ibinyampeke ringana na efa imwe, n’imfizi y’intama ayitangane na efa imwe, amasekurume y’intama ayatangane n’ibyo ashoboye gutanga, na hini y’amavuta ayitangane na efa imwe.
12  “‘Umutware natanga igitambo gikongorwa n’umuriro ho igitambo gitangwa ku bushake, cyangwa agatanga ibitambo bisangirwa ho igitambo gitangwa ku bushake gitambirwa Yehova, bajye bamukingurira irembo ryerekeye mu burasirazuba maze atange igitambo cye gikongorwa n’umuriro n’ibitambo bye bisangirwa, nk’uko ajya abigenza ku munsi w’isabato. Narangiza ajye asohoka, namara kugenda bakinge irembo.
13  “‘Buri munsi uzajye utanga isekurume y’intama itagira inenge itarengeje umwaka umwe, ibe igitambo gikongorwa n’umuriro gitambirwa Yehova. Ujye uyitanga buri gitondo.
14  Buri gitondo ujye uyitangana n’ituro ry’ibinyampeke ringana na kimwe cya gatandatu cya efa, kandi ujye utanga amavuta angana na kimwe cya gatatu cya hini yo kuminjagira ku ifu inoze. Itegeko ryo gutambira Yehova ituro ry’ibinyampeke, ni itegeko rizahoraho kugeza ibihe bitarondoreka; rizajya rikurikizwa buri gihe.
15  Buri gitondo bazajye batanga imfizi y’intama n’ituro ry’ibinyampeke n’amavuta, bibe igitambo gikongorwa n’umuriro gitambwa buri gihe.’
16  “Umwami w’Ikirenga Yehova aravuga ati ‘umutware naha abahungu be umurage, uzaba umutungo w’abo bahungu. Ni gakondo yabo.
17  Kandi naha abagaragu be impano avanye mu murage we, izaba iyabo kugeza ku mwaka w’umudendezo, hanyuma umutware ayisubirane. Abahungu be ni bo bonyine bazagumana umurage yabahaye.
18  Umutware ntagafate ku murage wa rubanda ngo abirukane muri gakondo yabo. Azahe abahungu be umurage avanye kuri gakondo ye bwite, kugira ngo ubwoko bwanjye budatatana, buri wese akava muri gakondo ye.’”
19  Hanyuma anjyana ahari ibyumba byera byo kuriramo by’abatambyi bireba mu majyaruguru, anyujije mu nzira ica iruhande rw’irembo, maze mbona mu ruhande rw’inyuma hari umwanya mu mpande zombi, aherekeye mu burengerazuba.
20  Nuko arambwira ati “aha ni ho abatambyi bazajya batogosereza igitambo cyo gukuraho urubanza rw’icyaha n’igitambo gitambirwa ibyaha, kandi ni ho bazajya bokereza ituro ry’ibinyampeke, kugira ngo batagira ikintu basohokana bakakijyana mu rugo rw’inyuma, bakeza rubanda.”
21  Hanyuma anyuza ku nkingi enye zo mu mfuruka z’urugo anjyana mu rugo rw’inyuma, maze ndebye mbona iruhande rw’inkingi imwe yo mu mfuruka hari urugo, no mu ruhande rw’indi nkingi yo mu mfuruka hari urugo.
22  Iruhande rw’inkingi enye zo mu mfuruka z’urugo hari ingo nto, zifite uburebure bw’imikono mirongo ine n’ubugari bw’imikono mirongo itatu. Zose uko ari enye, hamwe n’inyubako zo mu mfuruka, zari zifite ibipimo bimwe.
23  Zose uko ari enye zari zikikijwe n’impushya z’amabuye, kandi munsi y’izo mpushya z’amabuye mu mpande zose hari ahantu ho gutogosereza ibitambo.
24  Nuko arambwira ati “aya ni yo mazu y’abatogosa, aho abakozi b’Inzu batogosereza ibitambo bya rubanda.”
37  Ukuboko kwa Yehova kwanjeho maze Yehova anjyana ndi mu mwuka we, angeza mu kibaya cyuzuyemo amagufwa.
2  Anzengurutsa iruhande rwayo maze mbona ari menshi cyane, anyanyagiye muri icyo kibaya kandi yumye cyane.
3  Nuko arambwira ati “mwana w’umuntu we, mbese aya magufwa yabasha gusubirana ubuzima?” Ndamusubiza nti “Mwami w’Ikirenga Yehova, ni wowe ubizi.”
4  Arongera arambwira ati “hanurira aya magufwa uyabwire uti ‘mwa magufwa yumye mwe, nimwumve ijambo rya Yehova:
5  “‘Uku ni ko Umwami w’Ikirenga Yehova abwira aya magufwa ati “dore ngiye kubashyiramo umwuka maze musubirane ubuzima.
6  Ngiye kubateraho imitsi, mbomekeho inyama, mboroseho uruhu, kandi mbashyiremo umwuka musubirane ubuzima. Namwe muzamenya ko ndi Yehova.”’”
7  Nuko ndahanura nk’uko nari nabitegetswe. Mu gihe nahanuraga, humvikana urusaku rw’ibintu bikomangana, amagufwa atangira kwegerana, buri gufwa risanga iryaryo.
8  Ngiye kubona mbona imitsi iyajeho, n’inyama ziyiyomekaho n’uruhu rurayorosa. Ariko nta mwuka wari uyarimo.
9  Arongera arambwira ati “hanurira umuyaga. Mwana w’umuntu we, hanurira umuyaga uwubwire uti ‘Umwami w’Ikirenga Yehova aravuga ati “wa muyaga we, huha uturutse mu byerekezo bine by’umuyaga, uhuhe kuri aba bantu bishwe kugira ngo basubirane ubuzima.”’”
10  Nuko ndahanura nk’uko nari nabitegetswe, umwuka ubazamo maze basubirana ubuzima, barahaguruka bahagarara ari umutwe munini cyane w’ingabo.
11  Arambwira ati “mwana w’umuntu we, aya magufwa ni ab’inzu ya Isirayeli bose. Dore baravuga bati ‘amagufwa yacu yarumye n’ibyiringiro byacu byarayoyotse. Twatandukanyijwe n’abandi dusigara twenyine.’
12  None rero, bahanurire ubabwire uti ‘Umwami w’Ikirenga Yehova aravuga ati “mwa bwoko bwanjye mwe, dore ngiye gukingura imva zanyu nzibakuremo, mbazane ku butaka bwa Isirayeli.
13  Mwa bwoko bwanjye mwe, igihe nzakingura imva zanyu nkazibakuramo, muzamenya ko ndi Yehova.”’
14  ‘Nzabashyiramo umwuka wanjye musubirane ubuzima, kandi nzabatuza ku butaka bwanyu. Namwe muzamenya ko jyewe Yehova ari jye wabivuze kandi nzabikora,’ ni ko Yehova avuga.”
15  Ijambo rya Yehova ryongera kunzaho rigira riti
16  “mwana w’umuntu we, fata inkoni uyandikeho uti ‘ni iya Yuda, n’iy’Abisirayeli bagenzi be.’ Ufate n’indi nkoni uyandikeho uti ‘ni iya Yozefu, inkoni ya Efurayimu n’iya bagenzi be bose bagize inzu ya Isirayeli.’
17  Hanyuma uzegeranye uzigire inkoni imwe, maze babe umwe mu kuboko kwawe.
18  Abo mu bwoko bwawe nibakubaza bati ‘mbese ntiwatubwira icyo ibyo bisobanura?’
19  Uzabasubize uti ‘Umwami w’Ikirenga Yehova aravuga ati “dore ngiye gufata inkoni ya Yozefu iri mu kuboko kwa Efurayimu, na bagenzi be bagize imiryango ya Isirayeli, mbashyire hamwe n’inkoni ya Yuda maze mbahindure inkoni imwe, babe umwe mu kuboko kwanjye.”’
20  Izo nkoni wanditseho zizabe mu kuboko kwawe imbere yabo.
21  “Hanyuma uzababwire uti ‘Umwami w’Ikirenga Yehova aravuga ati “dore ngiye kuvana Abisirayeli mu mahanga bagiyemo, mbateranyirize hamwe mbavanye hirya no hino, mbazane ku butaka bwabo.
22  Nzabahindura ishyanga rimwe mu gihugu ku misozi ya Isirayeli, kandi bose bazagira umwami umwe; ntibazongera kuba amahanga abiri, kandi ntibazongera gutandukanywa ngo babe ubwami bubiri.
23  Ntibazongera kwiyandurisha ibigirwamana byabo biteye ishozi, n’ibintu byabo byangwa urunuka n’ibicumuro byabo byose. Nzabakiza ibyaha byose bakoreye aho bari batuye, kandi nzabeza; bazaba ubwoko bwanjye kandi nanjye nzaba Imana yabo.
24  “‘“Umugaragu wanjye Dawidi azaba umwami wabo, kandi bose bazagira umwungeri umwe. Bazagendera mu mategeko yanjye, bakomeze amabwiriza yanjye kandi bayasohoze.
25  Bazatura mu gihugu nahaye umugaragu wanjye Yakobo, igihugu ba sokuruza babayemo, bakagituramo bo n’abana babo n’abana b’abana babo kugeza ibihe bitarondoreka, kandi umugaragu wanjye Dawidi azaba umutware wabo kugeza ibihe bitarondoreka.
26  “‘“Nzagirana na bo isezerano ry’amahoro, kandi isezerano nzagirana na bo rizaba iry’ibihe bitarondoreka. Nzabatuza mu gihugu cyabo maze mbagwize, kandi nzashyira urusengero rwanjye hagati muri bo kugeza ibihe bitarondoreka.
27  Nzababambaho ihema ryanjye kandi nzaba Imana yabo, na bo bazaba ubwoko bwanjye.
28  Amahanga na yo azamenya ko jyewe Yehova, ari jye weza Isirayeli igihe urusengero rwanjye ruzaba hagati muri bo kugeza ibihe bitarondoreka.”’”
45  “‘Igihe muzaba mugabanya abantu igihugu mubaha umurage, muzegurire Yehova umugabane, mumwegurire umugabane wera muvanye kuri icyo gihugu; uwo mugabane uzagire uburebure bw’imikono ibihumbi makumyabiri na bitanu ku bihumbi icumi by’ubugari. Uzabe umugabane wera mu ngabano zawo zose.
2  Kuri uwo mugabane muzafateho ah’urusengero, hafite imikono magana atanu kuri magana atanu, hangana mu mpande zose uko ari enye; ruzagire ahantu hagenewe urwuri hafite imikono mirongo itanu muri buri ruhande.
3  Kuri uwo mugabane uzapime ahantu hafite uburebure bw’imikono ibihumbi makumyabiri na bitanu ku bihumbi icumi by’ubugari. Aho ni ho hazaba urusengero, ruzaba ari urwera cyane.
4  Uwo mugabane wera wafashwe ku gihugu uzaba uw’abatambyi, bo begera Yehova kugira ngo bamukorere mu rusengero. Aho ni ho hazaba amazu yabo, n’ahantu hera hazubakwa urusengero.
5  “‘Muzakate ahantu hafite uburebure bw’imikono ibihumbi makumyabiri na bitanu ku bihumbi icumi by’ubugari. Hazabe ah’Abalewi bakora imirimo irebana n’Inzu. Bazagira ibyumba makumyabiri byo kuriramo.
6  “‘Muzagenere umugi umugabane uteganye n’umugabane wera, ufite ubugari bw’imikono ibihumbi bitanu ku bihumbi makumyabiri na bitanu by’uburebure. Uzaba ari uw’ab’inzu ya Isirayeli bose.
7  “‘Naho umutware azahabwe umugabane uri mu mpande zombi z’umugabane wera n’iz’umugabane w’umugi, ahateganye n’umugabane wera n’umugabane w’umugi, ahaherereye mu burengerazuba n’ahaherereye mu burasirazuba. Uburebure bwawo buzaba buteganye n’ubw’indi migabane, uhereye ku rugabano rwo mu burengerazuba ukagera ku rugabano rwo mu burasirazuba.
8  Uwo ni wo uzaba umugabane we muri Isirayeli. Abatware banjye ntibazongera kugirira nabi ubwoko bwanjye, kandi umugabane usigaye bazawuha ab’inzu ya Isirayeli bakurikije imiryango yabo.’
9  “Umwami w’Ikirenga Yehova aravuga ati ‘birahagije mwa batware ba Isirayeli mwe!’ “‘Nimureke kugira urugomo no kunyaga, ahubwo mukore ibihuje n’ubutabera no gukiranuka. Nimureke kwambura abagize ubwoko bwanjye ibintu byabo,’ ni ko Umwami w’Ikirenga Yehova avuga.
10  ‘Mujye mugira iminzani itabeshya na efa itabeshya na bati itabeshya.
11  Efa na bati bigomba kugira urugero rudahinduka, kugira ngo bati imwe ingane na kimwe cya cumi cya homeri, kandi kimwe cya cumi cya homeri kingane na efa imwe. Ingano yayo izagenwa hakurikijwe urugero rwa homeri.
12  Shekeli imwe izahwane na gera makumyabiri, naho shekeli makumyabiri na shekeli makumyabiri n’eshanu na shekeli cumi n’eshanu zizabahwanire na mane.’
13  “‘Aya ni yo maturo muzatanga: kimwe cya gatandatu cya efa gikuwe kuri homeri y’ingano, na kimwe cya gatandatu cya efa gikuwe kuri homeri y’ingano za sayiri.
14  Urugero rw’amavuta rwagenwe ruzagerwe hakurikijwe bati yagenwe yo kugera amavuta. Bati imwe izangane na kimwe cya cumi cya koru. Bati icumi zizangana na homeri imwe, kuko bati icumi ari homeri imwe.
15  Hazatangwe intama imwe mu mukumbi w’intama magana abiri zo muri Isirayeli, yo gutambanwa n’ituro ry’ibinyampeke n’iry’igitambo gikongorwa n’umuriro n’iry’igitambo gisangirwa, kugira ngo bahongererwe,’ ni ko Umwami w’Ikirenga Yehova avuga.
16  “‘Abantu bose bo mu gihugu bazajya baha umutware wo muri Isirayeli iryo turo.
17  Umutware ni we uzatanga ibitambo bikongorwa n’umuriro n’ituro ry’ibinyampeke n’ituro ry’ibyokunywa mu gihe cy’iminsi mikuru no mu mboneko z’ukwezi no ku masabato, mu gihe cyose cy’iminsi mikuru y’ab’inzu ya Isirayeli. Ni we uzatanga igitambo gitambirwa ibyaha n’ituro ry’ibinyampeke n’igitambo gikongorwa n’umuriro n’igitambo gisangirwa, kugira ngo ab’inzu ya Isirayeli bahongererwe.’
18  “Umwami w’Ikirenga Yehova aravuga ati ‘mu kwezi kwa mbere, ku munsi wako wa mbere, uzafate ikimasa cy’umushishe kivuye mu bushyo kidafite inenge, maze weze urusengero ho ibyaha.
19  Hanyuma umutambyi azafate ku maraso y’igitambo gitambirwa ibyaha ayashyire ku nkomanizo z’umuryango w’Inzu, no ku mfuruka enye z’umukaba uzengurutse igicaniro, no ku nkomanizo z’umuryango w’irembo ry’urugo rw’imbere.
20  Uko ni na ko uzabigenza ku munsi wa karindwi w’ukwezi, ku bw’umuntu wese uzaba yakoze icyaha n’umuntu wese uzaba yakoze icyaha bitewe no kutamenya. Uko ni ko muzahongerera Inzu.
21  “‘Mu kwezi kwa mbere, ku munsi wako wa cumi n’ine, muzizihize pasika. Uwo munsi mukuru uzamare iminsi irindwi, kandi muzajye murya imigati idasembuwe.
22  Kuri uwo munsi, umutware azatange ikimasa cy’umushishe ku bwe no ku bw’abantu bose bo mu gihugu, kibe igitambo gitambirwa ibyaha.
23  Mu minsi irindwi uwo munsi mukuru uzamara, buri munsi azajye azana ibimasa birindwi by’imishishe n’amasekurume y’intama arindwi bitagira inenge, abitambire Yehova ho igitambo gikongorwa n’umuriro muri iyo minsi uko ari irindwi; kandi buri munsi azajye atanga isekurume y’ihene ho igitambo gitambirwa ibyaha.
24  Ikimasa cy’umushishe azagitangane n’ituro ry’ibinyampeke ringana na efa imwe, imfizi y’intama ayitangane na efa imwe, atange na hini y’amavuta ituranwe na efa imwe.
25  “‘Mu kwezi kwa karindwi, ku munsi wako wa cumi n’itanu, mu gihe cy’iminsi mikuru, azamare iminsi irindwi abigenza atyo, atange igitambo gitambirwa ibyaha n’igitambo gikongorwa n’umuriro n’ituro ry’ibinyampeke n’amavuta.’”
23  Ijambo rya Yehova rinzaho rigira riti
2  “mwana w’umuntu we, habayeho abagore babiri bari basangiye nyina,
3  maze batangira gusambanira muri Egiputa bakiri bato. Aho ni ho amabere yabo yakandakandiwe, kandi ni ho ibituza byo mu busugi bwabo byapfumbatiwe.
4  Umukuru yitwaga Ohola naho murumuna we akitwa Oholiba; nuko baza kuba abanjye babyara abahungu n’abakobwa. Ku byerekeye amazina yabo, Ohola ni we Samariya naho Oholiba akaba Yerusalemu.
5  “Ohola yatangiye gusambana akiri uwanjye, akomeza kurarikira abamukundaga cyane, ararikira Abashuri bari hafi ye,
6  ba guverineri bambaraga imyenda y’ubururu n’abatware, bose bari abasore beza, bagendera ku mafarashi.
7  Yakomeje gusambana na bo, asambana n’abasore bose b’indobanure b’Abashuri; yakomeje kubararikira bose, yihumanyisha ibigirwamana byabo biteye ishozi.
8  Ntiyigeze areka uburaya bwe yavanye muri Egiputa, kuko bari bararyamanye na we akiri muto, kandi ni bo bapfumbase igituza cyo mu busugi bwe, bamumariraho irari ryabo basambana na we.
9  Ni cyo cyatumye muhana mu maboko y’abamukundaga cyane, muhana mu maboko y’Abashuri yararikiraga.
10  Ni bo bamwambitse ubusa, bagatwara abahungu be n’abakobwa be, na we bakamwicisha inkota. Nguko uko yihesheje izina ribi mu bandi bagore, kandi bamusohorejeho urubanza yaciriwe.
11  “Murumuna we Oholiba abibonye agira irari rikabije kurusha mukuru we, kandi uburaya bwe bwarutaga ubusambanyi bwa mukuru we.
12  Kuko yararikiye Abashuri, ba guverineri n’abatware bari hafi ye, bambaraga imyenda myiza cyane, bose bakaba bari abasore beza bagendera ku mafarashi.
13  Kubera ko na we yari yariyanduje, nabonye ko bombi bari mu nzira imwe.
14  Yagwije ibikorwa bye by’ubusambanyi amaze kubona ibishushanyo by’abagabo byari ku rukuta, ibishushanyo bibajwe by’Abakaludaya bisize irangi ry’umutuku,
15  bikenyeye imikandara, bifite n’ibitambaro bitendera ku mitwe yabyo, byose bisa n’abarwanyi, bisa n’Abanyababuloni bavukiye mu Bukaludaya.
16  Abibonye atangira kubirarikira, abitumaho intumwa mu Bukaludaya.
17  Nuko Abanyababuloni bakomeza kumusanga aho ari, ngo baryamane na we ku buriri bwe, bamuhumanyisha ubusambanyi bwabo; akomeza kubiyandurisha maze ubugingo bwe bubanga urunuka, burabazinukwa.
18  “Yakomeje ibikorwa bye by’uburaya ku mugaragaro, agaragaza ubwambure bwe, ku buryo ubugingo bwanjye bwamwanze urunuka bukamuzinukwa nk’uko bwazinutswe mukuru we bukamwanga urunuka.
19  Yakomeje kugwiza ibikorwa bye by’ubusambanyi, ageza aho yibuka iminsi yo mu buto bwe, igihe yasambaniraga mu gihugu cya Egiputa.
20  Yakomeje kugira irari ryinshi nk’iry’inshoreke zifite abagabo bafite umubiri nk’uw’indogobe y’ingabo, n’igitsina nk’icy’ifarashi y’ingabo.
21  Wakomeje kwifuza ubwiyandarike bwo mu buto bwawe igihe bapfumbataga igituza cyawe uhereye muri Egiputa, kugira ngo uhaze irari ry’amabere yo mu buto bwawe.
22  “None  rero  Oholiba, Umwami w’Ikirenga Yehova aravuga ati ‘dore ngiye kuguhagurukiriza abagukundaga cyane, abo ubugingo bwawe bwanze urunuka bukabazinukwa, kandi nzabazana maze bagutere baguturutse impande zose.
23  Nzaguteza abasore beza b’Abanyababuloni n’Abakaludaya bose n’ab’i Pekodi n’ab’i Showa n’ab’i Kowa bari kumwe n’Abashuri bose, ba guverineri n’abatware bose, abarwanyi n’abahamagawe bose bagendera ku mafarashi.
24  Bazagutera bazanye n’ikiriri cy’amagare y’intambara n’icy’inziga zayo, baze ari igitero cy’abantu bo mu mahanga menshi, bitwaje ingabo nini n’ingabo nto kandi bambaye ingofero. Bazakugota impande zose, kandi nzabaha uburenganzira bwo kugucira urubanza, bagucire urubanza ruhuje n’amategeko yabo.
25  Nzakwibasira mbitewe no gufuha kwanjye, kandi bazaguhagurukira bafite umujinya mwinshi. Bazaguca izuru n’amatwi, maze igice cyawe gisigaye bakigabize inkota. Bazatwara abahungu bawe n’abakobwa bawe, ibyawe bisigaye bikongorwe n’umuriro.
26  Bazakwambura imyenda yawe batware n’ibintu byawe byiza.
27  Nzatuma ureka ubwiyandarike bwawe n’uburaya wavanye mu gihugu cya Egiputa; ntuzongera kububurira amaso kandi ntuzongera kwibuka Egiputa ukundi.’
28  “Umwami w’Ikirenga Yehova aravuga ati ‘dore ngiye kuguhana mu maboko y’abo wanze, nguhane mu maboko y’abo ubugingo bwawe bwanze urunuka bukabazinukwa.
29  Bazaguhagurukira bafite urwango, bajyane ibintu byawe byose waruhiye bagusige wambaye ubusa, uri umutumbure; ubwambure wagaragarije mu bikorwa byawe by’ubusambanyi hamwe n’ubwiyandarike bwawe n’uburaya bwawe bizajya ku mugaragaro.
30  Bazagukorera ibyo byose bitewe n’uko wigize indaya ugakurikira amahanga, ukiyandurisha ibigirwamana byayo biteye ishozi.
31  Wagendeye mu nzira za mukuru wawe, none nanjye nzashyira igikombe cye mu ntoki zawe.’
32  “Umwami w’Ikirenga Yehova aravuga ati ‘uzanywera ku gikombe cya mukuru wawe, igikombe kirekire kandi kinini. Bazaguseka bakunnyege bitewe n’uko igikombe gisendereye.
33  Uzanywera ku gikombe cya mukuru wawe Samariya, igikombe cyo gushoberwa no kurimburwa, maze usinde kandi ugire agahinda kenshi.
34  Uzakinyweraho ucyiranguze, hanyuma ugugune ibimene byacyo kandi uce amabere yawe, “kuko ari jye ubivuze,” ni ko Umwami w’Ikirenga Yehova avuga.’
35  “Ni yo mpamvu Umwami w’Ikirenga Yehova avuga ati ‘kubera ko wanyibagiwe ukanterera inyuma yawe, nawe uzagerwaho n’ingaruka z’ubwiyandarike bwawe n’ibikorwa byawe by’ubusambanyi.’”
36  Yehova arongera arambwira ati “mwana w’umuntu we, mbese uzacira urubanza Ohola na Oholiba kandi ubamenyeshe ibintu byangwa urunuka bakora?
37  Barasambanye kandi ibiganza byabo biriho amaraso; basambanye n’ibigirwamana byabo biteye ishozi. Nanone kandi, abana bambyariye babatwikishije umuriro ngo babe ibyokurya by’ibyo bigirwamana.
38  Dore n’ibindi bankoreye: kuri uwo munsi bahumanyije urusengero rwanjye bica n’amasabato yanjye.
39  Igihe bicaga abana babo bakabatambira ibigirwamana byabo biteye ishozi, uwo munsi baje mu rusengero rwanjye kugira ngo baruhumanye. Ngibyo ibyo bakoreye mu nzu yanjye.
40  Byongeye kandi, igihe batumagaho abagabo ba kure, babatumyeho intumwa maze baraza, ubabonye uriyuhagira, wisiga irangi ku maso kandi wambara ibintu by’umurimbo.
41  Hanyuma wicara ku buriri bw’akataraboneka, n’ameza ateguwe imbere yabwo uyashyiraho umubavu wanjye n’amavuta yanjye.
42  Humvikanaga amajwi y’imbaga y’abantu baguwe neza, bavanywe muri rubanda rusanzwe, hazamo n’abasinzi baturutse mu butayu, bambika abo bagore imikufi ku maboko n’amakamba meza cyane ku mutwe.
43  “Nuko mvuga iby’uwo mugore wazahajwe n’ubusambanyi nti ‘nyamara nubwo ameze atyo azakomeza uburaya bwe.’
44  Bakomeje kuza bamusanga iwe nk’uko umuntu ajya ku mugore w’indaya; nguko uko baje kwa Ohola no kwa Oholiba, ari bo bagore biyandarika.
45  Ariko abagabo b’abakiranutsi ni bo bazamucira urubanza rukwiriye abasambanyikazi, n’urubanza rukwiriye abagore bavusha amaraso, kuko ari abasambanyi kandi ibiganza byabo bikaba biriho amaraso.
46  “Umwami w’Ikirenga Yehova aravuga ati ‘bazagabwaho igitero cy’abantu babahindure igiteye ubwoba n’abo gusahurwa.
47  Bazabatera amabuye kandi babicishe inkota. Bazica abahungu babo n’abakobwa babo, batwike n’amazu yabo.
48  Nzatuma ubwiyandarike bucika mu gihugu kandi abagore bose bazemera gukosorwa, ku buryo batazongera gukurikiza ibikorwa byanyu by’ubwiyandarike.
49  Bazatuma ubwiyandarike bwanyu bubagaruka, kandi ibyaha mwakoranye n’ibigirwamana byanyu biteye ishozi bizabagaruka; namwe muzamenya ko ndi Umwami w’Ikirenga Yehova.’”
42  Nuko aranjyana, angeza mu rugo rw’inyuma anyujije mu nzira yerekeza mu majyaruguru. Anjyana ku nzu irimo ibyumba byo kuriramo yari iteganye n’umwanya uciye hagati, iruhande rw’inzu, mu majyaruguru.
2  Mu burebure bwayo, mu ruhande rurimo umuryango werekeye mu majyaruguru yari ifite imikono ijana, n’ubugari bw’imikono mirongo itanu.
3  Hagati y’umwanya uciye hagati ufite imikono makumyabiri uri mu rugo rw’imbere n’imbuga ishashweho amabuye mu rugo rw’inyuma, hari ibaraza riteganye n’irindi ku magorofa atatu.
4  Imbere y’ibyumba byo kuriramo bifite imiryango ireba mu majyaruguru, hari inzira ifite ubugari bw’imikono icumi n’akayira k’umukono umwe.
5  Ku birebana n’uko ibyumba byo kuriramo byari byubatse, ibyo hejuru byari bito ku byo hagati no ku byo hasi, bitewe n’amabaraza yabitubyaga.
6  Ibyo byumba byari ku magorofa atatu kandi ntibyari bifite inkingi nk’izo ku ngo. Ni yo mpamvu ibyumba byagendaga biba bito uhereye ku byo hasi ugana ku byo hejuru.
7  Urukuta rw’amabuye rwo hanze rwari rwegeranye n’ibyumba byo kuriramo byari mu ruhande rw’urugo rw’inyuma, imbere y’ibindi byumba byo kuriramo. Rwari rufite uburebure bw’imikono mirongo itanu.
8  Uburebure bw’ibyumba byo kuriramo byari mu ruhande rw’urugo rw’inyuma bwari imikono mirongo itanu, ariko imbere y’urusengero bwari imikono ijana.
9  Mu igorofa ryo hasi ry’inzu yarimo ibyumba byo kuriramo hari umuryango ahagana iburasirazuba, umuntu uturutse mu rugo rw’inyuma yashoboraga kwinjiriramo.
10  Mu mubyimba w’urukuta rw’amabuye rw’urugo ahagana iburasirazuba, imbere y’umwanya uciye hagati n’imbere y’inzu, hari ibyumba byo kuriramo.
11  Imbere yabyo hari inzira imeze nk’iyari imbere y’ibyumba byo kuriramo byo mu majyaruguru, kandi uburebure bwabyo n’ubugari bwabyo bwari kimwe n’ubw’ibyumba byo mu majyaruguru; aho basohokera, igishushanyo mbonera cyabyo n’imiryango yabyo, byose byari kimwe n’ibyo mu majyaruguru.
12  Imiryango y’ibyumba byo kuriramo byo mu majyepfo yari imeze kimwe n’umuryango uri ku ntangiriro y’inzira yari imbere y’urukuta rw’amabuye ahagana mu burasirazuba, aho umuntu yinjiriraga mu nzu irimo ibyo byumba.
13  Nuko arambwira ati “ibyumba byo kuriramo byo mu majyaruguru n’ibyumba byo kuriramo byo mu majyepfo biteganye n’umwanya uciye hagati, ni ibyumba byo kuriramo byera, ibyo abatambyi begera Yehova bariramo ibintu byera cyane. Ni ho bashyira ibintu byera cyane n’ituro ry’ibinyampeke n’igitambo gitambirwa ibyaha n’igitambo cyo gukuraho urubanza rw’icyaha, kuko ari ahantu hera.
14  Iyo abatambyi bamaze kwinjira, ntibasohoka ahera ngo bajye mu rugo rw’inyuma, ahubwo bahabika imyenda yabo basanzwe bakorana umurimo kuko ari iyera, hanyuma bakambara indi myenda, maze bakabona kwegera aho rubanda bari.”
15  Nuko arangije gupima inzu y’imbere anjyana hanze anyujije mu irembo rireba iburasirazuba, maze hose arahapima.
16  Apima uruhande rw’iburasirazuba apimishije urubingo rugera, abona imbingo magana atanu impande zose, akurikije uko urubingo yapimishaga rwareshyaga.
17  Apima uruhande rwo mu majyaruguru abona imbingo magana atanu impande zose, akurikije uko urubingo yapimishaga rwareshyaga.
18  Apima uruhande rwo mu majyepfo abona imbingo magana atanu, akurikije uko urubingo yapimishaga rwareshyaga.
19  Hanyuma yerekeza mu ruhande rw’iburengerazuba, arahapima abona imbingo magana atanu, akurikije uko urubingo yapimishaga rwareshyaga.
20  Yapimye impande zaho zose uko ari enye. Hari hagoswe n’urukuta rw’imbingo magana atanu z’uburebure n’imbingo magana atanu z’ubugari, kugira ngo rugaragaze itandukaniro riri hagati y’ibyera n’ibitari ibyera.
22  Ijambo rya Yehova ryongera kunzaho rigira riti
2  “mwana w’umuntu we, mbese uzacira urubanza umugi uvusha amaraso? Mbese uzawucira urubanza kandi uwumenyeshe ibintu byose byangwa urunuka ukora?
3  Uzawubwire uti ‘Umwami w’Ikirenga Yehova aravuga ati “yewe wa mugi we, umugi uvushiriza amaraso hagati muri wo kugeza aho igihe cyawo gisohoreye, umurwa wiremeye ibigirwamana biteye ishozi bigatuma uhumana,
4  amaraso wavushije yatumye ubarwaho icyaha, kandi ibigirwamana biteye ishozi wiremeye byaraguhumanyije. Watebukije iminsi yawe, kandi uzagera ku iherezo ry’imyaka yawe. Ni yo mpamvu ngiye kuguhindura igitutsi imbere y’amahanga n’ibihugu byose bikunnyege.
5  Wa mugi we ufite izina ryanduye, ukaba wuzuye umuvurungano, ibihugu bya hafi n’ibya kure bizakunnyega.
6  Dore buri mutware wese wa Isirayeli uri hagati muri wowe yiyeguriye ukuboko kwe agamije kuvusha amaraso.
7  Basuzuguriye ba se na ba nyina hagati muri wowe. Bariganyirije umwimukira hagati muri wowe, bagirira nabi imfubyi n’umupfakazi muri wowe.”’”
8  “‘Wasuzuguye ahantu hanjye hera, uhumanya amasabato yanjye.
9  Muri wowe habonetse abasebanya ku mugaragaro bagamije kuvusha amaraso, kandi baririye ibyatambiwe ibigirwamana ku misozi yawe. Bakoreye ibikorwa by’ubwiyandarike muri wowe.
10  Bagaragarije ubwambure bwa ba se muri wowe, banakoza isoni umugore uhumanyijwe n’imihango.
11  Umugabo yakoranye ibintu byangwa urunuka n’umugore wa mugenzi we, kandi umugabo yahumanyishije umukazana we ibikorwa by’ubwiyandarike. Umugabo yakoreje isoni mushiki we, umukobwa wa se, muri wowe.
12  Bakiriye impongano muri wowe bagamije kuvusha amaraso. Watse inyungu ushaka indonke, ukoresha urugomo kugira ngo ubone inyungu uriganya bagenzi bawe, kandi waranyibagiwe,’ ni ko Umwami w’Ikirenga Yehova avuga.
13  “‘Dore nakomanyije ibiganza byanjye bitewe n’indamu zawe mbi, n’ibikorwa byawe byo kuvusha amaraso byakorewe muri wowe.
14  Mbese umutima wawe uzakomeza kwihangana n’amaboko yawe akomeze kuguha imbaraga mu minsi nzaba naguhagurukiye? Jyewe Yehova ni jye wabivuze kandi nzabikora.
15  Nzagutatanyiriza mu mahanga ngukwize mu bihugu, kandi nzakumaramo umwanda.
16  Uzandavurizwa imbere y’amahanga, kandi uzamenya ko ndi Yehova.’”
17  Ijambo rya Yehova ryongera kunzaho rigira riti
18  “mwana w’umuntu we, ab’inzu ya Isirayeli bambereye nk’inkamba. Bose bameze nk’umuringa n’itini n’ubutare n’icyuma cy’isasu mu itanura. Bahindutse nk’inkamba nyinshi z’ifeza.
19  “Ni yo mpamvu Umwami w’Ikirenga Yehova avuga ati ‘kubera ko mwese mwabaye nk’inkamba nyinshi, nanjye ngiye kubakoranyiriza muri Yerusalemu.
20  Nk’uko umuntu akoranyiriza ifeza n’umuringa n’ubutare n’icyuma cy’isasu n’itini mu itanura akabivugutira mu muriro kugira ngo bishonge, ni ko nanjye nzabakoranya mbitewe n’uburakari n’umujinya, kandi nzabavugutira mu muriro kugira ngo mushonge.
21  Nzabakoranyiriza hamwe mbavugutire mu muriro w’umujinya wanjye maze mushongere muri Yerusalemu.
22  Nk’uko ifeza ishongera mu itanura ni ko namwe muzayishongeramo, kandi muzamenya ko jyewe Yehova ari jye wabasutseho uburakari bwanjye.’”
23  Ijambo rya Yehova ryongera kunzaho rigira riti
24  “mwana w’umuntu we, bwira Yerusalemu uti ‘uri igihugu kitejejwe, kitabonye imvura ku munsi w’uburakari.
25  Abahanuzi bayo bayirimo baragambana; bameze nk’intare itontoma igatanyagura umuhigo. Baconshomera ubugingo, bagakomeza gutwara ubutunzi n’ibintu by’agaciro. Batumye abapfakazi bagwira muri yo.
26  Abatambyi bayo bishe amategeko yanjye kandi bakomeza guhumanya ahera hanjye. Ntibashyize itandukaniro hagati y’ibintu byera n’ibisanzwe, kandi ntibamenyekanishije itandukaniro riri hagati y’ibintu bihumanye n’ibidahumanye; bimye amaso amasabato yanjye, kandi baranyandagaje.
27  Abatware baho bameze nk’amasega atanyagura umuhigo akavusha amaraso, kuko barimbura ubugingo bagamije indamu mbi.
28  Ibyo byose abahanuzi bayo babibatereye ingwa, baberekerwa ibitagira umumaro kandi babahanurira ibinyoma, bagira bati “uku ni ko Umwami w’Ikirenga Yehova avuga,” kandi nta cyo Yehova yavuze.
29  Abaturage bo mu gihugu bacuze umugambi wo kuriganya bakambura abantu ku ngufu, bakagirira nabi imbabare n’umukene, kandi bakariganya umwimukira ntibamukorere ibihuje n’ubutabera.’
30  “‘Nakomeje gushakisha muri bo umuntu wasana urukuta rw’amabuye, agahagarara mu cyuho imbere yanjye kugira ngo arinde igihugu ne kukirimbura, ariko mbura n’umwe.
31  Ni yo mpamvu nzabasukaho uburakari bwanjye. Umuriro w’umujinya wanjye uzabatsembaho. Nzatuma inzira zabo zibagaruka,’ ni ko Umwami w’Ikirenga Yehova avuga.”
38  Ijambo rya Yehova ryongera kunzaho rigira riti
2  “mwana w’umuntu we, erekeza amaso yawe kuri Gogi wo mu gihugu cya Magogi, ari we mutware mukuru wa Mesheki na Tubali, maze umuhanurire.
3  Umubwire uti ‘Umwami w’Ikirenga Yehova aravuga ati “dore ngiye kukurwanya wowe Gogi, umutware mukuru wa Mesheki na Tubali.
4  Nzaguhindukiza, ngushyire indobo mu nzasaya nkuzanane n’ingabo zawe zose n’amafarashi yawe n’abayagenderaho, bose bambaye imyenda myiza cyane. Uzazana n’iteraniro ry’abantu benshi bitwaje ingabo nini n’ingabo nto, bose barwanisha inkota,
5  bari kumwe n’abo mu Buperesi, muri Etiyopiya n’i Puti, bose bitwaje ingabo nto kandi bambaye ingofero,
6  na Gomeri n’imitwe y’ingabo zayo zose, ab’inzu ya Togaruma bo mu turere twa kure two mu majyaruguru n’imitwe yabo yose y’ingabo, nkuzanane n’abantu bo mu mahanga menshi.
7  “‘“Itegure, witegure neza wowe n’iteraniro ry’abantu bawe bose bagukoraniyeho kandi ubayobore.
8  “‘“Nyuma y’iminsi myinshi nzaguhagurukira. Mu myaka ya nyuma, uzaza mu gihugu cy’abantu bari baribasiwe n’inkota bakagaruka, bagakorakoranywa bavanywe mu mahanga menshi maze bakagaruka ku misozi ya Isirayeli yari yarakomeje kuba amatongo; uzaza mu gihugu cy’abantu baje baturutse mu mahanga menshi, igihugu batuyemo bafite umutekano bose.
9  Rwose uzaza umeze nk’imvura y’umugaru. Uzazana n’imitwe y’ingabo zawe zose n’abantu bo mu mahanga menshi bari kumwe nawe, umere nk’ibicu bitwikira igihugu.”’
10  “Umwami w’Ikirenga Yehova aravuga ati ‘icyo gihe ibitekerezo bizakuza mu mutima, kandi uzacura umugambi mubisha.
11  Uzavuga uti “ngiye kuzamuka ntere igihugu cy’ibyaro bitagoswe n’inkuta. Nzazamuka ntere abantu bibera mu mahoro no mu mutekano, bose bakaba batuye ahatagoswe n’inkuta, batagira ibihindizo n’inzugi.”
12  Uzaza ushaka gutwara iminyago myinshi no gusahura cyane, kugira ngo ubangurire ukuboko ahari harabaye amatongo hakongera guturwa, ubangurire ukuboko abantu bakoranyijwe baturutse mu mahanga, abantu bagwije ubutunzi n’ibintu, batuye mu isi rwagati.
13  “‘Ab’i Sheba n’i Dedani n’abacuruzi b’i Tarushishi n’intare z’umugara zabo zose zikiri nto, bazakubaza bati “ese uzanywe no gutwara iminyago myinshi? Ese wakoranyije iteraniro ry’abantu bawe kugira ngo musahure cyane, mutware ifeza na zahabu, mutware ubutunzi n’ibintu, kugira ngo mubone iminyago myinshi?”’
14  “None rero mwana w’umuntu, hanura ubwire Gogi uti ‘Umwami w’Ikirenga Yehova aravuga ati “mbese icyo gihe, ubwo abagize ubwoko bwanjye bwa Isirayeli bazaba batuye mu mutekano ntuzabimenya?
15  Uzaza uturutse iwawe, mu turere twa kure two mu majyaruguru, uzane n’abantu bo mu mahanga menshi, bose bagendera ku mafarashi, uzane n’iteraniro rinini; ni koko uzazana n’umutwe w’ingabo nyinshi.
16  Gogi we, uzazamuka utere ubwoko bwanjye bwa Isirayeli umeze nk’ibicu bitwikira igihugu. Ibyo bizaba mu minsi ya nyuma, kandi nzakuzana utere igihugu cyanjye kugira ngo amahanga amenye uwo ndi we, igihe nzigaragariza muri wowe imbere yayo ko ndi uwera.”’
17  “Umwami w’Ikirenga Yehova aravuga ati ‘mbese ni wowe navugaga mu minsi ya kera binyuze ku bagaragu banjye b’abahanuzi ba Isirayeli, bahanuraga muri iyo minsi, bakamara imyaka myinshi bahanura, bavuga ukuntu nzakuzana ukabatera?’
18  “‘Kuri uwo munsi, igihe Gogi azaza ku butaka bwa Isirayeli,’ ni ko Umwami w’Ikirenga Yehova avuga, ‘uburakari bwanjye buzatunguka mu mazuru yanjye.
19  Nzavuga mfite umujinya n’uburakari bugurumana. Kuri uwo munsi ubutaka bwa Isirayeli buzatigita cyane.
20  Kandi nzahindisha umushyitsi amafi yo mu nyanja n’ibiguruka byo mu kirere n’inyamaswa zo mu gasozi n’ibikururuka ku butaka byose n’abantu bose bari ku isi. Imisozi izubikwa, inzira zinyura ahantu hacuramye ziriduke, kandi inkuta zose zizagwa hasi.’
21  “‘Nzamuhamagariza inkota izamwibasira mu misozi yanjye yose,’ ni ko Umwami w’Ikirenga Yehova avuga. ‘Inkota y’umuntu wese izibasira umuvandimwe we.
22  Nzamuburanya, muteze icyorezo n’amaraso; kandi imvura nyinshi irimo urubura n’umuriro n’amazuku izamugwaho we n’imitwe y’ingabo ze n’abantu bo mu mahanga menshi bazaba bari kumwe na we.
23  Nzihesha icyubahiro ngaragaze ko ndi uwera, kandi nzimenyekanisha imbere y’amahanga menshi; na yo azamenya ko ndi Yehova.’
32  Mu mwaka wa cumi n’ibiri, mu kwezi kwa cumi n’abiri, ku munsi wako wa mbere, ijambo rya Yehova ryongeye kunzaho rigira riti
2  “mwana w’umuntu we, tera indirimbo y’agahinda uririmbire Farawo umwami wa Egiputa, umubwire uti ‘waracecekeshejwe nubwo wari umeze nk’intare y’umugara ikiri nto mu mahanga. “‘Wari umeze nk’igikoko cyo mu nyanja, kandi wakomezaga gutera hejuru amazi yo mu migezi yawe, ukomeza gutobesha amazi ibirenge byawe ugahindanya inzuzi.’
3  “Umwami w’Ikirenga Yehova aravuga ati ‘nzakugabiza iteraniro ry’abantu benshi bagutege urushundura rwanjye, maze bagukururire mu muraga wanjye.
4  Nzakujugunya imusozi, ngusige ku butaka. Nzatuma ibiguruka byose byo mu kirere bikugwaho, kandi nzakugabiza inyamaswa zo ku isi yose zikurye ziguhage.
5  Nzanyanyagiza inyama zawe ku misozi, ibisigazwa byawe mbyuzuze mu bibaya.
6  Nzatuma igihugu kinywa ibikuvamo, kinywe amaraso yawe ari ku misozi, kandi imigezi izuzura ibikuvamo.’
7  “‘Numara kuzima, nzatwikira ijuru ntume n’inyenyeri zijima. Izuba na ryo nzaritwikiriza ibicu, kandi ukwezi ntikuzamurika.
8  Nzatuma ibimurika byo ku ijuru byose byijima bitewe nawe, kandi nzateza umwijima mu gihugu cyawe,’ ni ko Umwami w’Ikirenga Yehova avuga.
9  “‘Nzarakaza imitima y’abantu bo mu mahanga menshi, igihe nzajyana abantu bawe mu mahanga ari imbohe, nkabajyana mu bihugu utigeze umenya.
10  Nzatuma abantu bo mu mahanga menshi bakuka umutima kubera wowe, kandi abami babo bazashya ubwoba bahinde umushyitsi kubera wowe, igihe nzazunguriza inkota yanjye mu maso yabo. Ku munsi wo kugwa kwawe, bazahinda umushyitsi ubudatuza, buri wese afitiye ubwoba ubugingo bwe.’
11  “Umwami w’Ikirenga Yehova aravuga ati ‘inkota y’umwami w’i Babuloni izakugeraho.
12  Nzatuma abantu bawe bicwa n’inkota z’abanyambaraga, bose bakaba ari abanyagitugu kuruta abandi bo mu mahanga yose, kandi bazanyaga ibyo Egiputa yiratanaga, batsembeho abantu bayo bose.
13  Nzarimbura amatungo yayo yose ari iruhande rw’amazi menshi. Nta kirenge cy’umuntu wakuwe mu mukungugu kizongera kuyatoba, kandi nta kinono cy’itungo kizongera kuyatoba.’
14  “‘Icyo gihe nzatunganya amazi yayo kandi nzatuma inzuzi zayo zitemba nk’amavuta,’ ni ko Umwami w’Ikirenga Yehova avuga.
15  “‘Igihe nzahindura igihugu cya Egiputa umwirare, igihugu kigashiramo ibyari bicyuzuye, nkarimbura n’abagituyemo bose, ni bwo bazamenya ko ndi Yehova.
16  “‘Iyo ni indirimbo y’agahinda kandi abantu bazayiririmba. Abakobwa b’amahanga bazayiririmba, bayiririmbire Egiputa n’abantu bayo,’ ni ko Umwami w’Ikirenga Yehova avuga.”
17  Mu mwaka wa cumi n’ibiri, ku munsi wa cumi n’itanu w’ukwezi, ijambo rya Yehova ryongeye kunzaho rigira riti
18  “mwana w’umuntu we, borogera abantu bo muri Egiputa uvuge ko igiye kumanurwa, yo n’abakobwa b’amahanga akomeye, bakamanurwa mu gihugu cy’ikuzimu, hamwe n’abamanuka bajya muri rwa rwobo.
19  “‘Ni nde urusha ubwiza? Manuka ugende urambarare hasi hamwe n’abatarakebwe!’
20  “‘Bazagwa hagati y’abishwe n’inkota. Yagabijwe inkota. Nimumukurubane we n’abantu be bose.
21  “‘Ab’imena mu banyambaraga bazavuganira na we mu mva, hamwe n’abafasha be. Bazicishwa inkota, bamanuke barambarare hasi nk’abatarakebwe.
22  Aho ni ho Ashuri n’iteraniro ry’abantu bayo bose bari. Imva zayo zirayikikije. Bose barishwe, bicishijwe inkota.
23  Imva zayo zashyizwe hasi cyane muri rwa rwobo, n’iteraniro ry’abantu bayo bakikiza imva yayo; bose barishwe, bicishijwe inkota, kuko bateraga ubwoba mu gihugu cy’abazima.
24  “‘Aho ni ho Elamu iri n’abantu bayo bose, bakikije imva yayo; bose barishwe, bicishijwe inkota. Baramanutse bajya mu gihugu cy’ikuzimu badakebwe, kandi ni bo bateraga ubwoba mu gihugu cy’abazima. Bazajyana ikimwaro cyabo hamwe n’abamanuka bajya muri rwa rwobo.
25  Bayisasiye uburiri hagati y’abishwe, hamwe n’abantu bayo bose. Imva zayo zirayikikije. Bose ni abatarakebwe bishwe n’inkota kuko bateraga ubwoba mu gihugu cy’abazima. Bazajyana ikimwaro cyabo hamwe n’abamanuka bajya muri rwa rwobo. Yashyizwe hagati y’abishwe.
26  “‘Aho ni ho Mesheki na Tubali n’abantu babo bose bari. Imva zayo zirayikikije. Bose ni abatarakebwe basogoswe inkota kuko bateraga ubwoba mu gihugu cy’abazima.
27  Mbese ntibazarambarara hasi hamwe n’abanyambaraga baguye mu batarakebwe, bamanutse bajya mu mva, bakamanukana intwaro zabo z’intambara? Bazisegura inkota zabo kandi ibyaha byabo bizaba ku magufwa yabo, kuko abo banyambaraga bateraga ubwoba mu gihugu cy’abazima.
28  Naho wowe uzavunagurirwa hagati y’abatarakebwe, urambarare hasi hamwe n’abicishijwe inkota.
29  “‘Aho ni ho Edomu n’abami bayo n’abatware bayo bose bari. Bashyizwe hamwe n’abicishijwe inkota nubwo bari bakiri abanyambaraga; bazarambarara hasi hamwe n’abatarakebwe n’abamanuka bajya muri rwa rwobo.
30  “‘Aho ni ho ibikomangoma byo mu majyaruguru byose biri n’Abanyasidoni bose, bamanukanye ikimwaro hamwe n’abishwe, nubwo bateraga ubwoba bitewe n’uko bari abanyambaraga. Bazarambarara hasi badakebwe hamwe n’abicishijwe inkota, kandi bazajyana ikimwaro cyabo hamwe n’abamanuka bajya muri rwa rwobo.
31  “‘Ngabo abo Farawo azabona, kandi rwose azahumurizwa ku bw’abantu be bose. Farawo n’ingabo ze zose bazicishwa inkota,’ ni ko Umwami w’Ikirenga Yehova avuga.
32  “‘Farawo n’abantu be bose bazarambarara hasi hagati y’abatarakebwe, hamwe n’abicishijwe inkota, kubera ko yateraga ubwoba mu gihugu cy’abazima,’ ni ko Umwami w’Ikirenga Yehova avuga.”
6  Ijambo rya Yehova rikomeza kunzaho rigira riti
2  “yewe mwana w’umuntu we, erekeza amaso yawe ku misozi ya Isirayeli maze uhanurire iyo misozi,
3  uti ‘yemwe mwa misozi ya Isirayeli mwe, nimwumve ijambo ry’Umwami w’Ikirenga Yehova. Uku ni ko Umwami w’Ikirenga Yehova abwira imisozi n’udusozi n’ibikombe binyuramo imigezi n’ibibaya, ati “dore ngiye kubahuramo inkota, kandi nzarimbura utununga twanyu.
4  Ibicaniro byanyu bizahinduka amatongo n’ibicaniro mwoserezaho imibavu bimeneke, kandi nzatuma abanyu bishwe bagwa imbere y’ibigirwamana byanyu biteye ishozi.
5  Nzashyira intumbi z’Abisirayeli imbere y’ibigirwamana byabo biteye ishozi, kandi nzanyanyagiza amagufwa yanyu mu mpande zose z’ibicaniro byanyu.
6  Imigi y’aho mutuye hose izahinduka amatongo n’utununga twose duhinduke amatongo kugira ngo habe umusaka, n’ibicaniro byanyu bisenyagurike bihinduke amatongo, kandi ibigirwamana byanyu biteye ishozi bikurweho n’ibicaniro mwoserezaho imibavu bimeneke, n’imirimo yanyu ihanagurwe.
7  Uwishwe azagwa muri mwe, kandi muzamenya ko ndi Yehova.
8  “‘“Ibyo nibiba, nzabareka mugire abasigaye bazarokoka inkota mu mahanga, ubwo muzatatanyirizwa mu bihugu.
9  Abanyu barokotse bazanyibukira mu mahanga bazaba barajyanywemo ari imbohe, kuko nashegeshwe n’umutima wabo wantaye ukishora mu busambanyi, n’amaso yabo yishora mu busambanyi yiruka inyuma y’ibigirwamana byabo biteye ishozi. Kandi mu maso yabo bazagaragaza ko bazinutswe bitewe n’ibibi bishoyemo mu bintu byose byangwa urunuka bakoze.
10  Kandi bazamenya ko ndi Yehova, bamenye ko ntavugiye ubusa igihe navugaga ko ngiye kubateza ibyo byago.”’
11  “Umwami w’Ikirenga Yehova aravuga ati ‘komanya ibiganza, ukubite ikirenge hasi maze uvuge uti “ayii!” Byose byatewe n’ibibi byose byangwa urunuka by’ab’inzu ya Isirayeli, kuko bazapfa bishwe n’inkota n’inzara n’icyorezo.
12  Uri kure azicwa n’icyorezo, naho uri hafi yicwe n’inkota. Uzaba asigaye na we, yarokotse, azicwa n’inzara; nzabasohorezaho uburakari bwanjye.
13  Bazamenya ko ndi Yehova, igihe ababo bishwe bazaba barambaraye mu bigirwamana byabo biteye ishozi, bakikije ibicaniro byabo, bari ku dusozi twose no mu mpinga z’imisozi yose, no munsi y’igiti gitoshye cyose, no munsi y’igiti cyose cy’inganzamarumbo cy’amashami menshi, aho boserezaga umubavu uhumurira ibigirwamana byabo byose biteye ishozi, babicururutsa.
14  Nzababangurira ukuboko kwanjye mpindure igihugu umwirare, ndetse aho batuye hose hahinduke amatongo mabi cyane kurusha ubutayu bw’aherekeye i Dibula. Bazamenya ko ndi Yehova.’”
31  Mu mwaka wa cumi n’umwe, mu kwezi kwa gatatu, ku munsi wako wa mbere, ijambo rya Yehova ryongeye kunzaho rigira riti
2  “mwana w’umuntu we, bwira Farawo umwami wa Egiputa n’abantu be uti “‘Ni nde uhwanyije nawe gukomera?
3  Dore umeze nk’Umwashuri, umeze nk’isederi yo muri Libani ifite amashami meza, amashami acucitse atanga igicucu, isederi ndende cyane ku buryo ubushorishori bwayo bugera mu bicu.
4  Amazi menshi ni yo yatumye iba inganzamarumbo; amasoko y’ikuzimu ni yo yatumye ikura ikaba ndende. Imigezi yaho yatemberaga mu mpande zose z’aho yari iteye, kandi imigende yaho yayobowe mu biti byose byo mu gasozi.
5  Ni yo mpamvu yakuze ikaba ndende kuruta ibindi biti byose byo mu gasozi. “‘Amashami yayo yakomeje kuba menshi, akomeza kuba maremare bitewe n’amazi menshi yari mu migezi yaho.
6  Ibiguruka byo mu kirere byose byaritse mu mashami yayo, inyamaswa zibyarira munsi y’amashami yayo, kandi amahanga atuwe n’abantu benshi yose yiberaga mu gicucu cyayo.
7  Iyo sederi yabaye nziza kuko yakuze ikagira amashami maremare, bitewe n’uko yashoreye imizi ku mazi menshi.
8  Nta yindi sederi yo mu busitani bw’Imana yari ihwanye na yo, kandi nta muberoshi wigeze ugira amashami nk’ayayo. Ibiti by’imyarumoni ntibyigeze bigira amashami nk’ayayo; nta kindi giti cyo mu busitani bw’Imana cyahwanyije na yo ubwiza.
9  Nayigize nziza nyiha amashami menshi, maze ibindi biti byose byo muri Edeni byari mu busitani bw’Imana y’ukuri bikomeza kuyigirira ishyari.’
10  “Ni yo mpamvu Umwami w’Ikirenga Yehova avuga ati ‘kubera ko yabaye ndende cyane ubushorishori bwayo bukagera mu bicu n’umutima wayo ukishyira hejuru bitewe n’uburebure bwayo,
11  nanjye nzayihana mu maboko y’umunyagitugu uruta abandi bo mu mahanga yose, kandi azayirwanya nta kabuza. Nzayirukana bitewe n’ububi bwayo.
12  Abanyamahanga b’abanyagitugu kuruta abandi bose bazayitema, kandi abantu bazayisiga ku misozi, amababi yayo agwe mu bibaya byose n’amashami yayo avunagurikire mu migezi yose yo ku isi; abantu bose bo ku isi bazava munsi y’igicucu cyayo bayisige.
13  Ibiguruka byose byo mu kirere bizatura kuri icyo giti cyaguye, n’inyamaswa zose zizibera mu mashami yacyo,
14  kugira ngo mu biti byavomerewe hatagira na kimwe kiba kirekire cyangwa ngo kigire ubushorishori bugera mu bicu, no kugira ngo hatagira igiti cyanyoye amazi kiba kirekire kikabisumba, kuko byose bizatangwa bikarimburwa, bikajya mu gihugu cy’ikuzimu bigasanga abana b’abantu, bigasanga abamanuka bajya muri rwa rwobo.’
15  “Umwami w’Ikirenga Yehova aravuga ati ‘umunsi iyo sederi izamanuka ikajya mu mva, nzatuma abantu bacura umuborogo. Nzaziba amasoko y’ikuzimu bitewe na yo, kugira ngo mpagarike imigezi yaho n’amazi menshi areke gutemba; nzateza umwijima muri Libani bitewe na yo, kandi ibiti byo mu gasozi bizarabirana kubera yo.
16  Nzatuma amahanga atigiswa no kumva urusaku rwo kugwa kwayo, igihe nzayimanura mu mva hamwe n’abamanuka bajya muri rwa rwobo, kandi mu gihugu cy’ikuzimu, ibiti byose byo muri Edeni, ibiti byose byiza cyane by’indobanure byo muri Libani n’ibiti byose byavomerewe, bizahumurizwa.
17  Byose byamanukanye na yo mu mva, bisanga abishwe n’inkota n’abari urubyaro rwayo bahoze batuye mu gicucu cyayo hagati y’amahanga.’
18  “‘None se mu biti byo muri Edeni, ni ikihe cyigeze gihwanya nawe ikuzo no gukomera? Nyamara uzamanuranwa n’ibiti byo muri Edeni ujye mu gihugu cy’ikuzimu. Uzarambarara hagati y’abatarakebwe hamwe n’abishwe n’inkota. Nguwo Farawo n’abantu be bose,’ ni ko Umwami w’Ikirenga Yehova avuga.”
21  Ijambo rya Yehova ryongera kunzaho rigira riti
2  “mwana w’umuntu we, erekeza amaso yawe i Yerusalemu maze ubwire ahantu hera aya magambo, uhanurire igihugu cya Isirayeli.
3  Ubwire igihugu cya Isirayeli uti ‘Yehova aravuga ati “dore ngiye kukurwanya, kandi nzakura inkota yanjye mu rwubati rwayo, maze nkuvanemo umukiranutsi n’umuntu mubi.
4  Ibyo nzabikora kugira ngo nkuvanemo umukiranutsi n’umuntu mubi, ari na yo mpamvu inkota yanjye izava mu rwubati rwayo kugira ngo irimbure abantu bose, uhereye mu majyepfo ukagera mu majyaruguru.
5  Abantu bose bazamenya ko jyewe Yehova ari jye wakuye inkota yanjye mu rwubati rwayo, kandi ntizarusubiramo.”’
6  “None rero mwana w’umuntu, unihe kandi ushye ubwoba uhinde umushyitsi. Ndetse unihire imbere yabo ufite intimba.
7  Nibakubaza bati ‘kuki uniha?’ Uzabasubize uti ‘ni ukubera inkuru y’ibyago.’ Kuko bizaza nta kabuza, kandi umutima wose uzashonga, n’amaboko yose atentebuke; abantu bose baziheba n’amavi yose ajojobe amazi. ‘Dore bizaza nta kabuza, kandi bizasohozwa,’ ni ko Umwami w’Ikirenga Yehova avuga.”
8  Ijambo rya Yehova ryongera kunzaho rigira riti
9  “mwana w’umuntu we, hanura uvuge uti ‘Yehova aravuga ngo “vuga uti ‘inkota, inkota! Barayityaje barayikubira.
10  Barayityaje kugira ngo bitegure kwararika imbaga; barayikubiriye kugira ngo irabagirane.’”’” “Mbese ntidukwiriye kwishima?” “‘Mbese yanze inkoni y’ubwami y’umwana wanjye, nk’uko yanze igiti cyose?
11  “‘Inkota yaratanzwe kugira ngo bayikubire ibone uko ikoreshwa. Yaratyajwe irakubirwa kugira ngo ishyirwe mu kuboko k’umwicanyi.
12  “‘Tera hejuru uboroge mwana w’umuntu we, kuko yibasiye ubwoko bwanjye; yibasiye abatware ba Isirayeli bose. Bose babashita ku nkota bari kumwe n’ubwoko bwanjye. None rero, ikubite ku kibero.
13  Yarageragejwe; none se niyanga inkoni y’ubwami bizacura iki? Ntizakomeza kubaho,’ ni ko Umwami w’Ikirenga Yehova avuga.
14  “None rero mwana w’umuntu, hanura kandi ukomanye ibiganza; uvuge uti ‘inkota’ incuro eshatu: ni inkota y’abishwe, ni inkota y’ukomeye wishwe, ni inkota ibagose.
15  Nzabicisha inkota kugira ngo imitima ishonge, n’abagwa mu marembo yaho yose babe benshi. Dore irarabagirana, kandi yarakubiriwe kugira ngo yice!
16  Garagaza ko utyaye; jya iburyo! Jya mu mwanya wawe; jya ibumoso! Gana aho amaso yawe yerekeje hose!
17  Nanjye nzakomanya ibiganza ncururutse uburakari bwanjye. Jyewe Yehova ni jye ubivuze.”
18  Ijambo rya Yehova ryongera kunzaho rigira riti
19  “none rero mwana w’umuntu, garagaza inzira ebyiri inkota y’umwami w’i Babuloni izanyuramo. Zombi zigomba kuzaturuka mu gihugu kimwe, kandi ikimenyetso kiranga inzira ijya mu mugi kigomba gushyirwa mu mahuriro y’izo nzira.
20  Ugaragaze inzira inkota izatera Raba y’Abamoni izanyuramo, n’indi inkota izanyuramo iteye u Buyuda, iteye Yerusalemu igoswe n’inkuta.
21  Kuko umwami w’i Babuloni yahagaze mu mahuriro y’inzira, aho za nzira ebyiri zihurira, kugira ngo araguze. Yazunguje imyambi, araguza terafimu n’umwijima.
22  Indagu zo mu kuboko kwe kw’iburyo zerekanye Yerusalemu, kugira ngo ayirundeho ibikoresho byo gusenya ibihome, atange itegeko ryo kwica, avuze impanda, ashyire mu marembo ibikoresho byo gusenya ibihome, yubake ibyo kuririraho n’urukuta rwo kugota.
23  Zabaye nk’indagu z’ibinyoma imbere y’abari barabarahiye, kandi yibukije icyaha cyabo kugira ngo bafatwe mpiri.
24  “Ni yo mpamvu Umwami w’Ikirenga Yehova avuga ati ‘kubera ko mwatumye icyaha cyanyu cyibukwa n’ibicumuro byanyu bikajya ahabona, kugira ngo ibyaha byanyu bigaragarire mu migenzereze yanyu yose, muzafatwa mpiri kubera ko ibyanyu byibutswe.’
25  “Naho wowe wa mutware mubi wa Isirayeli wakomerekejwe uruguma rwica, umunsi wawe ukaba ugeze mu gihe cy’iherezo ry’icyaha,
26  uku ni ko Umwami w’Ikirenga Yehova avuga ati ‘iyambure igitambaro uzingira ku mutwe, wiyambure n’ikamba. Ntibizakomeza kumera nk’uko byari bisanzwe. Shyira hejuru uri hasi, n’uri hejuru umushyire hasi.
27  Nzaririmbura, nzaririmbura, nzaririmbura. Rizakomeza kubera aho ridafite nyiraryo, kugeza igihe urifitiye uburenganzira azazira, nkarimuha.’
28  “None rero mwana w’umuntu, hanura uvuge uti ‘uku ni ko Umwami w’Ikirenga Yehova yavuze ku birebana n’Abamoni n’igitutsi cyabo.’ Ubabwire uti ‘dore inkota, inkota yakuwe mu rwubati kugira ngo yice, ikubiriye ngo iyogoze, irabagirane,
29  kuko bakwerekewe ibitagira umumaro, bakaguhanurira ibinyoma kugira ngo urambikwe ku majosi y’abantu babi bishwe, abo umunsi wabo wageze mu gihe cy’iherezo ry’icyaha.
30  Yisubize mu rwubati rwayo. Aho waremewe, mu gihugu cyawe cya kavukire, ni ho nzagucirira urubanza.
31  Nzagusukaho uburakari bwanjye, nguhuhireho umuriro w’umujinya wanjye, kandi nzaguhana mu maboko y’abantu badatekereza, inzobere mu kurimbura.
32  Uzaba inkwi z’umuriro, kandi amaraso yawe azuzura mu gihugu. Ntuzongera kwibukwa, kuko jyewe Yehova ari jye ubivuze.’”
25  Ijambo rya Yehova ryongera kunzaho rigira riti
2  “mwana w’umuntu we, erekeza amaso ku Bamoni ubahanurire.
3  Ubwire Abamoni uti ‘nimwumve ijambo ry’Umwami w’Ikirenga Yehova. Umwami w’Ikirenga Yehova aravuga ati “kubera ko mwavuze ngo awa!, mwishimira ko urusengero rwanjye rwahumanyijwe, mukishimira ko igihugu cya Isirayeli cyahinduwe amatongo kandi mukishima hejuru ab’inzu ya Yuda kuko bajyanywe mu bunyage,
4  nanjye ngiye kubagabiza ab’Iburasirazuba babigarurire. Bazabubakaho inkuta kandi bababambemo amahema yabo. Bazarya imbuto zanyu banywe n’amata yanyu.
5  Raba nzayihindura urwuri rw’ingamiya n’igihugu cy’Abamoni ngihindure ibuga ry’imikumbi; namwe muzamenya ko ndi Yehova.”’”
6  “Umwami w’Ikirenga Yehova aravuga ati ‘kubera ko mwakomye mu mashyi kandi mugacinya akadiho, mukishima hejuru igihugu cya Isirayeli n’agasuzuguro kose mu mutima wanyu,
7  dore ngiye kubabangurira ukuboko mbagabize amahanga abanyage. Nzabakura mu bantu bo mu mahanga kandi nzabarimbura mbakure mu bihugu. Nzabatsembaho, namwe muzamenya ko ndi Yehova.’
8  “Umwami w’Ikirenga Yehova aravuga ati ‘kubera ko Mowabu na Seyiri bavuze bati “dore ab’inzu ya Yuda ni kimwe n’andi mahanga yose,”
9  nanjye ngiye guca icyuho mu migi yo mu ibanga ry’umusozi w’i Mowabu, imigi iri ku rugabano rwayo, ihesha igihugu ubwiza, ari yo Beti-Yeshimoti, Bayali-Meyoni na Kiriyatayimu,
10  nyigabize ab’Iburasirazuba bayigarurire, bigarurire n’Abamoni, kugira ngo Abamoni batazongera kwibukwa mu mahanga.
11  Ab’i Mowabu nzabasohorezaho urubanza rwanjye, na bo bazamenya ko ndi Yehova.’
12  “Umwami w’Ikirenga Yehova aravuga ati ‘kubera ko Abedomu bihimuye ku b’inzu ya Yuda, bagakomeza kubakorera ibibi bikabije babihimuraho,
13  ni yo mpamvu Umwami w’Ikirenga Yehova avuga ati “nzabangurira Edomu ukuboko nyitsembemo abantu n’amatungo, nyihindure amatongo kuva i Temani kugeza i Dedani. Bazicishwa inkota.
14  ‘Nzahora Abedomu nkoresheje ukuboko k’ubwoko bwanjye bwa Isirayeli; buzasohoreza umujinya wanjye n’uburakari bwanjye ku Bedomu, na bo bazamenya guhora kwanjye,’ ni ko Umwami w’Ikirenga Yehova avuga.”’
15  “Umwami w’Ikirenga Yehova aravuga ati ‘kubera ko Abafilisitiya bihoreye kandi bagakomeza kwihorera bafite agasuzuguro mu mutima wabo kugira ngo barimbure bafite urwango rudashira,
16  ni yo mpamvu Umwami w’Ikirenga Yehova avuga ati “ngiye kubangurira Abafilisitiya ukuboko, kandi nzatsembaho Abakereti ndimbure n’abasigaye bo ku nkombe y’inyanja.
17  Nzakorera hagati yabo ibikorwa bikomeye byo guhora, mbacyahe ndakaye cyane; na bo bazamenya ko ndi Yehova, igihe nzabahora.”’”
13  Ijambo rya Yehova ryongera kunzaho rigira riti
2  “mwana w’umuntu we, hanurira abahanuzi ba Isirayeli bahanura, ubwire abahanura ibyo mu mitima yabo uti ‘nimwumve ijambo rya Yehova.
3  Umwami w’Ikirenga Yehova aravuga ati “bazabona ishyano abahanuzi b’abapfapfa, bakurikiza ibyo mu mitima yabo, kandi ari nta cyo beretswe!
4  Isirayeli we, abahanuzi bawe babaye nk’ingunzu zo mu matongo.
5  Ntimuzahagarara mu byuho cyangwa ngo mwubake urukuta rw’amabuye rwo kurinda inzu ya Isirayeli, kugira ngo ku munsi wa Yehova muzahagarare mushikamye ku rugamba.”
6  “Abavuga bati ‘uku ni ko Yehova avuga’ kandi Yehova atabatumye, beretswe ibinyoma n’indagu zibeshya, kandi bakomeza gutegereza ko ijambo ryabo ryasohora.
7  Mbese ibyo mweretswe ntibiba ari ibinyoma n’ibyo muvuga bikaba indagu zibeshya, iyo muvuga muti ‘uku ni ko Yehova avuga’ kandi nta cyo navuze?”’
8  “‘None rero, Umwami w’Ikirenga Yehova aravuga ati “‘kubera ko mwavuze ibitari ukuri kandi mukerekwa ibinyoma, nanjye ngiye kubahagurukira,’ ni ko Umwami w’Ikirenga Yehova avuga.”
9  Ukuboko kwanjye kuzibasira abahanuzi berekwa ibinyoma n’indagu zibeshya. Ntibazakomeza kuba mu nkoramutima zanjye, kandi ntibazandikwa mu gitabo cy’ab’inzu ya Isirayeli cyangwa ngo baze ku butaka bwayo, namwe muzamenya ko ndi Yehova Umwami w’Ikirenga,
10  kubera ko bayobeje ubwoko bwanjye bavuga bati “ni amahoro!,” kandi nta mahoro ariho; bamwe bubaka urukuta abandi bakarushywa n’ubusa barutera ingwa.’
11  “Bwira abarutera ingwa ko ruzagwa. Hazagwa imvura y’umurindi n’amahindu kandi inkubi y’umuyaga izarusenya.
12  Urwo rukuta ruzagwa. None se ntibazababaza bati ‘ibyo mwarusize biri he?’
13  “Ni yo mpamvu Umwami w’Ikirenga Yehova avuga ati ‘nzateza inkubi y’umuyaga n’amahindu mfite uburakari, ngushe n’imvura y’umurindi mfite umujinya mwinshi, kugira ngo bibarimbure.
14  Nzasenya urukuta mwateye ingwa ndushyire hasi, maze imfatiro zarwo zisigare zanamye. Umugi uzagwa kandi muzawurimbukiramo; namwe muzamenya ko ndi Yehova.’
15  “‘Nzasohoreza uburakari bwanjye kuri urwo rukuta no ku barutera ingwa, maze namwe mbabwire nti “rwa rukuta ntirukiriho n’abaruteye ingwa ntibakiriho,
16  ari bo bahanuzi ba Isirayeli bahanurira Yerusalemu, bakerekwa ko izagira amahoro, kandi ari nta mahoro,”’ ni ko Umwami w’Ikirenga Yehova avuga.
17  “None rero mwana w’umuntu, erekeza amaso yawe ku bakobwa bo mu bwoko bwawe bigira abahanuzikazi bagahanura ibyo mu mitima yabo, maze ubahanurire.
18  Ubabwire uti ‘Umwami w’Ikirenga Yehova aravuga ati “bazabona ishyano abagore badoda udutambaro two guhambira ku nkokora, bagakora n’amavara yo gushyira ku mitwe y’abantu uko umuntu yaba areshya kose, kugira ngo bahige ubugingo. Mbese mwa bagore mwe, ubugingo muhiga ni ubw’abagize ubwoko bwanjye? Kandi se mwibwira ko ibyo ari byo bizatuma ubugingo bwanyu bukomeza kubaho?
19  Mbese muzakomeza kuntesha icyubahiro mu bagize ubwoko bwanjye kugira ngo muronke ingano za sayiri zigerwa ku mashyi n’agace k’umugati, mugamije kwica ubugingo butari bukwiriye gupfa no kurokora ubwari bukwiriye gupfa, bitewe n’ibinyoma byanyu mubwira ubwoko bwanjye bwemera kumva ibinyoma?”’
20  “Ni yo mpamvu Umwami w’Ikirenga Yehova avuga ati ‘mwa bagore mwe, dore ngiye guhagurukira udutambaro twanyu muhigisha ubugingo nk’abahiga ibiguruka, kandi nzatubacira ku maboko maze ndekure ubugingo muhiga, ubwo muhiga nk’abahiga ibiguruka.
21  Nzaca amavara yanyu ndokore abagize ubwoko bwanjye mbavane mu maboko yanyu, kandi ntibazongera kuba mu maboko yanyu nk’abafatiwe mu mutego; namwe muzamenya ko ndi Yehova.
22  Kubera ko mwatumye umutima w’umukiranutsi wiheba bitewe n’ibinyoma byanyu, kandi jye ntarigeze mubabaza, ahubwo mugakomeza amaboko y’umubi kugira ngo adahindukira akareka inzira ye mbi maze agakomeza kubaho,
23  namwe ntimuzakomeza kwerekwa ibinyoma, yemwe mwa bagore mwe, kandi ntimuzongera kuragura; nzarokora ubwoko bwanjye mbukure mu maboko yanyu, namwe muzamenya ko ndi Yehova.’”
14  Nuko abagabo bo mu bakuru bo muri Isirayeli bansanga aho ndi bicara imbere yanjye.
2  Hanyuma ijambo rya Yehova rinzaho rigira riti
3  “mwana w’umuntu we, imitima y’aba bagabo yomatanye n’ibigirwamana byabo biteye ishozi kandi bashyize imbere yabo ikigusha gituma bakora ibyaha. Ese koko nzabemerera kugira icyo bambaza?
4  None rero, vugana na bo ubabwire uti ‘Umwami w’Ikirenga Yehova aravuga ati “umuntu wese wo mu nzu ya Isirayeli ufite umutima womatanye n’ibigirwamana bye biteye ishozi, akaba yarashyize imbere ye ikigusha gituma akora ibyaha hanyuma akaza kureba umuhanuzi, jyewe Yehova nzamusubiza ibyo azaba yabajije nkurikije ubwinshi bw’ibigirwamana bye biteye ishozi,
5  kugira ngo ab’inzu ya Isirayeli mbakure umutima maze mbigarurire, kuko bose bantaye bagakurikira ibigirwamana byabo biteye ishozi.”’
6  “None rero, bwira ab’inzu ya Isirayeli uti ‘Umwami w’Ikirenga Yehova aravuga ati “mugaruke mureke ibigirwamana byanyu biteye ishozi, muhindukire mureke guhanga amaso ibintu byanyu byose byangwa urunuka,
7  kuko umuntu wese wo mu b’inzu ya Isirayeli cyangwa umwimukira wese utuye muri Isirayeli ureka kunkurikira, ahubwo umutima we ukomatana n’ibigirwamana bye biteye ishozi, agashyira imbere ye ikigusha gituma akora ibyaha, hanyuma akaza kureba umuhanuzi kugira ngo agire icyo ambaza, jyewe Yehova nzamusubiza ibyo azaba yabajije.
8  Nzahagurukira uwo muntu mugire ikimenyetso n’iciro ry’imigani, mukure mu bwoko bwanjye; namwe muzamenya ko ndi Yehova.”’
9  “‘Umuhanuzi nashukwa akagira ijambo ahanura, jyewe Yehova ni jye uzaba nshutse uwo muhanuzi; nzamubangurira ukuboko kwanjye murimbure mukure mu bwoko bwanjye bwa Isirayeli.
10  Bazirengera ingaruka z’icyaha cyabo. Icyaha cy’ubaza kizaba kimwe n’icyaha cy’umuhanuzi,
11  kugira ngo ab’inzu ya Isirayeli batazongera kuyoba bakareka kunkurikira, no kugira ngo batazongera kwiyandurisha ibicumuro byabo byose. Bazaba ubwoko bwanjye nanjye mbe Imana yabo,’ ni ko Umwami w’Ikirenga Yehova avuga.”
12  Ijambo rya Yehova ryongera kunzaho rigira riti
13  “mwana w’umuntu we, igihugu nigikora icyaha kikampemukira, nzakibangurira ukuboko kwanjye mvune inkoni bamanikaho imigati ifite ishusho y’urugori, kandi nzagiteza inzara ngitsembemo abantu n’amatungo.”
14  “‘Niyo cyaba kirimo ba bagabo uko ari batatu, ari bo Nowa, Daniyeli na Yobu, barokora ubugingo bwabo gusa bitewe no gukiranuka kwabo,’ ni ko Umwami w’Ikirenga Yehova avuga.”
15  “‘Cyangwa ndamutse ngiteje inyamaswa z’inkazi zikakimaramo abana, maze kigahinduka umwirare ari nta muntu ukinyuramo bitewe n’izo nyamaswa z’inkazi,
16  ndahiye kubaho kwanjye ko niyo cyaba kirimo abo bagabo uko ari batatu,’ ni ko Umwami w’Ikirenga Yehova avuga, ‘ntibagira abahungu cyangwa abakobwa barokora, ahubwo bo ubwabo ni bo bonyine barokoka maze igihugu kigahinduka umwirare.’”
17  “‘Cyangwa ndamutse nteje icyo gihugu inkota nkavuga nti “inkota ninyure mu gihugu,” maze nkagitsembamo abantu n’amatungo,
18  ndahiye kubaho kwanjye ko niyo cyaba kirimo abo bagabo uko ari batatu,’ ni ko Umwami w’Ikirenga Yehova avuga, ‘ntibagira abahungu cyangwa abakobwa barokora, ahubwo bo ubwabo ni bo bonyine barokoka.’”
19  “‘Cyangwa ndamutse nteje icyo gihugu icyorezo, nkagisukaho umujinya wanjye amaraso akameneka ari menshi kugira ngo ngitsembemo abantu n’amatungo,
20  ndahiye kubaho kwanjye ko niyo cyaba kirimo Nowa, Daniyeli na Yobu,’ ni ko Umwami w’Ikirenga Yehova avuga, ‘ntibagira abahungu cyangwa abakobwa barokora, ahubwo barokora ubugingo bwabo gusa bitewe no gukiranuka kwabo.’”
21  “Umwami w’Ikirenga Yehova aravuga ati ‘uko ni na ko bizagenda, ubwo nzateza Yerusalemu ibyago bine by’imanza zanjye zirimbura nkoresheje inkota, inzara, inyamaswa z’inkazi n’icyorezo, kugira ngo nyitsembemo abantu n’amatungo.
22  Icyakora, izasigaramo abarokotse bazayisohokamo. Dore abahungu n’abakobwa baje babasanga, kandi muzirebera inzira zabo n’imigenzereze yabo. Muzahumurizwa nimubona ibyago nzaba nateje Yerusalemu, ibyo nzaba nayiteje byose.’”
23  “‘Nimubona ibikorwa byabo n’imigenzereze yabo muzahumurizwa; namwe muzamenya ko ntayihoye ubusa ubwo nzaba nayisohorejeho ibyo ngomba kuyiteza byose,’ ni ko Umwami w’Ikirenga Yehova avuga.”
29  Mu mwaka wa cumi, mu kwezi kwa cumi, ku munsi wako wa cumi n’ibiri, ijambo rya Yehova ryanjeho rigira riti
2  “mwana w’umuntu we, erekeza amaso yawe kuri Farawo umwami wa Egiputa maze umuhanurire, uhanurire na Egiputa yose.
3  Uvuge uti ‘Umwami w’Ikirenga Yehova aravuga ati “yewe Farawo mwami wa Egiputa we, ubu ngiye kuguhagurukira wowe gikoko kinini cyo mu nyanja kiryamye mu migende yacyo ya Nili, cyavuze kiti ‘uruzi rwanjye rwa Nili, ni urwanjye, ni jye ubwanjye warwiremeye.’
4  Nzagushyira indobo mu nzasaya ntume amafi yo mu migende yawe ya Nili yomatana n’amagaragamba yawe, maze nkuzamure nkuvane mu migende yawe ya Nili n’amafi yose yo mu migende yawe ya Nili yomatanye n’amagaragamba yawe.
5  Nzaguta mu butayu wowe n’amafi yose yo mu migende yawe ya Nili. Uzagwa ku butaka kandi ntuzarundarundwa, habe no kwegeranywa. Nzakugabiza inyamaswa zo ku isi n’ibisiga byo mu kirere bikurye.
6  Abaturage bo muri Egiputa bose bazamenya ko ndi Yehova, kuko ab’inzu ya Isirayeli bakwishingikirijeho ukababera nk’urubingo.
7  Igihe bagufataga mu ntoki waravunitse utuma badandabirana, maze ubasatura intugu. Bakwishingikirijeho uravunika, utuma ibiyunguyungu byabo bijegajega.”
8  “‘Ni cyo gituma Umwami w’Ikirenga Yehova avuga ati “ngiye kuguteza inkota nkumaremo umuntu wese wakuwe mu mukungugu n’icyitwa itungo cyose.
9  Igihugu cya Egiputa cyose kizahinduka umwirare, gihinduke amatongo, kandi bazamenya ko ndi Yehova, kuko wavuze uti ‘uruzi rwa Nili ni urwanjye, ni jye ubwanjye warwiremeye.’
10  Ni cyo gituma ngiye kuguhagurukira wowe n’imigende yawe ya Nili, kandi igihugu cya Egiputa nzagihindura umwirare, cyumagare kandi gihinduke amatongo uhereye i Migidoli ukageza i Siyene no ku rugabano rwa Etiyopiya.
11  Nta muntu wakuwe mu mukungugu cyangwa amatungo bizakinyuramo, kandi kizamara imyaka mirongo ine kidatuwe.
12  Igihugu cya Egiputa nzagihindura umwirare hagati y’ibihugu byahindutse amatongo; kandi imigi yacyo izamara imyaka mirongo ine yarahindutse umwirare hagati y’imigi yahinduwe umusaka. Nzatatanyiriza Abanyegiputa mu mahanga, mbakwirakwize mu bihugu.”
13  “‘Umwami w’Ikirenga Yehova aravuga ati “iyo myaka mirongo ine nishira, nzakoranya Abanyegiputa mbavane mu mahanga bazaba baratatanyirijwemo.
14  Nzagarura Abanyegiputa bajyanywe ari imbohe, mbagarure mu gihugu cyabo kavukire cya Patirosi, maze nibahagera babe ubwami bworoheje.
15  Egiputa izaba ubwami bworoheje buri hasi y’ubundi bwami, kandi ntizongera kwishyira hejuru y’andi mahanga; nzabatubya cyane ku buryo batazongera gutegeka andi mahanga.
16  Ab’inzu ya Isirayeli ntibazongera kuyiringira, ngo bayikurikire maze bitume icyaha cyabo cyibukwa, kandi bazamenya ko ndi Umwami w’Ikirenga Yehova.”’”
17  Mu mwaka wa makumyabiri n’irindwi, mu kwezi kwa mbere, ku munsi wako wa mbere, ijambo rya Yehova ryanjeho rigira riti
18  “mwana w’umuntu we, Nebukadinezari umwami w’i Babuloni yakoresheje ingabo ze asohoza umurimo ukomeye wo kurwanya Tiro. Umutwe wose wameze uruhara, n’urutugu rwose rurakoboka. Ariko we n’ingabo ze nta bihembo babonye muri Tiro ku bw’umurimo yakoze wo kuyirwanya.
19  “Ni yo mpamvu Umwami w’Ikirenga Yehova avuga ati ‘ngiye kugabiza Nebukadinezari umwami w’i Babuloni igihugu cya Egiputa; azatwara ubutunzi bwacyo akivanemo iminyago myinshi kandi agisahure cyane. Ni cyo kizaba ibihembo by’ingabo ze.’
20  “‘Namuhaye igihugu cya Egiputa ho ingororano y’ibyo yakoze arwanya Tiro kuko ari jye bakoreraga,’ ni ko Umwami w’Ikirenga Yehova avuga.
21  “Kuri uwo munsi nzamereza ab’inzu ya Isirayeli ihembe kandi nzaguha uburyo bwo kubumburira akanwa hagati muri bo; na bo bazamenya ko ndi Yehova.”
40  Mu ntangiriro z’umwaka wa makumyabiri n’itanu tujyanywe mu bunyage, ku munsi wa cumi w’ukwezi, hakaba hari mu mwaka wa cumi n’ine nyuma y’aho umugi usenyewe, kuri uwo munsi nyir’izina ukuboko kwa Yehova kwanjeho maze anjyana aho hantu.
2  Nuko anjyana mu gihugu cya Isirayeli ndi mu iyerekwa ry’ibyo Imana yanyerekaga, maze angeza mu mpinga y’umusozi muremure cyane wari wubatsweho igisa n’umugi aherekeye mu majyepfo.
3  Nuko anjyana aho hantu maze ngiye kubona mbona umuntu uhagaze mu irembo. Yasaga n’umuringa kandi mu ntoki ze yari afite umushumi uboshye mu budodo bwiza, n’urubingo rwo kugeresha.
4  Uwo muntu arambwira ati “mwana w’umuntu we, rebesha amaso yawe, wumvishe amatwi yawe kandi ibyo nkwereka byose ubibike ku mutima wawe, kuko nakuzanye hano kugira ngo ngire icyo nkwereka. Ibyo ubona byose ubibwire ab’inzu ya Isirayeli.”
5  Nuko mbona urukuta rw’inyuma rukikije inzu, kandi uwo muntu yari afite mu ntoki ze urubingo rwo kugeresha rureshya n’imikono itandatu, buri mukono urenzeho ubugari bw’ikiganza. Atangira gupima urukuta; umubyimba warwo wari urubingo rumwe, n’ubuhagarike bwarwo ari urubingo rumwe.
6  Hanyuma agana mu irembo ryerekeye iburasirazuba maze azamuka ku madarajya yaryo. Apima irembo, abona uruhande rumwe rwaryo rufite ubugari bw’urubingo rumwe, n’urundi ruhande rufite ubugari bw’urubingo rumwe.
7  Hari n’utwumba tw’abarinzi, buri kumba gafite uburebure bw’urubingo rumwe n’ubugari bw’urubingo rumwe. Hagati y’akumba n’akandi hari intera y’imikono itanu; apima irembo ryari inyuma y’ibaraza ryinjira imbere mu rugo, abona urubingo rumwe.
8  Nuko apima ibaraza ry’irembo ryinjira imbere mu rugo, abona urubingo rumwe.
9  Apima ibaraza ry’irembo abona imikono umunani, apima n’inkingi zaryo abona imikono ibiri; ibaraza ry’irembo ryarebaga imbere mu rugo.
10  Utwumba tw’abarinzi two mu irembo ryerekeye iburasirazuba twari dutatu mu ruhande rumwe na dutatu mu rundi ruhande, kandi twose twaranganaga. Inkingi zo mu ruhande rumwe zanganaga n’izo mu rundi ruhande.
11  Nuko apima ubugari bw’umuryango w’irembo buba imikono icumi, apima n’ubugari bw’irembo buba imikono cumi n’itatu.
12  Imbere y’utwumba tw’abarinzi hari ahantu hazitiye h’umukono umwe, kandi muri buri ruhande hari ahantu hazitiye h’umukono umwe. Akumba k’umurinzi ko ku ruhande rumwe kari gafite imikono itandatu, n’ako ku rundi ruhande gafite imikono itandatu.
13  Hanyuma apima irembo uhereye ku gisenge cy’akumba kamwe k’umurinzi ukagera ku gisenge cy’akandi kumba, abona ubugari bw’imikono makumyabiri n’itanu; umuryango w’akumba kamwe wari uteganye n’uw’akandi.
14  Apima inkingi zo mu mpande, abona imikono mirongo itandatu, ndetse apima n’inkingi z’urugo zari mu marembo impande zose.
15  Kuva ku irembo binjiriramo kugera ku ibaraza ry’irembo ahagana imbere, hari imikono mirongo itanu.
16  Utwumba tw’abarinzi n’inkingi zatwo zo mu mpande zose z’irembo ahagana imbere, byari bifite amadirishya afite ibizingiti bigenda biba bito bito, kandi n’amabaraza ni uko yari ameze. Amadirishya yari mu mpande zose ahagana imbere, kandi ku nkingi zo mu mpande hari hashushanyije ibiti by’imikindo.
17  Hanyuma anjyana mu rugo rw’inyuma maze mpabona ibyumba byo kuriramo, n’imbuga ishashweho amabuye ikikije urugo impande zose. Muri iyo mbuga hari ibyumba mirongo itatu byo kuriramo.
18  Iyo mbuga ishashweho amabuye yari mu mpande z’amarembo, yari ifite uburebure bureshya n’ubw’amarembo; ni yo mbuga y’ahagana hasi.
19  Nuko apima ubugari uhereye ku irembo ry’urugo rw’inyuma ukageza ku irembo rigana mu rugo rw’imbere, abona imikono ijana mu burasirazuba no mu majyaruguru.
20  Urugo rw’inyuma rwari rufite irembo ryerekeye mu majyaruguru. Apima uburebure bwaryo n’ubugari bwaryo.
21  Utwumba tw’abarinzi twaryo twari dutatu mu ruhande rumwe, na dutatu mu rundi ruhande. Inkingi zaryo zo mu mpande n’ibaraza ryaryo byari bifite ibipimo bimwe n’iby’irembo rya mbere. Ryari rifite uburebure bw’imikono mirongo itanu n’ubugari bw’imikono makumyabiri n’itanu.
22  Amadirishya yaryo n’ibaraza ryaryo n’ibishushanyo by’ibiti by’imikindo byari bifite ibipimo bimwe n’iby’irembo ryerekeye iburasirazuba. Abantu barigeragaho babanje kuzamuka amadarajya arindwi, kandi ibaraza ryaryo ryari imbere yayo.
23  Irembo ry’urugo rw’imbere ryari riteganye n’iryo mu majyaruguru, n’iryo mu burasirazuba ari uko. Nuko apima intera iri hagati y’irembo n’irindi abona imikono ijana.
24  Hanyuma anjyana ahagana mu majyepfo maze mpabona irembo ryerekeye mu majyepfo, nuko apima inkingi zaryo zo mu mpande n’ibaraza ryaryo, abona bifite ibipimo bimwe n’iby’andi marembo.
25  Iryo rembo n’ibaraza ryaryo byari bifite amadirishya impande zose ameze nk’ay’andi marembo. Ryari rifite uburebure bw’imikono mirongo itanu n’ubugari bw’imikono makumyabiri n’itanu.
26  Hari amadarajya arindwi azamuka ajya kuri iryo rembo, kandi ibaraza ryaryo ryari imbere yayo. Ryari rifite ibishushanyo by’ibiti by’imikindo ku nkingi zaryo zo mu mpande, ku ruhande rumwe no ku rundi ruhande.
27  Urugo rw’imbere rwari rufite irembo ryerekeye mu majyepfo. Nuko apima intera yari hagati y’irembo n’irindi ahagana mu majyepfo, abona imikono ijana.
28  Anjyana mu rugo rw’imbere anyujije mu irembo ryo mu majyepfo, maze apima irembo ryo mu majyepfo, abona rifite ibipimo bimwe n’andi marembo.
29  Utwumba tw’abarinzi twaryo n’inkingi zaryo zo mu mpande n’ibaraza ryaryo, byari bifite ibipimo bimwe n’iby’andi marembo. Iryo rembo n’ibaraza ryaryo byari bifite amadirishya impande zose. Ryari rifite uburebure bw’imikono mirongo itanu n’ubugari bw’imikono makumyabiri n’itanu.
30  Amarembo yose agana mu rugo rw’imbere yari afite amabaraza; uburebure bwayo bwari imikono makumyabiri n’itanu n’ubugari bw’imikono itanu.
31  Ibaraza ry’irembo ryo mu majyepfo ryarebaga mu rugo rw’inyuma, kandi ku nkingi z’iryo rembo zari mu mpande zombi, hari ibishushanyo by’ibiti by’imikindo; umuntu yarigeragaho azamutse amadarajya umunani.
32  Hanyuma anjyana mu rugo rw’imbere anyujije iburasirazuba, maze apima irembo asanga rifite ibipimo bimwe n’andi marembo.
33  Utwumba tw’abarinzi twaryo n’inkingi zaryo zo mu mpande n’ibaraza ryaryo, byari bifite ibipimo bimwe n’iby’andi marembo. Iryo rembo n’ibaraza ryaryo byari bifite amadirishya impande zose. Ryari rifite uburebure bw’imikono mirongo itanu n’ubugari bw’imikono makumyabiri n’itanu.
34  Ibaraza ryaryo ryarebaga mu rugo rw’inyuma, kandi ku nkingi zaryo zo mu mpande zombi hari ibishushanyo by’ibiti by’imikindo. Umuntu yarigeragaho azamutse amadarajya umunani.
35  Nuko anjyana mu irembo ryo mu majyaruguru, maze araripima abona rifite ibipimo bimwe n’andi marembo,
36  apima n’utwumba tw’abarinzi twaryo n’inkingi zaryo zo mu mpande n’ibaraza ryaryo. Iryo rembo ryari rifite amadirishya impande zose. Ryari rifite uburebure bw’imikono mirongo itanu n’ubugari bw’imikono makumyabiri n’itanu.
37  Inkingi zaryo zo mu mpande zari zerekeye mu rugo rw’inyuma, kandi ku nkingi zaryo zo mu mpande zombi hari ibishushanyo by’ibiti by’imikindo. Umuntu yarigeragaho azamutse amadarajya umunani.
38  Iruhande rw’inkingi z’amarembo hari icyumba cyo kuriramo n’umuryango wacyo. Aho ni ho bogerezaga igitambo gikongorwa n’umuriro.
39  Mu ibaraza ry’irembo hari ameza abiri ku ruhande rumwe n’andi abiri ku rundi ruhande, babagiragaho igitambo gikongorwa n’umuriro n’igitambo cy’ibyaha n’igitambo cyo gukuraho urubanza rw’icyaha.
40  Ku ruhande rwo hanze, aho umuntu azamukira yinjiriye mu irembo ryo mu majyaruguru hari ameza abiri. No mu rundi ruhande rwo mu ibaraza ry’irembo hari ameza abiri.
41  Hari ameza ane ku ruhande rumwe n’andi ane ku rundi ruhande rw’irembo, yose hamwe ari ameza umunani babagiragaho.
42  Ameza ane yakoreshwaga mu gutegura igitambo gikongorwa n’umuriro yari abajwe mu ibuye. Yari afite uburebure bw’umukono umwe n’igice n’ubugari bw’umukono umwe n’igice n’ubuhagarike bw’umukono umwe. Ni na yo bafashagaho ibikoresho byo kubaga igitambo gikongorwa n’umuriro n’ibindi bitambo.
43  Nanone hari umukaba wo gufashaho ibintu wareshyaga n’ubugari bw’ikiganza, ufashe mu nkuta impande zose; ku meza ni ho barambikaga inyama z’ibitambo.
44  Mu rugo rw’imbere, inyuma y’irembo ry’urugo rw’imbere, iruhande rw’irembo ryo mu majyaruguru, hari ibyumba byo kuriramo by’abaririmbyi byarebaga mu majyepfo. Mu ruhande rw’irembo ry’iburasirazuba hari ikindi cyumba cyarebaga mu majyaruguru.
45  Nuko arambwira ati “iki cyumba cyo kuriramo kireba mu majyepfo, ni icy’abatambyi bashinzwe kwita ku nzu.
46  Naho icyumba cyo kuriramo kireba mu majyaruguru ni icy’abatambyi bashinzwe kwita ku gicaniro. Ni bene Sadoki, bo mu Balewi, begera Yehova kugira ngo bamukorere.”
47  Hanyuma apima urugo rw’imbere. Uburebure bwarwo bwari imikono ijana n’ubugari bwarwo ari imikono ijana, rufite impande enye zingana. Kandi igicaniro cyari imbere y’inzu.
48  Nuko anjyana mu ibaraza ry’inzu, maze apima inkingi zo ku ruhande rw’ibaraza, abona imikono itanu ku ruhande rumwe n’imikono itanu ku rundi ruhande. Ubugari bw’irembo bwari imikono itatu ku ruhande rumwe n’imikono itatu ku rundi ruhande.
49  Iryo baraza ryari rifite uburebure bw’imikono makumyabiri n’ubugari bw’imikono cumi n’umwe. Umuntu yarigeragaho azamutse ku madarajya. Kandi iruhande rw’ibikingi by’amarembo hari inkingi imwe mu ruhande rumwe n’indi mu rundi ruhande.
39  “None rero mwana w’umuntu, hanurira Gogi umubwire uti ‘Umwami w’Ikirenga Yehova aravuga ati “dore ngiye kukurwanya wowe Gogi, umutware mukuru wa Mesheki na Tubali.
2  Nzaguhindukiza ngushorere, nkuzamure nkuvanye mu turere twa kure two mu majyaruguru, nkuzane ku misozi ya Isirayeli.
3  Nzakubita umuheto wawe uri mu kuboko kwawe kw’ibumoso ugwe, kandi nzatuma imyambi yawe iri mu kuboko kwawe kw’iburyo igwa hasi.
4  Uzagwa ku misozi ya Isirayeli, wowe n’imitwe y’ingabo zawe zose n’abantu bo mu mahanga bazaba bari kumwe nawe. Nzabatanga mube ibyokurya by’ibisiga n’inyoni z’amoko yose n’inyamaswa zo mu gasozi.”’
5  “‘Uzagwa ku gasozi kuko ari jye ubwanjye wabivuze,’ ni ko Umwami w’Ikirenga Yehova avuga.
6  “‘Nzohereza umuriro kuri Magogi no ku baturage bo mu birwa birimo umutekano, kandi abantu bazamenya ko ndi Yehova.
7  Nzamenyekanisha izina ryanjye ryera mu bagize ubwoko bwanjye bwa Isirayeli, kandi sinzongera kwemera ko izina ryanjye ryera ryandavuzwa; amahanga azamenya ko ndi Yehova, Uwera wa Isirayeli.’
8  “Umwami w’Ikirenga Yehova aravuga ati ‘dore bizaza kandi bizasohora. Uyu ni wo munsi navuze.
9  Abaturage bo mu migi ya Isirayeli bazasohoka batwike intwaro, ingabo nto n’ingabo nini n’imiheto n’imyambi n’ibihosho n’amacumu; bazamara imyaka irindwi bazicana.
10  Ntibazongera kwikorera inkwi bazivanye mu gasozi cyangwa ngo bajye gutashya inkwi mu mashyamba, kuko bazacana intwaro.’ “‘Bazanyaga ababanyagaga kandi bazasahura ababasahuraga,’ ni ko Umwami w’Ikirenga Yehova avuga.
11  “‘Uwo munsi nzaha Gogi aho azahambwa muri Isirayeli, mu kibaya cy’abanyura mu burasirazuba bw’inyanja, kandi kizajya gihagarika abakinyuramo. Aho ni ho bazahamba Gogi n’imbaga y’abantu be bose, kandi hazitwa Ikibaya cy’imbaga y’abantu ba Gogi.
12  Ab’inzu ya Isirayeli bazamara amezi arindwi babahamba kugira ngo beze igihugu.
13  Abaturage bose bo mu gihugu bazakora akazi ko guhamba, kandi bizatuma bamenyekana ku munsi nzihesha ikuzo,’ ni ko Umwami w’Ikirenga Yehova avuga.
14  “‘Hazatoranywa abantu bazahabwa akazi gahoraho ko guhamba, bazajya banyura mu gihugu bahamba abasigaye bandagaye mu gihugu kugira ngo bacyeze, bafatanyije n’abandi bazajya banyura mu gihugu. Bazakomeza kubashaka kugeza amezi arindwi arangiye.
15  Abanyura mu gihugu bazajya bakinyuramo, nibabona igufwa ry’umuntu bashyire ikimenyetso iruhande rwaryo, kugeza aho abahamba bazarihambira mu Kibaya cy’imbaga y’abantu ba Gogi.
16  Uwo mugi uzitwa Hamona. Nguko uko bazeza igihugu.’
17  “None rero mwana w’umuntu, Umwami w’Ikirenga Yehova aravuga ati ‘bwira inyoni z’ubwoko bwose n’inyamaswa zose zo mu gasozi uti “nimukoranire hamwe muze. Mwese hamwe nimuteranire ku gitambo cyanjye, igitambo gikomeye mbatambira ku misozi ya Isirayeli kugira ngo murye inyama munywe n’amaraso.
18  Muzarya inyama z’abantu b’intwari kandi munywe amaraso y’abatware bo mu isi; bose ni nk’amapfizi y’intama n’amasekurume y’intama akiri mato, n’amasekurume y’ihene n’ibimasa by’imishishe, amatungo y’imishishe y’i Bashani.
19  Kandi rwose muzarya urugimbu rw’igitambo cyanjye nzabatambira muhage, munywe n’amaraso yacyo musinde.”’
20  “‘Muzarira ku meza yanjye muhage amafarashi n’abagendera ku magare y’intambara, n’abantu b’intwari n’abarwanyi b’ingeri zose,’ ni ko Umwami w’Ikirenga Yehova avuga.
21  “‘Nzagaragariza ikuzo ryanjye mu mahanga, kandi amahanga yose azabona urubanza nashohoje, n’imbaraga z’ukuboko kwanjye nzagaragariza muri yo.
22  Uhereye uwo munsi, ab’inzu ya Isirayeli bazamenya ko ndi Yehova Imana yabo.
23  Amahanga na yo azamenya ko ab’inzu ya Isirayeli bajyanywe mu bunyage bitewe n’icyaha cyabo, kubera ko bambereye abahemu nanjye nkabahisha mu maso hanjye, nkabahana mu maboko y’abanzi babo, bagakomeza kugwa bose bishwe n’inkota.
24  Nabakoreye ibihuje no guhumana kwabo n’ibicumuro byabo, nkomeza kubahisha mu maso hanjye.’
25  “None rero, Umwami w’Ikirenga Yehova aravuga ati ‘ubu ni bwo ngiye kugarura aba Yakobo bajyanywe ari imbohe, kandi rwose nzababarira ab’inzu ya Isirayeli bose; sinzihanganira ko izina ryanjye ryera rigira ikindi ribangikanywa na cyo.
26  Igihe bazongera gutura ku butaka bwabo bafite umutekano kandi nta wubahindisha umushyitsi, bazaba bararangije gukorwa n’isoni, barishyuye ibikorwa byose by’ubuhemu bankoreye.
27  Nimbagarura mbakuye mu bantu bo mu mahanga, nkabateranyiriza hamwe mbakuye mu bihugu by’abanzi babo, nzigaragariza muri bo ko ndi uwera imbere y’amahanga menshi.’
28  “‘Bazamenya ko ndi Yehova Imana yabo, igihe nzabohereza mu bunyage mu mahanga kandi nkabakurayo, nkabagarura ku butaka bwabo singire n’umwe muri bo nsigayo.
29  Sinzongera guhisha ab’inzu ya Isirayeli mu maso hanjye ukundi, kuko nzabasukaho umwuka wanjye,’ ni ko Umwami w’Ikirenga Yehova avuga.”
19  “None rero, tera indirimbo y’agahinda uririmbire abatware ba Isirayeli,
2  uti ‘nyoko yari iki? Yari intare y’ingore hagati y’izindi ntare. Yaryamaga hagati y’intare z’umugara zikiri nto, akarera ibyana bye.
3  “‘Nuko arera kimwe mu byana bye kirakura, gihinduka intare y’umugara ikiri nto, itangira kwitoza gutanyagura umuhigo, ndetse ikarya n’abantu.
4  Amahanga yakomeje kumva ibyayo, maze ifatirwa mu rwobo yayiteze, hanyuma ayikuruza inkonzo ayijyana mu gihugu cya Egiputa.
5  “‘Imaze kubona ko yategerereje ubusa n’icyizere cyayo cyarayoyotse, ifata ikindi cyana mu byana byayo, ikirekura kimaze kumera umugara.
6  Nuko gitangira kujya kigendagenda hagati y’izindi ntare. Cyahindutse intare y’umugara, amaherezo kimenya gutanyagura umuhigo, ndetse kikarya n’abantu.
7  Hanyuma kimenya iminara abantu bari batuyemo, kiyogoza imigi yabo ku buryo igihugu cyahindutse amatongo kandi kikuzura urusaku rwo gutontoma kwacyo.
8  Nuko amahanga yose yari agikikije agitera aturutse mu ntara zayo arakirwanya, agitega urushundura rwayo maze gifatirwa mu rwobo rwayo.
9  Hanyuma agishyira mu rudandi, agikuruza inkonzo agishyira umwami w’i Babuloni. Ayo mahanga yagitwaye mu rushundura rw’abahigi kugira ngo urusaku rwacyo rutazongera kumvikana ukundi ku misozi ya Isirayeli.
10  “‘Nyoko yari ameze nk’umuzabibu mu maraso yawe, umuzabibu watewe iruhande rw’amazi. Yeze imbuto kandi agira amashami menshi kuko yari afite amazi menshi.
11  Nuko ayo mashami amubera inkoni zikomeye cyane zikwiriye abatware. Amaherezo uwo muzabibu waje kuba muremure, amashami yawo asumba ibindi biti biwukikije, nuko uragaragara bitewe n’uburebure bwawo n’amashami yawo menshi.
12  Ariko amaherezo waje kuranduranwa uburakari uturwa hasi, maze umuyaga w’iburasirazuba wumisha imbuto zawo. Inkoni yawo ikomeye yarahwanyuwe iruma, maze ikongorwa n’umuriro.
13  None ubu watewe mu butayu, mu gihugu kitagira amazi, cyakakaye.
14  Nuko umuriro uturuka mu nkoni yawo ukongora imishibu yawo n’imbuto zawo, ntiwongera kubonekaho inkoni ikomeye, mbese ntiwongera kubonekaho inkoni y’ubutware. “‘Iyo ni indirimbo y’agahinda kandi izakomeza kuba indirimbo y’agahinda.’”
24  Ijambo rya Yehova ryongera kunzaho mu mwaka wa cyenda, mu kwezi kwa cumi, ku munsi wako wa cumi rigira riti
2  “mwana w’umuntu we, andika uyu munsi, uyu munsi wa none. Umwami w’i Babuloni yateye Yerusalemu kuri uyu munsi wa none.
3  Cira umugani ab’inzu y’ibyigomeke, ubabwire uti “‘Umwami w’Ikirenga Yehova aravuga ati “shyira inkono y’umunwa munini ku ziko; yishyireho maze usukemo amazi.
4  Shyiramo inyama, inyama nziza zo ku itako n’izo ku rushyi rw’ukuboko, wuzuzemo n’amagufwa y’indobanure.
5  Fata intama y’indobanure, ushyire inkwi munsi y’inkono. Canira izo nyama, uzitekane n’amagufwa ayirimo.”’”
6  “None rero, Umwami w’Ikirenga Yehova aravuga ati ‘umugi wuzuyemo ibikorwa byo kuvusha amaraso uzabona ishyano; ni wo nkono y’umunwa munini irimo umugese, kandi umugese wayo ntiwigeze uyivamo! Uyaruremo inyama imwe imwe; ntuzikorere ubufindo.
7  Amaraso wavushije ari muri wo. Wayasutse ku rutare rwanamye, aho kuyasuka hasi ngo uyatwikirize umukungugu.
8  Nayashyize ku rutare rwanamye kugira ngo adatwikirwa, ngamije kubyutsa uburakari bwanjye ngo mporere amaraso wavushije.’
9  “Ni cyo gituma Umwami w’Ikirenga Yehova avuga ati ‘umugi wuzuyemo ibikorwa byo kuvusha amaraso uzabona ishyano! Nanjye ubwanjye nzatuma ikirundo cy’inkwi kiba kinini.
10  Ongera inkwi zibe nyinshi, ukongeze umuriro maze ucanire inyama zishye neza. Vanamo umufa maze ureke amagufwa ashyuhe cyane.
11  Yirekere ku makara irimo ubusa kugira ngo ishyuhe maze umuringa wayo ushyuhe cyane, umwanda wayo uyishongeremo n’umugese wayo uyishiremo.
12  Mbega umuruho! Irakuruhiriza ubusa, umugese wayo mwinshi ntuyishiramo. Muyijugunyane n’umugese wayo mu muriro!’
13  “‘Ibikorwa byawe by’umwanda byagaragayemo ubwiyandarike. Ni yo mpamvu nagusukuye ariko umwanda wawe ntiwagushiramo. Ntuzacya kugeza igihe nzakumariraho uburakari bwanjye.
14  Jyewe Yehova ni jye wabivuze. Bizasohora kandi ni jye uzabikora. Sinzabyirengagiza cyangwa ngo ngire impuhwe, habe no kubyicuza. Bazagucira urubanza bakurikije inzira zawe n’imigenzereze yawe,’ ni ko Umwami w’Ikirenga Yehova avuga.”
15  Ijambo rya Yehova ryongera kunzaho rigira riti
16  “mwana w’umuntu we, dore ngiye gukubita rimwe gusa nkwake icyo amaso yawe yishimira; ntuzikubite mu gituza, ntuzaboroge cyangwa ngo usuke amarira.
17  Uzanihe bucece, kuko utagomba kuborogera abapfuye. Uzambare igitambaro cyawe cyo ku mutwe, wambare n’inkweto zawe. Ntuzatwikire ubwanwa bwo hejuru y’umunwa, kandi ntuzarye ibyokurya abantu bazakuzanira.”
18  Nuko mu gitondo mvugana n’abantu, maze nimugoroba umugore wanjye arapfa. Bukeye mu gitondo mbigenza nk’uko nari nabitegetswe.
19  Hanyuma abantu barambwira bati “mbese ntiwatubwira icyo ibyo bintu ukora biturebaho?”
20  Nuko ndababwira nti “ijambo rya Yehova ryanjeho rigira riti
21  ‘bwira ab’inzu ya Isirayeli uti “Umwami w’Ikirenga Yehova aravuga ati ‘ngiye guhumanya urusengero rwanjye mwiratana, n’ibyo amaso yanyu yishimira, n’ibyo ubugingo bwanyu bugirira impuhwe, kandi abahungu banyu n’abakobwa banyu mwasize inyuma bazicishwa inkota.
22  Muzabigenze nk’uko Ezekiyeli yabigenje. Ntimuzatwikire ubwanwa bwo hejuru y’umunwa, kandi ntimuzarye ibyokurya abantu bazabazanira.
23  Muzambare ibitambaro byanyu byo ku mutwe mwambare n’inkweto zanyu. Ntimuzikubite mu gituza cyangwa ngo murire. Muzaborera mu byaha byanyu, kandi mwese muzaboroga.
24  Ezekiyeli yababereye ikimenyetso; ibyo yakoze byose namwe muzabe ari byo mukora. Nibisohora, ni bwo muzamenya ko ndi Yehova Umwami w’Ikirenga.’”’”
25  “None se mwana w’umuntu we, umunsi nzabanyaga igihome cyabo, ari cyo kintu cyiza bishimiraga, icyo amaso yabo yishimiraga n’ubugingo bwabo bukacyifuza, ari bo bahungu babo n’abakobwa babo,
26  si bwo uwarokotse azaza aho uri aje kukubwira inkuru?
27  Kuri uwo munsi, uzabumburira umunwa uwarokotse maze uvuge, kandi ntuzongera guceceka ukundi; uzababera ikimenyetso, na bo bazamenya ko ndi Yehova.”
43  Hanyuma anjyana mu irembo ryerekeye iburasirazuba,
2  maze ngiye kubona mbona ikuzo ry’Imana ya Isirayeli riturutse iburasirazuba, kandi ijwi ryayo ryari rimeze nk’iry’amazi menshi; maze isi irabagiranishwa n’ikuzo ryayo.
3  Ibyo narebaga byari bimeze nk’ibyo nari narabonye mu iyerekwa igihe nazaga kurimbura umugi; byari bimeze nk’ibyo nabonye ku ruzi rwa Kebari, maze nikubita hasi nubamye.
4  Nuko ikuzo rya Yehova ryinjira mu Nzu rinyuze mu irembo ryerekeye iburasirazuba.
5  Umwuka urampagurutsa unjyana mu rugo rw’imbere, maze ngiye kubona mbona inzu yuzuye ikuzo rya Yehova.
6  Numva umuntu amvugisha ari mu Nzu, kandi wa mugabo yari ahagaze iruhande rwanjye.
7  Nuko Imana irambwira iti “Mwana w’umuntu we, aha ni ho hari intebe yanjye y’ubwami kandi ni ho nkandagiza ibirenge byanjye; ni ho nzatura ndi hagati y’Abisirayeli kugeza ibihe bitarondoreka. Ab’inzu ya Isirayeli n’abami babo ntibazongera guhumanya izina ryanjye ryera, barihumanyishije ubusambanyi bwabo n’intumbi z’abami babo,
8  bashyira umuryango wabo iruhande rw’umuryango wanjye n’inkomanizo z’umuryango wabo iruhande rw’inkomanizo z’umuryango wanjye, tugatandukanywa n’urukuta gusa. Bahumanyishije izina ryanjye ryera ibintu byangwa urunuka bakoze, bituma mbarakarira maze mbatsembaho.
9  None rero, nibikureho ubusambanyi bwabo n’intumbi z’abami babo bazite kure yanjye, nanjye nzatura hagati yabo kugeza ibihe bitarondoreka.
10  “Naho wowe mwana w’umuntu, ubwire ab’inzu ya Isirayeli ibirebana n’Inzu, kugira ngo bakorwe n’isoni bitewe n’amakosa yabo, kandi bapime icyitegererezo.
11  Nibakorwa n’isoni bitewe n’ibyo bakoze byose, uzabereke igishushanyo mbonera cy’Inzu, imiterere yayo, aho basohokera n’aho binjirira, ibishushanyo mbonera byayo byose n’ibiyigize byose, ubereke ibishushanyo mbonera byayo byose kandi wandikire imbere yabo amategeko yayo yose kugira ngo bazakurikize igishushanyo mbonera cyayo n’ibiyigize byose babisohoze.
12  Iri ni ryo tegeko rirebana n’Inzu: ahayikikije hose mu mpinga y’umusozi ni ahera cyane. Dore iryo ni ryo tegeko rirebana n’Inzu.
13  “Ibi ni byo bipimo by’igicaniro bigereshejwe imikono, buri mukono ukaba ureshya n’umukono urenzeho ubugari bw’ikiganza. Umuyoboro uri ku ndiba y’igicaniro ufite umukono umwe, ubugari bwawo bukagira umukono umwe. Ku rugara ruwuzengurutse hari umuguno ureshya n’intambwe imwe y’ikiganza. Iyo ni yo ndiba y’igicaniro.
14  Kuva hasi ku ndiba kugera ku mukaba wo hasi uzengurutse hari imikono ibiri n’ubugari bw’umukono umwe. Kuva ku mukaba muto uzengurutse kugera ku mukaba munini uzengurutse, hari imikono ine n’ubugari bw’umukono umwe.
15  Iziko ry’igicaniro rifite imikono ine, kandi kuri iryo ziko ahagana hejuru hari amahembe ane.
16  Iryo ziko ry’igicaniro rifite uburebure bw’imikono cumi n’ibiri n’ubugari bw’imikono cumi n’ibiri, kandi rifite imfuruka zigororotse mu mpande zaryo uko ari enye.
17  Umukaba uzengurutse ufite uburebure bw’imikono cumi n’ine n’ubugari bw’imikono cumi n’ine mu mpande zacyo uko ari enye; umuguno uzengurutse ufite igice cy’umukono n’indiba yacyo ifite umukono umwe impande zose. “Amadarajya yacyo yerekeye iburasirazuba.”
18  Nuko arambwira ati “mwana w’umuntu we, uku ni ko Umwami w’Ikirenga Yehova avuga ati ‘aya ni yo mategeko agenga igicaniro, ku munsi cyubatsweho kugira ngo gitambirweho ibitambo bikongorwa n’umuriro kandi kiminjagirweho amaraso.’
19  “Umwami w’Ikirenga Yehova aravuga ati ‘abatambyi b’Abalewi bo mu rubyaro rwa Sadoki, ari bo banyegera kugira ngo bankorere, uzabahe ikimasa cy’umushishe kivuye mu bushyo bagitambe ho igitambo gitambirwa ibyaha.
20  Kandi uzafate ku maraso yacyo uyashyire ku mahembe yacyo uko ari ane no ku mfuruka enye z’umukaba uzengurutse no ku muguno ukizengurutse maze ucyezeho ibyaha kandi ugihongerere.
21  Hanyuma uzafate icyo kimasa cy’umushishe cy’igitambo gitambirwa ibyaha, cyoserezwe ahantu habigenewe mu Nzu, inyuma y’ahera.
22  Ku munsi wa kabiri uzazane isekurume y’ihene itagira inenge ibe igitambo gitambirwa ibyaha; kandi igicaniro bazacyezeho ibyaha nk’uko babigenje igihe bacyejeshaga ikimasa cy’umushishe.’
23  “‘Nurangiza kucyezaho ibyaha, uzazane ikimasa cy’umushishe kitagira inenge kivuye mu bushyo, uzane n’imfizi y’intama itagira inenge ivuye mu mukumbi,
24  ubizane imbere ya Yehova maze abatambyi babiminjireho umunyu, babitambire Yehova ho igitambo gikongorwa n’umuriro.
25  Uzamare iminsi irindwi utamba igitambo gitambirwa ibyaha, buri munsi utambe isekurume y’ihene; kandi bazatambe ikimasa cy’umushishe kivuye mu bushyo n’isekurume y’intama ivuye mu mukumbi, bitagira inenge.
26  Bazamare iminsi irindwi bahongerera igicaniro, kandi bazacyeze kugira ngo gitangire gukoreshwa.
27  Bazarangize iyo minsi yose, maze guhera ku munsi wa munani abatambyi bazajye batambira kuri icyo gicaniro ibitambo byanyu bikongorwa n’umuriro n’ibitambo byanyu bisangirwa, nanjye nzabishimira,’ ni ko Umwami w’Ikirenga Yehova avuga.”
44  Nuko angarura mu irembo ry’urusengero, irembo ryo hanze ryerekeye iburasirazuba, kandi ryari rikinze.
2  Hanyuma Yehova arambwira ati “iri rembo rizahora rikinze. Ntirizakingurwa, kandi nta muntu uzaryinjiriramo kuko Yehova Imana ya Isirayeli yaryinjiriyemo; ni cyo gituma rizahora rikinze.
3  Ariko umutware azaryicaramo kuko ari umutware, kugira ngo arire umugati imbere ya Yehova. Azajya yinjirira mu ibaraza ry’irembo abe ari na ho asohokera.”
4  Nuko anyuza mu irembo ryerekeye mu majyaruguru maze angeza imbere y’Inzu kugira ngo ngire icyo ndeba, maze ngiye kubona mbona ikuzo rya Yehova ryuzuye inzu ya Yehova, hanyuma nikubita hasi nubamye.
5  Nuko Yehova arambwira ati “mwana w’umuntu we, itonde, urebeshe amaso yawe kandi wumvishe amatwi yawe ibyo nkubwira byose birebana n’amabwiriza agenga inzu ya Yehova n’amategeko yayo yose, kandi werekeze umutima wawe ku miryango yinjira mu Nzu n’isohoka mu rusengero yose.
6  Hanyuma ubwire ubwoko bwigometse, ari bo nzu ya Isirayeli uti ‘Umwami w’Ikirenga Yehova aravuga ati “mwa b’inzu ya Isirayeli mwe, ibintu byose byangwa urunuka mukora birahagije.
7  Muzana abanyamahanga batakebwe mu mutima no ku mubiri, mukabazana mu rusengero rwanjye kugira ngo baruhumanye, bahumanye inzu yanjye, mugatanga ibyokurya byanjye, ari byo rugimbu n’amaraso, ari na ko bakomeza kwica isezerano ryanjye bitewe n’ibintu byose byangwa urunuka mukora.
8  Ntimwitaye ku nshingano irebana n’ibintu byanjye byera, kandi nta bandi mwashyizeho ngo bite ku nshingano zo mu rusengero rwanjye mu mwanya wanyu.”’
9  “‘Umwami w’Ikirenga Yehova aravuga ati “nta munyamahanga utarakebwe mu mutima no ku mubiri uzinjira mu rusengero rwanjye, ni ukuvuga umunyamahanga wese uri mu Bisirayeli.”’
10  “‘Kandi n’Abalewi bantaye igihe Abisirayeli bayobaga bakanta, maze bagakurikira ibigirwamana byabo biteye ishozi, na bo bazagerwaho n’ingaruka z’icyaha cyabo.
11  Ariko bazakora mu rusengero rwanjye, bahabwe inshingano y’ubugenzuzi kugira ngo bajye barinda amarembo y’Inzu, bakore n’imirimo mu Nzu. Bazajya babaga ibitambo bikongorwa n’umuriro n’ibindi bitambo bya rubanda, kandi bazajya bahagarara imbere yabo kugira ngo babakorere.
12  Kubera ko bakoreraga rubanda bari imbere y’ibigirwamana byabo biteye ishozi, bakabera ab’inzu ya Isirayeli igisitaza kibagusha mu cyaha, ni cyo cyatumye mbabangurira ukuboko kwanjye,’ ni ko Umwami w’Ikirenga Yehova avuga, ‘kandi bazagerwaho n’ingaruka z’icyaha cyabo.
13  Ntibazanyegera ngo bankorere ari abatambyi cyangwa ngo bagire ibintu byanjye byera begera, ngo begere ibintu byera cyane, kandi bazakorwa n’isoni, bagerweho n’ingaruka z’ibintu byangwa urunuka bakoze.
14  Nzabaha inshingano yo kwita ku Nzu, kugira ngo bite ku mirimo yayo yose, n’ibindi byose biyikorerwamo.’
15  “‘Naho abatambyi b’Abalewi, ari bo bene Sadoki, bashohoje inshingano zirebana n’urusengero rwanjye igihe Abisirayeli bayobaga bakanta, bo bazanyegera bankorere kandi bazahagarara imbere yanjye kugira ngo banture urugimbu n’amaraso,’ ni ko Umwami w’Ikirenga Yehova avuga.
16  ‘Ni bo bazinjira mu rusengero rwanjye, begere ameza yanjye kugira ngo bankorere, kandi bazita ku nshingano nabahaye.
17  “‘Nibinjira mu marembo y’urugo rwanjye rw’imbere, bazajye binjira bambaye imyenda iboshye mu budodo bwiza cyane; ntibakambare imyenda iboshye mu bwoya bw’intama igihe bazaba bakorera mu marembo y’urugo rw’imbere n’ahandi hose imbere mu rugo.
18  Bazajye bambara igitambaro cyo ku mutwe kiboshye mu budodo bwiza cyane, bambare n’amakabutura aboshye mu budodo bwiza cyane. Ntibakagire ibyo bambara byabatera gututubikana.
19  Nibasohoka bagiye mu rugo rw’inyuma aho rubanda bari, bazajye biyambura imyenda bari bambaye bakora umurimo, maze bayishyire mu byumba byera byo kuriramo, hanyuma bambare indi myenda kugira ngo batejesha rubanda imyenda yabo.
20  Ntibazogoshe umusatsi wo ku mutwe wabo ngo bawumareho, kandi ntibazatereke imisatsi yabo. Bazajye bogosha umusatsi wo ku mitwe yabo.
21  Abatambyi ntibakanywe divayi bagiye kwinjira mu rugo rw’imbere.
22  Ntibagashake umugore w’umupfakazi cyangwa uwatanye n’umugabo we; ahubwo bazashake mu bakobwa b’amasugi bo mu rubyaro rw’ab’inzu ya Isirayeli, cyangwa bacyure umupfakazi wasizwe n’undi mutambyi.’
23  “‘Bazigishe abagize ubwoko bwanjye kumenya itandukaniro riri hagati y’ikintu cyera n’igihumanye, babigishe kumenya itandukaniro riri hagati y’icyanduye n’ikitanduye.
24  Ni bo bazajya baca imanza, kandi bazajya bazica bakurikije amategeko yanjye. Bazajye bubahiriza amategeko n’amabwiriza yanjye arebana n’iminsi mikuru yanjye yose kandi beze amasabato yanjye.
25  Umutambyi ntazegere intumbi y’umuntu ngo ayihumanyishe, keretse iya se cyangwa nyina cyangwa umuhungu we cyangwa umukobwa we cyangwa umuvandimwe we cyangwa mushiki we utarigeze ashaka; abo ni bo yakwihumanyisha.
26  Namara kwiyeza, bazamubarire iminsi irindwi.
27  Umunsi azaza ahera, mu rugo rw’imbere, kugira ngo ahakorere imirimo, azatambe igitambo cye gitambirwa ibyaha,’ ni ko Umwami w’Ikirenga Yehova avuga.
28  “‘Kandi uyu ni wo murage wabo: ni jye murage wabo. Ntimuzagire umugabane mubaha muri Isirayeli: ni jye mugabane wabo.
29  Bazajya barya ku maturo y’ibinyampeke no ku bitambo bitambirwa ibyaha no ku bitambo byo gukuraho urubanza rw’icyaha. Kandi ikintu cyose cyeguriwe Imana muri Isirayeli kizaba icyabo.
30  Imbuto nziza kurusha izindi mu mbuto zose z’umuganura n’ituro ryiza kurusha andi yose mu maturo yanyu, bizaba iby’abatambyi; muzahe umutambyi umuganura w’ifu yanyu y’igiheri kugira ngo inzu yanyu ihabwe umugisha.
31  Abatambyi ntibakarye icyipfushije, kandi ntibakarye ibyatanyaguwe n’inyamaswa, byaba ibiguruka cyangwa amatungo.’
47  Nuko angarura ku muryango w’Inzu, maze ndebye mbona amazi atemba aturuka munsi y’irembo ry’Inzu ryerekeye iburasirazuba, kuko umuryango w’Inzu warebaga iburasirazuba. Ayo mazi yatembaga aturutse munsi, iburyo bw’Inzu, mu majyepfo y’igicaniro.
2  Hanyuma ansohora anyujije mu irembo ryo mu majyaruguru, anzengurutsa hanze angeza ku irembo ry’inyuma ryerekeye iburasirazuba, maze ndebye mbona amazi atemba mu ruhande rw’iburyo.
3  Uwo mugabo agenda yerekeye iburasirazuba afite umugozi ugera mu ntoki ze, apima imikono igihumbi maze anyuza muri ayo mazi, nuko angera mu tugombambari.
4  Arakomeza apima indi mikono igihumbi maze anyuza muri ayo mazi, angera mu mavi. Arakomeza apima indi mikono igihumbi maze anyuza muri ayo mazi, angera mu rukenyerero.
5  Arakomeza apima indi mikono igihumbi. Wari umugezi ntashobora kwambuka, kuko amazi yari yabaye menshi, ku buryo umuntu yayogamo; yari yabaye umugezi umuntu adashobora kwambuka.
6  Nuko arambwira ati “mwana w’umuntu we, mbese ibyo wabibonye?” Hanyuma angarura ku nkombe z’uwo mugezi.
7  Ngarutse mbona ku nkombe z’uwo mugezi, hakurya no hakuno, hari ibiti byinshi cyane.
8  Nuko arambwira ati “aya mazi aratemba agana iburasirazuba, kandi agomba kunyura muri Araba akagera mu nyanja. Nagera mu nyanja, amazi yayo azakira.
9  Aho uwo mugezi wikubye kabiri uzanyura hose, ibifite ubugingo biba mu mazi bizabona ubuzima. Hazaba amafi menshi cyane kuko ayo mazi azahagera maze amazi y’inyanja agakira; kandi aho uwo mugezi uzagera hose ibintu byose bizagira ubuzima.
10  “Abarobyi bazahagarara ku nkombe z’iyo nyanja uhereye muri Eni-Gedi ukagera muri Eni-Egulayimu. Hazaba imbuga yo kwanikaho inshundura, habe n’amoko menshi cyane y’amafi, nk’ayo mu Nyanja Nini.
11  “Icyakora ibishanga n’inkuka zaho ntibizakira; bizahinduka umunyu.
12  “Mu mpande z’uwo mugezi, ku nkombe yo hakurya n’iyo hakuno, hazamera ibiti by’amoko yose byera imbuto ziribwa. Amababi yabyo ntazuma kandi imbuto zabyo ntizizahundura. Buri kwezi bizajya byera imbuto, kuko amazi yabyo aturuka mu rusengero. Imbuto zabyo zizaba ibyokurya, n’amababi yabyo abe ayo gukiza.”
13  Umwami w’Ikirenga Yehova aravuga ati “iki ni cyo gihugu muzagabana kikaba umurage wanyu, kikaba icy’imiryango cumi n’ibiri ya Isirayeli, Yozefu agahabwa imigabane ibiri.
14  Muzaragwa iki gihugu narahiye nzamuye ukuboko ko nzagiha ba sokuruza, buri wese abone umugabane ungana n’uw’umuvandimwe we; iki gihugu muzakigabana kibe umurage wanyu.
15  “Uru ni rwo rugabano rw’igihugu mu majyaruguru, uhereye ku Nyanja Nini ukanyura mu nzira ijya i Hetiloni ugana i Sedadi
16  n’i Hamati n’i Berotayi n’i Siburayimu, hagati y’urugabano rwa Damasiko na Hamati, n’i Hazeri-Hatikoni herekeye ku rugabano rwa Hawurani.
17  Uhereye ku nyanja, urugabano rwanyuraga i Hasari-Enani, ku rugabano rw’i Damasiko, rugakomeza rwerekera mu majyaruguru rukagera ku rugabano rw’i Hamati. Urwo ni rwo rugabano rwo mu majyaruguru.
18  “Urugabano rw’iburasirazuba ruri hagati ya Hawurani na Damasiko no kuri Yorodani hagati ya Gileyadi n’igihugu cya Isirayeli. Muzapime muhereye kuri urwo rugabano mugeze ku nyanja y’iburasirazuba. Urwo ni rwo rugabano rw’iburasirazuba.
19  “Urugabano rwo mu majyepfo ruva i Tamari rukagera ku mazi y’i Meribati-Kadeshi, kuva ku kibaya kugera ku Nyanja Nini. Urwo ni rwo rugabano rwo mu majyepfo aherekeye i Negebu.
20  “Urugabano rw’iburengerazuba ni Inyanja Nini, kuva ku rugabano rwo mu majyepfo kugera i Hamati. Urwo ni rwo rugabano rw’iburengerazuba.”
21  “Muzigabanye icyo gihugu, mukigabanye imiryango cumi n’ibiri ya Isirayeli.
22  Muzagabane icyo gihugu kibe umurage wanyu, muheho n’abimukira batuye hagati yanyu, babyariye abana muri mwe. Bazababere nka ba kavukire hagati y’Abisirayeli, baherwe umurage hamwe namwe mu miryango ya Isirayeli.
23  Umuryango umwimukira atuyemo ni wo muzamuheramo umurage,” ni ko Umwami w’Ikirenga Yehova avuga.
48  “Aya ni yo mazina y’imiryango n’ingabano zayo: kuva ku rugabano rwo mu majyaruguru, ku nzira ijya i Hetiloni kugera ku rugabano rw’i Hamati, n’i Hasari-Enani, ku rugabano rw’i Damasiko ahagana mu majyaruguru, mu ruhande rw’i Hamati, ni ho hazaba umugabane wa Dani. Uwo mugabane uzahere ku rugabano rw’iburasirazuba ugere ku rw’iburengerazuba.
2  Uhereye ku rugabano rw’iburasirazuba ahateganye n’urugabano rwa Dani, ukagera ku rw’iburengerazuba, ni ho hazaba umugabane wa Asheri.
3  Uhereye ku rugabano rw’iburasirazuba ahateganye n’urugabano rwa Asheri, ukagera ku rw’iburengerazuba, ni ho hazaba umugabane wa Nafutali.
4  Uhereye ku rugabano rw’iburasirazuba ahateganye n’urugabano rwa Nafutali, ukagera ku rw’iburengerazuba, ni ho hazaba umugabane wa Manase.
5  Uhereye ku rugabano rw’iburasirazuba ahateganye n’urugabano rwa Manase, ukagera ku rw’iburengerazuba, ni ho hazaba umugabane wa Efurayimu.
6  Uhereye ku rugabano rw’iburasirazuba ahateganye n’urugabano rwa Efurayimu, ukagera ku rw’iburengerazuba, ni ho hazaba umugabane wa Rubeni.
7  Uhereye ku rugabano rw’iburasirazuba ahateganye n’urugabano rwa Rubeni, ukagera ku rw’iburengerazuba, ni ho hazaba umugabane wa Yuda.
8  Ahateganye n’urugabano rwa Yuda, uhereye ku rugabano rw’iburasirazuba ukagera ku rw’iburengerazuba, umugabane muzatanga uzagire ubugari bw’imikono ibihumbi makumyabiri na bitanu, n’uburebure bungana n’ubw’indi migabane, uhereye ku rugabano rw’iburasirazuba ukagera ku rw’iburengerazuba. Urusengero ruzabe muri uwo mugabane.
9  “Umugabane muzegurira Yehova uzagire uburebure bw’imikono ibihumbi makumyabiri na bitanu n’ubugari bw’imikono ibihumbi icumi.
10  Kuri uwo mugabane hazabeho umugabane wera w’abatambyi, ugire imikono ibihumbi makumyabiri na bitanu mu majyaruguru, n’ubugari bw’imikono ibihumbi icumi mu burengerazuba. Mu burasirazuba uzagire ubugari bw’imikono ibihumbi icumi, naho mu majyepfo ugire uburebure bw’imikono ibihumbi makumyabiri na bitanu. Urusengero rwa Yehova ruzabe muri uwo mugabane.
11  Uzaba uw’abatambyi bejejwe bo muri bene Sadoki basohoza inshingano nabahaye, bo batigeze bayoba igihe Abisirayeli bayobaga nk’uko Abalewi bayobye.
12  Bazahabwa umugabane ukuwe kuri wa mugabane watanzwe, ube umugabane wera cyane, ube ku rugabano rw’Abalewi.
13  “Abalewi bazahabwe umugabane iruhande rw’umugabane w’abatambyi, ufite uburebure bw’imikono ibihumbi makumyabiri na bitanu n’ubugari bw’imikono ibihumbi icumi; uburebure bwawo bwose buzabe imikono ibihumbi makumyabiri na bitanu n’ubugari bube imikono ibihumbi icumi.
14  Ntibakawugurishe, kandi ntihakagire uwugurana cyangwa ngo atume uwo mugabane mwiza cyane utwarwa n’abandi, kuko Yehova abona ko ari uwera.
15  “Ku birebana n’imikono ibihumbi bitanu isaguka mu bugari bw’ibihumbi makumyabiri na bitanu, hazaba ari ahantu hatari ahera hagenewe umugi, kugira ngo abantu bahature kandi habe urwuri. Umugi uzabemo hagati.
16  Ibi ni byo bipimo by’umugi: urugabano rwo mu majyaruguru ruzagire imikono ibihumbi bine na magana atanu, urugabano rwo mu majyepfo rugire imikono ibihumbi bine na magana atanu, urwo mu burasirazuba rugire ibihumbi bine na magana atanu n’urw’iburengerazuba rugire ibihumbi bine na magana atanu.
17  Umugi uzagire urwuri rw’imikono magana abiri na mirongo itanu mu majyaruguru, imikono magana abiri na mirongo itanu mu majyepfo, imikono magana abiri na mirongo itanu mu burasirazuba, n’imikono magana abiri na mirongo itanu mu burengerazuba.
18  “Ahazasaguka mu burebure bw’umugabane urimo umugi hazaba hateganye n’ahasigaye h’umugabane wera. Hazagire imikono ibihumbi icumi mu burasirazuba n’imikono ibihumbi icumi mu burengerazuba; hazabe hangana n’umugabane wera, kandi ibizahera bizaba ibyokurya by’abakora mu mugi.
19  Abakora mu mugi bo mu miryango yose ya Isirayeli bazajya bahahinga.
20  “Umugabane wose muzatanga uzagire imikono ibihumbi makumyabiri na bitanu kuri makumyabiri na bitanu. Muzatange ahantu hafite impande enye zingana habe umugabane wera, harimo n’ah’umugi.
21  “Ahasigaye mu mpande zombi z’umugabane wera harimo n’ah’umugi, ku ruhande rwerekeye iburasirazuba rw’imikono ibihumbi makumyabiri na bitanu, no ku ruhande rwerekeye iburengerazuba na rwo rw’imikono ibihumbi makumyabiri na bitanu, hazabe ah’umutware. Umugabane w’umutware uzaba uteganye n’indi migabane, kandi umugabane wera n’ahera h’Inzu bizaba muri uwo mugabane.
22  “Umugabane w’Abalewi n’uw’umugi izaba mu mugabane w’umutware, kandi umugabane w’umutware uzaba hagati y’urugabano rwa Yuda n’urwa Benyamini.
23  “Ku birebana n’indi miryango isigaye, Benyamini azahabwe umugabane umwe, uhereye ku rugabano rw’iburasirazuba ukagera ku rw’iburengerazuba.
24  Uhereye ku rugabano rw’iburasirazuba ahateganye n’urugabano rwa Benyamini, ukagera ku rw’iburengerazuba, ni ho hazaba umugabane wa Simeyoni.
25  Uhereye ku rugabano rw’iburasirazuba ahateganye n’urugabano rwa Simeyoni, ukagera ku rw’iburengerazuba, ni ho hazaba umugabane wa Isakari.
26  Uhereye ku rugabano rw’iburasirazuba ahateganye n’urugabano rwa Isakari, ukagera ku rw’iburengerazuba, ni ho hazaba umugabane wa Zabuloni.
27  Uhereye ku rugabano rw’iburasirazuba ahateganye n’urugabano rwa Zabuloni, ukagera ku rw’iburengerazuba, ni ho hazaba umugabane wa Gadi.
28  Urugabano rwa Gadi, ahagana ku rubibi rwo mu majyepfo, ruzahere i Tamari rugere ku mazi y’i Meribati-Kadeshi no ku kibaya cya Egiputa, rugere no ku Nyanja Nini.
29  “Icyo ni cyo gihugu muzagabanya imiryango y’Abisirayeli kikaba umurage wabo, kandi iyo ni yo migabane yabo,” ni ko Umwami w’Ikirenga Yehova avuga.
30  “Aya ni yo marembo asohoka mu mugi: ku rugabano rwo mu majyaruguru hazaba imikono ibihumbi bine na magana atanu.
31  “Amarembo y’umugi azitirirwa amazina y’imiryango y’Abisirayeli. Mu majyaruguru hazaba amarembo atatu: rimwe rizitirirwa Rubeni, irindi ryitirirwe Yuda, irindi ryitirirwe Lewi.
32  “Ku rugabano rwo mu burasirazuba hazaba imikono ibihumbi bine na magana atanu, habe n’amarembo atatu: rimwe rizitirirwa Yozefu, irindi ryitirirwe Benyamini, irindi ryitirirwe Dani.
33  “Urugabano rwo mu majyepfo ruzagira imikono ibihumbi bine na magana atanu, rugire n’amarembo atatu: rimwe rizitirirwa Simeyoni, irindi ryitirirwe Isakari, irindi ryitirirwe Zabuloni.
34  “Urugabano rwo mu burengerazuba ruzagira imikono ibihumbi bine na magana atanu, rugire n’amarembo atatu: rimwe rizitirirwa Gadi, irindi ryitirirwe Asheri, irindi ryitirirwe Nafutali.
35  “Umuzenguruko w’uwo mugi uzaba imikono ibihumbi cumi n’umunani, kandi kuva uwo munsi uwo mugi uzahabwa izina risobanurwa ngo ni ho Yehova ari.”
5  “None rero mwana w’umuntu, shaka inkota ityaye, uyikoreshe nk’icyuma cyogosha, uyinyuze ku mutwe wawe no ku bwanwa bwawe, hanyuma ufate umunzani maze uwo musatsi uwugabanyemo imigabane.
2  Kimwe cya gatatu cyawo uzagitwikire mu mugi rwagati iminsi yo kuwugota ikimara kurangira. Uzafate ikindi cya gatatu ugicagagurishe inkota mu mpande zose z’umugi, naho kimwe cya gatatu gisigaye uzakinyanyagize mu muyaga, kandi nanjye nzabakurikiza inkota.
3  “Uzafateho muke uwupfunyike mu binyita by’umwambaro wawe.
4  Ufateho undi uwujugunye mu muriro hagati ukongoke; aho ni ho hazaturuka umuriro uzatera ab’inzu ya Isirayeli bose.
5  “Umwami w’Ikirenga Yehova aravuga ati ‘iyi ni Yerusalemu. Nayishyize hagati y’amahanga ikikijwe n’ibindi bihugu.
6  Ariko yigometse ku mategeko yanjye ikora ibibi kurusha amahanga, kandi yigometse ku mateka yanjye kurusha ibihugu byose biyikikije, kuko yanze amategeko yanjye ikanga no kugendera mu mateka yanjye.’
7  “Ni cyo gituma Umwami w’Ikirenga Yehova avuga ati ‘kubera ko mwansuzuguye mukarusha amahanga yose abakikije, mukanga kugendera mu mateka yanjye kandi ntimukurikize amategeko yanjye, ahubwo mugakurikiza amategeko y’amahanga yose abakikije,
8  ni yo mpamvu Umwami w’Ikirenga Yehova avuga ati “dore ngiye kukurwanya wa mugi we, kandi nzasohoreza imanza muri wowe imbere y’amahanga.
9  Muri wowe nzahakorera ikintu ntigeze nkora, kandi nta kindi kimeze nka cyo nzongera gukora bitewe n’ibintu byose byangwa urunuka mwakoze.
10  “‘“Ni cyo gituma abagabo bazarira abahungu babo muri wowe, n’abahungu bakarya ba se, kandi nzasohoreza muri wowe imanza, ntatanyirize abawe bose bazaba basigaye mu byerekezo byose by’umuyaga.”’
11  “Umwami w’Ikirenga Yehova aravuga ati ‘kubera ko mwahumanyishije urusengero rwanjye ibiteye ishozi byanyu n’ibintu byose byangwa urunuka mwakoze, ni yo mpamvu ndahiye kubaho kwanjye ko nanjye ngiye kubatubya; ijisho ryanjye ntirizabababarira kandi sinzabagirira impuhwe.
12  Kimwe cya gatatu cy’abaturage bawe bazicwa n’icyorezo kandi bazashirira muri wowe bazize inzara. Ikindi kimwe cya gatatu kizicwa n’inkota mu mpande zawe zose. Naho kimwe cya gatatu gisigaye kizatatanyirizwa mu byerekezo byose by’umuyaga, kandi nzabakurikiza inkota.
13  Uburakari bwanjye buzashira kandi nzacururutsa umujinya nari mbafitiye, nimare agahinda. Igihe nzabasohorezaho umujinya mbafitiye, bazamenya ko jyewe Yehova, ari jye wavuze nkomeje ko bagomba kunyiyegurira nta kindi bambangikanyije na cyo.
14  “‘Nzaguhindura amatongo n’igitutsi mu mahanga agukikije imbere y’abahisi n’abagenzi.
15  Igihe nzasohoreza urubanza muri wowe mfite uburakari n’umujinya, nkagucyaha nkurakariye cyane, uzahinduka umugayo n’uwo gutukwa, urugero rw’umuburo n’igitera ubwoba amahanga yose agukikije. Jyewe Yehova, ni jye ubivuze.
16  “‘Nimboherezamo imyambi yica y’inzara, imyambi irimbura, iyo nzaboherezamo kugira ngo ibarimbure, nzatuma inzara yiyongera muri mwe kandi nzavuna inkoni zanyu mumanikaho imigati ifite ishusho y’urugori.
17  Nzaboherezamo inzara n’inyamaswa zica maze bibahekure. Icyorezo n’amaraso bizabanyuramo, kandi nzabahuramo inkota. Jyewe Yehova, ni jye ubivuze.’”
36  “None rero mwana w’umuntu, hanurira imisozi ya Isirayeli, uyibwire uti ‘nimwumve ijambo rya Yehova mwa misozi ya Isirayeli mwe.
2  Umwami w’Ikirenga Yehova aravuga ati “kubera ko umwanzi yabishongoyeho, akavuga ati ‘ahaa! Imisozi ya kera isumba iyindi twarayigaruriye!’”’
3  “Hanura uvuge uti ‘Umwami w’Ikirenga Yehova aravuga ati “kubera ko babahinduye amatongo kandi bakabashihagura impande zose, kugira ngo abasigaye bo mu mahanga babigarurire, bagakomeza kubavuga, kandi mukaba muvugwa nabi na rubanda,
4  nimwumve ijambo ry’Umwami w’Ikirenga Yehova mwa misozi ya Isirayeli mwe! Umwami w’Ikirenga Yehova yagize icyo abwira imisozi n’udusozi n’imigezi n’ibibaya n’ahabaye amatongo hagahinduka umwirare, n’imigi yatawe igasahurwa n’abasigaye bo mu mahanga ayikikije kandi bakayigira urw’amenyo.
5  Umwami w’Ikirenga Yehova yaravuze ati ‘nzavugana n’abasigaye bo mu mahanga na Edomu yose mfite uburakari bugurumana, bo bigabije igihugu cyanjye bishimye cyane bafite n’agasuzuguro mu mutima, bashaka kwifatira inzuri zacyo, bakakinyaga.’”’
6  “None rero, uhanurire igihugu cya Isirayeli, ubwire imisozi n’udusozi n’imigezi n’ibibaya uti ‘Umwami w’Ikirenga Yehova aravuga ati “dore ngiye kuvuga mfite uburakari n’umujinya, bitewe n’uko amahanga yabakojeje isoni.”’
7  “Ni yo mpamvu Umwami w’Ikirenga Yehova avuga ati ‘nazamuye ukuboko ndahira ko amahanga abakikije azakorwa n’isoni.
8  Namwe mwa misozi ya Isirayeli mwe, muzazana amashami mwerere imbuto abagize ubwoko bwanjye bwa Isirayeli, kuko bari hafi kuza.
9  Dore ndabashyigikiye kandi nzongera mbarebe neza. Muzongera guhingwa no kubibwamo imbuto.
10  Nzabagwizaho abantu, ab’inzu ya Isirayeli bose uko bakabaye, kandi imigi izaturwa, n’ahari harahindutse amatongo hongere kubakwa.
11  Ni koko, nzabagwizaho abantu n’amatungo; bazororoka bagwire kandi nzatuma mwongera guturwa nk’uko byahoze, mbakorere ibyiza biruta ibyo nabakoreye mbere, namwe muzamenya ko ndi Yehova.
12  Nzatuma abantu, ari bo bwoko bwanjye bwa Isirayeli, bongera kubagendaho, kandi bazabagarukaho mube umurage wabo; ntimuzongera kubahekura.’”
13  “Umwami w’Ikirenga Yehova aravuga ati ‘kubera ko hari abababwira bati “murya abantu, kandi mwabaye igihugu gihekura abaturage bacyo,”’
14  ‘ni cyo gituma mutazongera kurya abantu kandi ntimuzongera guhekura abaturage banyu,’ ni ko Umwami w’Ikirenga Yehova avuga.
15  ‘Nzatuma amahanga atongera kuvuga amagambo yo kubakoza isoni, kandi ntimuzongera gutukwa n’abantu bo mu mahanga, nta n’ubwo muzongera gusitaza abaturage banyu,’ ni ko Umwami w’Ikirenga Yehova avuga.”
16  Ijambo rya Yehova ryongera kunzaho rigira riti
17  “mwana w’umuntu we, ab’inzu ya Isirayeli bari batuye mu gihugu cyabo, bakomeza kugihumanyisha inzira zabo n’imigenzereze yabo. Inzira zabo zambereye nk’umwanda w’umugore uri mu mihango.
18  Nuko mbasukaho uburakari bwanjye mbahora amaraso bamennye mu gihugu bahumanyishije ibigirwamana byabo biteye ishozi.
19  Hanyuma mbatatanyiriza mu mahanga maze bakwirakwira mu bihugu. Nabaciriye urubanza ruhuje n’inzira zabo n’imigenzereze yabo.
20  Nuko baragenda bagera muri ayo mahanga maze abantu batangira kwandavuza izina ryanjye ryera babavugiraho bati ‘aba ni ubwoko bwa Yehova kandi bavuye mu gihugu cye.’
21  Nzagirira impuhwe izina ryanjye ryera, iryo ab’inzu ya Isirayeli bandavurije mu mahanga bagiyemo.”
22  “None rero, ubwire ab’inzu ya Isirayeli uti ‘Umwami w’Ikirenga Yehova aravuga ati “si ku bwanyu ngiye kubikora mwa b’inzu ya Isirayeli mwe, ahubwo ni ku bw’izina ryanjye ryera mwandavurije mu mahanga mwagiyemo.”’
23  ‘Nzeza izina ryanjye rikomeye ryandavurijwe mu mahanga, iryo mwandavurije muri yo; kandi amahanga azamenya ko ndi Yehova,’ ni ko Umwami w’Ikirenga Yehova avuga, ‘igihe nziyerekana muri mwe imbere yayo ko ndi uwera.
24  Nzabavana mu mahanga mbakoranyirize hamwe mbavanye mu bihugu byose, maze mbazane mu gihugu cyanyu.
25  Nzabaminjagiraho amazi meza muhumanuke, mbakureho imyanda yanyu yose n’ibigirwamana byanyu byose biteye ishozi.
26  Nzabaha umutima mushya kandi nzabashyiramo umwuka mushya. Nzabavanamo umutima w’ibuye mbahe umutima woroshye.
27  Nzabashyiramo umwuka wanjye kandi nzatuma mugendera mu mategeko yanjye, mukomeze amabwiriza yanjye kandi muyasohoze.
28  Muzatura mu gihugu nahaye ba sokuruza mube ubwoko bwanjye, kandi nanjye nzaba Imana yanyu.’
29  “‘Nzabakiza imyanda yanyu yose, mbwire imbuto zere cyane, kandi sinzongera kubateza inzara.
30  Nzatuma ibiti byera imbuto nyinshi n’imirima itange umusaruro mwinshi kugira ngo mutazongera gutukwa mu mahanga bitewe n’inzara.
31  Ntimuzabura kwibuka inzira zanyu mbi n’imigenzereze yanyu itari myiza. Muzizinukwa bitewe n’ibyaha byanyu n’ibintu byangwa urunuka mukora.
32  Mwa b’inzu ya Isirayeli mwe, mumenye neza ko atari ku bwanyu ngiye kubikora,’ ni ko Umwami w’Ikirenga Yehova avuga, ‘ahubwo mukorwe n’isoni kandi mugire ikimwaro bitewe n’inzira zanyu.’
33  “Umwami w’Ikirenga Yehova aravuga ati ‘umunsi nzabezaho ibyaha byanyu byose, nanone nzatuma imigi yanyu yongera guturwa, n’ahabaye amatongo hongere kubakwa.
34  Igihugu cyari cyarahindutse amatongo kizongera guhingwa nubwo cyari cyarabaye umwirare imbere y’abahisi n’abagenzi.
35  Abantu bazavuga bati “kiriya gihugu mureba cyari cyarahindutse amatongo none cyabaye nk’ubusitani bwa Edeni, kandi imigi yari yarashenywe igahinduka umusaka, igasigara ari amatongo ubu isigaye igoswe n’inkuta; yongeye guturwa.”
36  Amahanga azasigara abakikije azamenya ko jyewe Yehova nubatse ibyari byarashenywe, ngatera igihugu cyari cyarahindutse amatongo. Jyewe Yehova ni jye wabivuze kandi nzabikora.’
37  “Umwami w’Ikirenga Yehova aravuga ati ‘iki ni cyo nzemera ko ab’inzu ya Isirayeli bansaba nkakibakorera: nzabagwiza babe benshi nk’umukumbi.
38  Bazaba nk’iteraniro rinini ry’abantu bera, bamere nk’umukumbi w’i Yerusalemu ku minsi mikuru yaho, maze imigi yari yarahindutse umusaka yuzure abantu; kandi abantu bazamenya ko ndi Yehova.’”
41  Nuko anjyana mu rusengero, maze apima inkingi zo mu mpande, abona zifite ubugari bw’imikono itandatu mu ruhande rumwe n’imikono itandatu mu rundi ruhande; ubwo ni bwo bwari ubugari bw’inkingi yo mu mpande.
2  Ubugari bw’umuryango bwari imikono icumi; mu ruhande rumwe rw’umuryango hari imikono itanu no mu rundi hari imikono itanu. Hanyuma apima uburebure bwarwo abona imikono mirongo ine, n’ubugari bw’imikono makumyabiri.
3  Yinjiramo imbere apima umubyimba w’urukuta rurimo umuryango, uba imikono ibiri. Apima umuryango ubwawo, abona imikono itandatu; naho impande zombi z’urukuta uwo muryango wari utoboreyemo, rumwe rugira imikono irindwi n’urundi irindwi.
4  Apima uburebure bwaho abona imikono makumyabiri n’ubugari bwaho buba imikono makumyabiri imbere y’urusengero. Hanyuma arambwira ati “aha ni Ahera Cyane.”
5  Apima urukuta rw’inzu abona imikono itandatu. Ubugari bw’ibyumba byo mu mpande bwari imikono ine impande zose, bizengurutse inzu impande zose.
6  Ibyumba byo mu mpande byari bigerekeranye, hari amagorofa atatu, kandi buri gorofa rifite ibyumba mirongo itatu. Ibyo byumba byari bizengurutse byagukiraga mu rukuta rw’inzu kugira ngo bibone aho bifata, ariko ntibyafatanaga n’urukuta rw’inzu.
7  Ibyumba byo mu mpande byagendaga biba bigari uko uzamuka ujya hejuru, kandi mu mpande zombi z’iyo nzu hari inzira izamuka igenda yihotagura. Inzu yagendaga iba ngari ugana hejuru, kandi umuntu yavaga ku igorofa ryo hasi akagera ku igorofa ryo hejuru anyuze ku igorofa ryo hagati.
8  Nuko mbona iyo nzu ifite urufatiro rurerure impande zose. Kuva aho urwo rufatiro rutangirira kugera mu ihuriro, hareshyaga n’urubingo rw’imikono itandatu.
9  Umubyimba w’urukuta rw’icyumba cyo mu mpande ahagana hanze, wari imikono itanu. Inyuma y’ibyumba byo mu mpande byari bizengurutse inzu hari umwanya wasigaraga inyuma y’urukuta.
10  Hagati y’ibyumba byo kuriramo n’inzu hari ubugari bw’imikono makumyabiri mu mpande zose.
11  Imiryango yinjira mu byumba byo mu mpande yari kuri wa mwanya wasigaraga inyuma, umuryango umwe uri ahagana mu majyaruguru undi uri ahagana mu majyepfo. Ubugari bw’uwo mwanya wasigaraga inyuma bwari imikono itanu mu mpande zose.
12  Inzu yari imbere y’umwanya uciye hagati, ahagana iburengerazuba, yari ifite ubugari bw’imikono mirongo irindwi. Urukuta rwayo rwari rufite umubyimba w’imikono itanu impande zose, kandi uburebure bwayo bwari imikono mirongo cyenda.
13  Nuko apima inzu abona ifite uburebure bw’imikono ijana; kandi umwanya uciye hagati, n’inzu n’inkuta zayo byari bifite uburebure bw’imikono ijana.
14  Ubugari bw’imbere y’inzu n’umwanya uciye hagati aherekeye iburasirazuba, bwari imikono ijana.
15  Apima uburebure bw’inzu yari imbere y’umwanya uciye hagati ahagana inyuma yaho n’amabaraza yayo yo mu ruhande rumwe no mu rundi, abona imikono ijana. Nanone apima urusengero n’icyumba cy’imbere n’amabaraza y’urugo;
16  ibyo uko ari bitatu byari bifite amarembo n’amadirishya afite ibizingiti bigenda biba bito bito, n’amabaraza mu mpande zose. Uhereye ku muryango ugana imbere, inkuta zari zometseho imbaho impande zose kuva hasi kugera ku madirishya; kandi amadirishya na yo yari azengurutswe n’imbaho.
17  Kuva hejuru y’umuryango kugeza imbere mu nzu, no hanze no ku rukuta rwose ruzengurutse, n’imbere mu nzu no hanze hose hari hafite ibipimo byaho.
18  Ndetse hari n’ibishushanyo by’abakerubi n’iby’ibiti by’imikindo, igiti cy’umukindo kiri hagati y’umukerubi n’undi, kandi umukerubi yari afite mu maso habiri.
19  Mu maso h’umuntu hari herekeye igiti cy’umukindo mu ruhande rumwe, naho mu maso h’intare y’umugara ikiri nto herekeye igiti cy’umukindo mu rundi ruhande; byose byari bishushanyije mu rukuta rw’inzu impande zose.
20  Ku rukuta rw’urusengero hari ibishushanyo by’abakerubi n’iby’ibiti by’imikindo, uhereye hasi ukagera hejuru y’umuryango.
21  Inkomanizo z’umuryango w’urusengero zari zifite imfuruka zigororotse, kandi uku ni ko imbere y’ahera hari hameze:
22  hari igicaniro kibajwe mu giti gifite ubuhagarike bw’imikono itatu n’uburebure bw’imikono ibiri, kandi cyari gifite inkingi mu mfuruka. Cyari cyubakishijwe imbaho mu burebure bwacyo no mu mpande zacyo. Nuko arambwira ati “aya ni ameza ari imbere ya Yehova.”
23  Urusengero n’ahera byari bifite inzugi ebyiri.
24  Izo nzugi zari zigizwe n’ibice bibiri bibiri, byombi bikinguka. Buri rugi rwari rufite ibice bibiri n’urundi rukagira bibiri.
25  Kuri izo nzugi z’urusengero hari ibishushanyo by’abakerubi n’iby’ibiti by’imikindo, bisa n’ibyo ku nkuta, kandi ku ibaraza ryo hanze ahagana imbere hari umukaba w’imbaho umeze nk’akabaraza.
26  Kandi hari amadirishya afite ibizingiti bigenda biba bito bito, n’ibishushanyo by’ibiti by’imikindo mu ruhande rumwe rw’ibaraza, no mu rundi ruhande no ku nkuta z’ibyumba by’inzu byo mu mpande no ku mikaba imeze nk’utubaraza.
15  Ijambo rya Yehova ryongera kunzaho rigira riti
2  “mwana w’umuntu we, igiti cy’umuzabibu, ni ukuvuga umushibu wacyo uri mu biti byo mu ishyamba, gitandukaniye he n’ibindi biti?
3  Mbese hari uwakivanamo ikibando cyo gukoresha umurimo uwo ari wo wose? Cyangwa se abantu bagikoramo urubambo rwo kumanikaho igikoresho icyo ari cyo cyose?
4  Dore bagishyira mu muriro kikaba inkwi. Umuriro ukongora imitwe yacyo yombi n’igihimba cyacyo kigashya. Ubwo se hari icyo cyamara?
5  Dore niyo kikiri cyose nta murimo uwo ari wo wose cyakoreshwa, nkanswe iyo umuriro umaze kugitwika kigakongoka! Mbese hari undi murimo cyakoreshwa?”
6  “Ni yo mpamvu Umwami w’Ikirenga Yehova avuga ati ‘nk’uko igiti cy’umuzabibu natanzeho inkwi kimeze mu bindi biti byo mu ishyamba, ni ko natanze abaturage b’i Yerusalemu.
7  Narabahagurukiye. Basohotse mu muriro, ariko umuriro ni wo uzabakongora. Namwe muzamenya ko ndi Yehova igihe nzabarwanya.’”
8  “‘Nzahindura igihugu umwirare bitewe n’uko bahemutse,’ ni ko Umwami w’Ikirenga Yehova avuga.”
20  Mu mwaka wa karindwi, mu kwezi kwa gatanu, ku munsi wako wa cumi, bamwe mu bakuru b’Abisirayeli baje kugira icyo babaza Yehova, maze bicara imbere yanjye.
2  Nuko ijambo rya Yehova rinzaho rigira riti
3  “mwana w’umuntu we, vugana n’abo bakuru b’Abisirayeli, ubabwire uti ‘Umwami w’Ikirenga Yehova aravuga ati “mbese muzanywe no kugira icyo mumbaza? ‘Ndahiye kubaho kwanjye ko ntazemera ko mugira icyo mumbaza,’ ni ko Umwami w’Ikirenga Yehova avuga.”’
4  “Mbese uzabacira urubanza mwana w’umuntu we? Mbese uzabacira urubanza? Bamenyeshe ibintu byangwa urunuka ba sekuruza bakoze,
5  ubabwire uti ‘Umwami w’Ikirenga Yehova aravuga ati “ku munsi natoranyije Isirayeli, nazamuye ukuboko kwanjye ndahira abagize urubyaro rw’inzu ya Yakobo kandi mbimenyekanishaho mu gihugu cya Egiputa. Ni koko, nazamuye ukuboko kwanjye ndabarahira nti ‘ndi Yehova Imana yanyu.’
6  Uwo munsi nazamuye ukuboko kwanjye, mbarahira ko nzabavana mu gihugu cya Egiputa nkabajyana mu gihugu nabarambagirije, igihugu gitemba amata n’ubuki. Cyari cyiza kuruta ibindi bihugu byose.
7  Nuko ndababwira nti ‘buri wese nate kure ibintu biteye ishozi ahozaho amaso, kandi ntimwiyandurishe ibigirwamana biteye ishozi byo muri Egiputa. Ndi Yehova Imana yanyu.’
8  “‘“Nyamara banyigometseho, banga kunyumvira. Buri wese muri bo ntiyataye kure ibintu biteye ishozi yahozagaho amaso, kandi ntibaretse ibigirwamana biteye ishozi byo muri Egiputa. Ni yo mpamvu niyemeje kubasukaho uburakari bwanjye, nkabasohorezaho umujinya wanjye mu gihugu cya Egiputa.
9  Ariko nagiriye izina ryanjye kugira ngo ritandavurizwa imbere y’amahanga babagamo, kuko nari narayimenyekanishijeho igihe nabakuraga mu gihugu cya Egiputa.
10  Nuko mbakura mu gihugu cya Egiputa mbajyana mu butayu.
11  “‘“Nabahaye amabwiriza, mbamenyesha n’amategeko yanjye kugira ngo umuntu wese uyakurikiza akomeze kubeshwaho na yo.
12  Nanone nabahaye amasabato yanjye ngo abe ikimenyetso hagati yanjye na bo, bityo bamenye ko jyewe Yehova ari jye ubeza.
13  “‘“Ariko ab’inzu ya Isirayeli banyigometseho mu butayu. Banze kugendera mu mabwiriza yanjye banga n’amategeko yanjye kandi ari yo abeshaho umuntu wese uyakurikiza. Bahumanyije rwose amasabato yanjye bituma niyemeza kubasukaho uburakari bwanjye mu butayu kugira ngo mbatsembeho.
14  Ariko nagiriye izina ryanjye ngo ritandavurizwa imbere y’amahanga yari yarabonye mbavanayo.
15  Nanjye nazamuye ukuboko kwanjye mbarahirira mu butayu ko ntari kubajyana mu gihugu nari narabahaye, igihugu gitemba amata n’ubuki, (igihugu cyiza kuruta ibindi bihugu byose,)
16  kuko banze amategeko yanjye, bakanga no kugendera ku mabwiriza yanjye, kandi bagahumanya amasabato yanjye bitewe n’uko imitima yabo yakurikiye ibigirwamana byabo biteye ishozi.
17  “‘“Icyakora amaso yanjye yabagiriye impuhwe bituma ntabarimbura, sinabatsembera mu butayu.
18  Nuko mbwirira abana babo mu butayu nti ‘ntimukagendere ku mabwiriza ya ba sokuruza ngo mukurikize amategeko yabo, kandi ntimukiyandurishe ibigirwamana byabo biteye ishozi.
19  Ndi Yehova Imana yanyu. Mujye mugendera ku mabwiriza yanjye, mukomeze amategeko yanjye kandi mukore ibihuje na yo.
20  Mujye mweza amasabato yanjye, abe ikimenyetso hagati yanjye namwe, kugira ngo mumenye ko ndi Yehova Imana yanyu.’
21  “‘“Ariko abana na bo banyigometseho. Banze kugendera ku mabwiriza yanjye no gukurikiza amategeko yanjye ngo bakore ibihuje na yo, kandi ari yo abeshaho umuntu wese uyakurikiza. Bahumanyije amasabato yanjye, bituma niyemeza kubasukaho uburakari bwanjye, nkabasohorezaho umujinya wanjye mu butayu.
22  Ariko nagaruye ukuboko kwanjye ngiriye izina ryanjye kugira ngo ritandavurizwa imbere y’amahanga yari yarabonye mbavanayo.
23  Nanone nazamuye ukuboko kwanjye mbarahirira mu butayu ko nzabatatanyiriza mu mahanga, nkabakwiza mu bihugu,
24  kuko batakurikije amategeko yanjye, bakanga amabwiriza yanjye, bagahumanya amasabato yanjye kandi bagahoza amaso ku bigirwamana biteye ishozi bya ba sekuruza.
25  Nanjye narabaretse bakurikiza amabwiriza atari meza n’amategeko adashobora kubabeshaho.
26  Narabaretse bahumanywa n’ibitambo byabo igihe batwikaga umwana wese w’imfura, kugira ngo mbazahaze, maze bamenye ko ndi Yehova.”’
27  “None rero mwana w’umuntu, vugana n’ab’inzu ya Isirayeli ubabwire uti ‘Umwami w’Ikirenga Yehova aravuga ati “ba sokuruza barantutse kuko bampemukiye.
28  Nabazanye mu gihugu nari nararahiye nzamuye ukuboko ko nzakibaha. Ariko iyo babonaga agasozi kirengeye kose n’igiti cyose gifite amashami menshi, bahatambiraga ibitambo, bakahaturira amaturo yabo andakaza, bakahatambira ibitambo by’impumuro nziza icururutsa, bakahasukira amaturo yabo y’ibyokunywa.
29  Nuko ndababaza nti ‘ako kanunga mujyaho ni ak’iki bituma kitwa Bama kugeza n’ubu?’”’
30  “None rero, bwira ab’inzu ya Isirayeli uti ‘Umwami w’Ikirenga Yehova aravuga ati “mbese ye, mwiyandurisha inzira za ba sokuruza kandi mugakurikira ibintu byabo biteye ishozi maze mugasambana na byo?
31  Yemwe mwa b’inzu ya Isirayeli mwe, mbese kugeza n’ubu muracyiyanduza mukorera ibigirwamana byanyu byose biteye ishozi, mugatamba ibitambo byanyu mutwika abahungu banyu? Ubwo se koko nakwemera ko mugira icyo mumbaza?”’ “Umwami w’Ikirenga Yehova aravuga ati ‘ndahiye kubaho kwanjye ko ntazemera ko mugira icyo mumbaza.
32  Kandi ibyo mutekereza mu mitima yanyu ntibizasohora, kuko muvuga muti “nimucyo tube nk’amahanga, tube nk’imiryango yo mu bihugu, dukorere ibiti n’amabuye.”’”
33  “Umwami w’Ikirenga Yehova aravuga ati ‘ndahiye kubaho kwanjye ko nzabategekesha ukuboko gukomeye kandi kubanguye, mbasukeho uburakari bwinshi.
34  Nzabagarura mbavanye mu bantu bo mu mahanga, mbateranyirize hamwe mbakuye mu bihugu mwatatanyirijwemo nkoresheje ukuboko gukomeye kandi kubanguye, mbasukeho uburakari bwinshi.
35  Nzabazana mu butayu bw’abantu bo mu mahanga maze mburane namwe imbonankubone.
36  “‘Nk’uko naburanye na ba sokuruza mu butayu bwo mu gihugu cya Egiputa, ni ko nzaburana namwe,’ ni ko Umwami w’Ikirenga Yehova avuga.
37  ‘Nzabanyuza munsi y’inkoni maze mbashyire mu murunga w’isezerano.
38  Nzabakuramo abanyigomekaho n’abancumuraho, kuko nzabavana mu gihugu batuyemo ari abimukira, ariko ntibazagera ku butaka bwa Isirayeli; namwe muzamenya ko ndi Yehova.’
39  “Mwa b’inzu ya Isirayeli mwe, Umwami w’Ikirenga Yehova aravuga ati ‘ngaho nimugende, buri wese akorere ibigirwamana bye biteye ishozi. Hanyuma nimutanyumvira, izina ryanjye ryera ntirizongera guhumanywa n’ibitambo byanyu n’ibigirwamana byanyu biteye ishozi.’
40  “‘Kuko ku musozi wanjye wera, ku musozi muremure wa Isirayeli,’ ni ko Umwami w’Ikirenga Yehova avuga, ‘ni ho ab’inzu ya Isirayeli bose uko bakabaye bazankorera muri icyo gihugu. Ni ho nzabishimira kandi ni ho nzabakira amaturo n’umuganura w’ibintu byanyu byose byera mutanga ho amaturo.
41  Nzabishimira bitewe n’impumuro nziza icururutsa y’ibitambo byanyu, igihe nzabazana mbakuye mu bantu bo mu mahanga, nkabakoranyiriza hamwe mbavanye mu bihugu mwatatanyirijwemo, kandi nziyeza imbere y’amahanga binyuze kuri mwe.’
42  “‘Namwe muzamenya ko ndi Yehova igihe nzabazana ku butaka bwa Isirayeli, mu gihugu narahiye ba sokuruza nzamuye ukuboko ko nzakibaha.
43  Aho ni ho muzibukira inzira zanyu n’imigenzereze yanyu yose mwiyandurishije, kandi mu maso yanyu muzagaragaza ko mwazinutswe bitewe n’ibibi byose mwakoze.
44  Mwa b’inzu ya Isirayeli mwe, muzamenya ko ndi Yehova igihe nzagira icyo mbakorera ku bw’izina ryanjye, ntakurikije inzira zanyu mbi cyangwa imigenzereze yanyu yononekaye,’ ni ko Umwami w’Ikirenga Yehova avuga.”
45  Ijambo rya Yehova ryongera kunzaho rigira riti
46  “mwana w’umuntu we, erekeza amaso yawe mu karere ko mu majyepfo maze ubwire akarere ko mu majyepfo aya magambo, uhanurire ishyamba ry’igihugu cy’amajyepfo.
47  Ubwire ishyamba ryo mu majyepfo uti ‘umva ijambo rya Yehova. Umwami w’Ikirenga Yehova aravuga ati “dore ngiye kugukongereza umuriro, kandi uzakongora igiti cyose kibisi cyo muri wowe n’igiti cyose cyumye. Ikibatsi cyawo nta wuzakizimya, kandi kizatwika mu maso hose kuva mu majyepfo kugera mu majyaruguru.
48  Abantu bose bazabona ko jyewe Yehova ari jye wawukongeje, ku buryo nta wuzawuzimya.”’”
49  Nuko ndavuga nti “ayii, Mwami w’Ikirenga Yehova, dore bamvugiraho bati ‘mbese ntasanzwe aca imigani?’”
1  Mu mwaka wa mirongo itatu, mu kwezi kwa kane, ku munsi wako wa gatanu, igihe nari mu bajyanywe mu bunyage, hafi y’uruzi rwa Kebari, ijuru ryarakingutse ntangira kubona ibyo Imana yanyerekaga mu iyerekwa.
2  Ku munsi wa gatanu w’uko kwezi, hari mu mwaka wa gatanu uhereye igihe umwami Yehoyakini yajyaniwe mu bunyage,
3  ijambo rya Yehova ryaje kuri Ezekiyeli mwene Buzi umutambyi, ubwo yari mu gihugu cy’Abakaludaya ku ruzi rwa Kebari. Akiri aho, ukuboko kwa Yehova kumuzaho.
4  Nuko ngiye kubona, mbona umuyaga ukaze uturutse mu majyaruguru, mbona n’igicu kinini n’umuriro wateraga ibishashi. Icyo gicu cyari kigoswe n’umucyo mwinshi impande zose kandi cyarimo icyasaga na zahabu ivanze n’ifeza, gituruka mu muriro.
5  Muri uwo muriro rwagati haturukagamo ibyasaga n’ibizima bine, kandi dore uko byari bimeze: byari bifite ishusho y’umuntu.
6  Buri kizima cyari gifite mu maso hane, gifite n’amababa ane.
7  Ibirenge byabyo byari bigororotse kandi mu bworo bw’ibirenge byabyo hari hameze nko mu rwara rw’inyana, byarabagiranaga nk’umuringa usennye.
8  Munsi y’amababa yabyo, mu mpande zabyo uko ari enye, hari amaboko nk’ay’umuntu, kandi byose uko ari bine byari bifite mu maso habyo n’amababa yabyo.
9  Amababa yabyo, rimwe ryari rifatanye n’irindi. Iyo byagendaga ntibyahindukiraga; buri kizima cyagendaga kidakebakeba.
10  Naho ku birebana no mu maso habyo, byose uko ari bine byari bifite mu maso nk’ah’umuntu, bifite mu maso nk’ah’intare mu ruhande rw’iburyo; byose uko ari bine byari bifite mu maso nk’ah’ikimasa mu ruhande rw’ibumoso, kandi byose uko ari bine byari bifite mu maso nk’aha kagoma.
11  Uko ni ko mu maso habyo hari hameze. Amababa yabyo yari arambuye areba hejuru. Buri kizima cyari gifite amababa abiri, rimwe rifatanye n’irindi, andi abiri agatwikira umubiri wabyo.
12  Iyo byagendaga, buri kizima cyagendaga kidakebakeba. Aho umwuka wabyerekezaga ni ho byajyaga. Kandi iyo byagendaga ntibyahindukiraga.
13  Dore uko ibyo bizima byari bimeze: byasaga n’amakara yaka. Hari ikintu kimeze nk’imuri cyikozaga hirya no hino hagati y’ibyo bizima, kandi umuriro warakaga cyane, muri uwo muriro hagaturukamo imirabyo.
14  Ibyo bizima byikozaga hirya no hino bimeze nk’umurabyo.
15  Nakomeje kwitegereza ibyo bizima, ngiye kubona mbona uruziga rumwe ku butaka iruhande rw’ibyo bizima, hafi yo mu maso hane ha buri kizima.
16  Naho ku birebana n’uko izo nziga zasaga n’imiterere yazo, zabengeranaga nk’ibuye rya kirusolito; kandi zose uko ari enye zari zimeze kimwe. Urebye imiterere yazo, ni nk’aho uruziga rumwe rwinjiraga mu rundi.
17  Iyo zagendaga, zagendaga zerekeye mu mpande zazo uko ari enye; ntizahindukiraga.
18  Amagurudumu yazo yari maremare biteye ubwoba, kandi ayo magurudumu yari yuzuye amaso impande zose uko ari enye.
19  Iyo ibyo bizima byagendaga, izo nziga zabigendaga iruhande, kandi iyo ibyo bizima byazamurwaga bikava ku butaka, izo nziga na zo zarazamurwaga.
20  Aho umwuka wabyerekezaga ni ho byajyaga, kuko ari ho umwuka washakaga kujya; kandi inziga zarazamurwaga zikagenda iruhande rwabyo kuko umwuka w’ibyo bizima wari mu nziga.
21  Iyo byagendaga na zo zajyanaga na byo, byahagarara na zo zigahagarara. Iyo byazamurwaga biva ku butaka inziga na zo zarazamurwaga zikagenda iruhande rwabyo, kuko umwuka w’ibyo bizima wari mu nziga.
22  Hejuru ku mitwe y’ibyo bizima hari ikimeze nk’isanzure risa n’urubura rubengerana mu buryo buteye ubwoba, risanzuye ku mitwe yabyo hejuru.
23  Munsi y’iryo sanzure, amababa yabyo yari agororotse rimwe rikora ku rindi. Buri kizima cyari gifite amababa abiri atwikiriye mu ruhande rumwe, kikagira andi abiri atwikiriye imibiri yabyo mu rundi ruhande.
24  Iyo byagendaga, numvaga urusaku rw’amababa yabyo, urusaku rumeze nk’urw’amazi menshi, rumeze nk’urw’Ishoborabyose, urusaku nk’urw’umuvurungano, nk’urw’ingabo nyinshi zikambitse. Iyo byahagararaga, byamanuraga amababa yabyo.
25  Nuko humvikana ijwi hejuru y’isanzure ryari hejuru y’imitwe yabyo. (Iyo byahagararaga, byamanuraga amababa yabyo.)
26  Hejuru y’isanzure ryari hejuru y’imitwe yabyo, hari ikimeze nk’ibuye rya safiro, kimeze nk’intebe y’ubwami. Kuri icyo kimeze nk’intebe y’ubwami, hejuru hari hicaye igisa n’umuntu.
27  Nuko ngiye kubona mbona icyo gisa n’umuntu kiri mu ikuzo ribengerana nka zahabu ivanze n’ifeza, risa n’ibirimi by’umuriro, kandi rikigose impande zose. Kuva mu rukenyerero ugasubiza haruguru no kuva mu rukenyerero ugana hepfo, nabonye ikintu kimeze nk’umuriro. Yari agoswe n’umucyo mwinshi.
28  Hari ikimeze nk’umuheto uboneka mu gicu ku munsi w’imvura. Uko ni ko umucyo nabonye impande zose wari umeze. Wari umeze nk’ikuzo rya Yehova. Nywubonye nikubita hasi nubamye, ntangira kumva ijwi ry’uwavugaga.
2  Nuko arambwira ati “mwana w’umuntu we, haguruka uhagarare ngire icyo nkubwira.”
2  Agitangira kumbwira, umwuka unzamo hanyuma urampagurutsa ndahagarara kugira ngo numve uwamvugishaga.
3  Arambwira ati “mwana w’umuntu we, ngutumye ku Bisirayeli, ku mahanga y’ibyigomeke byanyigometseho. Bo na ba sekuruza bancumuyeho kugeza uyu munsi.
4  Abantu b’abanyagasuzuguro kandi binangiye umutima ni bo ngutumyeho, ngo ugende ubabwire uti ‘uku ni ko Umwami w’Ikirenga Yehova avuga.’
5  Naho bo, nubwo bakumva cyangwa bakanga kumva, kuko ari inzu y’ibyigomeke, ntibazabura kumenya ko umuhanuzi yari muri bo.
6  “Ariko wowe mwana w’umuntu, ntukabatinye kandi ntugatinye amagambo yabo kuko ari abantu binangiye bameze nk’amahwa aguhanda, ukaba utuye muri za sikorupiyo. Ntugatinye amagambo yabo kandi ntugakurwe umutima no mu maso habo kuko ari inzu y’ibyigomeke.
7  Uzababwire amagambo yanjye, nubwo bakumva cyangwa bakanga kumva, kuko ari inzu y’ibyigomeke.
8  “Ariko wowe mwana w’umuntu, umva ibyo nkubwira. Ntukabe icyigomeke nk’ab’inzu y’ibyigomeke. Bumbura akanwa kawe urye icyo ngiye kuguha.”
9  Nuko ndareba, ngiye kubona mbona ukuboko kuje kunyerekeyeho, gufashe umuzingo w’igitabo.
10  Awurambura imbere yanjye, kandi wari wanditsweho imbere n’inyuma, wanditsweho indirimbo z’agahinda n’amaganya n’umuborogo.
3  Maze arambwira ati “mwana w’umuntu we, rya icyo ureba imbere yawe. Rya uyu muzingo maze ugende uvugane n’ab’inzu ya Isirayeli.”
2  Nuko mbumbura akanwa angaburira uwo muzingo.
3  Arongera arambwira ati “mwana w’umuntu we, gaburira inda yawe, wuzuze mu mara yawe uyu muzingo nguhaye.” Ntangira kuwurya, mu kanwa undyohera nk’ubuki.
4  Akomeza kumbwira ati “mwana w’umuntu we, genda winjire mu b’inzu ya Isirayeli ubabwire amagambo yanjye,
5  kuko ntagutumye ku bantu bavuga ururimi rutumvikana cyangwa rugoye kumva, ahubwo ngutumye ku b’inzu ya Isirayeli.
6  Singutumye ku bantu bo mu mahanga menshi bavuga ururimi rutumvikana cyangwa rugoye kumva, udashobora kumva amagambo yabo ngo uyasobanukirwe. Iyo nza kuba ari bo ngutumyeho, bo bari kukumva.
7  Ariko ab’inzu ya Isirayeli bo ntibazakumva kuko badashaka kunyumva, bitewe n’uko ab’inzu ya Isirayeli bose bafite imitwe ikomeye n’imitima yinangiye.
8  Dore natumye mu maso hawe hakomera nko mu maso habo, n’uruhanga rwawe ntuma rukomera nk’uruhanga rwabo.
9  Natumye uruhanga rwawe rukomera kurusha diyama, ndetse kurusha ibuye rikomeye cyane. Ntukabatinye kandi ntugakurwe umutima no mu maso habo, kuko ari ab’inzu y’ibyigomeke.”
10  Akomeza kumbwira ati “mwana w’umuntu we, amagambo yanjye yose nzakubwira, ujye uyumvisha amatwi yawe, uyabike mu mutima wawe.
11  Kandi ugende ujye muri bene wanyu bajyanywe mu bunyage, nubwo bakumva cyangwa bakanga kumva, ubabwire uti ‘uku ni ko Umwami w’Ikirenga Yehova avuga.’”
12  Nuko umwuka uranterura uranjyana, maze numva inyuma yanjye ijwi ryo guhorera gukomeye, rigira riti “ikuzo rya Yehova nirisingirizwe ahantu he.”
13  Numva urusaku rw’amababa ya bya bizima yakoranagaho, n’urusaku rw’inziga zari iruhande rwabyo, numva n’ijwi ryo guhorera gukomeye.
14  Nuko umwuka uranterura uranjyana maze ngenda nshaririwe, mfite uburakari bwinshi mu mutima wanjye, kandi ukuboko kwa Yehova kwari kundiho kwari gukomeye.
15  Nuko njya mu bajyanywe mu bunyage bari i Telabibu, batuye ku ruzi rwa Kebari. Mbana na bo aho bari batuye, mpamara iminsi irindwi numiriwe hagati yabo.
16  Iyo minsi irindwi irangiye, ijambo rya Yehova rinzaho rigira riti
17  “Mwana w’umuntu we, nakugize umurinzi w’ab’inzu ya Isirayeli. Wumve amagambo ava mu kanwa kanjye maze ubagezeho imiburo mbaha.
18  Nimbwira umuntu mubi nti ‘gupfa ko uzapfa,’ nawe ntumuburire, ngo ugire icyo uvuga uburira umuntu mubi kugira ngo areke inzira ye mbi abone kubaho, uwo muntu mubi azapfira mu cyaha cye, ariko ni wowe nzaryoza amaraso ye.
19  Ariko nuburira umuntu mubi ntahindukire ngo areke ububi bwe ave mu nzira ye mbi, azapfa azize icyaha cye, ariko wowe uzaba urokoye ubugingo bwawe.
20  Kandi umukiranutsi nareka gukiranuka kwe agakora ibyo gukiranirwa, nzashyira igisitaza imbere ye, apfe azize ko utamuburiye. Azapfa azize icyaha cye, kandi ibikorwa byo gukiranuka yakoze ntibizibukwa; ariko ni wowe nzaryoza amaraso ye.
21  Ariko nuburira umukiranutsi ngo adakora icyaha, kandi koko ntakore icyaha, azakomeza kubaho kubera ko yaburiwe, kandi nawe uzaba urokoye ubugingo bwawe.”
22  Ubwo nari aho ngaho, ukuboko kwa Yehova kunzaho, maze arambwira ati “haguruka ujye mu kibaya, ni ho nzavuganira nawe.”
23  Nuko ndahaguruka njya mu kibaya, ngiye kubona mbona ikuzo rya Yehova rihahagaze, rimeze nk’ikuzo nari nabonye ku ruzi rwa Kebari, maze nikubita hasi nubamye.
24  Hanyuma umwuka unyinjiramo utuma mpagarara, maze avugana nanjye, arambwira ati “Ngwino wikingiranire mu nzu yawe.
25  Kandi rero mwana w’umuntu, bazakubohesha imigozi ku buryo utazashobora gusohoka ngo ubajyemo.
26  Nzatuma ururimi rwawe rufatana n’urusenge rw’akanwa kawe uhinduke ikiragi, kandi ntuzongera kubacyaha kuko ari ab’inzu y’ibyigomeke.
27  Kandi nimvugana nawe, nzabumbura akanwa kawe maze uzababwire uti ‘uku ni ko Umwami w’Ikirenga Yehova avuga.’ Uwumva niyumve n’uwanga kumva yange kumva, kuko ari ab’inzu y’ibyigomeke.
33  Nuko ijambo rya Yehova rinzaho rigira riti
2  “mwana w’umuntu we, vugana n’abo mu bwoko bwawe ubabwire uti “‘Ninteza igihugu inkota, hanyuma abagituye bose bagatoranya umuntu umwe bakamugira umurinzi wabo,
3  maze akabona inkota ije iteye igihugu akavuza ihembe aburira abantu,
4  hakagira uwumva ijwi ry’ihembe ariko ntiyite ku muburo hanyuma inkota ikaza ikamuhitana, amaraso ye azaba ku mutwe we.
5  Amaraso ye ni we azabarwaho kuko yumvise ijwi ry’ihembe ariko ntiyite ku muburo. Iyo yita ku muburo, ubugingo bwe bwari kurokoka.
6  “‘Ariko umurinzi aramutse abonye inkota ije ntavuze ihembe, abantu ntibaburirwe maze inkota ikaza ikagira ubugingo ihitana, ubwo bugingo bwapfa buzize icyaha cyabwo, ariko uwo murinzi ni we naryoza amaraso yabwo.’
7  “None rero mwana w’umuntu, nakugize umurinzi w’ab’inzu ya Isirayeli. Wumve amagambo ava mu kanwa kanjye maze ubagezeho umuburo mbaha.
8  Nimbwira umuntu mubi nti ‘wa muntu mubi we, gupfa ko uzapfa,’ ariko ntugire icyo uvuga uburira uwo muntu mubi kugira ngo areke inzira ye, uwo muntu mubi azapfira mu byaha bye, ariko ni wowe nzaryoza amaraso ye.
9  Ariko nuburira umuntu mubi kugira ngo ahindukire ave mu nzira ye mbi, maze ntahindukire ngo ayivemo, azapfira mu byaha bye ariko wowe uzarokora ubugingo bwawe.
10  “None rero mwana w’umuntu, bwira ab’inzu ya Isirayeli uti ‘muravuga muti “twakomeza dute kubaho kandi ibicumuro byacu n’ibyaha byacu bituriho, tukaba tubiboreramo?”’
11  Ubabwire uti ‘“ndahiye kubaho kwanjye,” ni ko Umwami w’Ikirenga Yehova avuga, “ko ntishimira ko umuntu mubi apfa; ahubwo nishimira ko umuntu mubi ahindukira akareka inzira ye maze agakomeza kubaho. Nimuhindukire! Nimuhindukire mureke inzira zanyu mbi. Kuki mwarinda gupfa mwa b’inzu ya Isirayeli mwe?”’
12  “None rero mwana w’umuntu, bwira abo mu bwoko bwawe uti ‘gukiranuka k’umukiranutsi ntikuzamurokora igihe azaba yacumuye. Kandi ububi bw’umuntu mubi ntibuzamusitaza igihe azaba yahindukiye akareka ububi bwe. Nyamara umukiranutsi ntazakomeza kubeshwaho no gukiranuka kwe igihe azaba yakoze icyaha.
13  Nimbwira umukiranutsi nti “uzakomeza kubaho nta kabuza,” maze akiringira gukiranuka kwe agakora ibyo gukiranirwa, ibikorwa byo gukiranuka yakoze ntibizibukwa; ahubwo azapfa azize ibyo gukiranirwa yakoze.
14  “‘Nimbwira umuntu mubi nti “gupfa ko uzapfa,” maze agahindukira akareka ibyaha bye kandi agakora ibihuje n’ubutabera no gukiranuka,
15  agasubiza ibyo yafasheho ingwate kandi akishyura ibyo yambuye, agakomeza kugendera mu mategeko ahesha ubuzima ntakore ibyo gukiranirwa, azakomeza kubaho; ntazapfa.
16  Ibyaha byose yakoze ntibizamubarwaho. Azakomeza kubaho bitewe n’uko yakoze ibihuje n’ubutabera no gukiranuka.’
17  “Ariko abo mu bwoko bwawe baravuze bati ‘inzira za Yehova ntizigororotse,’ kandi inzira zabo ari zo zitagororotse.
18  “Umukiranutsi nahindukira akareka gukiranuka kwe agakora ibyo gukiranirwa, azapfa ari byo azize.
19  Kandi umuntu mubi nahindukira akareka ububi bwe maze agakora ibihuje n’ubutabera no gukiranuka, azakomeza kubeshwaho na byo.
20  “Mwaravuze muti ‘inzira za Yehova ntizigororotse.’ Mwa b’inzu ya Isirayeli mwe, nzacira buri wese urubanza nkurikije inzira ze.”
21  Hanyuma mu mwaka wa cumi n’ibiri turi mu bunyage, mu kwezi kwa cumi, ku munsi wako wa gatanu, umuntu wacitse ku icumu aza aho ndi aturutse i Yerusalemu, arambwira ati “umugi warashenywe!”
22  Mbere y’uko uwo muntu wari wacitse ku icumu aza, ukuboko kwa Yehova kwari kwanjeho nimugoroba, nuko abumbura akanwa kanjye mbere y’uko uwo muntu aza aho ndi mu gitondo, maze akanwa kanjye karabumbuka sinongera guceceka.
23  Nuko ijambo rya Yehova rinzaho rigira riti
24  “mwana w’umuntu we, abatuye aho hantu habaye amatongo bavuga iby’igihugu cya Isirayeli bati ‘Aburahamu yari umwe nyamara yahawe igihugu ho gakondo, none twe turi benshi; twahawe igihugu ho gakondo.’
25  “None rero ubabwire uti ‘Umwami w’Ikirenga Yehova aravuga ati “murya inyama n’amaraso yazo, mukuburira amaso ibigirwamana byanyu biteye ishozi kandi mugakomeza kumena amaraso. None se mwahabwa icyo gihugu ho gakondo?
26  Mwishingikirije ku nkota yanyu, mukora ibyangwa urunuka kandi buri wese yahumanyije umugore wa mugenzi we. None se mwahabwa icyo gihugu ho gakondo?”’
27  “Ubabwire uti ‘Umwami w’Ikirenga Yehova aravuga ati “ndahiye kubaho kwanjye ko abari ahantu habaye amatongo bazicishwa inkota, kandi abari ku gasozi nzabagabiza inyamaswa zibarye, n’abari mu bihome no mu buvumo bicwe n’icyorezo.
28  Igihugu nzagihindura umwirare, gihinduke umusaka kandi imbaraga cyiratanaga zizashira; imisozi ya Isirayeli izaba amatongo kandi nta muntu uzongera kuhanyura.
29  Igihe nzahindura igihugu umwirare, nkagihindura umusaka bitewe n’ibintu byose byangwa urunuka bakoze, ni bwo bazamenya ko ndi Yehova.”’
30  “None rero mwana w’umuntu, abo mu bwoko bwawe bavuganira iruhande rw’inkuta no mu marembo y’amazu bakuvuga, buri wese akavugana na mugenzi we, buri wese akabwira umuvandimwe we ati ‘nimuze twumve ijambo riturutse kuri Yehova.’
31  Bazaza aho uri nk’uko bajya babigenza, baze bicare imbere yawe biyita ubwoko bwanjye. Bazumva amagambo yawe ariko ntibazayakurikiza kuko akanwa kabo kavuga ibyo kurarikira gusa, n’imitima yabo bakayerekeza ku ndamu mbi.
32  Dore ubamereye nk’umuntu uririmba indirimbo nziza z’urukundo, nk’umuntu ufite ijwi ryiza akamenya no gucuranga neza. Bazumva amagambo yawe ariko nta n’umwe uzayakurikiza.
33  Igihe bizasohora, kandi koko bizasohora, ni bwo bazamenya ko muri bo hari umuhanuzi.”
12  Ijambo rya Yehova ryongera kunzaho rigira riti
2  “mwana w’umuntu we, dore utuye hagati y’ab’inzu y’ibyigomeke; bafite amaso yo kureba ariko ntibabona, bafite amatwi yo kumva ariko ntibumva, kuko ari ab’inzu y’ibyigomeke.
3  None rero mwana w’umuntu, tekera utwangushye wigire nk’umuntu ugiye mu bunyage, maze ugende ku manywa bakureba, uve iwawe ujye ahandi hantu mu bunyage bakureba. Ahari wenda bizabatera gutekereza, nubwo ari ab’inzu y’ibyigomeke.
4  Uzasohore ibyo bintu byawe ku manywa bakureba, nk’umuntu ugiye mu bunyage, maze usohoke nimugoroba bakureba, nk’uko abajyanwa mu bunyage bagenda.
5  “Uzace icyuho mu rukuta bakureba maze abe ari ho unyuza ibintu byawe.
6  Uzabitware ku rutugu bakureba, maze ubisohokane bumaze kwira. Uzagende witwikiriye mu maso kugira ngo utareba ubutaka, kuko nagushyiriyeho kuba ikimenyetso ku b’inzu ya Isirayeli.”
7  Nuko mbigenza nk’uko nari nabitegetswe, nsohora ibintu byanjye ku manywa nk’umuntu ugiye mu bunyage, maze nimugoroba nca icyuho mu rukuta nkoresheje intoki. Hanyuma mbisohora bumaze kwira, mbitwara ku rutugu bandeba.
8  Mu gitondo ijambo rya Yehova ryongera kunzaho rigira riti
9  “mwana w’umuntu we, mbese ab’inzu ya Isirayeli, ab’inzu y’ibyigomeke, ntibakubajije bati ‘ibyo ukora ibyo ni ibiki?’
10  None rero, ubasubize uti ‘Umwami w’Ikirenga Yehova aravuga ati “hari urubanza rwaciriwe umutware, urubanza rwaciriwe Yerusalemu n’ab’inzu ya Isirayeli bose bariyo.”’
11  “Uvuge uti ‘mbabereye ikimenyetso. Uko nabigenje ni ko na bo bazabagenza. Bazajyanwa mu bunyage ari imbohe.
12  Naho umutware wo muri bo, azatwara ibintu bye ku rutugu bumaze kwira, maze agende; bazaca icyuho mu rukuta kugira ngo banyuzemo ibyo bintu, kandi azagenda yitwikiriye mu maso kugira ngo atareba ubutaka.’
13  Nzamutega urushundura rwanjye kandi azarufatirwamo. Nzamujyana i Babuloni mu gihugu cy’Abakaludaya ariko ntazakireba, kandi azagwayo.
14  Abamukikije bose bo kumutabara n’imitwe y’ingabo ze zose, nzabatatanyiriza mu byerekezo byose by’umuyaga kandi nzabakurikiza inkota.
15  Na bo bazamenya ko ndi Yehova igihe nzabatatanyiriza mu mahanga, nkabatera kuyagara mu bihugu.
16  Icyakora, nzasigaza bake bo muri bo bazarokoka inkota n’inzara n’icyorezo, kugira ngo bazavugire mu mahanga bazajyamo ibibi byabo byose byangwa urunuka; kandi bazamenya ko ndi Yehova.”
17  Ijambo rya Yehova ryongera kunzaho rigira riti
18  “mwana w’umuntu we, uzajye urya ibyokurya byawe uhinda umushyitsi, unywe amazi yawe uhagaritse umutima kandi uhangayitse.
19  Uzabwire abantu bo mu gihugu uti ‘uku ni ko Umwami w’Ikirenga Yehova abwira abaturage b’i Yerusalemu bari ku butaka bwa Isirayeli ati “bazarya ibyokurya byabo bahagaritse umutima, banywe amazi yabo bafite ubwoba, kuko igihugu cyabo kizahinduka amatongo kigashiramo ibyari bicyuzuye, bitewe n’urugomo rw’abagituyemo bose.
20  Imigi ituwe izahinduka amatongo n’igihugu gihinduke umwirare; namwe muzamenya ko ndi Yehova.”’”
21  Ijambo rya Yehova ryongera kunzaho rigira riti
22  “mwana w’umuntu we, ayo magambo muvugira ku butaka bwa Isirayeli nk’abaca umugani mugira muti ‘iminsi ibaye myinshi, nyamara nta yerekwa ryigeze risohora,’ agamije iki?
23  None rero, ubabwire uti ‘uku ni ko Umwami w’Ikirenga Yehova avuga ati “nzatuma ayo magambo arangira, kandi ntazongera kuvugwa nk’umugani muri Isirayeli.”’ Nanone ubabwire uti ‘iminsi iregereje n’iyerekwa ryose rigiye gusohozwa.’
24  Mu b’inzu ya Isirayeli ntihazongera kubaho iyerekwa ritagira umumaro cyangwa indagu z’ibinyoma.
25  ‘“Jyewe Yehova nzavuga, kandi ibyo nzavuga bizasohozwa. Ntibizongera gusubikwa ukundi, kuko mu minsi yanyu nzavuga, mwa b’inzu y’ibyigomeke mwe, kandi ibyo nzavuga nzabisohoza,” ni ko Umwami w’Ikirenga Yehova avuga.’”
26  Ijambo rya Yehova ryongera kunzaho rigira riti
27  “mwana w’umuntu we, dore ab’inzu ya Isirayeli baravuga bati ‘ibyo yerekwa bizasohora nyuma y’iminsi myinshi, kandi ibyo ahanura bizaba mu bihe bya kera cyane.’
28  None rero, ubabwire uti ‘uku ni ko Umwami w’Ikirenga Yehova avuga ati “‘nta jambo ryanjye rizongera gusubikwa ukundi. Ibyo nzavuga nzabisohoza,’ ni ko Umwami w’Ikirenga Yehova avuga.”’”
