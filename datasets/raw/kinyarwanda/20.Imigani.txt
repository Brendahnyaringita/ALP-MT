10  Imigani ya Salomo. Umwana w’umunyabwenge anezeza se, ariko umwana w’umupfapfa atera nyina agahinda.
2  Ubutunzi bw’umuntu mubi nta cyo buzamumarira, ariko gukiranuka kuzakiza urupfu.
3  Yehova ntazemera ko umukiranutsi asonza, ariko azigiza kure ibyo ababi bararikira.
4  Ukorana ukuboko kudeha azakena, ariko ukuboko k’umunyamwete kuzamukiza.
5  Umwana ukorana ubushishozi ahunika mu mpeshyi; umwana w’urukozasoni we araryamira mu gihe cy’isarura.
6  Imigisha iri ku mutwe w’umukiranutsi, ariko akanwa k’ababi gahisha imigambi y’urugomo.
7  Kwibukwa k’umukiranutsi kumuhesha umugisha, ariko izina ry’ababi rizabora.
8  Umuntu ufite umutima w’ubwenge azemera amategeko, ariko ufite iminwa ivuga iby’ubupfapfa azanyukanyukirwa hasi.
9  Ugendera mu nzira itunganye azagenda afite umutekano, ariko ugoreka inzira ze azimenyekanisha.
10  Uwicanira ijisho azateza imibabaro, kandi ufite iminwa ivuga iby’ubupfapfa azanyukanyukirwa hasi.
11  Akanwa k’umukiranutsi ni isoko y’ubuzima, ariko akanwa k’ababi gahisha imigambi y’urugomo.
12  Urwango rukurura amakimbirane, ariko urukundo rutwikira ibicumuro byose.
13  Ubwenge buboneka ku minwa y’umuntu ujijutse, ariko umugongo w’umuntu utagira umutima uberewe n’inkoni.
14  Abanyabwenge bizigamira ubumenyi, ariko akanwa k’umupfapfa kugarijwe no kurimbuka.
15  Ibintu by’agaciro by’umukire ni umugi we ukomeye. Kurimbuka kw’aboroheje ni ubukene bwabo.
16  Ibyo umukiranutsi akora bizana ubuzima; umusaruro w’umuntu mubi wo uyobora ku cyaha.
17  Uwemera igihano ni inzira iyobora ku buzima, ariko uwanga gucyahwa atera kuyobagurika.
18  Ahari umuntu uhisha urwango haba iminwa ivuga ibinyoma, kandi uvuga amagambo yo gusebanya ni umupfapfa.
19  Amagambo menshi ntaburamo ibicumuro, ariko urinda iminwa ye aba agaragaje ubwenge.
20  Ururimi rw’umukiranutsi ni ifeza y’indobanure; umutima w’umuntu mubi wo ufite agaciro gake cyane.
21  Iminwa y’umukiranutsi iragira abantu benshi, ariko abapfapfa bakomeza gupfa bazira kutagira umutima.
22  Umugisha Yehova atanga ni wo uzana ubukire, kandi nta mibabaro awongeraho.
23  Umupfapfa abona ko kwishora mu bwiyandarike ari nk’umukino, ariko ubwenge bufitwe n’abagira ubushishozi.
24  Icyo umuntu mubi atinya ni cyo kizamugeraho, ariko abakiranutsi bazahabwa ibyo bifuza.
25  Nk’uko inkubi y’umuyaga ihuha igahita, ni ko n’umuntu mubi ashiraho; ariko umukiranutsi ni nk’urufatiro ruhoraho kugeza ibihe bitarondoreka.
26  Nk’uko divayi y’umushari imerera amenyo, kandi nk’uko umwotsi umerera amaso, ni ko n’umuntu w’umunebwe amerera abamutumye.
27  Gutinya Yehova byongerera umuntu iminsi yo kubaho, ariko imyaka yo kubaho y’abantu babi izagabanywa.
28  Ibyo abakiranutsi baba biteze birabanezeza, ariko ibyiringiro by’ababi bizashiraho.
29  Inzira ya Yehova ni igihome gikingira umuntu w’inyangamugayo, ariko inkozi z’ibibi zo zizarimbuka.
30  Umukiranutsi ntazanyeganyezwa kugeza ibihe bitarondoreka, ariko ababi bo ntibazakomeza gutura mu isi.
31  Akanwa k’umukiranutsi kera imbuto z’ubwenge, ariko ururimi ruvuga ibigoramye ruzakurwaho.
32  Iminwa y’umukiranutsi imenya ibituma yemerwa, ariko akanwa k’ababi kavuga ibigoramye.
4  Bana, mujye mwumva impanuro za so kandi muzitondere, kugira ngo mugire ubushobozi bwo gusobanukirwa.
2  Ndabaha inyigisho nziza. Ntimukareke amategeko yanjye.
3  Kuko nanjye nabereye data umwana mwiza, kandi nabereye mama ikibondo akunda nk’umwana w’ikinege.
4  Kandi data yaranyigishaga akambwira ati “umutima wawe ukomere ku magambo yanjye. Ukomeze amategeko yanjye kugira ngo ubeho.
5  Ronka ubwenge uronke n’ubushobozi bwo gusobanukirwa, kandi ntukibagirwe amagambo ava mu kanwa kanjye cyangwa ngo uyateshukeho.
6  Ntukareke ubwenge kuko buzagukomeza; ubukunde na bwo buzakurinda.
7  Ubwenge ni bwo bw’ingenzi cyane. Unguka ubwenge, kandi mu byo uronka byose, ntiwirengagize kugira ubuhanga.
8  Ujye uha ubwenge agaciro kenshi na bwo buzagushyira hejuru. Buzaguhesha icyubahiro kuko wabugundiriye.
9  Buzagutamiriza umurimbo ku mutwe, bukwambike ikamba ry’ubwiza.”
10  Mwana wanjye, umva amagambo yanjye kandi uyemere; ni bwo uzarama imyaka myinshi.
11  Nzakwigisha inzira y’ubwenge, nkunyuze mu nzira zo gukiranuka.
12  Nutambuka, intambwe zawe ntizizateba, kandi niwiruka ntuzasitara.
13  Gundira igihano ntukirekure. Ugikomeze kuko ari bwo buzima bwawe.
14  Ntukajye mu nzira z’ababi kandi ntukagendere mu nzira y’inkozi z’ibibi.
15  Uyizibukire, ntuyinyuremo; kebereza unyure mu yindi.
16  Ntibashobora gusinzira batarakora ibibi, kandi ntibashobora gutora agatotsi batabonye uwo basitaza.
17  Barya umugati w’ubugome, bakanywa divayi y’urugomo.
18  Ariko inzira y’abakiranutsi ni nk’umucyo ukomeza kugenda wiyongera kugeza ku manywa y’ihangu.
19  Inzira y’ababi yo imeze nk’umwijima w’icuraburindi; ntibamenya ibikomeza kubasitaza.
20  Mwana wanjye, itondere amagambo yanjye kandi utege amatwi ibyo nkubwira.
21  Ntibive imbere y’amaso yawe. Ubibike mu mutima wawe.
22  Kuko ababibona bibabera ubuzima, kandi bigatuma umubiri wabo wose ugubwa neza.
23  Rinda umutima wawe kurusha ibindi byose bikwiriye kurindwa, kuko ari wo amasoko y’ubuzima aturukamo.
24  Ikureho amagambo agoramye kandi ushyire kure yawe iminwa iriganya.
25  Amaso yawe ajye areba imbere adakebakeba; koko rero, amaso yawe ajye atumbira imbere yawe.
26  Jya uringaniriza ibirenge byawe inzira, kandi inzira zawe zose zikomere.
27  Ntukerekeze iburyo cyangwa ibumoso. Kura ikirenge cyawe mu bibi.
26  Nk’uko shelegi idakwiriye mu mpeshyi, n’imvura mu gihe cy’isarura, ni ko n’icyubahiro kidakwiriye umupfapfa.
2  Nk’uko inyoni ihunga hari impamvu n’intashya ikaguruka hari impamvu, ni ko n’umuvumo utaza nta mpamvu nyakuri.
3  Nk’uko ikiboko gikwiriye ifarashi, imikoba na yo ikaba ikwiriye indogobe, ni ko n’inkoni ikwiriye umugongo w’abapfapfa.
4  Ntugasubize umupfapfa ukurikije ubupfapfa bwe, kugira ngo utamera nka we.
5  Subiza umupfapfa ukurikije ubupfapfa bwe, kugira ngo atibwira ko ari umunyabwenge.
6  Umuntu ufata ibintu bye akabishinga umupfapfa, ameze nk’uca ibirenge bye cyangwa uwikururira akaga.
7  Mbese amaguru y’uwaremaye yabasha kuvoma amazi? Ubwo n’akanwa k’abapfapfa kashobora guca umugani.
8  Umuntu uha umupfapfa icyubahiro ameze nk’utsindagira ibuye mu kirundo cy’amabuye.
9  Umugani uva mu kanwa k’abapfapfa umeze nk’amahwa mu kiganza cy’umusinzi.
10  Ukoresha umupfapfa cyangwa umugenzi wihitira, ameze nk’umurashi urasa agahinguranya ibyo abonye byose.
11  Nk’uko imbwa isubira ku birutsi byayo, ni ko n’umupfapfa asubira ku bupfapfa bwe.
12  Ese wigeze kubona umuntu wiyita umunyabwenge? Wakwiringira umupfapfa kumurusha.
13  Umunebwe yaravuze ati “mu nzira hari umugunzu w’intare! Ku karubanda hari intare!”
14  Nk’uko urugi rukomeza kwikaragira ku mapata yarwo, ni ko n’umunebwe akomeza kwigaragura ku buriri bwe.
15  Umunebwe yashoye intoki mu ibakure, ariko abura imbaraga zo kwitamika.
16  Umunebwe yibwira ko ari umunyabwenge kurusha abantu barindwi basubizanya ubwenge.
17  Umugenzi urakazwa n’intonganya zitamureba akazivangamo, ameze nk’ufata imbwa amatwi.
18  Umusazi urasa imyambi yaka umuriro n’imyambi yica,
19  ni nk’umuntu uriganya mugenzi we maze akavuga ati “nikiniraga.”
20  Ahatari inkwi umuriro urazima, kandi ahatari umuntu usebanya amakimbirane arahosha.
21  Umunyamahane wenyegeza intonganya ameze nk’amakara yongerewe ku makara yaka cyangwa inkwi zongerewe mu muriro.
22  Amagambo y’umuntu usebanya ameze nk’ibyokurya bimiraguranwa umururumba, bikamanuka bikagera mu nda.
23  Umuntu ufite iminwa ivuga amagambo meza ariko afite umutima mubi, aba ameze nk’ifeza irabagirana yayagirijwe ku kimene cy’ikibumbano.
24  Umuntu wangana yiyoberanya akoresheje iminwa ye, ariko muri we aba afite uburiganya.
25  Nubwo agira akarimi keza, ntukamwizere kuko mu mutima we haba harimo ibintu birindwi byangwa urunuka.
26  Uburiganya bwe butwikira urwango, ariko ububi bwe buzahishurirwa mu iteraniro.
27  Ucukura umwobo azawugwamo, kandi uhirika ibuye rizagaruka rimugwire.
28  Ururimi ruvuga ibinyoma rwanga uwo rwakomerekeje, kandi akanwa gashyeshya kararimbuza.
11  Yehova yanga urunuka iminzani ibeshya, ariko amabuye y’iminzani yujuje ibipimo aramushimisha.
2  Iyo ubwibone buje, gukorwa n’isoni na byo biraza, ariko ubwenge bufitwe n’abiyoroshya.
3  Ubudahemuka bw’abakiranutsi ni bwo bubayobora, ariko ubutiriganya bw’abariganya buzabarimbuza.
4  Ibintu by’agaciro nta cyo bizamara ku munsi w’uburakari, ariko gukiranuka kuzakiza urupfu.
5  Gukiranuka k’umuntu w’inyangamugayo ni ko kuzagorora inzira ye, ariko umubi we azagushwa n’ububi bwe.
6  Gukiranuka kw’ababoneye kuzabakiza, ariko abariganya bazafatwa no kwifuza kwabo.
7  Iyo umuntu mubi apfuye, ibyiringiro bye birarimbuka; kandi ibyiringiro bishingiye ku bubasha na byo birarimbuka.
8  Umukiranutsi ni we ukizwa mu gihe cy’amakuba, kandi umuntu mubi ajya mu cyimbo cye.
9  Umuhakanyi akoresha akanwa ke akarimbuza mugenzi we, ariko abakiranutsi bakizwa no kugira ubumenyi.
10  Kugira neza kw’abakiranutsi gutuma umugi wishima, kandi iyo ababi barimbutse abantu barangurura ijwi ry’ibyishimo.
11  Umugisha w’abakiranutsi utuma umugi ushyirwa hejuru, ariko akanwa k’ababi karawusenya.
12  Umuntu utagira umutima asuzugura mugenzi we, ariko umuntu ufite ubushishozi bwinshi aricecekera.
13  Umuntu ugenda asebanya amena amabanga, ariko umuntu wizerwa abika ibanga.
14  Iyo abantu batayoboranywe ubwenge baragwa, ariko aho abajyanama benshi bari haboneka agakiza.
15  Uwishingira umunyamahanga bizamugwa nabi, ariko uwanga kugirana amasezerano n’umuntu bakorana mu ntoki yirinda ibibazo.
16  Umugore mwiza agira icyubahiro, ariko abanyagitugu bo bagira ubutunzi.
17  Umugabo ugaragaza ineza yuje urukundo aba agirira neza ubugingo bwe, ariko umuntu w’umugome ashyira umubiri we mu kaga.
18  Umuntu mubi abona ibihembo by’ibinyoma, ariko ubiba gukiranuka abona inyungu z’ukuri.
19  Umuntu ushyigikira gukiranuka azabona ubuzima, ariko uwiruka inyuma y’ibibi yikururira urupfu.
20  Yehova yanga urunuka ab’imitima igoramye, ariko abakomeza kuba inyangamugayo mu nzira zabo baramushimisha.
21  Nubwo ababi bakorana mu ntoki, ntibazabura guhanwa, ariko urubyaro rw’abakiranutsi ruzarokoka.
22  Umugore w’uburanga ariko utagira umutima ameze nk’impeta ya zahabu ku zuru ry’ingurube.
23  Ibyifuzo by’abakiranutsi biba ari byiza gusa, ariko ibyiringiro by’ababi biganisha ku mujinya.
24  Habaho umuntu utanga atitangiriye itama nyamara agakomeza kugwiza ibintu; nanone habaho umuntu wifata ntatange ibikwiriye, ariko bimutera ubukene gusa.
25  Umuntu utanga atitangiriye itama azabyibuha, kandi uvomera abandi cyane na we azavomerwa cyane.
26  Uwanga kugurisha abandi impeke azavumwa, ariko uwemera kuzigurisha azabona imigisha.
27  Ushaka ibyiza azakomeza gushaka kwemerwa, ariko ushaka ibibi bizamugaruka.
28  Uwiringira ubutunzi bwe azagwa, ariko abakiranutsi bazashisha nk’ibibabi bitoshye.
29  Ukururira inzu ye amakuba azafata umuyaga, kandi umupfapfa azaba umugaragu w’ufite umutima w’ubwenge.
30  Imbuto z’umukiranutsi ni igiti cy’ubuzima, kandi uwunguka abantu ni umunyabwenge.
31  Dore umukiranutsi ntazabura guhanwa ari mu isi, nkanswe ababi n’abanyabyaha!
8  Mbese ubwenge ntibukomeza guhamagara, n’ubushishozi bugakomeza kumvikanisha ijwi ryabwo?
2  Buhagarara ahirengeye, ku nzira, mu mahuriro y’imihanda,
3  bugakomeza kurangururira ijwi iruhande rw’imiryango, mu irembo ry’umugi hafi y’aho binjirira buti
4  “Mwa bantu mwe, ni mwe mpamagara; kandi ijwi ryanjye rirabwira abana b’abantu.
5  Mwa bantu mwe mutaraba inararibonye, nimugire amakenga; namwe mwa bapfapfa mwe, nimugire umutima w’ubwenge.
6  Muntege amatwi kuko ibyo mvuga ari iby’ingenzi cyane, kandi ndabumbura akanwa kanjye mvuga ibyo gukiranuka.
7  Akanwa kanjye kavuga ukuri, kandi ubugome ni ikintu iminwa yanjye yanga urunuka.
8  Amagambo ava mu kanwa kanjye yose arakiranuka. Ntihabamo ay’uburiganya cyangwa agoramye.
9  Yose araboneye ku muntu ufite ubushishozi, kandi aratunganye ku bantu bafite ubumenyi.
10  Mwemere igihano cyanjye aho kwemera ifeza, kandi mwemere ubumenyi aho kwemera zahabu y’indobanure.
11  Kuko ubwenge ari bwiza kuruta amabuye ya marijani, kandi mu bindi bintu byose bishimisha nta cyahwana na bwo.
12  “Jyewe bwenge mbana n’amakenga kandi nungutse ubumenyi n’ubushobozi bwo kwiyumvisha ibintu.
13  Gutinya Yehova ni ukwanga ibibi. Nanga kwishyira hejuru n’ubwibone n’inzira mbi n’akanwa kavuga ibigoramye.
14  Nshobora gutanga inama kandi mfite ubwenge. Mfite ubushobozi bwo gusobanukirwa kandi mfite imbaraga.
15  Ntuma abami bakomeza gutegeka, n’abatware bakuru bagashyiraho amategeko akiranuka.
16  Ntuma ibikomangoma bikomeza gutegeka, n’abanyacyubahiro bose bagaca imanza zikiranuka.
17  Abankunda nanjye ndabakunda, kandi abanshaka ni bo bambona.
18  Mfite ubutunzi n’icyubahiro n’umurage w’amahame y’agaciro kenshi no gukiranuka.
19  Imbuto nera ni nziza cyane kuruta zahabu, ndetse kuruta zahabu itunganyijwe, n’umusaruro wanjye ni mwiza cyane kuruta ifeza y’indobanure.
20  Ngendera mu nzira yo gukiranuka, hagati mu mihanda y’imanza zitabera,
21  kugira ngo abankunda bakomeze gukungahazwa; ntuma ibigega byabo bikomeza kuzura.
22  “Yehova ubwe atangira kurema ni jye yahereyeho, ndi uwa mbere mu byo yaremye kera cyane.
23  Nashyizweho uhereye mu bihe bitarondoreka, kuva mu ntangiriro, kuva mu bihe bya kera cyane isi itarabaho.
24  Amazi y’imuhengeri atarabaho narabyawe, hashyizweho imihati nk’iy’umugore uri ku bise, hatarabaho amasoko yuzuye amazi.
25  Imisozi itarashyirwaho, na mbere y’uko udusozi tubaho, narabyawe nk’uko umugore ajya ku bise,
26  igihe yari atararema isi n’ibisambu, n’ubutaka bwo hejuru burumbuka.
27  Igihe yateguraga ijuru nari mpari; igihe yategekaga ko habaho uruziga hejuru y’amazi y’imuhengeri,
28  igihe yashimangiraga ibicu hejuru bigahama, agakomeza amasoko y’amazi y’imuhengeri,
29  igihe yashyiriragaho inyanja itegeko kugira ngo amazi yayo atarengera itegeko rye, igihe yategekaga ko habaho imfatiro z’isi,
30  icyo gihe nari kumwe na we ndi umukozi w’umuhanga, kandi uko bwije n’uko bukeye yarushagaho kunkunda mu buryo bwihariye, nanjye ngahora nishimye imbere ye
31  nkishimira isi ye ituwe, kandi nakundaga cyane abana b’abantu.
32  “None rero bana banjye, muntege amatwi; ni koko, hahirwa abakomeza inzira zanjye.
33  Mwumve impanuro maze mube abanyabwenge, kandi ntimukagire icyo muhinyura.
34  Hahirwa untega amatwi, agahora hafi y’imiryango yanjye ari maso uko bwije n’uko bukeye, akarindira hafi y’inkomanizo z’imiryango yanjye.
35  Kuko umbona wese azabona ubuzima, kandi Yehova aramwemera.
36  Ariko umbura wese aba agiriye nabi ubugingo bwe; abanyanga urunuka bose baba bakunda urupfu.”
30  Amagambo ya Aguri mwene Yake, akubiyemo ubutumwa bukomeye. Amagambo uwo mugabo yabwiye Itiyeli, ayabwira Itiyeli na Ukali.
2  Ndi umuntu utagira ubwenge hanyuma y’abandi bose kandi simfite ubushobozi bwo gusobanukirwa nk’abandi bantu;
3  sinigishijwe ubwenge kandi simfite ubumenyi nk’ubwo Uwera cyane afite.
4  Ni nde wazamutse akajya mu ijuru hanyuma akamanuka? Ni nde wakusanyirije umuyaga mu bipfunsi bye? Ni nde wapfunyitse amazi mu mwitero? Ni nde washyizeho impera z’isi zose? Yitwa nde kandi n’umwana we yitwa nde niba ubizi?
5  Ijambo ry’Imana ryose riraboneye. Abayihungiraho bose ibabera ingabo ibakingira.
6  Ntukagire icyo wongera ku magambo yayo kugira ngo itagucyaha maze ukagaragara ko uri umunyabinyoma.
7  Hariho ibintu bibiri nagusabye. Ntuzabinyime mbere y’uko mfa.
8  Ushyire kure yanjye ikinyoma n’ijambo ritari ukuri. Ntumpe ubukene cyangwa ubukire. Undeke nirire ibyokurya nategekewe,
9  kugira ngo ntahaga maze nkakwihakana, nkavuga nti “Yehova ni nde?” Cyangwa ngakena maze nkiba ngatukisha izina ry’Imana yanjye.
10  Ntugasebye umugaragu kuri shebuja kugira ngo atakuvuma maze ukabarwaho icyaha.
11  Hari abantu bavuma ba se kandi ntibubahe ba nyina.
12  Hari abantu bibwira ko baboneye, nyamara bataruhagiweho amabyi yabo.
13  Hari abantu bafite amaso yishyira hejuru cyane, kandi amaso yabo akibona.
14  Hari abantu bafite amenyo ameze nk’inkota n’inzasaya zimeze nk’ibyuma bibaga, kugira ngo barye imbabare bazimare mu isi, n’abakene babamare mu bantu.
15  Imisundwe ifite abakobwa babiri bahora bavuga bati “duhe, duhe!” Hariho ibintu bitatu bitajya bihaga, ndetse hari bine bitajya bivuga biti “birahagije!”
16  Imva n’inda itabyara, ubutaka budahaga amazi n’umuriro utajya uvuga uti “birahagije!”
17  Ijisho ry’umuntu unnyega se agasuzugura nyina, ibikona byo mu kibaya bizarinogora, kandi abana ba kagoma bazarirya.
18  Hari ibintu bitatu byantangaje cyane, ndetse hari bine ntamenye:
19  uko kagoma igenda mu kirere, uko inzoka igenda ku rutare, uko ubwato bugenda mu nyanja rwagati, n’ukuntu umugabo yitwara ku nkumi.
20  Dore imigenzereze y’umugore w’umusambanyi: yarariye maze yihanagura iminwa, aravuga ati “nta kibi nakoze!”
21  Hari ibintu bitatu bihindisha isi umushyitsi, ndetse hari bine idashobora kwihanganira:
22  iyo umugaragu yabaye umwami n’iyo umupfapfa afite ibyokurya bihagije,
23  iyo umugore wanzwe abonye umugabo, n’iyo umuja asimbuye nyirabuja.
24  Hari ibintu bine bito cyane mu isi ariko bifite ubwenge kamere:
25  ibimonyo ni ubwoko bw’udukoko tudakomeye, nyamara mu mpeshyi byibikira ibyokurya;
26  impereryi ni ubwoko bw’udusimba tudafite imbaraga, nyamara zubaka inzu yazo ku rutare;
27  inzige ntizigira umwami, nyamara zose zigendera hamwe zigabyemo amatsinda;
28  umuserebanya ufatisha amaboko yawo kandi uba mu ngoro y’umwami y’akataraboneka.
29  Hari ibintu bitatu bizi gutambuka neza, ndetse hari bine bigira ingendo nziza:
30  intare, ari na yo nyamaswa irusha izindi zose imbaraga kandi idasubira inyuma imbere y’uwo ari we wese;
31  imbwa y’impigi cyangwa isekurume y’ihene, n’umwami uyoboye umutwe w’abasirikare be.
32  Niba warakoze iby’ubupfapfa ukishyira hejuru, kandi niba warakomeje kubyerekezaho ibitekerezo, ipfuke umunwa.
33  Kuko gucunda amata bizana amavuta, gukanda izuru bikazana amaraso no guhembera uburakari bikazana intonganya.
16  Umuntu wakuwe mu mukungugu ashyira kuri gahunda ibiri mu mutima we, ariko icyo ururimi rusubiza gituruka kuri Yehova.
2  Inzira z’umuntu zose ziba zimutunganiye, ariko Yehova ni we ugera imitima.
3  Ragiza Yehova imirimo yawe, ni bwo imigambi yawe izahama.
4  Ibintu byose Yehova yabiteguye afite umugambi, ndetse n’umuntu mubi yamuteguriye umunsi w’amakuba.
5  Yehova yanga urunuka umuntu wese ufite umutima w’ubwibone, kandi nubwo umuntu yakorana n’undi mu ntoki ntazabura guhanwa.
6  Ikosa ritangirwa impongano binyuze ku neza yuje urukundo n’ukuri, kandi gutinya Yehova bituma umuntu ahindukira akava mu bibi.
7  Iyo Yehova yishimira inzira z’umuntu atuma n’abanzi be babana na we amahoro.
8  Kugira duke turimo gukiranuka biruta kugira byinshi bitarimo ubutabera.
9  Umutima w’umuntu wakuwe mu mukungugu utekereza ku nzira anyuramo, ariko Yehova ni we uyobora intambwe ze.
10  Umwanzuro wahumetswe ukwiriye kuba ku minwa y’umwami, kandi mu gihe aca urubanza akanwa ke ntikagomba kubera.
11  Igipimo cy’ukuri n’iminzani itabeshya ni ibya Yehova, kandi ni we washyizeho amabuye yose apimishwa atwarwa mu ruhago.
12  Abami banga urunuka ibikorwa by’ubugome kuko intebe y’ubwami ikomezwa no gukiranuka.
13  Umwami ukomeye ashimishwa n’iminwa ivuga ibyo gukiranuka, kandi akunda uvuga ibitunganye.
14  Umujinya w’umwami umeze nk’intumwa zizana urupfu, ariko umunyabwenge arawucubya.
15  Mu mucyo wo mu maso h’umwami hari ubuzima, kandi kwemerwa na we bimeze nk’igicu cy’imvura y’itumba.
16  Kuronka ubwenge biruta kure kuronka zahabu, kandi kugira ubushobozi bwo gusobanukirwa biruta kugira ifeza.
17  Inzira y’abakiranutsi ni uguhindukira bakava mu bibi. Urinda inzira ye aba arinda ubugingo bwe.
18  Kwibona bibanziriza kurimbuka, kandi kugira umutima wishyira hejuru bibanziriza kugwa.
19  Ibyiza ni ukwiyoroshya mu mutima ubana n’abicisha bugufi kuruta kugabana iminyago n’abishyira hejuru.
20  Ugaragaza ubushishozi mu bintu azabona ibyiza, kandi hahirwa uwiringira Yehova.
21  Ufite umutima w’ubwenge azitwa ujijutse, kandi uvuga amagambo aryohereye agira ubushobozi bwo kwemeza.
22  Abafite ubushishozi bubabera isoko y’ubuzima, kandi igihano cy’abapfapfa ni ubupfapfa.
23  Umutima w’umunyabwenge utuma akanwa ke kagaragaza ubushishozi, kandi wongerera iminwa ye ubushobozi bwo kwemeza.
24  Amagambo ashimishije ameze nk’umushongi w’ubuki bwo mu binyagu; aryohera ubugingo kandi akiza amagufwa.
25  Hari inzira umuntu abona ko itunganye, ariko amaherezo yayo ni urupfu.
26  Ubugingo bw’umunyamwete bumutera gukorana umwete, kuko akanwa ke kamuhata cyane.
27  Umuntu utagira umumaro azikura ibibi, kandi iminwa ye ivuga amagambo ameze nk’umuriro ukongora.
28  Umunyamatiku ahora akurura amakimbirane, kandi usebanya atanya incuti magara.
29  Umunyarugomo ashuka mugenzi we akamujyana mu nzira itari nziza.
30  Yicirana ijisho acura imigambi mibisha. Asohoza imigambi ye mibi amwenyura.
31  Imvi ni ikamba ry’ubwiza iyo ribonewe mu nzira yo gukiranuka.
32  Utinda kurakara aruta umunyambaraga, kandi umenya kwifata aruta uwigarurira umugi.
33  Abantu bakorera ubufindo mu kinyita cy’umwambaro, ariko umwanzuro wose uturuka kuri Yehova.
18  Uwitarura abandi aba ashaka kugera ku byo ararikiye bishingiye ku bwikunde, akanga ubwenge bwose.
2  Umupfapfa ntiyishimira ubushishozi, ahubwo yishimira kugaragaza ibiri mu mutima we.
3  Iyo umuntu mubi aje agasuzuguro na ko karaza, kandi gukorwa n’isoni bizana n’umugayo.
4  Amagambo y’umuntu ameze nk’amazi maremare, kandi isoko y’ubwenge ni nk’umugezi ududubiza.
5  Si byiza gutonesha umuntu mubi, kandi si byiza kurenganya umukiranutsi mu rubanza.
6  Iminwa y’umupfapfa yishora mu ntonganya, kandi akanwa ke kihamagarira inkoni.
7  Akanwa k’umupfapfa ni ko kamurimbuza, kandi iminwa ye igusha ubugingo bwe mu mutego.
8  Amagambo y’umuntu usebanya ameze nk’ibyokurya bimiraguranwa umururumba, bikamanuka bikagera mu nda.
9  Umuntu unebwa mu murimo we aba ari umuvandimwe w’umurimbuzi.
10  Izina rya Yehova ni umunara ukomeye. Umukiranutsi awirukiramo akabona uburinzi.
11  Ibintu by’agaciro by’umukire ni wo mugi we ukomeye, kandi mu bwenge bwe yumva bimeze nk’urukuta rumurinda.
12  Mbere y’uko umuntu agwa, umutima we ubanza kwishyira hejuru, kandi kwicisha bugufi bibanziriza icyubahiro.
13  Usubiza atarumva neza ikibazo aba agaragaje ubupfapfa, kandi bimukoza isoni.
14  Umutima ukomeye utuma umuntu ashobora kwihanganira indwara ye, ariko umutima wihebye ni nde wawihanganira?
15  Umutima w’umuntu ujijutse wunguka ubumenyi, kandi ugutwi kw’abanyabwenge gushakisha ubumenyi.
16  Impano y’umuntu imwugururira irembo rigari, kandi iramuyobora ikamugeza imbere y’abakomeye.
17  Ubanje kuvuga mu rubanza asa n’ufite ukuri, ariko iyo mugenzi we aje aramuhinyuza.
18  Ubufindo buhosha amakimbirane, ndetse bukiranura n’abanyambaraga.
19  Umuvandimwe wakorewe icyaha araruhanya kuruta umugi ukomeye, kandi habaho amakimbirane amera nk’ibihindizo byugariye igihome.
20  Inda y’umuntu ihaga imbuto z’akanwa ke, kandi ahaga umusaruro w’ibiva mu minwa ye.
21  Urupfu n’ubuzima byombi biri mu maboko y’ururimi, kandi urukunda azarya imbuto zarwo.
22  Ubonye umugore mwiza aba abonye ikintu cyiza, kandi yemerwa na Yehova.
23  Umukene avuga yinginga, ariko umukire asubizanya umwaga.
24  Habaho incuti ziba ziteguye kumarana, ariko habaho incuti inamba ku muntu ikamurutira umuvandimwe.
17  Agace k’umugati wumye karimo umutuzo, karuta inzu yuzuye ibitambo birimo intonganya.
2  Umugaragu ugaragaza ubushishozi azategeka umwana ukora ibiteye isoni, kandi azaraganwa n’abavandimwe be.
3  Ifeza itunganyirizwa mu mvuba, naho zahabu igatunganyirizwa mu ruganda, ariko Yehova ni we ugenzura imitima.
4  Ukora ibibi atega amatwi akanwa kavuga ibyo kugira nabi, kandi umunyabinyoma atega amatwi ururimi ruteza ibyago.
5  Unnyega umukene aba atuka uwamuremye, kandi uwishimira ibyago by’abandi ntazabura guhanwa.
6  Ikamba ry’abasaza ni abuzukuru, kandi ubwiza bw’abana ni ba se.
7  Iminwa ivuga ibyo gukiranuka ntiyizihira umupfapfa; ariko birushaho kuba bibi iyo iminwa y’umunyacyubahiro ivuga ibinyoma.
8  Impano ni ibuye ry’agaciro rituma nyirayo yemerwa. Aho yerekeye hose, agira icyo ageraho.
9  Utwikira ibicumuro aba ashaka urukundo, kandi ukomeza kubyasasa atanya incuti magara.
10  Gucyaha umuntu ujijutse bimugirira akamaro cyane kuruta gukubita umupfapfa inkoni ijana.
11  Umuntu mubi ahora ashaka kwigomeka, kandi intumwa imutumweho igenda ifite ubugome.
12  Aho guhura n’umupfapfa mu bupfapfa bwe wahura n’idubu yapfushije abana bayo.
13  Uwitura inabi ineza yagiriwe, ibibi ntibizava mu nzu ye.
14  Intangiriro y’amakimbirane ni nk’umuntu ugomoroye amazi; bityo rero, ujye wigendera intonganya zitaravuka.
15  Uwita umuntu mubi umukiranutsi n’uwita umukiranutsi umuntu mubi, bombi Yehova abanga urunuka.
16  Kuki umupfapfa abona uburyo bwo kuronka ubwenge kandi atagira umutima?
17  Incuti nyakuri igukunda igihe cyose, kandi ikubera umuvandimwe mu gihe cy’amakuba.
18  Umuntu utagira umutima akorana mu ntoki, akishingira undi imbere ya mugenzi we.
19  Ukunda ibicumuro wese aba akunda intambara, kandi umuntu wese ugira irembo rye rirerire aba ashaka kurimbuka.
20  Ufite umutima ugoramye ntazabona ibyiza, kandi ufite ururimi rurimanganya azahura n’ibyago.
21  Umugabo ubyaye umwana w’umupfapfa bimutera agahinda, kandi umugabo wabyaye umwana w’umupfayongo ntiyishima.
22  Umutima unezerewe urakiza, ariko umutima wihebye wumisha amagufwa.
23  Umuntu mubi yakira impongano mu ibanga kugira ngo agoreke urubanza.
24  Ubwenge buri imbere y’umuntu ujijutse, ariko amaso y’umupfapfa azerera ku mpera y’isi.
25  Umwana w’umupfapfa atera se agahinda, kandi agatuma nyina wamubyaye agira intimba.
26  Si byiza guca umukiranutsi icyiru, kandi ntibikwiriye gukubita abanyacyubahiro.
27  Uwifata mu byo avuga aba ari umunyabwenge, kandi umuntu ufite ubushishozi aratuza.
28  Ndetse n’umupfapfa iyo yicecekeye bagira ngo ni umunyabwenge, n’ufunze umunwa we bakagira ngo arajijutse.
9  Ubwenge nyakuri bwiyubakiye inzu, bubaza n’inkingi zayo ndwi.
2  Bwateguye amatungo yo kubaga, butegura divayi ikaze kandi butegura ameza yabwo.
3  Bwatumye abaja babwo, kugira ngo buhamagare buri ahirengeye mu mugi, buti
4  “umuntu wese utaraba inararibonye nahindukire aze hano.” Bubwira umuntu wese utagira umutima buti
5  “nimuze murye ku mugati munywe no kuri divayi nakangaje.
6  Mwitandukanye n’abataraba inararibonye kugira ngo mukunde mubeho kandi mugendere mu nzira yo gusobanukirwa mudakebakeba.”
7  Ukosora umukobanyi aba ashaka kwisuzuguza, kandi ucyaha umuntu mubi aba ashaka kwikoraho.
8  Ntugacyahe umukobanyi kugira ngo atakwanga. Ujye ucyaha umunyabwenge na we azagukunda.
9  Igisha umunyabwenge na we azarushaho kuba umunyabwenge. Ungura umukiranutsi ubumenyi na we azarushaho kumenya.
10  Gutinya Yehova ni intangiriro y’ubwenge, kandi kumenya Uwera cyane ni byo bituma umuntu asobanukirwa.
11  Kuko nzatuma urama iminsi myinshi, kandi imyaka yawe yo kubaho iziyongera.
12  Niba warabaye umunyabwenge, wabaye umunyabwenge ku bwawe; kandi niba warakobanye bizakugaruka wowe ubwawe.
13  Umugore w’umupfu arasamara. Ntareba kure kandi nta cyo amenya.
14  Yicaye ku ntebe mu muryango w’inzu ye, ahirengeye mu mugi,
15  kugira ngo ahamagare abahisi n’abagenzi bitambukira badakebakeba ati
16  “utaraba inararibonye wese nahindukire aze hano.” Nanone abwira umuntu wese utagira umutima ati
17  “amazi y’amibano araryoha, kandi ibyokurya biririwe ahihishe birashimisha.”
18  Ariko uwo muntu ntiyamenye ko abapfuye batagira icyo bimarira ari ho bari, kandi ko abahamagawe n’uwo mugore bari hasi mu mva.
28  Umuntu mubi ahunga nta wumwirukanye, ariko abakiranutsi bameze nk’umugunzu w’intare wiyizeye.
2  Iyo igihugu kirimo ibicumuro, abatware bacyo basimburana ari benshi, ariko umuntu ushishoza akamenya ibikwiriye atuma umutware aramba ku butegetsi.
3  Umugabo w’umukene uriganya aboroheje ameze nk’imvura ikukumba byose ntihaboneke ibyokurya.
4  Abareka amategeko bashima umuntu mubi, ariko abakomeza amategeko bahagurukira kubarwanya.
5  Abakunda gukora ibibi ntibashobora gusobanukirwa imanza zitabera, ariko abashaka Yehova bashobora gusobanukirwa ibintu byose.
6  Umukene ugendera mu nzira itunganye aruta umuntu ugendera mu nzira zigoramye nubwo yaba ari umukire.
7  Umwana ujijutse yumvira amategeko, ariko ugirana ubucuti n’abanyandanini akoza se isoni.
8  Uwigwizaho ibintu by’agaciro yaka abantu inyungu cyangwa akabashakamo indonke, aba abirundanya kugira ngo bizabe iby’ugirira neza aboroheje.
9  Uwiziba amatwi ngo atumva amategeko, n’isengesho rye riba ari ikintu cyangwa urunuka.
10  Uyobya abakiranutsi agatuma bagendera mu nzira mbi na we azagwa mu rwobo yicukuriye, ariko abantu b’indakemwa bo bazatunga ibyiza.
11  Umukire yiyita umunyabwenge, ariko umuntu woroheje ufite ubushishozi aramuhinyuza.
12  Iyo abakiranutsi bishimye biba ari byiza cyane, ariko iyo ababi bafashe ubutegetsi, abantu bariyoberanya.
13  Uhisha ibicumuro bye nta cyo azageraho, ariko ubyatura kandi akabireka azababarirwa.
14  Hahirwa umuntu uhora atinya, ariko uwinangira umutima azahura n’akaga.
15  Umutegetsi mubi utegeka abantu boroheje ameze nk’intare itontoma cyangwa idubu ivudukanye umuhigo.
16  Umuyobozi utagira ubushishozi nyakuri akora ibintu byinshi by’uburiganya, ariko uwanga indamu mbi azarama iminsi myinshi.
17  Umuntu uremerewe n’urubanza rw’amaraso y’ubugingo yishe, azahunga kugeza aguye mu rwobo. Ntihakagire abamutangira.
18  Ugendera mu nzira iboneye azakizwa, ariko ugendera mu nzira zigoramye azagwa ubuteguka.
19  Uhinga ubutaka bwe azagira ibyokurya bihagije, ariko ukurikira ibitagira umumaro azahaga ubutindi.
20  Umuntu w’indahemuka azabona imigisha myinshi, ariko uwihutira kuronka ubutunzi ntazakomeza kuba umwere.
21  Kurobanura ku butoni si byiza, kandi si byiza ko umuntu w’umugabo acumuzwa n’akamanyu k’umugati.
22  Umuntu ufite ijisho rirarikira yiruka inyuma y’ibintu by’agaciro, ariko ntamenye ko ubukene buzamugwa gitumo.
23  Ucyaha umuntu, nyuma yaho azatoneshwa kurusha ushyeshyengesha ururimi rwe.
24  Uwiba se na nyina maze akavuga ati “nta cyaha nakoze,” aba ari mugenzi w’umurimbuzi.
25  Umuntu ufite umutima w’ubwibone akurura amakimbirane, ariko uwiringira Yehova azabyibuha.
26  Uwiringira umutima we ni umupfapfa, ariko ugendera mu nzira y’ubwenge azarokoka.
27  Uha umukene ntazakena, ariko umwima amaso azavumwa imivumo myinshi.
28  Iyo ababi bahagurutse abantu barihisha, ariko iyo barimbutse abakiranutsi baba benshi.
27  Ntukiratane iby’ejo kuko utazi icyo uwo munsi uhatse.
2  Ujye ushimwa n’umunyamahanga aho gushimwa n’akanwa kawe, kandi ujye ushimwa n’abandi aho gushimwa n’iminwa yawe.
3  Ibuye riraremera n’umusenyi ni umutwaro, ariko kubuzwa amahwemo n’umupfapfa biremera kurusha ibyo byombi.
4  Uburakari bukaze bubamo ubugome kandi umujinya umeze nk’isuri, ariko se ni nde wakwihanganira ishyari?
5  Gucyaha umuntu ku mugaragaro  biruta urukundo ruhishwe.
6  Ibikomere bitewe n’umukunzi bizanwa n’ubudahemuka, ariko umuntu ukwanga no kugusoma ubwabyo ugomba kubimwingingira.
7  Uwijuse akandagira mu buki, ariko ushonje ibisharira byose biramuryohera.
8  Umuntu uhunga akava iwe, ameze nk’inyoni ihunga ikava mu cyari cyayo.
9  Amavuta n’umubavu bishimisha umutima nk’uko umuntu ashimishwa n’incuti imuhaye inama zivuye ku mutima.
10  Ntugate incuti yawe cyangwa incuti ya so, kandi ntukirushye ujya gutabaza umuvandimwe wawe umunsi wagize ibyago, kuko umuturanyi uri hafi aruta umuvandimwe uri kure.
11  Mwana wanjye, gira ubwenge kandi ushimishe umutima wanjye, kugira ngo mbashe gusubiza untuka.
12  Umunyamakenga iyo abonye amakuba aje arihisha, ariko utaraba inararibonye arakomeza akagenda agahura n’akaga.
13  Fatira umwambaro w’umuntu niba yarishingiye umunyamahanga, kandi niba yaragiranye imishyikirano n’umugore wiyandarika, umwake ingwate.
14  Uzinduka kare mu gitondo akajya kwifuriza mugenzi we umugisha asakuza, bizamubera nk’umuvumo.
15  Umugore w’ingare ameze nk’igisenge kiva kikirukana umuntu mu gihe cy’imvura idahita.
16  Umuhishe aba ameze nk’uhishe umuyaga, ukuboko kwe kw’iburyo kujya kumufata kugahura n’amavuta.
17  Nk’uko icyuma gityaza ikindi, ni ko n’umuntu atyaza mugenzi we.
18  Urinda igiti cy’umutini azarya imbuto zacyo, kandi urinda shebuja azahabwa icyubahiro.
19  Nk’uko umuntu yirebera mu mazi, ni ko n’umutima w’umuntu wirebera mu w’undi.
20  Nk’uko imva n’ahantu ho kurimbukira bidahaga, ni ko n’amaso y’umuntu adahaga.
21  Ifeza itunganyirizwa mu mvuba, naho zahabu igatunganyirizwa mu ruganda, kandi ishimwe ry’umuntu rigaragaza uwo ari we.
22  Niyo wafata umuhini ugasekurira umupfapfa mu isekuru hamwe n’impeke zisekuye ukamunoza, ubupfapfa bwe ntibwamuvamo.
23  Ukwiriye kumenya neza uko umukumbi wawe umeze, kandi ujye ushyira umutima ku matungo yawe,
24  kuko ubutunzi butazahoraho iteka ryose kandi ikamba ntirizahoraho ibihe byose.
25  Ubwatsi bubisi bwavuyeho haboneka ubwatsi bushya, kandi ibyatsi byo mu misozi byararundanyijwe.
26  Amasekurume y’intama akiri mato ni yo akwambika, n’amasekurume y’ihene ni ikiguzi cy’umurima.
27  Uzagira amahenehene ahagije agutunge wowe n’abo mu rugo rwawe, kandi abesheho abakobwa bawe.
7  Mwana wanjye, ukomeze amagambo yanjye kandi amategeko yanjye uyizirikeho.
2  Ukomeze amategeko yanjye kugira ngo ukunde ubeho, kandi uyarinde nk’imboni y’ijisho ryawe.
3  Ujye uyahambira ku ntoki zawe kandi uyandike ku mutima wawe.
4  Ubwire ubwenge uti “uri mushiki wanjye,” naho ubushobozi bwo gusobanukirwa ubwite “mwene wanyu,”
5  kugira ngo bikurinde umugore wiyandarika, bikurinde umugore w’umunyamahanga uvuga utugambo turyohereye.
6  Nari mu idirishya ry’inzu yanjye maze ndeba hanze
7  kugira ngo nitegereze abantu bataraba inararibonye. Mu bahungu nabonyemo umusore utagira umutima, aranshishikaza cyane.
8  Yagendaga mu muhanda, hafi y’aho uwo mugore yari atuye mu ihuriro ry’imihanda, maze yerekeza ku nzu ye.
9  Hari nimugoroba mu kabwibwi, bugiye kwira, ku mugoroba wa joro.
10  Nuko umugore aza kumusanganira yambaye imyenda y’indaya kandi afite ubucakura mu mutima.
11  Ni umugore usamara kandi w’impambiranyi. Akarenge ke ntigahama mu nzu.
12  Rimwe aba ari hanze, ubundi akaba ari ku karubanda, ubundi akaba ari hafi y’ihuriro ry’imihanda ari ho ategerereje.
13  Afata uwo musore maze aramusoma, amubwira nta soni ati
14  “Nagombaga gutura ibitambo bisangirwa, kandi uyu munsi nahiguye imihigo yanjye.
15  Ni yo mpamvu naje kugusanganira nshaka mu maso hawe kugira ngo nkubone.
16  Uburiri bwanjye nabushashe neza kandi nabworosheho imyenda myiza y’amabara menshi yo muri Egiputa.
17  Nabuminjagiyeho ishangi n’umusagavu n’umubavu wa sinamomu.
18  Ngwino tunywe urukundo rwacu dushire inyota tugeze mu gitondo, twishimane tugaragarizanya urukundo.
19  Kuko umugabo wanjye adahari; yagiye mu rugendo rwa kure.
20  Yagiye yitwaje uruhago rw’amafaranga kandi azagaruka mu rugo ukwezi kuzoye.”
21  Nuko amuyobesha ubuhanga bwe bwinshi bwo kwemeza, amushukisha iminwa ye ishyeshya.
22  Ako kanya uwo musore ahita amukurikira ameze nk’ikimasa kigiye kubagwa, cyangwa umupfapfa babohesheje imihama bamujyanye mu ihaniro,
23  kugeza igihe umwambi wamuhinguranyirije umwijima, ameze nk’inyoni yihutira kugwa mu mutego; ntiyamenye ko ibyo bishyira ubugingo bwe mu kaga.
24  None rero bana banjye, nimuntege amatwi kandi mwitondere amagambo aturuka mu kanwa kanjye.
25  Umutima wawe ntugateshuke ngo werekere mu nzira ze, kandi ntugacaracare mu mihanda y’iwe.
26  Kuko abo yagushije bagapfa ari benshi, kandi abo akomeje kwica na bo ni benshi.
27  Inzu ye ni inzira igana mu mva, imanuka ijya aho abapfuye bari.
23  Niwicarana n’umwami kugira ngo musangire, ujye witondera cyane ibiri imbere yawe,
2  kandi niba ururumbira ibyokurya, ujye ufatira icyuma ku muhogo wawe.
3  Ntukararikire ibyokurya bye biryoshye, kuko ari ibyokurya by’ibinyoma.
4  Ntukirushye ushaka ubutunzi, kandi ntukishingikirize ku buhanga bwawe.
5  Mbese wigeze uburabukwa kandi nta buriho? Dore bwitera amababa nk’aya kagoma maze bukaguruka bwerekeza iy’ikirere.
6  Ntukarye ibyokurya by’umuntu uba gito cyangwa ngo urarikire ibyokurya bye biryoshye.
7  Kuko aba yabanje kubitekerezaho mu mutima we. Arakubwira ati “rya kandi unywe,” nyamara umutima we ntuba uri kumwe nawe.
8  Ibyo wariye uzabiruka, kandi uzaba wapfushije ubusa amagambo yawe meza.
9  Ntukagire icyo ubwira umupfapfa kuko azasuzugura amagambo yawe y’ubwenge.
10  Ntukimure urubibi rwa kera kandi ntukajye mu murima w’imfubyi,
11  kuko Umucunguzi wazo akomeye; we ubwe azazirengera akuburanye.
12  Shishikariza umutima wawe kwemera igihano, n’ugutwi kwawe ugushishikarize kumva amagambo y’ubwenge.
13  Ntukareke guhana umwana, kuko numukubita inkoni atazapfa.
14  Uzamukubite inkoni kugira ngo ubuze ubugingo bwe kujya mu mva.
15  Mwana wanjye, umutima wawe nugira ubwenge, umutima wanjye na wo uzishima.
16  Kandi iminwa yawe nivuga ibyo gukiranuka, impyiko zanjye na zo zizishima.
17  Umutima wawe ntukagirire ishyari abanyabyaha, ahubwo ujye utinya Yehova umunsi wose.
18  Ni bwo uzagira imibereho myiza mu gihe kizaza, kandi ibyiringiro byawe ntibizakurwaho.
19  Mwana wanjye, tega amatwi maze ube umunyabwenge kandi uyobore umutima wawe mu nzira ikwiriye.
20  Ntukabe mu bantu banywa divayi nyinshi, no hagati y’abanyandanini bakunda kurya inyama.
21  Kuko umusinzi n’umunyandanini bazakena, kandi ukunda ibitotsi bizamwambika ubushwambagara.
22  Jya wumvira so wakubyaye, kandi ntugasuzugure nyoko bitewe n’uko ashaje.
23  Gura ukuri kandi ntukakugurishe, ugure n’ubwenge n’impanuro n’ubuhanga.
24  Se w’umukiranutsi azishima rwose, kandi se w’umunyabwenge azamwishimira.
25  So na nyoko bazishima, kandi nyoko wakubyaye azanezerwa.
26  Mwana wanjye, umpe umutima wawe kandi amaso yawe ajye yishimira inzira zanjye.
27  Kuko indaya ari urwobo rurerure, kandi umugore wiyandarika ni iriba rifunganye.
28  Mu by’ukuri, yubikira nk’umwambuzi kandi yongera umubare w’abagabo b’abariganya.
29  Ni nde ubonye ishyano? Ni nde uguwe nabi? Ni nde ugirana amakimbirane n’abandi? Ni nde ufite imihangayiko? Ni nde ufite inguma zitagira impamvu? Ni nde ufite amaso yatukuye?
30  Ni abamara igihe kirekire biteretse divayi, bagashakisha divayi ikaze.
31  Ntukarebe divayi uko itukura, uko itera ibishashi mu gikombe n’ukuntu imanuka neza mu muhogo.
32  Amaherezo iryana nk’inzoka, kandi igira ubumara nk’ubw’impiri.
33  Amaso yawe azabona ibintu bidasanzwe, n’umutima wawe uzavuga ibigoramye.
34  Uzamera nk’uryamye mu nyanja rwagati, mbese nk’uryamye hejuru y’inkingi ishinze mu bwato.
35  Uzavuga uti “bankubise ariko sinarwaye; bampondaguye ariko sinabimenye. Nzakanguka ryari ngo nongere njye gushaka icyo ninywera?”
22  Ibyiza ni ukugira izina ryiza kuruta kugira ubutunzi bwinshi, kandi kwemerwa biruta ifeza na zahabu.
2  Umukire n’umukene barahuye, kandi bose ni Yehova wabaremye.
3  Umunyamakenga iyo abonye amakuba aje arihisha, ariko utaraba inararibonye arakomeza akagenda agahura n’akaga.
4  Kwicisha bugufi no gutinya Yehova bihesha ubutunzi n’icyubahiro n’ubuzima.
5  Amahwa n’imitego biba mu nzira y’umuntu ugoramye, ariko urinda ubugingo bwe azabigendera kure.
6  Toza umwana inzira akwiriye kunyuramo; ndetse n’igihe azaba amaze gusaza, ntazateshuka ngo ayivemo.
7  Umukire ategeka abakene, kandi uguza aba ari umugaragu w’umugurije.
8  Ubiba gukiranirwa azasarura ibibi, kandi inkoni y’umujinya we izakurwaho.
9  Urebana impuhwe azabona imigisha, kuko yahaye uworoheje ibyokurya.
10  Irukana umukobanyi kugira ngo amakimbirane ashire kandi imanza n’agasuzuguro birangire.
11  Ukunda umutima utanduye kandi akagira iminwa ivuga amagambo meza, azaba incuti y’umwami.
12  Amaso ya Yehova yarinze ubumenyi, ariko asenya amagambo y’umuriganya.
13  Umunebwe yaravuze ati “hanze hari intare! Ninsohoka iransinda ku karubanda!”
14  Akanwa k’abagore biyandarika ni urwobo rurerure; uwo Yehova yamaganye azarugwamo.
15  Ubupfapfa buhambiriwe ku mutima w’umwana, ariko inkoni ihana izabumucaho.
16  Uriganya uworoheje kugira ngo yirundanyirizeho ibintu byinshi, kimwe n’uha umukire, bose ntibazabura gukena.
17  Tega amatwi wumve amagambo y’abanyabwenge kugira ngo ushishikarize umutima wawe kwemera ubumenyi ntanga,
18  kuko ari byiza ko uyabika mu nda yawe kugira ngo uyakomeze ahore ku minwa yawe.
19  Uyu munsi nguhaye ubumenyi kugira ngo ujye wiringira Yehova.
20  Mbese sinakwandikiye nkugira inama nkakungura n’ubumenyi,
21  kugira ngo nkwereke ukuri kw’amagambo y’ukuri, maze nawe nusubiza uwagutumye umusubize amagambo y’ukuri?
22  Ntukambure uworoheje bitewe n’uko yoroheje, kandi ntugahonyorere imbabare mu irembo.
23  Kuko Yehova ubwe azabarenganura, kandi azambura ubugingo ababambura.
24  Ntukagirane ubucuti n’umuntu ukunda kurakara, kandi ntukagendane n’umuntu ukunda kugira umujinya mwinshi,
25  kugira ngo utigana inzira ze maze ukagusha ubugingo bwawe mu mutego.
26  Ntukajye mu bantu bakorana mu ntoki bishingira imyenda y’abandi.
27  Kuki barinda kugutwara uburiri uryamaho wabuze icyo wishyura?
28  Ntukimure urubibi rwa kera rwashyizweho na ba sokuruza.
29  Ese wabonye umuntu w’umuhanga mu byo akora? Imbere y’abami ni ho azahagarara; ntazahagarara imbere ya rubanda rugufi.
6  Mwana wanjye, niba warishingiye mugenzi wawe, niba waragiranye amasezerano n’umunyamahanga mugakorana mu ntoki,
2  niba waraguye mu mutego w’amagambo yaturutse mu kanwa kawe, ugafatwa n’amagambo y’akanwa kawe,
3  mwana wanjye, kubera ko waguye mu maboko ya mugenzi wawe, bigenze utya kugira ngo wibohore: genda wicishe bugufi, winginge mugenzi wawe umutitiriza.
4  Ntukemerere amaso yawe gusinzira, kandi ntukemerere amaso yawe gutora agatotsi.
5  Ibohore nk’isirabo iva mu maboko y’umuhigi, nk’inyoni iva mu maboko y’umutezi w’inyoni.
6  Wa munebwe we, sanga ikimonyo; witegereze imigenzereze yacyo maze ube umunyabwenge.
7  Nubwo kitagira umuyobozi cyangwa umutware cyangwa umutegetsi,
8  cyitegurira ibyokurya mu mpeshyi kandi kikihunikira ibyokurya mu gihe cy’isarura.
9  Wa munebwe we, uzaryamira ugeze ryari? Uzakanguka ryari?
10  Reka nongere nsinzire ho gato, mpunikire ho gato, nirambike ho gato nipfunyapfunye;
11  ubukene buzakugwa gitumo bumeze nk’umwambuzi, n’ubutindi bugutere bumeze nk’umuntu witwaje intwaro.
12  Umuntu utagira umumaro, w’inkozi y’ibibi, agenda avuga amagambo agoramye,
13  akicirana ijisho, agacisha amarenga ikirenge cye n’intoki ze.
14  Umutima we warononekaye. Ahora acura imigambi yo kugira nabi. Ahora akurura amakimbirane.
15  Ni yo mpamvu ibyago bizamugeraho bimutunguye; azavunika mu kanya nk’ako guhumbya, kandi ntazabona ikimukiza.
16  Hariho ibintu bitandatu Yehova yanga; ndetse ni birindwi ubugingo bwe bwanga urunuka:
17  amaso y’ubwibone, ururimi rubeshya n’amaboko avusha amaraso y’utariho urubanza,
18  umutima ucura imigambi mibisha, ibirenge byirukira kugira nabi,
19  umuhamya ushinja ibinyoma n’umuntu wese ukurura amakimbirane hagati y’abavandimwe.
20  Mwana wanjye, jya ukomeza itegeko rya so kandi ntukareke icyo nyoko agutegeka.
21  Uhore ubihambiriye ku mutima wawe; ubyizirike mu ijosi.
22  Mu gihe uzaba ugenda bizakuyobora; mu gihe uzaba uryamye bizakurinda, kandi nukanguka, bizakwitaho.
23  Kuko itegeko ari itara, kandi amategeko ni urumuri, n’ibihano bikosora ni inzira y’ubuzima,
24  kugira ngo bikurinde umugore mubi, kandi bikurinde akarimi gashyeshya k’umugore wiyandarika.
25  Ntukifuze ubwiza bwe mu mutima wawe kandi ntakakureshyeshye amaso ye meza,
26  kuko umugore w’indaya atuma umuntu asigara ku kamanyu k’umugati, kandi umugore w’undi mugabo ahiga ubugingo bw’igiciro cyinshi.
27  Mbese umuntu yashyira umuriro mu gituza cye imyenda ye ntishye?
28  Cyangwa umuntu yakandagira amakara yaka, ibirenge bye ntibibabuke?
29  Uko ni ko bigendekera umuntu wese uryamana n’umugore wa mugenzi we; umukoraho wese ntazabura guhanwa.
30  Abantu ntibasuzugura umujura bitewe gusa n’uko yibye ashonje, ashaka guhaza ubugingo bwe.
31  Ariko iyo afashwe, ibyo yibye abiriha ibibikubye karindwi, agatanga ibintu byose by’agaciro byo mu nzu ye.
32  Umuntu wese usambana n’umugore ntagira umutima; ubikora arimbuza ubugingo bwe.
33  Azabona ibyago atakaze n’icyubahiro, kandi igisebo cye ntikizahanagurika.
34  Kuko ifuhe ry’umugabo rimutera kurakara cyane, kandi ntazagira impuhwe ku munsi wo guhora.
35  Ntazita ku ncungu iyo ari yo yose, kandi naho impano umuha zaba ari nyinshi zite, ntazemera.
31  Amagambo y’umwami Lemuweli akubiyemo ubutumwa bukomeye nyina yamubwiye amukosora:
2  Nkubwire iki se mwana wanjye, nkubwire iki mwana nikuriye mu nda, kandi nkubwire iki mwana wanjye nahigiye umuhigo?
3  Ntugahe abagore imbaraga zawe, kandi inzira zawe ntukazerekeze mu birimbuza abami.
4  Lemuweli we, ntibikwiriye ko abami banywa divayi, ibyo ntibikwiriye rwose ku bami, kandi ntibikwiriye ko abatware bakuru babaririza bati “inzoga zahiye he?,”
5  kugira ngo hatagira unywa maze akibagirwa ibyategetswe kandi akagoreka urubanza rw’imbabare.
6  Ibinyobwa bisindisha mubihe ugiye gupfa, na divayi muyihe ufite intimba ku mutima,
7  kugira ngo anywe yibagirwe ubukene bwe kandi ye kongera kwibuka ingorane ze.
8  Bumbura akanwa kawe uvugire abadashobora kuvuga, uburanire abagiye gupfa bose.
9  Bumbura akanwa kawe uce urubanza rutabera kandi urenganure imbabare n’umukene.
10  Umugore ushoboye ni nde wamubona? Agaciro ke karuta kure ak’amabuye ya marijani.
11  Umutima w’umugabo we uramwiringira, kandi nta cyo abura.
12  Mu minsi yose yo kubaho kwe, amuhesha ingororano y’ibyiza, si ibibi.
13  Yashatse ubwoya n’ubudodo bwiza cyane kandi akora ibyo amaboko ye yishimira byose.
14  Ameze nk’amato y’abacuruzi; ibyokurya bye abikura kure cyane.
15  Abyuka kare butaracya, agaha abo mu rugo rwe ibyokurya kandi agaha abaja be umugabane bagenewe.
16  Yarambagije umurima maze arawugura; yateye uruzabibu ruvuye mu mbuto z’amaboko ye.
17  Yakenyeye imbaraga kandi akomeza amaboko ye.
18  Yabonye ko ubucuruzi bwe bugenda neza; itara rye ntirizima nijoro.
19  Yarambuye amaboko ye afata igiti gitunganyirizwaho ubudodo, kandi amaboko ye afata igiti babuzingiraho.
20  Yaramburiye ibiganza imbabare, kandi yarambuye amaboko afasha umukene.
21  Ntagirira impungenge abo mu rugo rwe mu gihe cy’imbeho, kuko bose baba bambaye imyenda ibiri yomekeranye.
22  Yiboheye ibyo kwiyorosa, kandi imyambaro ye iboshye mu budodo bwiza cyane no mu bwoya buteye ibara ry’isine.
23  Umugabo we amenyekana mu marembo iyo yicaranye n’abakuru bo mu gihugu.
24  Yaboshye amakanzu arayagurisha, n’imikandara ayiha abacuruzi.
25  Imbaraga n’icyubahiro ni byo myambaro ye, kandi ntatinya ejo hazaza.
26  Abumbura akanwa ke akavuga iby’ubwenge, kandi itegeko ry’ineza yuje urukundo riri ku rurimi rwe.
27  Akurikiranira hafi ibyo mu rugo rwe, kandi ntarya ibyokurya by’ubute.
28  Abana be barahagurutse bamwita uhiriwe; umugabo we na we arahaguruka akamushima, ati
29  “Hari abagore benshi bagaragaje ko bashoboye, ariko wowe urabaruta bose.”
30  Ubwiza bushobora gushukana, kandi uburanga ni ubusa; ariko umugore utinya Yehova ni we wihesha ishimwe.
31  Mumuhe ku mbuto z’amaboko ye, kandi imirimo ye itume ashimwa mu marembo.
21  Umutima w’umwami ni nk’imigende y’amazi mu kuboko kwa Yehova; awerekeza aho ashaka hose.
2  Inzira z’umuntu zose ziba zimutunganiye, ariko Yehova ni we ugera imitima.
3  Gukora ibyo gukiranuka no guca imanza zitabera ni byo Yehova yishimira kuruta ibitambo.
4  Amaso y’ubwibone n’umutima wirata, ari byo rumuri rw’ababi, ni icyaha.
5  Imigambi y’umunyamwete izana inyungu, ariko umuntu uhubuka ntazabura gukena.
6  Ubutunzi abantu baronka bakoresheje ururimi rubeshya ni nk’umwuka ujyanwa n’umuyaga; bene abo baba bashaka urupfu.
7  Ubusahuzi bw’ababi buzaboreka, kuko banze gukurikiza ubutabera.
8  Umuntu wayobye agoreka inzira ze, ariko umuntu uboneye we akiranuka mu byo akora.
9  Ibyiza ni ukwibera mu mfuruka y’igisenge kuruta kubana mu nzu n’umugore w’ingare.
10  Umuntu mubi ararikira ibibi, kandi ntagaragariza mugenzi we ineza.
11  Guca icyiru umukobanyi bituma utaraba inararibonye aba umunyabwenge, kandi iyo wigishije umunyabwenge kugira ubushishozi bituma yunguka ubumenyi.
12  Ikiranuka ni yo igenzura inzu y’umuntu mubi, ikagusha ababi bakagerwaho n’amakuba.
13  Umuntu wese wiziba amatwi kugira ngo atumva gutaka k’uworoheje, na we azataka abure umutabara.
14  Impano itangiwe ahiherereye icubya uburakari, kandi impongano itanzwe mu ibanga icubya umujinya mwinshi.
15  Umukiranutsi ashimishwa no gukurikiza ubutabera, ariko inkozi z’ibibi zizagerwaho n’ibintu biteye ubwoba.
16  Umuntu uyoba akava mu nzira y’ubushishozi azaruhukira mu iteraniro ry’abapfuye batagira icyo bimarira.
17  Ukunda ibinezeza azakena, kandi ukunda divayi n’amavuta ntazaronka ubutunzi.
18  Umuntu mubi aba incungu y’umukiranutsi, kandi uriganya ajya mu cyimbo cy’abagendera mu nzira itunganye.
19  Ibyiza ni ukwibera mu butayu kuruta kubana n’umugore w’ingare mu mihangayiko.
20  Amavuta n’ubutunzi bwifuzwa biba mu nzu y’umunyabwenge, ariko umupfapfa arabisesagura.
21  Ukurikira gukiranuka n’ineza yuje urukundo azabona ubuzima, gukiranuka n’icyubahiro.
22  Umunyabwenge yuriye umugi w’abanyambaraga kugira ngo acogoze imbaraga wishingikirizaho.
23  Urinda akanwa ke n’ururimi rwe aba arinze ubugingo bwe ibyago.
24  Umunyakizizi bamwita umwibone n’umwirasi wiyemera.
25  Kurarikira k’umunebwe kuzamwicisha, kuko yanze gukoresha amaboko ye.
26  Yiriza umunsi wose ararikiye cyane, ariko umukiranutsi aratanga ntagire icyo yimana.
27  Igitambo cy’ababi ni ikintu cyangwa urunuka, kandi kirushaho kwangwa iyo umuntu akizanye afite imyifatire y’ubwiyandarike.
28  Umuhamya ushinja ibinyoma azarimbuka, ariko umuntu wumva azavuga iteka ryose.
29  Umuntu mubi ntagira isoni, ariko umukiranutsi azashimangira inzira ze zikomere.
30  Nta bwenge, nta n’ubushishozi cyangwa imigambi by’umuntu urwanya Yehova.
31  Ifarashi itegurirwa umunsi w’urugamba, ariko Yehova ni we utanga agakiza.
25  Iyi na yo ni imigani ya Salomo, yakusanyijwe ikandikwa n’abagaragu ba Hezekiya umwami w’u Buyuda.
2  Ikuzo ry’Imana ni uko ikomeza kugira ibintu ibanga, naho ikuzo ry’abami ni ugusesengura ibintu.
3  Ubuhagarike bw’ijuru, ubujyakuzimu bw’isi n’umutima w’abami, ntibirondoreka.
4  Ifeza nicenshurwe ivanwemo inkamba, maze yose izasohoke itunganyijwe.
5  Abantu babi nibavanwe imbere y’umwami, ni bwo intebe ye y’ubwami izakomezwa no gukiranuka.
6  Ntukibonekeze imbere y’umwami kandi ntugahagarare mu mwanya w’abakomeye,
7  kuko ibyiza ari uko yakubwira ati “ngwino hano,” kuruta ko yagucisha bugufi imbere y’umunyacyubahiro muziranye.
8  Ntukihutire gushoza urubanza kugira ngo utazibaza icyo uzakora rurangiye, igihe mugenzi wawe azaba agukojeje isoni.
9  Ikiranure na mugenzi wawe kandi ntukamene ibanga ry’undi,
10  kugira ngo ukumvise atagukoza isoni, kandi amagambo mabi uvuze akaba atagifite igaruriro.
11  Ijambo rivuzwe mu gihe gikwiriye rimeze nk’imitapuwa ya zahabu iri ku kintu gicuzwe mu ifeza.
12  Iherena rya zahabu n’umurimbo wa zahabu nziza cyane ni nk’umunyabwenge ucyaha ufite ugutwi kumva.
13  Nk’uko shelegi izana amafu ku munsi w’isarura, ni ko intumwa yizerwa imerera uwayitumye, kuko igarurira ubuyanja ubugingo bwa shebuja.
14  Umuntu wirata impano y’ikinyoma ameze nk’ibicu n’umuyaga bitagusha imvura.
15  Iyo wihanganye ushobora kwemeza umuyobozi, kandi ururimi rurangwa n’ineza rushobora kuvuna igufwa.
16  Niba ubonye ubuki, urye ubuguhagije kugira ngo utarya bwinshi cyane maze ukaburuka.
17  Ntugahoze ikirenge mu rugo rwa mugenzi wawe, kugira ngo atakurambirwa maze akakwanga.
18  Umuntu ushinja mugenzi we ibinyoma ameze nk’ubuhiri n’inkota n’umwambi utyaye.
19  Kwiringira umuntu uriganya ku munsi w’amakuba ni nko kugira iryinyo ricitse n’ikirenge kiremaye.
20  Ukuramo umwenda ku munsi w’imbeho ameze nka divayi y’umushari isutswe kuri neteri, n’umuririmbyi uririmbira umuntu wifitiye agahinda mu mutima.
21  Umwanzi wawe nasonza umuhe ibyokurya, nagira inyota umuhe amazi yo kunywa.
22  Kuko uzaba umurunze amakara yaka ku mutwe, kandi Yehova ubwe azakugororera.
23  Umuyaga uturuka mu majyaruguru uzana imvura nk’uko umugore ajya ku gise, kandi ururimi rumena ibanga rutuma umuntu yamaganwa.
24  Ibyiza ni ukwibera mu mfuruka y’igisenge kuruta kubana mu nzu n’umugore w’ingare.
25  Uko amazi afutse amerera ubugingo bunaniwe, ni ko n’inkuru nziza iturutse mu gihugu cya kure imera.
26  Umukiranutsi udahagarara ashikamye imbere y’umuntu mubi, ni nk’isoko yanduye cyangwa iriba ryangiritse.
27  Kurya ubuki bwinshi si byiza, kandi se icyubahiro abantu bishakiye ni icyubahiro nyabaki?
28  Umuntu utagira rutangira mu mutima we ameze nk’umugi waciwemo ibyuho, utagira inkuta.
13  Umwana ugira ubwenge ni uhanwa na se, ariko umukobanyi ntiyumva igihano.
2  Umuntu azarya ibyiza bituruka ku mbuto z’akanwa ke, ariko ubugingo bw’abariganya bwo bwifuza urugomo.
3  Urinda akanwa ke aba arinda ubugingo bwe. Ariko ubumbura akanwa ke akasama azarimbuka.
4  Umunebwe arifuza ariko ntagire icyo abona. Nyamara abanyamwete bo bazabyibuha.
5  Umukiranutsi yanga ikinyoma, ariko ababi bakora ibiteye isoni bakitesha agaciro.
6  Gukiranuka birinda umuntu ukomeza kuba indakemwa mu nzira ze, ariko ububi bugusha umunyabyaha.
7  Hari uwigira umukire kandi nta cyo yigirira; hari n’uwigira umukene kandi afite ibintu byinshi by’agaciro.
8  Incungu y’umuntu w’umukire ni ubutunzi bwe, ariko umukene we ntiyumva igihano.
9  Urumuri rw’abakiranutsi ruzatuma bishima; ariko itara ry’ababi rizazimywa.
10  Ubwibone butera intambara gusa, ariko ubwenge bufitwe n’abajya inama.
11  Ibintu by’agaciro bibonetse mu nzira zidahwitse biragabanuka, ariko ubirundarundisha ukuboko kwe arabyongera.
12  Iyo icyari cyitezwe kitabonetse bitera umutima kurwara, ariko iyo icyifujwe kibonetse kiba igiti cy’ubuzima.
13  Usuzugura ijambo azakwa ingwate y’umunyamwenda, ariko utinya itegeko azagororerwa.
14  Itegeko ry’umunyabwenge ni isoko y’ubuzima; ririnda umuntu kugwa mu mitego y’urupfu.
15  Kugira ubushishozi bwinshi bituma umuntu akundwa, ariko inzira y’abakora iby’uburiganya iba yuzuye ingorane.
16  Umunyamakenga wese agaragaza ubumenyi mu byo akora, ariko umupfu akwirakwiza ubupfapfa.
17  Intumwa mbi izagwa mu bibi, ariko intumwa yizerwa irakiza.
18  Uhinyura igihano arakena kandi agasuzugurwa, ariko uwemera gucyahwa ni we uhabwa icyubahiro.
19  Iyo icyifujwe kibonetse kinezeza ubugingo, ariko abapfapfa bo banga guhindukira ngo bave mu bibi.
20  Ugendana n’abanyabwenge na we azaba umunyabwenge, ariko ugirana imishyikirano n’abapfapfa bizamugwa nabi.
21  Amakuba akurikira abanyabyaha, ariko abakiranutsi babona ingororano z’ibyiza.
22  Umuntu mwiza azasigira abuzukuru be umurage, kandi ubutunzi bw’umunyabyaha bubikirwa umukiranutsi.
23  Ubutaka bw’abakene buhinzwe bwera ibyokurya byinshi, ariko hari urimburwa no kubura ubutabera.
24  Urinda umwana we inkoni aba amwanga, ariko umukunda amwitaho akamuhana.
25  Umukiranutsi ararya agahaga, ariko inda y’ababi izabamo ubusa.
14  Umugore w’umunyabwenge rwose yubaka urugo rwe, ariko umupfapfa arusenyesha amaboko ye.
2  Ugendera mu nzira iboneye atinya Yehova, ariko ugendera mu nzira zigoramye aramusuzugura.
3  Inkoni y’ubwibone iri mu kanwa k’umupfapfa, ariko iminwa y’abanyabwenge izabarinda.
4  Ahatakiri inka, aho zariraga haba hasukuye, ariko umusaruro uba mwinshi bitewe n’imbaraga z’ikimasa.
5  Umuhamya wizerwa ntabeshya, ariko umuhamya ushinja ibinyoma avuga ibinyoma bisa.
6  Umukobanyi yashatse ubwenge ntiyabubona, ariko umuntu usobanukiwe, kugira ubumenyi biramworohera.
7  Igendere uve imbere y’umupfapfa, kuko utazumva akanwa ke kavuga iby’ubumenyi.
8  Ubwenge bw’umunyamakenga ni ugusobanukirwa inzira ye, ariko ubupfapfa bw’abapfu ni uburiganya.
9  Abapfapfa bapfobya ikosa, ariko abakiranutsi bavuga rumwe.
10  Umutima w’umuntu ni wo umenya agahinda afite, kandi nta wundi muntu wakwivanga mu byishimo byawo.
11  Inzu y’ababi izarimburwa, ariko ihema ry’abakiranutsi rizasagamba.
12  Hari inzira umuntu abona ko itunganye, ariko amaherezo yayo ni urupfu.
13  Umuntu ashobora guseka ariko umutima we ubabaye, kandi amaherezo y’ibitwenge ni ugushavura.
14  Umuntu ufite umutima utizera azahaga ingaruka z’inzira ze, ariko umuntu mwiza we azahaga ingaruka nziza z’imigenzereze ye.
15  Umuntu wese utaraba inararibonye yizera ijambo ryose rivuzwe, ariko umunyamakenga yitondera intambwe ze.
16  Umunyabwenge aratinya akareka ibibi, ariko umuntu w’umupfu ararakara cyane kandi akiyiringira.
17  Umuntu urakara vuba akora iby’ubupfapfa, ariko ufite ubushobozi bwo kwiyumvisha ibintu arangwa.
18  Abataraba inararibonye bagaragaza ubupfapfa, ariko abanyamakenga bazambara ubumenyi nk’igitambaro bambara mu mutwe.
19  Abantu babi bazunamira abeza, kandi abagome bazikubita imbere y’amarembo y’umukiranutsi.
20  Umukene arangwa, ndetse na mugenzi we akamwanga, ariko umukire agira incuti nyinshi.
21  Uhinyura mugenzi we aba akoze icyaha, ariko hahirwa ugirira neza imbabare.
22  Mbese abacura imigambi mibi ntibazayobagurika? Ariko abagambirira ibyiza bo bagaragarizwa ineza yuje urukundo n’ukuri.
23  Umurimo wose ukoranywe umwete uzana inyungu, ariko amagambo gusa arakenesha.
24  Ikamba ry’abanyabwenge ni ubutunzi bwabo, ariko ubupfapfa bw’abapfapfa bukomeza kuba ubupfapfa gusa.
25  Umuhamya w’ukuri arokora ubugingo, ariko umuriganya ahora asukiranya ibinyoma bisa.
26  Abatinya Yehova bagira ibyiringiro bikomeye, kandi abana babo babona ubuhungiro.
27  Gutinya Yehova ni isoko y’ubuzima; birinda umuntu kugwa mu mitego y’urupfu.
28  Umurimbo w’umwami ni ukugira abaturage benshi, ariko iyo umutware adafite abantu ararimbuka.
29  Utinda kurakara aba afite ubushishozi bwinshi, ariko unanirwa kwihangana yimakaza ubupfapfa.
30  Umutima utuje utuma umubiri ugira ubuzima bwiza, ariko ishyari ni ikimungu kiri mu magufwa.
31  Uriganya uworoheje aba atutse uwamuremye, ariko ugirira neza umukene aba ahesheje ikuzo uwamuremye.
32  Umuntu mubi agushwa n’ububi bwe, ariko umukiranutsi abonera ubuhungiro mu budahemuka bwe.
33  Umuntu ujijutse abika ubwenge mu mutima, ariko ubwenge bw’umupfapfa arabwasasa.
34  Gukiranuka ni ko gushyira ishyanga hejuru, ariko icyaha gikoza isoni amahanga.
35  Umwami yishimira umugaragu ukorana ubushishozi, ariko umujinya we uba ku muntu ukora ibiteye isoni.
29  Umuntu uhora acyahwa ariko agashinga ijosi, azavunagurika atunguwe kandi nta kizamukiza.
2  Iyo abakiranutsi babaye benshi abantu barishima, ariko iyo umuntu mubi ategetse abantu basuhuza umutima.
3  Umuntu ukunda ubwenge ashimisha se, ariko ucudika n’indaya yangiza ibintu by’agaciro.
4  Umwami utegekesha ubutabera atuma igihugu cye gikomera, ariko uwakira impongano aragisenya.
5  Umugabo ushyeshyenga mugenzi we aba ateze intambwe ze urushundura.
6  Mu gicumuro cy’umuntu mubi harimo umutego, ariko umukiranutsi arangurura ijwi ry’ibyishimo akanezerwa.
7  Umukiranutsi amenya urubanza rw’aboroheje, ariko umuntu mubi ntarwitaho.
8  Abantu bavuga amagambo yo kwiyemera bakongeza umugi, ariko abanyabwenge bacubya uburakari.
9  Iyo umuntu w’umunyabwenge aburana n’umupfapfa, umupfapfa ararakara cyane kandi agaseka maze akamubuza amahwemo.
10  Abantu bafite inyota yo kumena amaraso banga umuntu wese w’inyangamugayo, ariko abakiranutsi bo bakomeza gushaka uko barinda ubugingo bwa buri wese.
11  Umupfapfa aratomboka agasuka ibiri mu mutima we byose, ariko umunyabwenge akomeza gutuza.
12  Iyo umutware yumva amabwire, abamukorera bose baba babi.
13  Umukene n’umuntu ukandamiza bafite icyo bahuriyeho; Yehova ni we umurikira amaso yabo bombi.
14  Iyo umwami acira aboroheje urubanza rw’ukuri, intebe ye y’ubwami irakomera kugeza iteka ryose.
15  Inkoni n’igihano ni byo bitanga ubwenge, ariko umwana udahanwa azakoza nyina isoni.
16  Iyo ababi babaye benshi ibicumuro biragwira, ariko bazagwa abakiranutsi babareba.
17  Hana umwana wawe na we azakuruhura kandi atume ubugingo bwawe bwishima cyane.
18  Iyo hatariho ubuyobozi buturutse ku Mana abantu barirekura; ariko hahirwa abakomeza amategeko.
19  Umugaragu ntakosorwa n’amagambo gusa, kuko ayumva nyamara ntayiteho.
20  Ese wigeze kubona umuntu uhubuka mu byo avuga? Umupfapfa yagira ibyiringiro kumurusha.
21  Iyo umuntu atetesheje umugaragu we kuva akiri muto, amaherezo aba indashima.
22  Umuntu ukunda kurakara abyutsa amakimbirane, kandi ukunda kugira umujinya agwiza ibicumuro.
23  Kwishyira hejuru k’umuntu wakuwe mu mukungugu kuzamucisha bugufi, ariko uwicisha bugufi mu mutima azahabwa icyubahiro.
24  Uwifatanya n’umujura aba yanze ubugingo bwe. Ashobora kumva indahiro irimo umuvumo ariko ntabivuge.
25  Gutinya abantu kugusha mu mutego, ariko uwiringira Yehova azarindwa.
26  Abashaka mu maso h’umutware ni benshi, ariko urubanza rw’umuntu ruturuka kuri Yehova.
27  Abakiranutsi banga urunuka umuntu urenganya, kandi umuntu mubi yanga urunuka ugendera mu nzira itunganye.
19  Umukene ugendera mu nzira itunganye aruta umuntu ufite iminwa ivuga ibigoramye n’umupfapfa.
2  Si byiza ko umuntu abaho adafite ubumenyi, kandi uhubuka akora icyaha.
3  Ubupfapfa bw’umuntu wakuwe mu mukungugu bugoreka inzira ye, maze umutima we ukarakarira Yehova.
4  Ubukire buzana incuti nyinshi, ariko uworoheje atana n’incuti ye.
5  Umuhamya ushinja ibinyoma ntazabura guhanwa, kandi uvuga ibinyoma ntazabirokoka.
6  Umuntu ukomeye agira abantu benshi bamugusha neza, kandi abantu bose baba incuti z’utanga.
7  Abavandimwe b’umukene bose baramwanze, kandi incuti ze zarushijeho kumwitarura. Abakurikira ashaka kugira icyo ababwira bakamwirengagiza.
8  Uronka umutima w’ubwenge aba akunda ubugingo bwe, kandi ukomeza ubushishozi azabona ibyiza.
9  Umuhamya ushinja ibinyoma ntazabura guhanwa, kandi uvuga ibinyoma azarimbuka.
10  Umupfapfa ntakwiriye kuba mu iraha, kandi ntibikwiriye ko umugaragu ategeka ibikomangoma.
11  Ubushishozi bw’umuntu butuma atinda kurakara, kandi kwirengagiza igicumuro ni bwo bwiza bwe.
12  Uburakari bw’umwami ni nko gutontoma kw’intare y’umugara ikiri nto, ariko kwemerwa na we ni nk’ikime gitonda ku byatsi.
13  Umwana w’umupfapfa ashyira se mu makuba, kandi intonganya z’umugore zimeze nk’igisenge kiva kikirukana umuntu mu nzu.
14  Inzu n’ubutunzi umuntu abiragwa na se, ariko umugore w’umunyabwenge atangwa na Yehova.
15  Ubunebwe butera gusinzira, kandi ubugingo budeha burasonza.
16  Ukomeza amategeko aba arinze ubugingo bwe, kandi utita ku nzira ze azicwa.
17  Ugiriye neza uworoheje aba agurije Yehova, kandi azamwitura iyo neza.
18  Hana umwana wawe atararenga ihaniro, kandi ntukamwifurize gupfa.
19  Umuntu urakara cyane azacibwa icyiru, kandi naho wamukiza bizaba ngombwa ko uhora ubikora.
20  Jya wumvira inama kandi wemere impanuro, kugira ngo mu gihe kizaza uzabe umunyabwenge.
21  Mu mutima w’umuntu habamo imigambi myinshi, ariko umugambi wa Yehova ni wo uzahoraho.
22  Ibyifuzwa by’umuntu wakuwe mu mukungugu ni ineza ye yuje urukundo, kandi umukene aruta umunyabinyoma.
23  Gutinya Yehova biyobora ku buzima, bituma umuntu arara aguwe neza kandi nta kibi kimugeraho.
24  Umunebwe yashoye intoki mu ibakure, ariko ananirwa kwitamika.
25  Uzakubite umukobanyi kugira ngo umuntu utaraba inararibonye abe umunyamakenga; kandi uzacyahe umuntu ujijutse kugira ngo arusheho kugira ubumenyi.
26  Umwana ufata se nabi kandi akamenesha nyina, aba ari umwana ukora ibiteye isoni kandi bigayitse.
27  Mwana wanjye, ntukareke gutega amatwi impanuro, kugira ngo utazayoba ugatandukira amagambo y’ubwenge.
28  Umuhamya utagira umumaro asuzugura ubutabera, kandi akanwa k’ababi kayongobeza ibibi.
29  Abakobanyi bateganyirijwe imanza zidakuka, n’umugongo w’abapfapfa wateganyirijwe inkoni.
24  Ntukagirire ishyari abantu babi, kandi ntukifuze kwifatanya na bo.
2  Kuko imitima yabo ihora itekereza gusahura, kandi iminwa yabo ihora ivuga ibyo guteza abandi ibyago.
3  Ubwenge ni bwo bwubaka urugo kandi ubushishozi ni bwo burukomeza,
4  n’ubumenyi bukuzuza mu byumba by’imbere ibintu byose bishimishije by’agaciro kenshi.
5  Umuntu ugaragaza ubwenge mu buryo akoresha imbaraga ze ni we mugabo nyawe, kandi ubumenyi butuma umuntu agwiza imbaraga.
6  Uzarwane intambara yawe ukoresheje ubuhanga bwo kuyobora, kandi aho abajyanama benshi bari haboneka agakiza.
7  Ku muntu w’umupfapfa, ubwenge nyakuri buri hejuru cyane; ntazabumburira akanwa ke mu irembo.
8  Umuntu ucura imigambi yo kugira nabi yitwa kabuhariwe mu bitekerezo bibi.
9  Ubwiyandarike buturutse ku bupfapfa ni icyaha, kandi abantu banga urunuka umukobanyi.
10  Nucika intege ku munsi w’amakuba, imbaraga zawe zizaba nke.
11  Kiza abagiye kwicwa, kandi abagenda basukuma bagiye kwicwa ubatabare.
12  Nuvuga uti “dore ntitwabimenye,” mbese ugera imitima ntazabitahura, kandi ugenzura ubugingo bwawe ntazabimenya maze akitura umuntu wese ibihwanye n’ibyo yakoze?
13  Mwana wanjye, jya urya ubuki kuko ari bwiza, kandi umushongi w’ubuki buryoshye bwo mu binyagu ube mu kanwa kawe.
14  Nanone, umenye ubwenge ku bw’ubugingo bwawe. Niba warabubonye, uzagira imibereho myiza mu gihe kizaza, kandi ibyiringiro byawe ntibizakurwaho.
15  Ntugakore nk’iby’umuntu mubi, ngo ucire igico urugo rw’umukiranutsi, kandi ntugasahure aho atuye.
16  Kuko nubwo umukiranutsi yagwa karindwi, azongera ahaguruke nta kabuza; ariko ababi bo bazasitazwa n’ibyago.
17  Umwanzi wawe nagwa ntukishime, kandi nasitara umutima wawe ntukanezerwe,
18  kugira ngo Yehova atabibona bikaba bibi mu maso ye, maze akigarura ntakomeze kumugaragariza uburakari.
19  Ntukarakarire inkozi z’ibibi, kandi ntukagirire ishyari abantu babi.
20  Kuko umuntu mubi atazagira imibereho myiza mu gihe kizaza, kandi itara ry’ababi rizazimywa.
21  Mwana wanjye, jya utinya Yehova utinye n’umwami, kandi ntukifatanye n’abaharanira ko ibintu bihinduka,
22  kuko ibyago bibageraho bibatunguye, ku buryo nta n’umenya uko bazimangatana.
23  Aya magambo na yo abwirwa abanyabwenge: kurobanura ku butoni mu rubanza si byiza.
24  Ubwira umuntu mubi ati “uri umukiranutsi,” abantu bazamuvuma n’amahanga amwamagane.
25  Ariko abamucyaha bizababera byiza, kandi bazabona umugisha w’ibyiza.
26  Abantu bazasoma usubiza ibitunganye.
27  Tegura imirimo yawe yo hanze, utunganye imirimo yo mu murima wawe, hanyuma uzubake n’urugo rwawe.
28  Ntugashinje mugenzi wawe ibyo udafitiye gihamya, kugira ngo utazaba umupfapfa biturutse ku minwa yawe.
29  Ntukavuge uti “nzamukorera nk’ibyo yankoreye. Nzitura buri wese ibihwanye n’ibyo yakoze.”
30  Naciye ku murima w’umunebwe no ku ruzabibu rw’umuntu utagira umutima,
31  nsanga hose hararaye. Hari huzuyemo ibisura, kandi uruzitiro rwaho rw’amabuye rwari rwarasenyutse.
32  Nuko ndabyitegereza, mbibika ku mutima, ndabibona mbivanamo iyi nyigisho:
33  iyo uvuze uti ‘reka nongere nsinzire ho gato, mpunikire ho gato, nirambike ho gato nipfunyapfunye,’
34  ubukene bukugwa gitumo bumeze nk’umwambuzi, n’ubutindi bukagutera bumeze nk’umuntu witwaje intwaro.
5  Mwana wanjye, wite ku bwenge bwanjye kandi utege amatwi ibyo nkwigisha ku bushishozi,
2  kugira ngo ubashe kurinda ubushobozi bwawe bwo kwiyumvisha ibintu kandi iminwa yawe ikomeze ubumenyi.
3  Kuko iminwa y’umugore wiyandarika ikomeza gutonyanga nk’umushongi w’ubuki bwo mu binyagu, kandi urusenge rw’akanwa ke rworohereye kurusha amavuta.
4  Ariko ingaruka ze zirura nk’igiti gisharira cyane, kandi zikomeretsa nk’inkota ifite ubugi impande zombi.
5  Ibirenge bye bimanuka bijya mu rupfu, kandi intambwe ze zihora mu nzira igana mu mva.
6  Ntajya atekereza inzira y’ubuzima, kandi agenda atazi iyo agana.
7  None rero bana banjye, nimunyumve kandi ntimukirengagize amagambo aturuka mu kanwa kanjye.
8  Umugendere kure kandi ntukegere umuryango w’inzu ye,
9  kugira ngo icyubahiro cyawe utagiha abandi, n’imyaka y’ubuzima bwawe ukayigurana ibintu byangiza;
10  kugira ngo abanyamahanga badahaga imbaraga zawe, cyangwa ngo ibyo waruhiye bibe mu nzu y’undi;
11  kugira ngo utazaniha mu gihe kizaza, igihe umubiri wawe wose uzaba washizeho.
12  Icyo gihe ukazavuga uti “dore nanze guhanwa, n’umutima wanjye ntiwemera gucyahwa!
13  Sinumviye ijwi ry’abigisha banjye kandi sinateze amatwi ibyo banyigishaga.
14  Nuko bidatinze mpita nishora mu bikorwa bibi by’ubwoko bwose imbere y’iteraniro ryose.”
15  Ujye unywa amazi yo mu iriba ryawe, n’amazi atemba aturutse mu isoko yawe.
16  Mbese amasoko yawe akwiriye gusandarira hanze n’imigezi yawe igasandarira ku karubanda?
17  Ajye aba ayawe wenyine, ntakabe ay’abanyamahanga bari kumwe nawe.
18  Isoko y’amazi yawe nihabwe umugisha, kandi ujye wishimana n’umugore wo mu busore bwawe,
19  akubere nk’imparakazi ikundwa, nk’isirabo iteye ubwuzu. Amabere ye ahore akunezeza, kandi urukundo rwe rutume uhora unezerewe cyane.
20  None se mwana wanjye, kuki watwarwa n’umugore wiyandarika, kandi ugapfumbata umugore w’umunyamahanga?
21  Yehova areba inzira z’umuntu kandi yitegereza intambwe ze zose.
22  Umuntu mubi azafatwa n’amakosa ye kandi ingoyi z’icyaha cye ni zo zizamuboha.
23  Azapfa azize ko yabuze gihana, no kubera ko yayobejwe n’ubupfapfa bwe bwinshi.
15  Gusubizanya ineza bihosha uburakari, ariko ijambo ribabaza ribyutsa umujinya.
2  Ubumenyi bw’abanyabwenge butuma ururimi rwabo rugera ku byiza, ariko akanwa k’abapfapfa gasukiranya ubupfapfa.
3  Amaso ya Yehova ari hose, yitegereza ababi n’abeza.
4  Ururimi rutuje ni igiti cy’ubuzima, ariko ururimi rwuzuye ubutiriganya rushengura umutima.
5  Umuntu wese w’umupfapfa asuzugura igihano cya se, ariko uwemera gucyahwa aba ari umunyamakenga.
6  Mu nzu y’umukiranutsi habamo ubutunzi bwinshi, ariko ibyo umuntu mubi asarura bimuteza ibyago.
7  Iminwa y’abanyabwenge ikomeza gusesekaza ubumenyi, ariko umutima w’abapfapfa wo si uko umera.
8  Yehova yanga urunuka igitambo cy’ababi, ariko isengesho ry’abakiranutsi riramushimisha.
9  Yehova yanga urunuka inzira y’umuntu mubi, ariko akunda ukurikira gukiranuka.
10  Igihano kiba kibi ku muntu utandukira akava mu nzira iboneye, kandi uwanga gucyahwa azapfa.
11  Imva n’ahantu ho kurimbukira biri imbere ya Yehova, nkanswe imitima y’abana b’abantu!
12  Umukobanyi ntakunda umucyaha, kandi ntajya aho abanyabwenge bari.
13  Umutima wishimye ukesha mu maso, ariko umubabaro wo mu mutima utera kwiheba.
14  Umutima ujijutse ushakashaka ubumenyi, ariko akanwa k’abapfapfa kifuza ubupfapfa.
15  Iminsi yose y’imbabare iba ari mibi, ariko ufite umutima unezerewe ahora mu birori.
16  Ibyiza ni ukugira duke utinya Yehova kuruta kugira byinshi birimo impagarara.
17  Ibyiza ni ukugaburirwa isahane y’imboga mu rukundo kuruta kugaburirwa ikimasa cy’umushishe mu rwango.
18  Umuntu warakaye abyutsa amakimbirane, ariko utinda kurakara ahosha intonganya.
19  Inzira y’umunebwe imeze nk’uruzitiro rw’imishubi, ariko inzira y’abakiranutsi ni umuhanda uringaniye.
20  Umwana uzi ubwenge anezeza se, ariko umupfapfa asuzugura nyina.
21  Umuntu utagira umutima yishimira ubupfapfa, ariko umuntu ufite ubushishozi agendera mu nzira itunganye adakebakeba.
22  Iyo hatabayeho kujya inama imigambi iburizwamo, ariko aho abajyanama benshi bari irasohozwa.
23  Umuntu yishimira igisubizo giturutse mu kanwa ke, kandi se mbega ukuntu ijambo rivuzwe mu gihe gikwiriye ari ryiza!
24  Inzira y’ubuzima igenda igana hejuru ku muntu ufite ubushishozi, kugira ngo imurinde kumanuka ajya mu mva.
25  Yehova azasenya inzu y’abishyira hejuru, ariko urubibi rw’umupfakazi azarushimangira.
26  Yehova yanga urunuka imigambi y’umuntu mubi, ariko amagambo ashimishije aramutunganira.
27  Umuntu uronka indamu mbi ateza inzu ye ibyago, ariko uwanga impongano azakomeza kubaho.
28  Umutima w’umukiranutsi uratekereza mbere yo gusubiza, ariko akanwa k’ababi gasukiranya ibibi.
29  Yehova ari kure y’ababi, ariko yumva isengesho ry’abakiranutsi.
30  Umucyo wo mu maso unezeza umutima, kandi inkuru nziza ibyibushya amagufwa.
31  Ugutwi kumva igihano gihesha ubuzima kuba mu banyabwenge.
32  Uwirengagiza igihano aba yanga ubugingo bwe, ariko uwemera gucyahwa aronka umutima w’ubwenge.
33  Gutinya Yehova byigisha ubwenge, kandi kwicisha bugufi bibanziriza icyubahiro.
20  Divayi ni umukobanyi, ibinyobwa bisindisha biteza urusaku, kandi umuntu wese uyobywa na byo ntagira ubwenge.
2  Igitinyiro cy’umwami ni nko gutontoma kw’intare y’umugara ikiri nto. Uwikongereza uburakari bwe aba acumuye ku bugingo bwe.
3  Iyo umuntu yirinze intonganya bimuhesha icyubahiro, ariko umupfapfa wese azishoramo.
4  Umunebwe ntahinga mu mezi y’imbeho; mu gihe cy’isarura azasabiriza, ariko nta cyo azabona.
5  Ibitekerezo byo mu mutima w’umuntu ni nk’amazi maremare, ariko umuntu ufite ubushishozi azabimuvomamo.
6  Abantu benshi bamamaza ineza yabo yuje urukundo buri wese ku giti cye, ariko se umuntu wizerwa ni nde wamubona?
7  Umukiranutsi agendera mu nzira itunganye; hahirwa abana bazamukomokaho.
8  Umwami yicara ku ntebe y’ubwami y’imanza, amaso ye agashungura ububi bwose.
9  Ni nde ushobora kuvuga ati “nejeje umutima wanjye, nejejweho icyaha cyanjye none ndaboneye”?
10  Ibipimo by’uburemere by’uburyo bubiri n’ingero za efa z’uburyo bubiri, byose Yehova abyanga urunuka.
11  Imigenzereze y’umwana ni yo igaragaza niba ibikorwa bye biboneye kandi bitunganye.
12  Ugutwi kumva n’ijisho rireba, Yehova ni we wabiremye byombi.
13  Ntugakunde gusinzira kugira ngo utazakena. Kanguka maze uhage ibyokurya byawe.
14  Umuguzi agaya ikintu ati “ni kibi, ni kibi!” Hanyuma akagenda yigamba.
15  Hariho zahabu n’amabuye ya marijani, ariko iminwa ivuga iby’ubumenyi ni inzabya z’agaciro kenshi.
16  Fatira umwambaro w’umuntu niba yarishingiye umunyamahanga; kandi niba yaragiranye imishyikirano n’umugore wiyandarika, umwake ingwate.
17  Ibyokurya bibonetse hakoreshejwe ikinyoma bishimisha umuntu, ariko nyuma yaho akanwa ke kuzura umucanga.
18  Iyo abantu bagiye inama imigambi yabo irakomezwa, nawe urwane intambara yawe ukoresheje ubuhanga bwo kuyobora.
19  Umuntu ugenda asebanya amena ibanga; ntugacudike n’umuntu w’akarimi karekare.
20  Umuntu uvuma se na nyina, itara rye rizazima haje umwijima.
21  Umurage umuntu abonesheje umururumba, amaherezo ntazawuboneramo umugisha.
22  Ntukavuge uti “nzabitura ibibi bankoreye!” Ahubwo ujye wiringira Yehova na we azagukiza.
23  Ibipimo by’uburemere by’uburyo bubiri Yehova abyanga urunuka, kandi iminzani ibeshya si myiza.
24  Yehova ni we uyobora intambwe z’umugabo w’umunyambaraga. Umuntu wakuwe mu mukungugu yamenya ate inzira ze?
25  Iyo umuntu wakuwe mu mukungugu ahubutse akavuga ati “iki ni icyera,” yamara guhiga imihigo agatangira kwigenzura, bimubera umutego.
26  Umwami w’umunyabwenge atatanya abantu babi, hanyuma akabahonyoza uruziga.
27  Umwuka w’umuntu wakuwe mu mukungugu ni itara rya Yehova, rigenzurana ubwitonzi mu nda hose.
28  Ineza yuje urukundo n’ukuri birinda umwami, kandi ineza yuje urukundo ni yo akomeresha intebe ye y’ubwami.
29  Ubwiza bw’abasore ni imbaraga zabo, naho icyubahiro cy’abasaza ni uruyenzi rw’imvi.
30  Inguma ni zo zikuraho ibibi, kandi inkoni zisukura umutima.
1  Imigani ya Salomo mwene Dawidi, umwami wa Isirayeli,
2  ituma umuntu amenya ubwenge kandi akemera guhanwa, akamenya amagambo y’ubuhanga,
3  akemera gukosorwa bigatuma agira ubushishozi, agakiranuka, agakurikiza ubutabera kandi akaba inyangamugayo.
4  Ituma umuntu utaraba inararibonye agira amakenga kandi igatuma umusore agira ubumenyi n’ubushobozi bwo kwiyumvisha ibintu.
5  Umunyabwenge atega amatwi akarushaho kumenya, kandi umuhanga ni we ubona ubuyobozi burangwa n’ubwenge,
6  bigatuma asobanukirwa imigani n’amagambo ajimije, agasobanukirwa amagambo y’abanyabwenge n’ibisakuzo byabo.
7  Gutinya Yehova ni intangiriro yo kugira ubumenyi. Abapfapfa bahinyura ubwenge kandi ntibemera guhanwa.
8  Mwana wanjye, jya utega amatwi impanuro za so kandi ntukareke icyo nyoko agutegeka.
9  Bizakubera ikamba ry’ubwiza ku mutwe n’umukufi mwiza mu ijosi.
10  Mwana wanjye, abanyabyaha nibagerageza kugushuka ntukemere.
11  Nibakomeza kukubwira bati “ngwino tujyane, duce igico maze tuvushe amaraso, twihishe, twubikire abantu b’inzirakarengane nta mpamvu,
12  tubamire ari bazima nk’uko imva imira abantu, ndetse tubamire bunguri nk’abamanuka bajya mu rwobo.
13  Ngwino tujye gushaka ibintu by’agaciro by’amoko menshi, twuzuze amazu yacu iminyago.
14  Ifatanye natwe duteranyirize hamwe, twese tugire umufuka umwe” . . .
15  Mwana wanjye ntukajyane na bo. Ikirenge cyawe uzakirinde kugendera mu nzira zabo,
16  kuko ibirenge byabo byirukira kugira nabi gusa, kandi byihutira kuvusha amaraso.
17  Gutega umutego ibiguruka biwureba ni ukurushywa n’ubusa.
18  Ni yo mpamvu baca igico bagamije kuvusha amaraso yabyo; barihisha bagamije kubivutsa ubuzima.
19  Uko ni ko inzira z’umuntu wese uronka indamu mbi zimera. Iyo ndamu ihitana ubugingo bwe.
20  Ubwenge nyakuri bukomeza kurangururira mu muhanda, bukumvikanishiriza ijwi ryabwo ku karubanda.
21  Buhamagarira mu mahuriro y’imihanda yuzuyemo urusaku, bukavugira amagambo yabwo mu marembo y’umugi buti
22  “Yemwe mwa bantu mwe mutaraba inararibonye, muzakunda ubuswa kugeza ryari? Namwe mwa bakobanyi mwe, muzishimira gukobana kugeza ryari? Mwa bapfapfa mwe, muzakomeza kwanga ubumenyi kugeza ryari?
23  Mwemere mbacyahe, muhindukire. Ni bwo nzabasukaho umwuka wanjye; nzabamenyesha amagambo yanjye.
24  Kubera ko nabahamagaye mugakomeza kwanga, narambura ukuboko ntihagire ubyitaho,
25  mugakomeza gusuzugura inama zose nabagiriye, kandi nabacyaha ntimwemere,
26  nanjye nzabaseka mwagize ibyago, nzabannyega mwahuye n’ibyo mutinya,
27  igihe ibyo mutinya bizabisukaho nk’imvura y’amahindu, n’ibyago bikabibasira bimeze nk’inkubi y’umuyaga, igihe muzaba mwahuye n’amakuba n’ibihe bigoye.
28  Icyo gihe bazampamagara ariko sinzitaba, bazanshaka ariko ntibazambona,
29  kubera ko banze kugira ubumenyi kandi ntibahitemo gutinya Yehova.
30  Ntibemeye inama zanjye kandi narabacyashye baransuzugura.
31  Ni yo mpamvu bazarya imbuto z’ingeso mbi zabo, bakagwa ivutu ry’imigambi yabo.
32  Kuko kuyoba kw’abataraba inararibonye ari ko kuzabica, kandi kwidamararira kw’abapfapfa ni ko kuzabarimbuza.
33  Ariko untega amatwi azagira umutekano, kandi ntazahungabanywa no kwikanga amakuba ayo ari yo yose.”
2  Mwana wanjye, niwemera amagambo yanjye kandi amategeko yanjye ukayibikaho nk’ubika ubutunzi,
2  kugira ngo utegere ubwenge amatwi, n’umutima wawe uwushishikarize kugira ubushishozi,
3  kandi niba uhamagara ushaka gusobanukirwa, ukarangurura ijwi ryawe ushaka ubushishozi,
4  niba ukomeza kubushaka nk’ushaka ifeza, kandi ugakomeza kubushakisha nk’ushaka ubutunzi buhishwe,
5  ni bwo uzasobanukirwa icyo gutinya  Yehova ari cyo, kandi uzamenya Imana.
6  Kuko Yehova ari we utanga ubwenge; mu kanwa ke havamo ubumenyi n’ubushishozi.
7  Abakiranutsi ababikira ubwenge, n’abagendera mu nzira itunganye akababera ingabo ibakingira,
8  akabikora arinda inzira z’ubutabera kandi akarinda inzira z’indahemuka ze.
9  Ni bwo uzasobanukirwa icyo gukiranuka n’ubutabera no kuba inyangamugayo ari cyo, ukamenya imigenzereze myiza yose.
10  Ubwenge nibwinjira mu mutima wawe, n’ubumenyi bukanezeza ubugingo bwawe,
11  ubushobozi bwo kwiyumvisha ibintu buzakurinda, kandi ubushishozi na bwo buzakurinda,
12  kugira ngo bugukize inzira mbi n’abantu bavuga ibigoramye,
13  n’abava mu nzira zitunganye bakagendera mu nzira z’umwijima,
14  n’abishimira gukora ibibi, bakanezezwa n’ibintu bibi by’akahebwe,
15  n’abagendera mu nzira zigoramye kandi bakarimanganya mu migenzereze yabo yose;
16  buzagukiza umugore wiyandarika, bugukize umugore w’umunyamahanga uvuga utugambo turyohereye,
17  wataye incuti ye magara yo mu bukumi bwe, akibagirwa isezerano ry’Imana ye.
18  Kuko inzu ye imanuka igana mu rupfu, n’inzira ze zikamanuka zigana aho abapfuye batagira icyo bimarira bari.
19  Mu baryamana na we nta n’umwe uzagaruka, kandi ntibazongera kugendera mu nzira z’abazima.
20  Ibyo ni ukugira ngo ujye ugendera mu nzira z’abantu beza kandi ukomeze kugendera mu nzira z’abakiranutsi.
21  Kuko abakiranutsi ari bo bazatura mu isi, kandi inyangamugayo ni zo zizayisigaramo.
22  Naho ababi bazakurwa mu isi, kandi abariganya bazayirandurwamo.
3  Mwana wanjye ntukibagirwe amategeko yanjye, kandi umutima wawe ukomeze ibyo ngutegeka,
2  kuko bizakongerera iminsi yo kubaho n’imyaka y’ubuzima n’amahoro.
3  Ineza yuje urukundo n’ukuri ntibikakuveho. Ubihambire mu ijosi ryawe kandi ubyandike ku mutima wawe,
4  kugira ngo wemerwe kandi ugaragare ko ufite ubushishozi mu maso y’Imana n’abantu.
5  Jya wiringira Yehova n’umutima wawe wose kandi ntukishingikirize ku buhanga bwawe.
6  Ujye umuzirikana mu nzira zawe zose, na we azagorora inzira zawe.
7  Ntukigire umunyabwenge, ahubwo ujye utinya Yehova kandi uhindukire uve mu bibi.
8  Bizabera umubiri wawe umuti, kandi bigarurire amagufwa yawe ubuyanja.
9  Ujye wubahisha Yehova ibintu byawe by’agaciro n’umuganura w’umusaruro wawe wose.
10  Ni bwo ibigega byawe bizuzura, n’imivure yawe igasendera divayi nshya.
11  Mwana wanjye, ntukange igihano Yehova aguha kandi nagucyaha ntukabyinubire,
12  kuko Yehova acyaha uwo akunda, nk’uko se w’umwana acyaha umwana we yishimira.
13  Hahirwa umuntu wabonye ubwenge, n’umuntu wungutse ubushishozi,
14  kuko kuronka ubwenge biruta kuronka ifeza, kandi kubugira biruta kugira zahabu.
15  Bufite agaciro kenshi kuruta amabuye ya marijani, kandi mu bindi bintu byose bigushimisha nta cyahwana na bwo.
16  Mu kuboko kwabwo kw’iburyo harimo iminsi myinshi yo kurama, no mu kuboko kwabwo kw’ibumoso harimo ubutunzi n’icyubahiro.
17  Inzira zabwo ni inzira z’umunezero, kandi imihanda yabwo yose ni amahoro.
18  Ababufata bakabukomeza bubabera igiti cy’ubuzima, kandi ababugundira bazitwa abahiriwe.
19  Yehova ubwe yashyiriyeho isi imfatiro abigiranye ubwenge. Yashinze ijuru arikomeresha ubushishozi.
20  Ubumenyi bwe ni bwo bwatumye imuhengeri higabanyamo kabiri, n’ibicu byo mu kirere bigakomeza kuvamo imvura y’urujojo.
21  Mwana wanjye, ibyo ntibikave imbere y’amaso yawe. Rinda ubwenge bwawe n’ubushobozi bwo kwiyumvisha ibintu,
22  na byo bizabeshaho ubugingo bwawe kandi bikubere umurimbo mu ijosi.
23  Ni bwo uzagenda mu nzira yawe ufite umutekano, kandi ikirenge cyawe ntikizasitara ku kintu icyo ari cyo cyose.
24  Uzajya uryama nta cyo wikanga; ni koko uzaryama kandi ibitotsi byawe bizakugwa neza.
25  Ntuzatinya igiteye ubwoba gitunguranye, cyangwa imvura y’umugaru izagera ku babi, kandi koko iraje.
26  Kuko Yehova ubwe azaba ibyiringiro byawe, kandi azarinda ikirenge cyawe gufatwa.
27  Ntukabure guha ibyiza ababikwiriye mu gihe ukuboko kwawe gufite ubushobozi bwo kubikora.
28  Ntukabwire mugenzi wawe uti “genda uzagaruke ejo nzabiguha,” kandi ubifite.
29  Ntugacure umugambi wo kugirira mugenzi wawe nabi kandi aturanye nawe yumva ko afite umutekano.
30  Ntugatongane n’umuntu nta cyo mupfa, nta kibi yakugiriye.
31  Ntukagirire ishyari umunyarugomo, kandi ntukagire inzira ye n’imwe ugenderamo.
32  Kuko Yehova yanga urunuka umuntu urimanganya, ariko abakiranutsi ni bo nkoramutima ze.
33  Umuvumo wa Yehova uri ku nzu y’umuntu mubi, ariko aha umugisha ingo z’abakiranutsi.
34  Azannyega abakobanyi, ariko abicisha bugufi azabagirira neza.
35  Abanyabwenge bazagira icyubahiro, ariko abapfapfa bo bimakaza agasuzuguro.
12  Ukunda igihano aba akunda ubumenyi, ariko uwanga gucyahwa ntagira ubwenge.
2  Yehova yemera umuntu mwiza, ariko abona ko umuntu ugira ibitekerezo bibi ari mubi.
3  Nta muntu uzakomezwa no gukora ibibi, ariko umuzi w’abakiranutsi ntuzanyeganyezwa.
4  Umugore ushoboye abera umugabo we ikamba, ariko umugore ukora ibiteye isoni amubera ikimungu mu magufwa.
5  Ibyo abakiranutsi batekereza biba bikwiriye, ariko inama ababi batanga iba igamije kuyobya.
6  Amagambo y’ababi aba yubikiriye kuvusha amaraso, ariko akanwa k’abakiranutsi ni ko kazabarokora.
7  Ababi barabirindurwa ntibongere kubaho, ariko inzu y’abakiranutsi izakomeza guhagarara.
8  Umuntu azashimirwa amagambo y’ubwenge aturuka mu kanwa ke, ariko ufite umutima ugoramye azasuzugurwa.
9  Umuntu udahabwa icyubahiro cyane ariko yifitiye umugaragu, aruta uwishyira hejuru ariko adafite ibyokurya.
10  Umukiranutsi yita ku buzima bw’amatungo ye, ariko imbabazi z’ababi ni ubugome.
11  Uhinga umurima we azarya ahage, ariko ukurikira ibitagira umumaro ntagira umutima.
12  Umuntu mubi yifuje umuhigo ababi bafatishije umutego wabo, ariko umuzi w’abakiranutsi wera imbuto.
13  Umuntu mubi agwa mu mutego w’ibicumuro bituruka mu kanwa ke, ariko umukiranutsi ava mu makuba.
14  Umuntu ahaga ibyiza bituruka ku mbuto z’akanwa ke, kandi aziturwa ibihwanye n’imirimo y’amaboko ye.
15  Inzira y’umupfapfa iba ikwiriye mu maso ye, ariko uwumva inama aba afite ubwenge.
16  Umupfapfa ahita agaragaza uburakari bwe, ariko umunyamakenga yirengagiza igitutsi.
17  Usohora amagambo yo gukiranuka avuga ibiboneye, ariko umuhamya ushinja ibinyoma avuga iby’uburiganya.
18  Habaho umuntu uhubuka akavuga amagambo akomeretsa nk’inkota, ariko ururimi rw’abanyabwenge rurakiza.
19  Akanwa kavuga ukuri kazagumaho iteka ryose, ariko ururimi ruvuga ibinyoma ruzamara akanya gato gusa.
20  Abacura imigambi mibi bagira imitima y’uburiganya, ariko abimakaza amahoro bagira ibyishimo.
21  Umukiranutsi ntazagwirirwa n’ibibi, ariko ababi ntibazabura kugerwaho n’amakuba menshi.
22  Yehova yanga urunuka iminwa ibeshya, ariko abakora ibyo gukiranuka baramushimisha.
23  Umunyamakenga atwikira ubumenyi, ariko umutima w’abapfapfa wamamaza ubupfapfa.
24  Ukuboko kw’abanyamwete kuzategeka, ariko ukuboko k’umunebwe kuzakoreshwa imirimo y’agahato.
25  Umutima usobetse amaganya uriheba, ariko ijambo ryiza rirawunezeza.
26  Umukiranutsi agenzura urwuri rwe, ariko inzira z’ababi zibatera kuyobagurika.
27  Ubunebwe butuma umuntu atavumbura umuhigo, ariko umwete w’umuntu ni bwo butunzi bwe bw’agaciro.
28  Mu nzira yo gukiranuka harimo ubuzima, kandi uyigenderamo ntazapfa.
