4  Ahasigaye rero bavandimwe, turabasaba kandi turabinginga ku bw’Umwami Yesu, nk’uko twabahaye amabwiriza y’ukuntu mukwiriye kwitwara n’ukuntu mwashimisha Imana, nk’uko n’ubundi musanzwe mubigenza, ngo mukomeze kugenza mutyo mu buryo bwuzuye kurushaho,
2  kuko muzi ibyo twabategetse mu izina ry’Umwami Yesu.
3  Icyo Imana ishaka ni iki: ni uko mwezwa, mukirinda ubusambanyi,
4  kandi buri wese muri mwe akamenya gutegeka umubiri we, afite ukwera n’icyubahiro,
5  adatwarwa n’irari ry’ibitsina nk’iryo abanyamahanga batazi Imana bagira,
6  kugira ngo hatagira uwangiza cyangwa akarengera uburenganzira bw’umuvandimwe we mu birebana n’ibyo, kuko Yehova ari we uciraho iteka ibyo byose, nk’uko twabibabwiye mbere y’igihe kandi tukabibasobanurira neza.
7  Imana ntiyaduhamagaye kugira ngo yihanganire ibikorwa by’umwanda, ahubwo yaduhamagariye kuba abera.
8  Bityo rero, usuzuguye ibyo si umuntu aba asuzuguye, ahubwo ni Imana aba asuzuguye, yo yabahaye umwuka wera.
9  Naho ku bihereranye n’urukundo rwa kivandimwe, si ngombwa ko tubibandikira kuko namwe ubwanyu mwigishwa n’Imana ko mugomba gukundana,
10  kandi koko mukunda abavandimwe bose bo muri Makedoniya hose. Icyakora bavandimwe, turabatera inkunga yo gukomeza kubikora mu buryo bwuzuye kurushaho,
11  no kwishyiriraho intego yo kubaho mu ituze no kwita ku bibareba, kandi mugakoresha amaboko yanyu nk’uko twabibategetse,
12  kugira ngo mugende mu buryo bwiyubashye imbere ya rubanda, kandi mudafite icyo mukennye.
13  Nanone kandi bavandimwe, ntidushaka ko mutamenya iby’abasinziriye mu rupfu, kugira ngo mutagira agahinda nk’abandi badafite ibyiringiro.
14  Niba twizera ko Yesu yapfuye kandi akazuka, ni na ko abasinziriye mu rupfu bunze ubumwe na Kristo Imana izabazura, bakabana na we.
15  Icyo tubabwira tubwirijwe n’ijambo rya Yehova, ni uko twebwe abazima bazaba bakiriho mu gihe cyo kuhaba k’Umwami, tutazabanziriza na gato abasinziriye mu rupfu,
16  kuko Umwami ubwe azamanuka avuye mu ijuru agatanga itegeko mu ijwi riranguruye no mu ijwi ry’umumarayika mukuru n’iry’impanda y’Imana, maze abapfuye bunze ubumwe na Kristo bakabanza kuzuka.
17  Hanyuma twebwe abazima bazaba bakiriho, tuzazamuranwa na bo mu bicu gusanganira Umwami mu kirere, bityo tuzabane n’Umwami iteka ryose.
18  Ku bw’ibyo rero, mukomeze guhumurizanya mubwirana ayo magambo.
5  Naho ku birebana n’ibihe hamwe n’ibihe byagenwe bavandimwe, ntimukeneye kugira icyo mubyandikirwaho.
2  Mwe ubwanyu muzi neza ko umunsi wa Yehova uzaza neza neza nk’uko umujura aza nijoro.
3  Igihe bazaba bavuga bati “hari amahoro n’umutekano!,” ni bwo irimbuka ritunguranye rizabagwa gitumo nk’uko ibise bitungura umugore utwite, kandi nta ho bazahungira rwose.
4  Ariko mwebwe bavandimwe, ntimuri mu mwijima ku buryo uwo munsi wabatungura nk’uko umucyo w’umunsi utungura abajura,
5  kuko mwese muri abana b’umucyo, mukaba abana b’amanywa. Ntituri ab’ijoro cyangwa ab’umwijima.
6  Nuko rero, twe gusinzira nk’uko abandi babigenza, ahubwo nimucyo dukomeze kuba maso kandi tugire ubwenge,
7  kuko abasinzira bakunda gusinzira nijoro, kandi n’abasinda ubusanzwe basinda nijoro.
8  Ariko twebwe ab’amanywa, nimucyo dukomeze kugira ubwenge kandi twambare ukwizera n’urukundo nk’icyuma gikingira igituza, kandi twambare ibyiringiro by’agakiza nk’ingofero,
9  kuko Imana itatugeneye umujinya, ahubwo yatugeneye kuzabona agakiza binyuze ku Mwami wacu Yesu Kristo.
10  Ni we wadupfiriye kugira ngo twaba turiho cyangwa dusinziriye mu rupfu, tuzabane na we.
11  Ku bw’ibyo rero, mukomeze guhumurizanya no kubakana, mbese nk’uko musanzwe mubigenza.
12  Ubu rero bavandimwe, turabasaba kujya mwubaha abakorana umwete muri mwe kandi bakabayobora mu Mwami babagira inama,
13  kandi mubagaragarize cyane ko bafite agaciro mubigiranye urukundo, bitewe n’umurimo bakora. Mubane amahoro.
14  Nanone kandi bavandimwe, turabatera inkunga ngo mujye mucyaha abica gahunda, muhumurize abihebye, mushyigikire abadakomeye, mwihanganire bose.
15  Mwirinde hatagira uwo muri mwe witura umuntu wese inabi yamugiriye, ahubwo buri gihe muharanire icyabera cyiza bagenzi banyu n’abandi bose.
16  Mujye mwishima buri gihe.
17  Musenge ubudacogora.
18  Mujye mushimira ku bw’ibintu byose, kuko ibyo ari byo Imana ibashakaho muri Kristo Yesu.
19  Ntimukazimye umuriro w’umwuka.
20  Ntimugahinyure amagambo y’ubuhanuzi.
21  Mugenzure ibintu byose, mwizirike ku byiza.
22  Mwirinde ububi bw’uburyo bwose.
23  Imana y’amahoro ibeze rwose. Bavandimwe, umwuka wanyu n’ubugingo bwanyu n’umubiri wanyu bikomeze kutagira inenge muri byose, birindwe mu gihe cyo kuhaba k’Umwami wacu Yesu Kristo, bitariho umugayo.
24  Uwabahamagaye ni uwo kwizerwa kandi ibyo azabisohoza.
25  Bavandimwe, mukomeze kudusabira.
26  Muramukishe abavandimwe bose gusomana kwera.
27  Ndabategeka nkomeje binyuze ku Mwami, ngo uru rwandiko ruzasomerwe abavandimwe bose.
28  Ubuntu butagereranywa bw’Umwami wacu Yesu Kristo bubane namwe.
1  Jyewe Pawulo, hamwe na Silivani na Timoteyo, ndabandikiye mwebwe abo mu itorero ry’i Tesalonike mwunze ubumwe n’Imana Data n’Umwami Yesu Kristo: Ubuntu butagereranywa, n’amahoro bibane namwe.
2  Buri gihe dushimira Imana iyo tuvuga ibyanyu mwese mu masengesho yacu,
3  kuko duhora tuzirikana umurimo wanyu urangwa no kwizera n’imirimo mukorana umwete mubitewe n’urukundo, no kwihangana kwanyu muterwa n’uko mwiringira Umwami wacu Yesu Kristo imbere y’Imana, ari na yo Data.
4  Bavandimwe mukundwa n’Imana, tuzi ko yabatoranyije,
5  kubera ko ubutumwa bwiza tubwiriza butabagezeho ari amagambo gusa, ahubwo bwabagezeho bufite imbaraga n’umwuka wera no kwemeza cyane, kuko muzi uko twitwaraga muri mwe ku bw’inyungu zanyu.
6  Mwaratwiganye, mwigana n’Umwami, kubera ko mwemeye ijambo muri mu makuba menshi mufite ibyishimo bituruka ku mwuka wera,
7  ku buryo mwabereye urugero rwiza abizera bose bo muri Makedoniya no muri Akaya.
8  Koko rero, ijambo rya Yehova ryaturutse iwanyu ntiryumvikanye muri Makedoniya no muri Akaya gusa, ahubwo kwizera Imana kwanyu kwamamaye hose, ku buryo tudakeneye kugira icyo tuvuga.
9  Bo ubwabo bakomeje kuvuga ukuntu twageze iwanyu ubwa mbere n’ukuntu mwahindukiriye Imana mukareka ibigirwamana byanyu, kugira ngo mukorere Imana nzima kandi y’ukuri,
10  kandi mutegereze Umwana wayo uzaturuka mu ijuru, uwo yazuye mu bapfuye, ari we Yesu, udukiza umujinya w’Imana ugiye kuza.
2  Bavandimwe, mwe ubwanyu muzi ko kuba twarabasuye bitabaye imfabusa,
2  ahubwo muzi ukuntu tumaze kubabarizwa i Filipi no kwandagarizwayo (nk’uko mubizi), Imana yacu yaduhaye gushira amanga kugira ngo tubabwire ubutumwa bwiza bwayo turwana intambara ikomeye.
3  Ntitwabagiriye inama ishingiye ku bitekerezo bifuditse cyangwa dufite intego mbi cyangwa tugamije kubashuka,
4  ahubwo nk’uko Imana yadusuzumye ikabona ko dukwiriye gushingwa ubutumwa bwiza, ni na ko tuvuga, tudashaka gushimisha abantu ahubwo dushimisha Imana, yo igenzura imitima yacu.
5  Mu by’ukuri, nta na rimwe twigeze tubabwira amagambo yo kubashyeshyenga (nk’uko mubizi neza) cyangwa ngo twigaragaze uko tutari tubashakaho indamu; Imana ni yo dutanzeho umugabo!
6  Kandi nta n’ubwo twigeze dushakira ikuzo ku bantu, haba kuri mwe cyangwa ku bandi, nubwo twashoboraga kubabera umutwaro uremereye kubera ko turi intumwa za Kristo.
7  Ahubwo twabitagaho twiyoroheje, nk’uko umubyeyi agaburira abana be kandi akabakuyakuya.
8  Bityo rero, kubera ko twabakundaga urukundo rurangwa n’ubwuzu, twishimiye kutabaha ubutumwa bwiza gusa, ahubwo twabahaye n’ubugingo bwacu kuko mwatubereye inkoramutima.
9  Bavandimwe, muribuka rwose uko twakoranaga umwete kandi tukiyuha akuya. Kuba twarakoraga amanywa n’ijoro kugira ngo tutagira uwo muri mwe turemerera, ni byo byatumye tubabwiriza ubutumwa bwiza bw’Imana.
10  Mwebwe abizera, ndetse n’Imana ubwayo, muri abagabo bo guhamya ukuntu twababereye indahemuka, dukiranuka kandi tutariho umugayo.
11  Bityo rero, muzi neza ko twakomezaga kugira inama buri wese muri mwe no kubahumuriza no kubatera inkunga, nk’uko se w’abana abagirira,
12  kugira ngo mukomeze kugenda nk’uko bikwiriye imbere y’Imana, yo ibahamagarira ubwami bwayo n’ikuzo ryayo.
13  Koko rero, ni cyo gituma natwe dushimira Imana ubudacogora, kubera ko igihe mwakiraga ijambo ry’Imana twababwiye, mutaryemeye nk’ijambo ry’abantu, ahubwo mwemeye ko ari ijambo ry’Imana, nk’uko riri koko, ari na ryo rikorera muri mwe abizera.
14  Bavandimwe, mwiganye abo mu matorero y’Imana y’i Yudaya yunze ubumwe na Kristo Yesu, kubera ko namwe mwatangiye kubabazwa na bene wanyu, nk’ibyo na bo bababazwa n’Abayahudi,
15  bo bishe Umwami Yesu n’abahanuzi kandi bakadutoteza. Byongeye kandi, ntibashimisha Imana, ahubwo barwanya ibifitiye abantu bose akamaro,
16  kuko bagerageza kutubuza kubwiriza abantu bo mu mahanga kugira ngo na bo bakizwe, bagakomeza kugwiza ibyaha byabo batyo. Ariko igihe cyo kubasukaho umujinya wayo noneho kirageze.
17  Naho twebwe bavandimwe, igihe twatandukanywaga namwe by’igihe gito ku mubiri, ariko atari ku mutima, twihatiye cyane kubonana namwe imbonankubone dufite urukumbuzi rwinshi.
18  Ni cyo cyatumye twifuza kuza iwanyu, ndetse jyewe Pawulo sinabishatse rimwe gusa, ahubwo ni kabiri, ariko Satani aratuzitira.
19  None se si mwe byiringiro byacu n’umunezero wacu n’ikamba ry’ibyishimo imbere y’Umwami wacu Yesu mu gihe cyo kuhaba kwe?
20  Koko rero, ni mwe kuzo ryacu n’umunezero wacu.
3  Ku bw’ibyo, ubwo tutashoboraga gukomeza kubyihanganira, twabonye ari byiza gusigara twenyine muri Atene,
2  maze twohereza Timoteyo, umuvandimwe wacu akaba n’umukozi w’Imana utangaza ubutumwa bwiza bwerekeye Kristo, kugira ngo abakomeze kandi abahumurize ku bwo kwizera kwanyu,
3  ngo hatagira uhungabanywa n’ayo makuba. Namwe ubwanyu muzi neza ko ibyo bigomba kutugeraho.
4  Mu by’ukuri, igihe twari iwanyu twababwiye mbere y’igihe ko twagombaga kugerwaho n’amakuba, kandi muzi ko ari ko byagenze koko.
5  Ni yo mpamvu igihe ntari ngishoboye kubyihanganira, namutumye kugira ngo amenye ibyo kwizera kwanyu, ngo wenda ahari Umushukanyi ataba yarabashutse mu buryo runaka, maze tukaba twararuhiye ubusa.
6  Ariko ubu Timoteyo amaze kutugeraho avuye iwanyu, kandi yatuzaniye inkuru nziza ihereranye no kwizera kwanyu n’urukundo rwanyu, n’ukuntu mudukumbura iteka mwifuza kutubona nk’uko natwe twifuza kubabona.
7  Ni yo mpamvu, bavandimwe, nubwo dukennye kandi tukaba turi mu mibabaro, twahumurijwe no kwizera mugaragaza,
8  kuko ubu twumva tuguwe neza niba mushikamye mu Mwami.
9  Ni shimwe ki twakwitura Imana ku bwanyu, ku bw’ibyishimo byose mudutera imbere y’Imana yacu?
10  Dusenga Imana amanywa n’ijoro twinginga cyane kugira ngo tubabone maze tubahe ibyiza bibura ku kwizera kwanyu.
11  Imana yacu, ari na yo Data, hamwe n’Umwami wacu Yesu batuyobore neza mu nzira igana iwanyu.
12  Byongeye kandi, Umwami abagwirize kandi abasesekarize urukundo mukundana n’urwo mufitiye abantu bose, nk’uko natwe tubakunda,
13  kugira ngo akomeze imitima yanyu, ibe iyera itariho umugayo imbere y’Imana, ari na yo Data, mu gihe cyo kuhaba k’Umwami wacu Yesu ari kumwe n’abera be bose.
