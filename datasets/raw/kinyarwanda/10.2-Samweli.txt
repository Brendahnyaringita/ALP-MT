10  Hanyuma umwami w’Abamoni aratanga, umuhungu we Hanuni yima ingoma mu cyimbo cye.
2  Dawidi abyumvise aravuga ati “nzagaragariza Hanuni mwene Nahashi ineza yuje urukundo nk’uko se yayingaragarije.” Dawidi atuma abagaragu be ngo bajye kumuhumuriza kuko yari yapfushije se. Abagaragu ba Dawidi baragenda bagera mu gihugu cy’Abamoni.
3  Icyakora ibikomangoma by’Abamoni bibwira shebuja Hanuni biti “ese ubona ko Dawidi yohereje abo kuguhumuriza abitewe n’uko yubashye so? Icyatumye Dawidi yohereza abagaragu be ni ukugira ngo agenzure umugi, awutate maze awurimbure.”
4  Hanuni afata abagaragu ba Dawidi abogosha ubwanwa uruhande rumwe, aca imyambaro yabo mo kabiri ayigeza ku kibuno, arangije arabohereza baragenda.
5  Hanyuma abantu baza kubibwira Dawidi, na we ahita yohereza intumwa yo kubasanganira kuko bumvaga bakozwe n’isoni cyane. Umwami aravuga ati “nimugume i Yeriko kugeza igihe ubwanwa bwanyu buzakurira bukaba bwinshi, hanyuma muzabone kugaruka.”
6  Nyuma yaho, Abamoni babonye ko Dawidi yabazinutswe, bohereza intumwa zo kugurira Abasiriya b’i Beti-Rehobu n’Abasiriya b’i Soba, babaha ingabo ibihumbi makumyabiri zigenza, bagurira umwami w’i Maka abaha ingabo igihumbi, n’ab’Ishitobu babaha ingabo ibihumbi cumi na bibiri.
7  Dawidi abyumvise yohereza Yowabu n’ingabo zose n’abagabo b’abanyambaraga.
8  Abamoni barasohoka birema inteko ku irembo ry’umugi, Abasiriya b’i Soba n’ab’i Rehobu n’ingabo zo muri Ishitobu n’iz’i Maka na bo birema inteko mu gasozi.
9  Yowabu abonye ko ibitero bimuturutse imbere n’inyuma, atoranya abagabo b’intwari kurusha abandi muri Isirayeli, abaremamo inteko ngo barwane n’Abasiriya.
10  Ingabo zisigaye azishinga murumuna we Abishayi ngo azirememo inteko zirwane n’Abamoni.
11  Aramubwira ati “Abasiriya nibandusha imbaraga, uze kuntabara. Nawe Abamoni nibakurusha imbaraga, ndaza ngutabare.
12  Komera, kuko tugomba kuba intwari tukarwanirira ubwoko bwacu n’imigi y’Imana yacu. Yehova na we ari buze gukora ibyo abona bikwiriye mu maso ye.”
13  Yowabu n’ingabo zari kumwe na we basatira Abasiriya bararwana, maze Abasiriya baramuhunga.
14  Abamoni babonye ko Abasiriya bahunze, na bo bahunga Abishayi basubira mu mugi. Yowabu areka gukurikirana Abamoni, agaruka i Yerusalemu.
15  Abasiriya babonye ko Abisirayeli babatsinze, barongera barikorakoranya.
16  Hadadezeri atuma ku Basiriya bari mu karere ko kuri rwa Ruzi, baraza bagera i Helamu bayobowe na Shobaki umugaba w’ingabo za Hadadezeri.
17  Babibwiye Dawidi, ahita akoranya Abisirayeli bose, yambuka Yorodani agera i Helamu. Abasiriya birema inteko basanganira Dawidi, batangira kumurwanya.
18  Ariko Abasiriya bahunga Abisirayeli; Dawidi yica Abasiriya magana arindwi bagendera ku magare y’intambara, n’abandi ibihumbi mirongo ine bagendera ku mafarashi. Yica na Shobaki umugaba w’ingabo zabo, amutsinda aho.
19  Abami bose bari abagaragu ba Hadadezeri babonye ko Abisirayeli babatsinze, bihutira kugirana na bo amasezerano y’amahoro, baba abagaragu babo. Nuko Abasiriya ntibongera gutinyuka gutabara Abamoni.
4  Umuhungu wa Sawuli yumvise ko Abuneri yaguye i Heburoni, acika intege, ndetse n’Abisirayeli bose barahungabana.
2  Hari abagabo babiri bayoboraga imitwe y’abanyazi y’umuhungu wa Sawuli; umwe yitwaga Bayana undi akitwa Rekabu. Bari bene Rimoni w’i Beroti wo mu Babenyamini, kuko Beroti na yo yitwaga iy’Ababenyamini.
3  Ab’i Beroti bahungiye i Gitayimu baturayo ari abimukira kugeza n’uyu munsi.
4  Yonatani umuhungu wa Sawuli yari afite umwana waremaye ibirenge. Igihe uwo mwana yari afite imyaka itanu, inkuru ya Sawuli na Yonatani yamenyekanye iturutse i Yezereli, maze uwamureraga aramuheka arahunga. Ariko kubera ko yirukaga afite igihunga, uwo mwana yikubise hasi aramugara. Uwo mwana yitwaga Mefibosheti.
5  Nuko Rekabu na Bayana, bene Rimoni w’i Beroti, binjira mu nzu ya Ishibosheti igihe hari hashyushye cyane. Icyo gihe yari aryamye aruhuka saa sita.
6  Binjira mu nzu nk’abagiye kuzana ingano, bahita bamutikura inkota mu nda. Nuko Rekabu n’umuvandimwe we Bayana bahita bahunga nta wubabonye.
7  Igihe binjiraga mu nzu basanze aryamye ku buriri mu cyumba cye, bamutikura inkota baramwica. Hanyuma bamuca umutwe barawujyana, bagenda ijoro ryose banyura mu nzira ica muri Araba.
8  Amaherezo bagera i Heburoni bashyiriye umwami Dawidi umutwe wa Ishibosheti, baramubwira bati “dore umutwe wa Ishibosheti mwene Sawuli, umwanzi wawe wahigaga ubugingo bwawe. Ariko uyu munsi Yehova yahoreye databuja umwami kuri Sawuli n’urubyaro rwe.”
9  Ariko Dawidi asubiza Rekabu n’umuvandimwe we Bayana, bene Rimoni w’i Beroti, ati “ndahiye Yehova Imana nzima yakijije ubugingo bwanjye imibabaro yose,
10  ko hari umuntu waje akambwira ati ‘Sawuli yapfuye,’ yibwira ko anzaniye inkuru nziza, aho kumugororera nkamufata nkamwicira i Sikulagi.
11  None se abagizi ba nabi biciye umukiranutsi ku buriri mu nzu ye, nabura nte kubica? Ese singomba kubaryoza amaraso ye, nkabakura ku isi?”
12  Dawidi ahita ategeka abasore barabica, babaca ibiganza n’ibirenge, babamanika hafi y’ikidendezi cy’i Heburoni; bafata igihanga cya Ishibosheti bagihamba aho bahambye Abuneri i Heburoni.
11  Nuko mu ntangiriro z’umwaka, igihe abami bajyaga mu ntambara, Dawidi yohereza Yowabu n’abagaragu be n’Abisirayeli bose kugira ngo barimbure Abamoni kandi bagote i Raba, ariko we yigumira i Yerusalemu.
2  Bigeze nimugoroba Dawidi arabyuka, ajya gutembera hejuru y’inzu y’umwami. Ahagaze aho hejuru y’inzu abona umugore wiyuhagiraga, kandi uwo mugore yari mwiza cyane.
3  Dawidi atuma abantu kubaririza neza iby’uwo mugore, maze umuntu aramubwira ati “uriya se si Batisheba umukobwa wa Eliyamu, umugore wa Uriya w’Umuheti?”
4  Hanyuma Dawidi yohereza intumwa ngo zimuzane. Nuko aza iwe, Dawidi aryamana na we, kandi icyo gihe yarimo yiyezaho guhumana kwe. Nyuma yaho asubira iwe.
5  Uwo mugore asama inda. Hanyuma atuma kuri Dawidi, aramubwira ati “ndatwite.”
6  Dawidi abyumvise atuma kuri Yowabu ati “nyoherereza Uriya w’Umuheti.” Yowabu yohereza Uriya kwa Dawidi.
7  Uriya ahageze, Dawidi amubaza amakuru ya Yowabu, amakuru y’ingabo n’uko byari byifashe ku rugamba.
8  Hanyuma Dawidi aza kubwira Uriya ati “manuka ujye iwawe woge ibirenge.” Uriya ava mu nzu y’umwami, umwami amukurikiza impano.
9  Icyakora Uriya yiryamira ku muryango w’inzu y’umwami hamwe n’abandi bagaragu ba shebuja bose, ntiyamanuka ngo ajye iwe.
10  Babwira Dawidi bati “Uriya ntiyigeze ajya iwe.” Dawidi abaza Uriya ati “ese ntuvuye ku rugendo? Kuki utamanutse ngo ujye iwawe?”
11  Uriya asubiza Dawidi ati “Isirayeli na Yuda bari mu ngando hamwe n’Isanduku, kandi databuja Yowabu n’abagaragu ba databuja bakambitse mu gasozi, none nanjye ngo ninjye iwanjye ndye, nywe kandi ndyamane n’umugore wanjye? Ndahiye ubugingo bwawe ko ntakora ikintu nk’icyo!”
12  Dawidi abwira Uriya ati “sibira n’uyu munsi, ejo nzagusezerera ugende.” Nuko uwo munsi n’uwukurikiye Uriya aguma i Yerusalemu.
13  Dawidi yongera kumuhamagara ngo basangire ibyokurya n’ibyokunywa, aramusindisha. Icyakora nimugoroba Uriya arasohoka ajya kwiryamira ku buriri bwe hamwe n’abagaragu ba shebuja, ntiyamanuka ngo ajye iwe.
14  Mu gitondo Dawidi yandika urwandiko aruha Uriya ngo arushyire Yowabu.
15  Muri urwo rwandiko yandikamo ati “mushyire Uriya imbere, aho urugamba rukomeye, hanyuma mumuhane, bamurase apfe.”
16  Igihe Yowabu yari agose umugi, yashyize Uriya aho yari azi ko hari ingabo z’intwari z’Abamoni.
17  Abo mu mugi basohotse baje kurwana na Yowabu, bamwe mu bagaragu ba Dawidi, ni ukuvuga ingabo ze, barapfa na Uriya w’Umuheti arapfa.
18  Yowabu yohereza intumwa kubwira Dawidi uko iby’urugamba byose byagenze.
19  Abwira iyo ntumwa ati “ubwire umwami uko iby’urugamba byose byagenze.
20  Narakara cyane akakubwira ati ‘kuki mwateye uwo mugi muwusatiriye cyane? Mwari muyobewe ko bashobora kubarasa bari hejuru y’inkuta?
21  Ni nde wishe Abimeleki mwene Yerubesheti? Si umugore wamuteye ingasire ari hejuru y’urukuta, agapfa atyo aguye i Tebesi? None kuki mwegereye urukuta cyane?’ Wongereho uti ‘umugaragu wawe Uriya w’Umuheti na we yapfuye.’”
22  Iyo ntumwa iragenda igera kwa Dawidi, imubwira ibyo Yowabu yari yayitumye byose.
23  Iyo ntumwa ibwira Dawidi iti “izo ngabo zaturushije imbaraga zirasohoka, zidutera ku gasozi; ariko tuzisubiza inyuma, tuzigeza ku marembo y’umugi.
24  Abarashi bari hejuru y’inkuta bakomeje kurasa abagaragu bawe, nuko bamwe mu bagaragu b’umwami barapfa, kandi n’umugaragu wawe Uriya w’Umuheti yarapfuye.”
25  Dawidi abwira iyo ntumwa ati “ubwire Yowabu uti ‘ibyo ntibiguhangayikishe, kuko ku rugamba hatabura abapfa. Kaza umurego urwanye uwo mugi uwurimbure.’ Nawe kandi umutere inkunga.”
26  Umugore wa Uriya yumvise ko umugabo we yapfuye, aramuririra.
27  Igihe cyo kumuririra kirangiye, Dawidi amutumaho bamuzana iwe mu rugo, amugira umugore we. Hashize igihe amubyarira umwana w’umuhungu, ariko ibyo Dawidi yari yakoze bibabaza Yehova.
8  Nyuma y’ibyo, Dawidi atsinda Abafilisitiya arabacogoza, yigarurira Metegi-Ama ayambura Abafilisitiya.
2  Atsinda Abamowabu, abaryamisha hasi ku murongo, abapimisha umugozi. Agapima incuro ebyiri z’uwo mugozi abo apimye bakicwa, akongera agapima incuro imwe y’uwo mugozi abo apimye akabarokora. Nuko Abamowabu bahinduka abagaragu ba Dawidi, bakajya bamuzanira amakoro.
3  Dawidi atsinda Hadadezeri mwene Rehobu, umwami w’i Soba, igihe Hadadezeri yari agiye kongera gutegeka ku ruzi rwa Ufurate.
4  Dawidi afata mpiri ingabo ze zigendera ku mafarashi igihumbi na magana arindwi, n’ingabo zigenza ibihumbi makumyabiri. Amafarashi yose akurura amagare ayatema ibitsi, ariko asigaza ijana muri yo.
5  Abanyasiriya b’i Damasiko baje gutabara Hadadezeri umwami w’i Soba, Dawidi abicamo abagabo ibihumbi makumyabiri na bibiri.
6  Hanyuma Dawidi ashyira imitwe y’ingabo i Damasiko muri Siriya, Abanyasiriya bahinduka abagaragu ba Dawidi, bakajya bamuzanira amakoro. Yehova yakizaga Dawidi aho yajyaga hose.
7  Nanone Dawidi anyaga abagaragu ba Hadadezeri ingabo ziburungushuye zicuzwe muri zahabu, azijyana i Yerusalemu.
8  Umwami Dawidi akura iminyago myinshi cyane y’umuringa i Beta n’i Berotayi, imigi ya Hadadezeri.
9  Toyi umwami w’i Hamati amenya ko Dawidi yatsinze ingabo zose za Hadadezeri.
10  Toyi atuma umuhungu we Yoramu ku Mwami Dawidi ngo amubaze amakuru ye kandi amushimire ko yarwanye na Hadadezeri akamutsinda (kuko hari harabayeho intambara nyinshi hagati ya Hadadezeri na Toyi). Uwo muhungu yari azanye ibintu bicuzwe mu ifeza, ibicuzwe muri zahabu n’ibicuzwe mu muringa.
11  Ibyo na byo Umwami Dawidi abyereza Yehova nk’uko yari yaramwereje ifeza na zahabu yanyaze mu mahanga yose yatsinze,
12  ari yo Abasiriya, Abamowabu, Abamoni, Abafilisitiya n’Abamaleki, n’ibyo yanyaze Hadadezeri mwene Rehobu, umwami w’i Soba.
13  Dawidi yihesha izina igihe yari avuye kwica Abedomu ibihumbi cumi n’umunani, abatsinze mu Kibaya cy’Umunyu.
14  Ashyira imitwe y’ingabo muri Edomu. Muri Edomu hose ahashyira imitwe y’ingabo, Abedomu bose baba abagaragu ba Dawidi. Yehova yakizaga Dawidi aho yajyaga hose.
15  Dawidi akomeza gutegeka Isirayeli yose, agacira abantu bose imanza zitabera kandi zikiranuka.
16  Yowabu mwene Seruya ni we wari umugaba w’ingabo, naho Yehoshafati mwene Ahiludi akaba umwanditsi.
17  Sadoki mwene Ahitubu na Ahimeleki mwene Abiyatari bari abatambyi, naho Seraya akaba umunyamabanga.
18  Benaya mwene Yehoyada yayoboraga Abakereti n’Abapeleti. Abahungu ba Dawidi bo bari abatware.
16  Dawidi amaze kurenga impinga y’uwo musozi ho gato, Siba, umugaragu wa Mefibosheti, aza kumusanganira azanye indogobe ebyiri ziteguyeho ibyo kwicaraho, zikoreye imigati magana abiri, utugati ijana dukozwe mu mbuto zo mu mpeshyi, imigati ijana ikozwe mu mizabibu n’ikibindi kinini cya divayi.
2  Umwami abaza Siba ati “ibi bintu uzanye ni iby’iki?” Siba aramusubiza ati “indogobe ni izo abo mu rugo rw’umwami bari bugendeho, iyi migati n’utu tugati dukozwe mu mbuto zo mu mpeshyi ni ibyo abasore bari burye, naho divayi ni iyo abananiriwe mu butayu bari bunywe.”
3  Umwami aramubaza ati “umuhungu wa shobuja ari he?” Siba asubiza umwami ati “asigaye i Yerusalemu, kuko yavuze ati ‘uyu munsi inzu ya Isirayeli igiye kunsubiza ubwami bwa data.’”
4  Umwami abwira Siba ati “ibya Mefibosheti byose bibaye ibyawe.” Siba aramusubiza ati “dore nunamye imbere yawe. Ndagahora ntonnye mu maso y’umwami databuja.”
5  Umwami Dawidi aragenda agera i Bahurimu. Nuko haza umugabo wo mu muryango wa Sawuli witwaga Shimeyi mwene Gera, agenda avuma Dawidi.
6  Atangira gutera amabuye Dawidi n’abagaragu b’Umwami Dawidi bose, kandi abantu bose n’abagabo b’abanyambaraga bose bari iburyo n’ibumoso bwa Dawidi.
7  Shimeyi akagenda avuma Dawidi avuga ati “genda wa nkoramaraso we, genda wa mburamumaro we!
8  Yehova atumye amaraso yose y’inzu ya Sawuli wamennye akugaruka, uwo wazunguye ukaba umwami, kandi Yehova ahaye ubwami bwawe umuhungu wawe Abusalomu. Dore ugeze mu makuba uzira amaraso wamennye!”
9  Amaherezo Abishayi mwene Seruya abwira umwami ati “kuki iyi ntumbi y’imbwa yavuma umwami databuja? Ndakwinginze, reka nambuke muce umutwe.”
10  Ariko umwami aravuga ati “ibi birabarebaho iki bene Seruya mwe? Nimumureke amvume, kuko Yehova yamubwiye ati ‘vuma Dawidi!’ None ni nde wamubwira ati ‘ibyo ukora ni ibiki?’”
11  Dawidi abwira Abishayi n’abagaragu be bose ati “niba umuhungu wanjye nibyariye ahiga ubugingo bwanjye, Umubenyamini we yabura ate kumpiga! Nimumureke amvume kuko Yehova ari we wabimutumye!
12  Wenda Yehova azabirebesha amaso ye maze Yehova ankorere ibyiza, aho guhamwa n’umuvumo Shimeyi amvumye uyu munsi.”
13  Dawidi n’abo bari kumwe bakomeza kugenda uwo muhanda, Shimeyi na we agenda mu ibanga ry’umusozi ateganye na we kugira ngo amuvume, agenda amutera amabuye, atumura n’umukungugu mwinshi.
14  Umwami n’abantu bari kumwe na we bose bagera aho bajyaga bananiwe. Nuko barahagarara bararuhuka.
15  Abusalomu n’Abisirayeli bose binjira i Yerusalemu, kandi na Ahitofeli yari kumwe na we.
16  Hushayi w’Umwaruki, incuti ya Dawidi, yinjiye kwa Abusalomu aramubwira ati “umwami arakabaho! Umwami arakabaho!”
17  Abusalomu asubiza Hushayi ati “uko ni ko ugaragarije ineza yuje urukundo incuti yawe? Kuki utajyanye n’incuti yawe?”
18  Hushayi asubiza Abusalomu ati “oya; ahubwo uwo Yehova yahisemo, ndetse n’aba bantu n’Abisirayeli bose, ni we nanjye nzabera umugaragu kandi ni we nzagumana na we.
19  Reka nongere mbisubiremo. Uwo nzakorera ni nde? Si umuhungu we se? Nk’uko nakoreraga so, ni ko nawe nzagukorera.”
20  Nyuma yaho Abusalomu abwira Ahitofeli ati “ngaho nimungire inama. Nkore iki?”
21  Ahitofeli abwira Abusalomu ati “ryamana n’inshoreke so yasize ku rugo. Abisirayeli bose nibabyumva bazamenya ko watumye so akuzinukwa, maze bitume amaboko y’abo muri kumwe arushaho gukomera.”
22  Nuko bashingira Abusalomu ihema hejuru y’inzu, maze Abusalomu aryamana n’inshoreke za se, Abisirayeli bose babireba.
23  Inama Ahitofeli yatangaga muri icyo gihe, yafatwaga nk’aho ari ijambo riturutse ku Mana y’ukuri. Uko ni ko byari bimeze ku nama Ahitofeli yagiraga Dawidi, n’iyo yagiriye Abusalomu.
18  Dawidi abarura ingabo zari kumwe na we, ashyiraho abatwara ingabo ibihumbi n’abatwara ingabo amagana.
2  Hanyuma Dawidi yohereza kimwe cya gatatu cy’ingabo ziyobowe na Yowabu, ikindi kimwe cya gatatu kiyoborwa na Abishayi mwene Seruya, akaba na murumuna wa Yowabu, ikindi kimwe cya gatatu kiyoborwa na Itayi w’Umunyagati. Nuko Umwami abwira ingabo ati “nanjye ndaza tujyane.”
3  Ariko ingabo ziramubwira ziti “wowe ntugomba kuza, kubera ko turamutse duhunze, twe ntibatwitaho. Naho kimwe cya kabiri cyacu cyapfa, ntibatwitaho kuko wowe uhwanye n’abantu ibihumbi icumi bo muri twe. Byaba byiza usigaye mu mugi ukaza kudutabara.”
4  Umwami arababwira ati “ibyo mubona ko bikwiriye ni byo ndi bukore.” Umwami ahagarara ku irembo ry’umugi, maze ingabo zose zigenda zigabanyije mu mitwe y’amagana n’iy’ibihumbi.
5  Umwami ategeka Yowabu, Abishayi na Itayi ati “ndabinginze, ntimugirire nabi uwo musore Abusalomu.” Abantu bose bumva ibyo umwami abwiye abatware ku birebana na Abusalomu.
6  Izo ngabo zikomeza urugendo zigana mu gasozi kurwana n’Abisirayeli, basakiranira mu ishyamba rya Efurayimu.
7  Abagaragu ba Dawidi banesha Abisirayeli babicamo abantu benshi cyane, abantu ibihumbi makumyabiri.
8  Intambara ikwira muri ako karere kose. Uwo munsi abahitanywe n’ishyamba barutaga abishwe n’inkota.
9  Amaherezo Abusalomu aza guhubirana n’abagaragu ba Dawidi. Abusalomu yari yicaye ku nyumbu, maze iyo nyumbu inyura munsi y’amashami asobekeranye y’igiti cy’inganzamarumbo, umutwe we ufatwa mu mashami yacyo, inyumbu iragenda asigara anagana mu kirere.
10  Nuko umugabo umwe wabibonye abwira Yowabu ati “nabonye Abusalomu anagana mu mashami y’igiti cy’inganzamarumbo.”
11  Yowabu abwira uwo mugabo ubimubwiye ati “wamubonye ntiwahita umutsinda aho? Mba nguhaye ibiceri icumi by’ifeza n’umukandara.”
12  Ariko uwo mugabo asubiza Yowabu ati “n’uwari kumpa ibiceri igihumbi by’ifeza, sinari kubangurira ukuboko umuhungu w’umwami, kuko twumvise ibyo umwami yabategetse wowe na Abishayi na Itayi avuga ati ‘muramenye, ntihagire uwo ari we wese ugira icyo atwara uwo musore Abusalomu.’
13  Iyo mbirengaho nari kuba mpemukiye umwami nkica umuhungu we. Ntiyari kubura kubimenya, kandi nawe nta cyo wari gukora ngo unkize uburakari bw’umwami.”
14  Yowabu aravuga ati “reka ne gukomeza guta igihe mvugana nawe!” Ahita afata imyambi itatu aragenda ayitikura Abusalomu mu mutima, aho yanaganaga mu mashami y’igiti cy’inganzamarumbo, akiri muzima.
15  Abagaragu icumi batwazaga Yowabu intwaro bazenguruka Abusalomu, baramusonga arapfa.
16  Yowabu avuza ihembe kugira ngo ingabo zireke gukurikirana Abisirayeli. Nuko Yowabu abuza ingabo gukomeza kurwana.
17  Bafata Abusalomu bamujugunya mu mwobo muremure wari aho mu ishyamba, bamugerekaho ikirundo kinini cy’amabuye. Abisirayeli bose barahunga, buri wese ajya iwe.
18  Abusalomu akiriho, yari yarafashe inkingi ayishinga mu Kibaya cy’Umwami, kuko yibwiraga ati “nta muhungu mfite ngo azatume izina ryanjye rikomeza kwibukwa.” Iyo nkingi ayitirira izina rye, kandi kugeza n’uyu munsi iracyitwa Inkingi y’Urwibutso ya Abusalomu.
19  Ahimasi mwene Sadoki aravuga ati “ndakwinginze, reka niruke nshyire umwami iyi nkuru, kuko Yehova yamukijije amaboko y’abanzi be.”
20  Ariko Yowabu aramubwira ati “uyu munsi si wowe uri bujye kuvuga inkuru, uzajya kuyivuga undi munsi utari uyu. Uyu munsi ntukwiriye kujya kuvuga inkuru kubera ko umuhungu w’umwami yapfuye.”
21  Nuko Yowabu abwira Umukushi ati “genda ubwire umwami ibyo wabonye.” Uwo Mukushi yunamira Yowabu maze ahita yiruka.
22  Ahimasi mwene Sadoki arongera abwira Yowabu ati “ndakwinginze, reka nanjye niruke nkurikire Umukushi, bibe uko byakabaye.” Ariko Yowabu aramubwira ati “mwana wa, kuki nawe ushaka kugenda kandi nta nkuru ihari wajya kubara?”
23  Ariko Ahimasi arongera aravuga ati “reka niruke bibe uko byakabaye.” Yowabu aramusubiza ati “ngaho iruka!” Ahimasi ariruka, anyura mu nzira ica mu karere ko mu Kibaya cya Yorodani, amaherezo aca kuri wa Mukushi.
24  Icyo gihe Dawidi yari yicaye hagati y’amarembo y’umugi. Hagati aho, umurinzi ajya hejuru ku rukuta rwari hejuru y’amarembo. Yubuye amaso abona umuntu uza yiruka ari wenyine.
25  Uwo murinzi arahamagara abibwira umwami, umwami aramusubiza ati “niba ari wenyine ubwo azanye inkuru.” Uwo muntu akomeza kuza yigira hafi.
26  Umurinzi abona undi muntu uje yiruka. Umurinzi ahamagara uwari urinze amarembo aramubwira ati “hari undi muntu uje ari wenyine yiruka!” Umwami aravuga ati “uwo na we azanye inkuru.”
27  Umurinzi arongera aravuga ati “ndabona uwa mbere yiruka nka Ahimasi mwene Sadoki.” Umwami aravuga ati “uwo ni umuntu mwiza, agomba kuba azanye inkuru nziza.”
28  Amaherezo Ahimasi arangurura ijwi abwira umwami ati “byagenze neza!” Nuko yikubita imbere y’umwami yubamye, aravuga ati “Yehova Imana yawe ashimwe, we wahanye mu maboko y’umwami databuja, abanzi bari bamuhagurukiye!”
29  Ariko umwami aramubaza ati “ese wa musore Abusalomu yaba ari amahoro?” Ahimasi aravuga ati “igihe Yowabu yoherezaga umugaragu w’umwami n’umugaragu wawe, nabonye abantu benshi bacitsemo igikuba, ariko sinamenye ibyabaye.”
30  Umwami aravuga ati “genda ube uhagaze hariya.” Aratambuka ajya guhagarara hirya.
31  Wa Mukushi araza aravuga ati “umwami databuja niyakire inkuru muzaniye, kuko uyu munsi Yehova yagukijije ukuboko kw’abaguhagurukiye bose.”
32  Ariko umwami abaza uwo Mukushi ati “ese wa musore Abusalomu yaba ari amahoro?” Uwo Mukushi aramusubiza ati “abanzi b’umwami databuja n’abahagurukira kumugirira nabi bose, barakaba nk’uwo musore.”
33  Umwami abyumvise arasuherwa, ajya mu cyumba cyo hejuru cyari hejuru y’amarembo, ararira. Akagendagenda arira avuga ati “ayii, mwana wanjye Abusalomu, mwana wanjye, mwana wanjye Abusalomu! Iyaba ari jye wapfuye mu cyimbo cyawe Abusalomu mwana wanjye, mwana wanjye!”
17  Nuko Ahitofeli abwira Abusalomu ati “ndakwinginze, reka ntoranye abagabo ibihumbi cumi na bibiri duhaguruke dukurikire Dawidi iri joro.
2  Ndamugeraho ananiwe yacitse intege, mukure umutima, abantu bari kumwe na we bose bahunge, maze umwami nasigara wenyine mwice.
3  Nyemerera nkugarurire abantu bose. Niwica uwo ushaka, abantu bose bazakugarukira; kandi abantu bose bazagira amahoro.”
4  Iryo jambo rinezeza Abusalomu n’abakuru b’Abisirayeli bose.
5  Ariko Abusalomu aravuga ati “nimuhamagare na Hushayi w’Umwaruki twumve icyo na we abivugaho.”
6  Hushayi yinjira kwa Abusalomu. Abusalomu aramubwira ati “Ahitofeli yavuze ibi n’ibi. Dukurikize inama ye? Niba utabyemeye kandi, nawe ugire icyo utubwira.”
7  Hushayi abwira Abusalomu ati “ubu bwo noneho inama ya Ahitofeli ntabwo ari nziza!”
8  Hushayi yongeraho ati “nawe ubwawe uzi neza ko so n’ingabo ze ari abanyambaraga, kandi ubu bariye karungu nk’idubu y’ingore yaburiye ibyana byayo mu gasozi. So ni umurwanyi, ntari burare hamwe na rubanda.
9  Dore ubu yihishe mu myobo cyangwa ahandi hantu. Nabagabaho igitero rugikubita, inkuru izakwira mu bantu bavuge bati ‘ingabo za Abusalomu zakubiswe incuro.’
10  Ndetse n’umugabo w’intwari ufite umutima nk’uw’intare azacika intege, kuko Abisirayeli bose bazi ko so ari umunyambaraga, kandi ko n’abagabo b’intwari bari kumwe na we ari uko.
11  Dore inama jye nabagira: koranya Abisirayeli bose, kuva i Dani kugera i Beri-Sheba, banganye ubwinshi n’umusenyi wo ku nyanja, wowe ubwawe ubayobore ku rugamba.
12  Tuzamutera ahantu azaba ari, tumutondeho nk’uko ikime gitonda ku butaka; kandi we n’abantu bari kumwe na we bose nta n’umwe uzasigara.
13  Nagira umugi ahungiramo, Abisirayeli bose bazazana imigozi bajye kuri uwo mugi, tuwukurure tuwurohe mu mugezi, ku buryo nta buye na rimwe rizasigara.”
14  Nuko Abusalomu n’Abisirayeli bose baravuga bati “inama ya Hushayi w’Umwaruki iruta iya Ahitofeli!” Yehova ubwe ni we watumye badakurikiza inama ya Ahitofeli nubwo yari nziza, kugira ngo Yehova ateze Abusalomu ibyago.
15  Hanyuma Hushayi abwira abatambyi, Sadoki na Abiyatari, ati “inama Ahitofeli yagiriye Abusalomu n’abakuru b’Abisirayeli ni iyi; nanjye iyo nabagiriye ni iyi.
16  None nimutume kuri Dawidi vuba mumubwire muti ‘iri joro nturare mu bibaya byo mu butayu, ahubwo wambuke, kugira ngo umwami atamiranwa n’abari kumwe na we bose.’”
17  Yonatani na Ahimasi bari ahitwa Eni-Rogeli; ntibashakaga kugera mu mugi kugira ngo hatagira ubabona. Nuko umuja arasohoka arabibabwira, na bo baragenda kuko bagombaga kujya kubibwira Umwami Dawidi.
18  Icyakora hari umusore wababonye maze abibwira Abusalomu. Yonatani na Ahimasi bagenda biruka, bageze mu rugo rw’umugabo wari utuye i Bahurimu, bihisha mu iriba rye ryari mu mbuga.
19  Hanyuma umugore w’uwo mugabo afata umupfundikizo awushyira ku munwa w’iryo riba, yanikaho ibinyampeke bisekuye, ntihagira ubimenya.
20  Abagaragu ba Abusalomu bageze mu rugo rw’uwo mugore baramubaza bati “Ahimasi na Yonatani bari he?” Uwo mugore arabasubiza ati “banyuze hano bagana ku ruzi.” Abo bagabo bakomeza kubashakisha ariko ntibababona, bisubirira i Yerusalemu.
21  Abo bagabo bamaze kugenda, abandi na bo bava mu iriba baragenda babwira Umwami Dawidi bati “nimuhaguruke vuba mwambuke uruzi, kuko Ahitofeli yabagambaniye atya n’atya.”
22  Dawidi ahita ahagurukana n’abantu bari kumwe na we bose, bambuka Yorodani kugeza mu museke, ntihagira n’umwe usigara atambutse.
23  Ahitofeli abonye ko inama ye idakurikijwe, ahita ategura indogobe ye arahaguruka ajya mu rugo rwe, mu mugi w’iwabo. Nuko ategeka ibyo mu rugo rwe, arangije yishyira mu kagozi arapfa, ahambwa aho ba sekuruza bahambwe.
24  Dawidi agera i Mahanayimu, Abusalomu na we yambuka Yorodani ari kumwe n’Abisirayeli bose.
25  Amasa ni we Abusalomu yagize umugaba w’ingabo mu cyimbo cya Yowabu. Amasa uwo yari umuhungu w’umugabo witwaga Itura w’Umwisirayeli, waryamanye na Abigayili umukobwa wa Nahashi. Abigayili yavaga inda imwe na Seruya, nyina wa Yowabu.
26  Abusalomu n’Abisirayeli bakambika mu karere k’i Gileyadi.
27  Dawidi akigera i Mahanayimu, Shobi mwene Nahashi w’i Raba y’Abamoni, Makiri mwene Amiyeli w’i Lodebari na Barizilayi, Umugileyadi w’i Rogelimu,
28  bazana amariri, amabesani, inzabya z’ibumba, ingano zisanzwe, ingano za sayiri, ifu, impeke zokeje, ibishyimbo, inkori n’impeke zikaranze,
29  ubuki, amavuta, intama n’amata y’ikivuguto, babizanira Dawidi n’abantu bari kumwe na we ngo babirye, kuko bagiraga bati “abantu bananiriwe mu butayu, barashonje kandi bafite inyota.”
9  Dawidi aravuga ati “mbese haba hari uwo mu nzu ya Sawuli wasigaye kugira ngo mugaragarize ineza yuje urukundo mbigiriye Yonatani?”
2  Mu rugo rwa Sawuli habaga umugaragu witwaga Siba. Nuko baramuhamagara ngo yitabe Dawidi, maze umwami aramubaza ati “ni wowe Siba?” Aramusubiza ati “ndi umugaragu wawe.”
3  Umwami aramubaza ati “ese nta muntu n’umwe wo mu nzu ya Sawuli wasigaye kugira ngo mugaragarize ineza yuje urukundo ituruka ku Mana?” Siba asubiza umwami ati “hari umuhungu wa Yonatani ukiriho, wamugaye ibirenge.”
4  Umwami aramubaza ati “ari he?” Siba asubiza umwami ati “ari i Lodebari kwa Makiri mwene Amiyeli.”
5  Umwami Dawidi ahita yohereza abantu bajya kumuzana, bamukura i Lodebari kwa Makiri mwene Amiyeli.
6  Mefibosheti mwene Yonatani umuhungu wa Sawuli ageze imbere ya Dawidi, ahita yikubita hasi yubamye. Dawidi aramuhamagara ati “Mefibosheti!” Undi arasubiza ati “umugaragu wawe ndi hano.”
7  Dawidi aramubwira ati “witinya, kuko nzakugaragariza ineza yuje urukundo ngirira so Yonatani nta kabuza. Nzagusubiza imirima ya sokuruza Sawuli yose kandi igihe cyose uzajya urira ku meza yanjye.”
8  Abyumvise aramwunamira, aramubwira ati “nkanjye umugaragu wawe ndi iki ku buryo wanyitaho kandi ndi intumbi y’imbwa?”
9  Umwami ahamagara Siba, umugaragu wa Sawuli, aramubwira ati “ibyari ibya Sawuli n’inzu ye byose mbihaye umwuzukuru wa shobuja.
10  Wowe n’abahungu bawe n’abagaragu bawe mujye muhinga imirima ye muyisarure, ibyo musaruye bibe ibyo gutunga abana b’umwuzukuru wa shobuja. Ariko Mefibosheti we, umwuzukuru wa shobuja, igihe cyose azajya arira ku meza yanjye.” Siba yari afite abahungu cumi na batanu n’abagaragu makumyabiri.
11  Siba abwira umwami ati “ibyo umwami databuja ategetse umugaragu we, ni byo umugaragu we azakora. Ariko Mefibosheti arira ku meza yanjye nk’umwana w’umwami.”
12  Mefibosheti yari afite umuhungu ukiri muto witwaga Mika, kandi abo mu rugo rwa Siba bose bari abagaragu ba Mefibosheti.
13  Mefibosheti yabaga i Yerusalemu, kuko igihe cyose yariraga ku meza y’umwami. Yari yaramugaye ibirenge byombi.
7  Umwami amaze gutura mu nzu ye, Yehova amuha amahoro amurinda abanzi be bose bamukikije.
2  Nuko umwami abwira umuhanuzi Natani ati “dore jye ntuye mu nzu yubakishijwe amasederi, naho isanduku y’Imana y’ukuri iba mu ihema.”
3  Natani asubiza umwami ati “genda ukore ibiri mu mutima wawe byose, kuko Yehova ari kumwe nawe.”
4  Nuko muri iryo joro, Yehova abwira Natani ati
5  “genda ubwire umugaragu wanjye Dawidi uti ‘Yehova aravuze ati “ese ni wowe wagombye kunyubakira inzu kugira ngo nyituremo?
6  Kuva igihe nakuriye Abisirayeli muri Egiputa kugeza uyu munsi sinigeze mba mu nzu, ahubwo nakomeje kugenda nibera mu ihema ry’ibonaniro.
7  Muri icyo gihe cyose nagendanaga n’Abisirayeli. Ni jye wagenaga umwe mu miryango y’Abisirayeli wagombaga kuragira ubwoko bwanjye. Ese wigeze wumva hari n’umwe muri iyo miryango nigeze mbaza nti ‘kuki mutanyubakiye inzu y’amasederi?’”’
8  Ubwire umugaragu wanjye Dawidi uti ‘Yehova nyir’ingabo aravuze ati “ni jye wagukuye mu rwuri aho waragiraga umukumbi, nkugira umutware w’ubwoko bwanjye bwa Isirayeli.
9  Nzabana nawe aho uzajya hose kandi nzatsemba abanzi bawe bose mbakure imbere yawe. Nzaguhesha izina rikomeye, nk’izina ry’abakomeye bo mu isi.
10  Nzaha ubwoko bwanjye bwa Isirayeli ahantu nta kabuza, mpabatuze bahagume, kandi ntibazongera kubuzwa amahwemo ukundi. Abakiranirwa ntibazongera kubagirira nabi nk’uko bigeze kubigenza kera,
11  ndetse no mu gihe cy’abacamanza natoranyaga kugira ngo bayobore ubwoko bwanjye bwa Isirayeli. Nzakurinda ngukize abanzi bawe bose. “‘“Yehova yakubwiye ko Yehova azakubakira inzu.
12  Nugera ku iherezo ry’ubuzima bwawe ugapfa ugasanga ba sokuruza, nzahagurutsa uwo mu rubyaro rwawe, ni ukuvuga uzagukomokaho, kandi nzashimangira ubwami bwe mbukomeze.
13  Ni we uzubaka inzu izahesha izina ryanjye icyubahiro, kandi nzakomeza intebe y’ubwami bwe, ihame kugeza ibihe bitarondoreka.
14  Nzamubera se kandi na we azambera umwana. Nakosa nzamuhanisha inkoni nk’iy’abantu, inkoni nk’iy’abakomoka kuri Adamu.
15  Sinzamukuraho ineza yanjye yuje urukundo nk’uko nayikuye kuri Sawuli ari wowe ngirira.
16  Inzu yawe n’ubwami bwawe bizahama kugeza ibihe bitarondoreka; intebe yawe y’ubwami izakomezwa kugeza ibihe bitarondoreka.”’”
17  Nuko Natani abwira Dawidi ayo magambo yose yabwiwe, n’ibyo yeretswe byose.
18  Umwami Dawidi abyumvise arinjira yicara imbere ya Yehova, aravuga ati “Yehova Mwami w’Ikirenga, nkanjye ndi nde? Kandi se inzu yanjye yo ni iki kugira ngo ube warankoreye ibintu bingana bitya?
19  Mwami w’Ikirenga Yehova, ubonye ko ibyo bidahagije, uvuga ko n’inzu y’umugaragu wawe izagumaho kugeza ibihe bitarondoreka. Yehova, Mwami w’Ikirenga, iryo ni iteka uciye mu bantu.
20  Mwami w’Ikirenga Yehova, nkanjye Dawidi narenzaho iki, kandi se nakubwira iki ko ari wowe uzi neza umugaragu wawe?
21  Wakoze ibyo bintu byose bikomeye nk’uko ijambo ryawe riri, ubikora nk’uko biri mu mutima wawe, none ubihishuriye umugaragu wawe.
22  Mwami w’Ikirenga Yehova, ni yo mpamvu ukomeye rwose, kuko nta wundi uhwanye nawe, kandi mu mana zose twumvise, nta yindi Mana ibaho itari wowe.
23  Ni irihe shyanga rindi mu isi rimeze nk’ubwoko bwawe bwa Isirayeli, abo wowe Mana wicunguriye ukabagira ubwoko bwawe, ukihesha izina, ukabakorera ibintu bikomeye kandi biteye ubwoba, wirukana amahanga n’imana zayo ubigiriye ubwoko bwawe, ubwo wicunguriye ukabukura muri Egiputa?
24  Witoranyirije ubwoko bwawe bwa Isirayeli ubugira ubwawe kugeza ibihe bitarondoreka; none nawe Yehova, wabaye Imana yabo.
25  “None rero Yehova Mana, amagambo wavuze ku birebana n’umugaragu wawe no ku birebana n’inzu ye, uyasohoze kugeza ibihe bitarondoreka, usohoze ibyo wavuze.
26  Izina ryawe nirikomere kugeza ibihe bitarondoreka, abantu bavuge bati ‘Yehova nyir’ingabo ni Imana ya Isirayeli,’ kandi inzu y’umugaragu wawe Dawidi ikomere imbere yawe, ihame.
27  Kuko wowe Yehova nyir’ingabo, Imana ya Isirayeli, wahishuriye umugaragu wawe uti ‘nzakubakira inzu.’ Ni yo mpamvu umugaragu wawe agize ubutwari bwo kugutura iri sengesho.
28  None rero Yehova, Mwami w’Ikirenga, uri Imana y’ukuri, kandi amagambo wavuze azabe impamo kuko wasezeranyije umugaragu wawe ibi byiza byose.
29  None rero uhe umugisha inzu y’umugaragu wawe kugira ngo ikomeze kuba imbere yawe kugeza ibihe bitarondoreka, kuko wowe ubwawe Yehova, Mwami w’Ikirenga, wabisezeranyije, kandi ku bw’umugisha wawe, inzu y’umugaragu wawe izahabwa umugisha kugeza ibihe bitarondoreka.”
23  Aya ni yo magambo aheruka ya Dawidi:“Amagambo ya Dawidi mwene Yesayi,Amagambo y’umugabo w’umunyambaraga washyizwe hejuru,Uwo Imana ya Yakobo yasutseho amavuta,Ushimagizwa mu ndirimbo za Isirayeli.
2  Umwuka wa Yehova ni wo wavugaga binyuze kuri jye,Kandi ijambo rye ryari ku rurimi rwanjye.
3  Imana ya Isirayeli yaravuze,Igitare cya Isirayeli cyarambwiye kiti‘Iyo umukiranutsi ari we utegeka,Agategeka atinya Imana,
4  Gutegeka kwe ni nk’urumuri rw’izuba rirashe mu gitondo,Igitondo kitagira ibicu.Ni nk’izuba riva imvura ihise maze ibyatsi bikamera.’
5  Ese inzu yanjye ntimeze ityo ku Mana?Kuko yampaye isezerano rihoraho,Riteguye neza muri byose kandi rihamye.Kuko ari ryo gakiza kanjye kose n’ibyishimo byanjye byose,Ese si yo mpamvu izarikuza?
6  Ariko abantu b’imburamumaro birukanwa bose nk’ibihuru by’amahwa;Kuko bidafatishwa ibiganza.
7  Kugira ngo umuntu abikoreho,Agomba kuba afite icyuma n’uruti rw’icumu,Kandi bizatwikwa n’umuriro bikongoke.”
8  Aya ni yo mazina y’intwari za Dawidi: Yoshebu-Bashebeti w’i Tahakemoni, wari umutware wa ba bandi batatu. Yabanguye icumu rye yica abantu magana inani ingunga imwe.
9  Yakurikirwaga na Eleyazari mwene Dodo, mwene Ahohi, wari umwe muri za ntwari eshatu zari kumwe na Dawidi igihe bashotoraga Abafilisitiya. Abafilisitiya bari bateranye ngo barwane n’Abisirayeli, Abisirayeli babahunze.
10  Ni we wahagurutse yica Abafilisitiya, kugeza igihe ukuboko kwe kwaruhiye kukumirana n’inkota, maze uwo munsi Yehova atuma batsinda bidasubirwaho. Abandi Bisirayeli bamukurikiye bazanywe gusa no gucuza abishwe.
11  Uwamukurikiraga ni Shama mwene Ageye w’Umuharari. Hari igihe Abafilisitiya bari bakoraniye i Lehi ahari umurima w’inkori nyinshi, maze Abisirayeli barahunga bitewe n’Abafilisitiya.
12  Ariko we ashinga ibirindiro muri uwo murima, awirukanamo Abafilisitiya akomeza kubica, Yehova atuma Abisirayeli batsinda bidasuburwaho.
13  Nuko mu gihe cy’isarura, abo batatu mu batware mirongo itatu baramanuka bagera aho Dawidi yari ari mu buvumo bwa Adulamu, kandi amahema y’Abafilisitiya yari ashinze mu kibaya cya Refayimu.
14  Dawidi yari ahantu hagerwa bigoranye; icyo gihe ibirindiro by’ingabo z’Abafilisitiya zagendaga imbere y’izindi byari i Betelehemu.
15  Hashize akanya Dawidi avuga icyifuzo cye agira ati “uwansomya ku tuzi two mu iriba ryo ku marembo y’i Betelehemu!”
16  Nuko abo bagabo b’abanyambaraga batatu banyura mu nkambi y’Abafilisitiya barwana, bavoma amazi mu iriba ryo ku marembo y’i Betelehemu bayazanira Dawidi. Dawidi yanga kuyanywa, ayasuka imbere ya Yehova.
17  Aravuga ati “Yehova, ntibikabeho ko nkora ibintu nk’ibi! Ese nanywa amaraso y’abantu bahaze ubugingo bwabo bakajya kuvoma aya mazi?” Nuko ntiyemera kuyanywa. Ibyo ni byo byakozwe n’izo ntwari eshatu.
18  Naho Abishayi umuvandimwe wa Yowabu mwene Seruya, yari umutware w’abantu mirongo itatu; yabanguye icumu rye yica abantu magana atatu, aba icyamamare nka ba bandi batatu.
19  Nubwo ari we wari intwari cyane kurusha abo bandi mirongo itatu, kandi akaba n’umutware wabo, ntiyigeze agera ku rwego rw’abo batatu ba mbere.
20  Benaya mwene Yehoyada, umugabo w’intwari wakoze byinshi i Kabuseli, ni we wishe abahungu babiri ba Ariyeli w’i Mowabu. Nanone ni we wamanutse akicira intare mu rwobo rw’amazi igihe shelegi yari yaguye.
21  Ni we wishe umugabo w’Umunyegiputa wari munini bidasanzwe. Nubwo uwo Munyegiputa yari afite icumu mu ntoki, Benaya yamanutse afite inkoni yonyine, ashikuza uwo Munyegiputa icumu rye ararimwicisha.
22  Ibyo ni byo Benaya mwene Yehoyada yakoze, kandi yari icyamamare nka za ntwari eshatu.
23  Nubwo ari we wari intwari cyane kurusha abo bandi mirongo itatu, ntiyigeze agera ku rwego rw’abo batatu; Dawidi yamugize umurinzi we.
24  Asaheli umuvandimwe wa Yowabu yari umwe muri ba bandi mirongo itatu; Eluhanani mwene Dodo w’i Betelehemu,
25  Shama w’i Harodi, Elika w’i Harodi,
26  Helesi w’i Paluti, Ira mwene Ikeshi w’i Tekowa,
27  Abiyezeri wo muri Anatoti, Mebunayi w’i Husha,
28  Salumoni w’Umwahohi, Maharayi w’i Netofa,
29  Helebu mwene Bayana w’i Netofa, Itayi mwene Ribayi w’i Gibeya y’Ababenyamini,
30  Benaya w’Umunyapiratoni, Hidayi wo mu bibaya by’i Gashi,
31  Abiyaluboni wo muri Araba, Azimaveti w’i Bahurimu,
32  Eliyahaba w’i Shaluboni, bene Yasheni, Yonatani,
33  Shama w’Umuharari, Ahiyamu mwene Sharari w’Umuharari,
34  Elifeleti mwene Ahasubayi umuhungu w’Umumakati, Eliyamu mwene Ahitofeli w’i Gilo,
35  Hesiro w’i Karumeli, Parayi w’Umwarabi,
36  Igalu mwene Natani w’i Soba, Bani w’Umugadi,
37  Seleki w’Umwamoni, Naharayi w’i Beroti, batwazaga intwaro Yowabu mwene Seruya,
38  Ira w’Umuyeteri, Garebu w’Umuyeteri
39  na Uriya w’Umuheti: bose hamwe bari mirongo itatu na barindwi.
22  Nuko Dawidi abwira Yehova amagambo y’iyi ndirimbo igihe Yehova yamukizaga akamukura mu maboko y’abanzi be bose n’aya Sawuli;
2  aravuga ati “Yehova ni igitare cyanjye n’igihome cyanjye, kandi ni we Mukiza wanjye.
3  Imana yanjye ni igitare cyanjye; nzajya nyihungiraho.Ni ingabo inkingira n’ihembe ry’agakiza kanjye, ikaba n’igihome kirekire kinkingira.Ni yo buhungiro bwanjye n’Umukiza wanjye; ni wowe unkiza urugomo.
4  Nzambaza Yehova kuko ari we ukwiriye gusingizwa,Kandi azankiza abanzi banjye.
5  Kuko nagoswe n’imiraba imenagura kandi yica,Imyuzure y’abantu batagira umumaro yanteraga ubwoba.
6  Ingoyi z’imva zarangose,Imitego y’urupfu iranyugariza.
7  Mu byago byanjye nakomeje gutakambira Yehova,Nkomeza gutakambira Imana yanjye.Nuko yumva ijwi ryanjye iri mu rusengero rwayo;Narayitakiye iranyumva.
8  Nuko isi itangira kunyeganyega no gutigita,Imfatiro z’ijuru zirahungabana,Zikomeza kunyeganyega, kubera ko Imana yari yarakaye.
9  Mu mazuru yayo havamo umwotsi, no mu kanwa kayo havamo umuriro ukongora;Amakara agurumana ayiturukaho.
10  Yitsa ijuru maze iramanuka,Kandi umwijima w’icuraburindi wari munsi y’ibirenge byayo.
11  Iza igendera ku mukerubi, iguruka;Iboneka ku mababa y’umumarayika.
12  Nuko yigotesha umwijima iwugira nk’ingandoZ’ibicu bifatanye kandi byijimye, byuzuye amazi.
13  Amakara yagurumanaga mu mucyo wari imbere yayo.
14  Yehova atangira guhinda nk’inkuba ari mu ijuru,Isumbabyose itangira kumvikanisha ijwi ryayo.
15  Ikomeza kubarasaho imyambi kugira ngo ibatatanye;Ibarabirizaho imirabyo kugira ngo ibatere urujijo.
16  Indiba z’inyanja zaragaragaye,Imfatiro z’ubutaka ziranama,Bitewe no gukangara kwa Yehova n’umwuka uva mu mazuru ye.
17  Yarambuye ukuboko kwe ari mu ijuru aramfata, Ankura mu mazi menshi.
18  Yankijije umwanzi wanjye ukomeye,Ankiza n’abanyanga, kuko bandushaga imbaraga.
19  Bakomeje kundwanya ku munsi w’ibyago byanjye,Ariko Yehova yaranshyigikiye,
20  Anjyana ahantu hagari,Arankiza kuko yari anyishimiye.
21  Yehova angororera akurikije gukiranuka kwanjye;Aranyitura kuko ibiganza byanjye bitanduye.
22  Nagumye mu nzira za Yehova,Kandi sinakoze igikorwa kibi cyo kureka Imana yanjye.
23  Amategeko ye yose ari imbere yanjye,Kandi sinzateshuka ku mabwiriza ye.
24  Nzamubera indakemwa,Kandi nzirinda icyaha cyose.
25  Yehova anyiture akurikije gukiranuka kwanjye,Anyiture kuko ntanduye mu maso ye.
26  Ku muntu w’indahemuka, uzaba indahemuka;Ku muntu w’indakemwa, w’umunyambaraga, uzaba indakemwa.
27  Ku muntu utanduye, uzigaragaza ko utanduye;Ku muntu ugoramye, uzigaragaza nk’umupfapfa.
28  Abicisha bugufi uzabakiza;Ariko igitsure cyawe kiri ku bishyira hejuru kugira ngo ubacishe bugufi.
29  Yehova, ni wowe tara ryanjye;Yehova ni we umurikira mu mwijima.
30  Kuko ari wowe umpa kwirukana umutwe w’abanyazi;Imana yanjye ituma nshobora kurira urukuta.
31  Inzira y’Imana y’ukuri iratunganye;Ijambo rya Yehova riraboneye.Abamuhungiraho bose ababera ingabo ibakingira.
32  Ni iyihe Mana yindi itari Yehova?Kandi se ni nde gitare uretse Imana yacu?
33  Imana y’ukuri ni igihome cyanjye gikomeye,Kandi izatunganya inzira yanjye,
34  Ibirenge byanjye ibigira nk’iby’imparakazi,Kandi iyo ndi ahantu harehare hahanamye, ni yo ikomeza kumpagarika.
35  Ni yo yigisha amaboko yanjye kurwana;Amaboko yanjye agonda umuheto w’umuringa.
36  Uzampa agakiza kawe kambere ingabo inkingira,Kandi kwicisha bugufi kwawe ni ko kungira umuntu ukomeye.
37  Aho intambwe zanjye zinyura uzahagira hagari;Utugombambari twanjye ntituzanyeganyega.
38  Nzakurikira abanzi banjye kugira ngo mbarimbure,Kandi sinzagaruka ntabatsembyeho.
39  Nzabatsembaho mbajanjagure, ku buryo batazabasha guhaguruka;Bazagwa munsi y’ibirenge byanjye.
40  Uzankenyeza imbaraga kugira ngo njye ku rugamba;Abahagurukira kundwanya uzabagusha munsi y’ibirenge byanjye.
41  Uzatuma abanzi banjye bampa ibitugu;Abanyanga urunuka na bo nzabacecekesha.
42  Baratabaza ariko nta mukiza bafite;Batabaza Yehova ariko ntabasubiza.
43  Nzabahonda mbanoze nk’umukungugu wo hasi;Nzabaribata mbanoze nk’ibyondo byo mu muhanda;Nzabanyukanyuka baringanire.
44  Uzankiza abo mu bwoko bwanjye bahora banshakaho amakosa.Uzandinda kugira ngo mbe umutware w’amahanga;Abantu ntigeze kumenya bazankorera.
45  Abanyamahanga bazaza aho ndi bampakweho batinya;Bazanyumvira, bantege amatwi.
46  Abanyamahanga bazaraba,Basohoke mu bihome byabo bahinda umushyitsi.
47  Yehova ni Imana nzima. Igitare cyanjye nigisingizwe;Imana yanjye, igitare kinkingira, ishyirwe hejuru.
48  Imana y’ukuri ni yo imporera,Ni yo ishyira amahanga munsi y’ibirenge byanjye.
49  Ni yo inkiza abanzi banjye.Uzanshyira hejuru y’abahagurukira kundwanya,Unkize umunyarugomo.
50  Yehova, ni yo mpamvu nzagushimira hagati y’amahanga;Kandi nzaririmbira izina ryawe:
51  Ni we ukorera umwami yimitse ibikorwa bikomeye byo kumukiza.Agaragariza ineza yuje urukundo uwo yasutseho amavuta;Ayigaragariza Dawidi n’urubyaro rwe kugeza ibihe bitarondoreka.”
6  Dawidi yongera gukoranya abagabo b’intwari muri Isirayeli, abagabo ibihumbi mirongo itatu.
2  Dawidi n’abantu bose bari kumwe na we barahaguruka bajya i Bayale-Yuda kuzana isanduku y’Imana y’ukuri, yitirirwa izina ryayo, izina rya Yehova nyir’ingabo, wicara ku bakerubi.
3  Ariko bashyira isanduku y’Imana y’ukuri ku igare rishya, kugira ngo bayikure mu nzu ya Abinadabu yari ku musozi. Uza na Ahiyo, bene Abinadabu, ni bo bari bayoboye iryo gare rishya.
4  Nuko bakura iyo sanduku mu nzu ya Abinadabu yari ku musozi, Ahiyo aba ari we ugenda imbere y’Isanduku.
5  Dawidi n’abo mu nzu ya Isirayeli bose bishimira imbere ya Yehova bacuranga ibikoresho by’umuzika by’ubwoko bwose bibajwe mu giti cy’umuberoshi, inanga, nebelu, amashako, ibinyuguri n’ibyuma birangira.
6  Bageze ku mbuga bahuriraho ya Nakoni, Uza arambura ukuboko aramira isanduku y’Imana y’ukuri, kuko inka zari zigiye kugusha iryo gare.
7  Yehova arakarira Uza cyane, Imana y’ukuri imutsinda aho imuhoye icyo gikorwa cyo kubahuka, agwa aho iruhande rw’isanduku y’Imana y’ukuri.
8  Dawidi arakazwa cyane no kuba Yehova abaciyemo icyuho akica Uza, aho hantu bahita Peresi-Uza kugeza n’uyu munsi.
9  Uwo munsi Dawidi atinya Yehova, aravuga ati “ese isanduku ya Yehova yaza iwanjye ite?”
10  Dawidi yanga kuzana isanduku ya Yehova iwe mu Murwa wa Dawidi, ahubwo ayijyana mu rugo rwa Obedi-Edomu w’i Gati.
11  Isanduku ya Yehova ikomeza kuba mu rugo rwa Obedi-Edomu w’i Gati, ihamara amezi atatu. Yehova aha umugisha Obedi-Edomu n’abo mu rugo rwe bose.
12  Amaherezo babwira Umwami Dawidi bati “Yehova yahaye umugisha Obedi-Edomu n’ibye byose bitewe n’isanduku y’Imana y’ukuri.” Dawidi abyumvise ajya kuvana isanduku y’Imana y’ukuri mu rugo rwa Obedi-Edomu, ayizana mu Murwa wa Dawidi yishimye cyane.
13  Abari bahetse isanduku ya Yehova bateye intambwe esheshatu, Dawidi ahita atamba ikimasa n’inyana y’umushishe.
14  Dawidi yagendaga abyina imbere ya Yehova yitakuma n’imbaraga ze zose, yambaye efodi iboshye mu budodo bwiza cyane.
15  Dawidi n’abo mu nzu ya Isirayeli bose bazana isanduku ya Yehova barangurura amajwi y’ibyishimo kandi bavuza ihembe.
16  Isanduku ya Yehova igeze mu Murwa wa Dawidi, Mikali, umukobwa wa Sawuli, arebera mu idirishya abona Umwami Dawidi abyina yitakuma imbere ya Yehova, amugayira mu mutima.
17  Nuko bazana isanduku ya Yehova bayishyira mu mwanya wayo mu ihema Dawidi yari yarayishingiye. Hanyuma Dawidi atambira imbere ya Yehova ibitambo bikongorwa n’umuriro n’ibitambo bisangirwa.
18  Dawidi arangije gutamba ibitambo bikongorwa n’umuriro n’ibitambo bisangirwa, asabira abantu umugisha mu izina rya Yehova nyir’ingabo.
19  Nuko agaburira abantu bose, imbaga y’Abisirayeli bose, abagabo n’abagore, buri wese amuha umugati ufite ishusho y’urugori, umugati ukozwe mu mbuto z’umukindo n’ukozwe mu mizabibu, hanyuma buri wese ajya iwe.
20  Dawidi arahindukira ajya guha umugisha abo mu rugo rwe, maze Mikali umukobwa wa Sawuli aza kumusanganira, aramubwira ati “mbega ngo umwami wa Isirayeli arihesha icyubahiro uyu munsi! Ubonye ngo yiyambike ubusa imbere y’abaja b’abagaragu be nk’uko umuntu utagira ubwenge yiyambika ubusa.”
21  Dawidi abwira Mikali ati “nabikoreye imbere ya Yehova wantoranyije akandutisha so n’abo mu rugo rwe bose, akampa kuyobora Isirayeli, ubwoko bwa Yehova; kandi sinzabura kwishimira imbere ya Yehova.
22  Nzisuzuguza kurusha uko nabikoze, kandi nzarushaho kubona ko ndi uworoheje. Naho ku birebana n’abaja wavuze, niyemeje kwihesha icyubahiro mu maso yabo.”
23  Nuko Mikali umukobwa wa Sawuli arinda apfa atabyaye.
21  Ku ngoma ya Dawidi hateye inzara imara imyaka itatu yikurikiranyije. Dawidi agisha inama Yehova, Yehova aravuga ati “Sawuli n’inzu ye bariho urubanza rw’amaraso kuko yishe Abagibeyoni.”
2  Nuko umwami atuma ku Bagibeyoni avugana na bo. (Ubundi Abagibeyoni ntibari Abisirayeli, ahubwo bari Abamori bacitse ku icumu. Abisirayeli bari bararahiriye kutazagira icyo babatwara, ariko Sawuli ashaka kubica abitewe n’ishyaka ridahwitse yarwaniraga Abisirayeli n’Abayuda.)
3  Dawidi abwira Abagibeyoni ati “mbakorere iki, kandi se mbahe mpongano ki kugira ngo musabire umugisha umurage wa Yehova?”
4  Abagibeyoni baramubwira bati “icyo dushaka si uko Sawuli n’inzu ye baduha ifeza cyangwa zahabu, kandi nta burenganzira dufite bwo kwica umuntu muri Isirayeli.” Nuko arababwira ati “icyo muvuga cyose nzakibakorera.”
5  Babwira umwami bati “uwo muntu watwishe kandi agacura umugambi wo kudutsemba akatumara mu turere twose twa Isirayeli,
6  uduhe abahungu be barindwi. Tuzamanika intumbi zabo imbere ya Yehova i Gibeya ya Sawuli, uwo Yehova yatoranyije.” Nuko umwami aravuga ati “ndabatanga.”
7  Ariko umwami agirira impuhwe Mefibosheti mwene Yonatani umuhungu wa Sawuli, kubera indahiro Dawidi na Yonatani umuhungu wa Sawuli bari baragiranye mu izina rya Yehova.
8  Umwami afata abahungu babiri, abo Risipa umukobwa wa Ayiya yari yarabyaranye na Sawuli, ari bo Arumoni na Mefibosheti, afata n’abahungu batanu Mikali umukobwa wa Sawuli yari yarabyaranye na Aduriyeli mwene Barizilayi w’i Mehola.
9  Abaha Abagibeyoni bamanika intumbi zabo ku musozi imbere ya Yehova, bose uko ari barindwi bapfira hamwe. Bishwe mu minsi ya mbere y’isarura, batangiye gusarura ingano za sayiri.
10  Ariko Risipa umukobwa wa Ayiya afata ikigunira acyisasira ku rutare, uhereye mu itangira ry’isarura kugeza igihe imvura yagwiriye; ntiyemerera ibisiga byo mu kirere kurya intumbi zabo ku manywa cyangwa ngo ziribwe n’inyamaswa nijoro.
11  Hashize igihe babwira Dawidi ibyo Risipa umukobwa wa Ayiya, inshoreke ya Sawuli, yakoze.
12  Dawidi aragenda yaka abatware b’i Yabeshi-Gileyadi amagufwa ya Sawuli n’aya Yonatani umuhungu we, ayo bari baribye ku karubanda i Beti-Shani, aho Abafilisitiya bari bamanitse intumbi zabo ku munsi Abafilisitiya biciye Sawuli i Gilibowa.
13  Akurayo amagufwa ya Sawuli n’aya Yonatani umuhungu we. Nanone barundarunda amagufwa ya ba bagabo bandi bishwe intumbi zabo zikamanikwa.
14  Bahamba amagufwa ya Sawuli n’aya Yonatani umuhungu we i Sela mu gihugu cy’Ababenyamini, aho bahambye se Kishi, kugira ngo bakore ibyo umwami yari yarategetse byose. Nyuma y’ibyo Imana yemera kumva ibyo basabiraga igihugu.
15  Hanyuma Abafilisitiya bongera kurwana n’Abisirayeli. Dawidi n’abagaragu be bajya kurwana n’Abafilisitiya, maze Dawidi arananirwa.
16  Nuko Ishibi-Benobu wo mu bakomokaga ku Barefayimu, wari ufite icumu ryapimaga shekeli magana atatu z’umuringa kandi akaba yari yambaye inkota nshya, yiyemeza kwica Dawidi.
17  Ako kanya Abishayi mwene Seruya ahita aza kumutabara, yica uwo Mufilisitiya. Icyo gihe ingabo za Dawidi ziramurahira ziti “ntuzongera kujyana natwe ku rugamba ukundi, kugira ngo utazazimya itara rya Isirayeli!”
18  Nyuma y’ibyo Abafilisitiya bongera gushoza intambara i Goba. Icyo gihe ni bwo Sibekayi w’i Husha yishe Safu, wo mu bakomokaga ku Barefayimu.
19  Nanone bongera kurwana n’Abafilisitiya i Goba, nuko Eluhanani mwene Yare-Oregimu w’i Betelehemu yica Goliyati w’Umunyagati, wari ufite icumu rifite uruti rungana n’igiti cy’ababoshyi.
20  Hongera kuba intambara i Gati. Icyo gihe hari umugabo wari munini bidasanzwe, wari ufite intoki esheshatu kuri buri kiganza n’amano atandatu kuri buri kirenge, byose hamwe ari makumyabiri na bine. Na we yakomokaga mu Barefayimu.
21  Akajya atuka Abisirayeli. Amaherezo Yonatani mwene Shimeyi umuvandimwe wa Dawidi aramwica.
22  Abo uko ari bane bakomokaga ku Barefayimu b’i Gati. Baguye mu maboko ya Dawidi no mu maboko y’abagaragu be.
13  Dore uko byagenze nyuma y’ibyo: Abusalomu umuhungu wa Dawidi yari afite mushiki we mwiza cyane witwaga Tamari, maze Amunoni umuhungu wa Dawidi aramubenguka.
2  Nuko abura amahwemo ararwara bitewe na mushiki we Tamari. Kubera ko yari isugi, Amunoni yabonaga ko bitamworohera kugira icyo amukoraho.
3  Amunoni yari afite incuti yitwaga Yehonadabu, mwene Shimeya, umuvandimwe wa Dawidi. Yehonadabu uwo yari inyaryenge.
4  Abaza Amunoni ati “wa mwana w’umwami we, ko ugenda urushaho kuzongwa uko bwije n’uko bukeye, ubiterwa n’iki? Ese ntiwambwira?” Amunoni aramusubiza ati “nabengutse Tamari, mushiki wa Abusalomu umuvandimwe wanjye.”
5  Yehonadabu aramubwira ati “genda uryame wirwaze. So ari buze kukureba nta kabuza; maze umubwire uti ‘ndakwinginze reka mushiki wanjye Tamari aze kundeba, atekere utwokurya tw’umurwayi imbere yanjye maze atumpe nturye.’”
6  Nuko Amunoni araryama, arirwaza, umwami aza kumureba. Amunoni abwira umwami ati “ndakwinginze reka mushiki wanjye Tamari aze atekere utugati tubiri imbere yanjye, angaburire utugati tw’umurwayi.”
7  Dawidi atuma kuri Tamari mu rugo ngo bamubwire bati “jya kwa musaza wawe Amunoni, umutekere utugati two guhumuriza umurwayi.”
8  Tamari ajya kwa musaza we Amunoni, asanga aryamye. Afata ifu arayiponda, akorera utugati imbere ya Amunoni, araduteka.
9  Hanyuma Tamari aterura ipanu ifukuye, asuka utwo tugati imbere ya Amunoni, ariko Amunoni yanga kurya, aravuga ati “musohore abantu bose!” Nuko abantu bose barasohoka.
10  Amunoni abwira Tamari ati “nzanira utugati two guhumuriza umurwayi mu cyumba, utungaburire.” Tamari afata twa tugati yari yakoze, atuzanira musaza we Amunoni mu cyumba.
11  Amwegereye ngo atumuhe arye, Amunoni ahita amusumira, aramubwira ati “mushiki wanjye, ngwino turyamane.”
12  Icyakora Tamari aramubwira ati “oya musaza wanjye! Winkoza isoni. Ibyo nta ho byabaye muri Isirayeli. Wikora ayo mahano!
13  Urumva icyo kimwaro nagikwiza he? Kandi nawe waba ubaye nk’umwe mu bagabo b’abapfapfa muri Isirayeli. None rero ndakwinginze, genda ubibwire umwami kuko atazakunyima.”
14  Ariko yanga kumwumvira, ahubwo amurusha imbaraga, aryamana na we amukoza isoni.
15  Guhera ubwo Amunoni amwanga urunuka. Urwango yamwanze rwarutaga urukundo yari yaramukunze. Nuko Amunoni aramubwira ati “haguruka ugende!”
16  Tamari aramubwira ati “oya musaza wanjye! Ikibi ugiye gukora unyirukana kirakomeye kuruta icyo wankoreye!” Icyakora Amunoni yanga kumwumva.
17  Amunoni ahamagara umugaragu we wamukoreraga, aramubwira ati “irukana uyu muntu ave hano, umusohore, umukingiranire hanze.”
18  (Tamari yari yambaye ikanzu y’amabara, kuko ayo ari yo makanzu atagira amaboko abakobwa b’umwami bakiri amasugi bambaraga.) Umugaragu we aramusohora, amukingiranira hanze.
19  Tamari ayorera ivu ku mutwe, ashishimura ikanzu y’amabara yari yambaye, yikorera amaboko agenda arira inzira yose.
20  Musaza we Abusalomu aramubaza ati “ni musaza wawe Amunoni wagukoreye ibya mfura mbi? Mushiki wanjye, icecekere. Ni musaza wawe. Ntukomeze kubitekerezaho.” Nuko Tamari akomeza kwibera kwa musaza we Abusalomu, yigunze.
21  Umwami Dawidi yumvise ibyo bintu ararakara cyane.
22  Kuva icyo gihe Abusalomu ntiyongera kuvugana na Amunoni, cyaba ikibi cyangwa icyiza. Abusalomu yanga Amunoni cyane amuziza ko yakojeje isoni mushiki we Tamari.
23  Hashize imyaka ibiri yuzuye, Abusalomu ashaka abo gukemura ubwoya bw’intama ze zari i Bayali-Hasori, hafi ya Efurayimu. Nuko Abusalomu atumira abahungu b’umwami bose.
24  Abusalomu asanga umwami aramubwira ati “umugaragu wawe yatumyeho abo gukemura ubwoya bw’intama ze. None ndakwinginze, umwami azane n’abagaragu be, bajyane n’umugaragu wawe.”
25  Ariko umwami abwira Abusalomu ati “oya mwana wa, reka twe kugenda twese tutakubera umutwaro.” Nubwo yakomeje kumwinginga, umwami yanze ko bajyana, ariko amuha umugisha.
26  Amaherezo Abusalomu aravuga ati “niba wowe utaje, ndakwinginze ureke umuvandimwe wanjye Amunoni aze tujyane.” Umwami aramubaza ati “kuki se ushaka ko mujyana?”
27  Abusalomu aramwinginga cyane, nuko umwami yohereza Amunoni n’abahungu b’umwami bose barajyana.
28  Abusalomu ategeka abagaragu be ati “umutima wa Amunoni numara kunezerwa, divayi yamugezemo, nkababwira nti ‘mwice Amunoni!’ Muhite mumwica ntimutinye. Si jye uri bube mbibategetse? Mukomere kandi mube intwari.”
29  Abagaragu ba Abusalomu bagenza Amunoni uko Abusalomu yabategetse. Nuko abandi bahungu b’umwami bose barahaguruka buri wese yurira inyumbu ye, barahunga.
30  Bakiri mu nzira, inkuru igera kuri Dawidi igira iti “Abusalomu yishe abahungu b’umwami bose, nta n’umwe warokotse.”
31  Umwami abyumvise arahaguruka ashishimura imyambaro ye arambarara hasi. Abagaragu be bose bari bamuhagaze iruhande, na bo bashishimuye imyambaro yabo.
32  Ariko Yehonadabu mwene Shimeya umuvandimwe wa Dawidi, aramubwira ati “databuja ntatekereze ko abahungu b’umwami bose bishwe. Amunoni ni we wenyine wapfuye bitegetswe na Abusalomu, kuko yari yarabigambiriye uhereye umunsi Amunoni yakozaga isoni mushiki we Tamari.
33  None umwami databuja ntiyite ku magambo bamubwiye ngo ‘abana b’umwami bose bapfuye.’ Amunoni ni we wenyine wapfuye.”
34  Hagati aho Abusalomu arahunga. Nyuma yaho, umusore wari umurinzi arebye abona abantu benshi baje baturutse inyuma ye mu muhanda wanyuraga mu ibanga ry’umusozi.
35  Nuko Yehonadabu abwira umwami ati “dore abana b’umwami baraje! Ibyo umugaragu wawe yavuze bibaye impamo.”
36  Akimara kuvuga ayo magambo, abahungu b’umwami baba barinjiye, batera hejuru bararira, umwami n’abagaragu be na bo bararira cyane.
37  Ariko Abusalomu we ahungira kwa Talumayi mwene Amihudi, umwami w’i Geshuri. Dawidi amara iminsi myinshi aririra umwana we.
38  Abusalomu ahungira i Geshuri, ahamara imyaka itatu.
39  Amaherezo Dawidi akumbura Abusalomu, kuko yari amaze gushira umubabaro yatewe n’urupfu rwa Amunoni.
14  Yowabu mwene Seruya aza kumenya ko umwami akumbuye Abusalomu.
2  Yowabu yohereza abantu i Tekowa bamuzanira umugore w’umunyabwenge, aramubwira ati “igire nk’uri mu cyunamo, wambare imyenda y’icyunamo, ntiwisige amavuta; umere nk’umugore umaze iminsi myinshi aririra uwapfuye.
3  Hanyuma usange umwami umubwire ibyo ngiye kukubwira.” Yowabu amubwira amagambo ari buvuge.
4  Uwo mugore w’i Tekowa asanga umwami amwikubita imbere aramwunamira, aramubwira ati “mwami ntabara!”
5  Umwami aramubaza ati “ufite kibazo ki?” Aramusubiza ati “umugabo wanjye yarapfuye nsigara ndi umupfakazi.
6  Umuja wawe yari afite abahungu babiri, Hanyuma baza kurwanira mu gasozi nta wo kubakiza uhari. Amaherezo umwe akubita undi aramwica.
7  None umuryango wose wahagurukiye umuja wawe, baravuga bati ‘zana uwishe umuvandimwe we na we tumwice tumuhore ubugingo bw’umuvandimwe we yishe, uwo muragwa na we tumwice.’ Nta kabuza bazazimya ikara ryanjye ryari risigaye ryaka, basibanganye ku isi izina ry’umugabo wanjye, bakureho n’uwari usigaye.”
8  Umwami abwira uwo mugore ati “subira iwawe, ikibazo cyawe nzagikemura.”
9  Uwo mugore w’i Tekowa abwira umwami ati “nyagasani mwami, icyaha kimbarweho jye n’inzu ya data, ariko umwami n’ubwami bwe ni abere.”
10  Umwami arongera aravuga ati “nihagira ukuvuga uzamunzanire, ntazongera kukugirira nabi.”
11  Ariko uwo mugore abwira umwami ati “mwami, ndakwinginze, wibuke Yehova Imana yawe, kugira ngo uhorera amaraso y’uwishwe adakomeza kungirira nabi, bakica umwana wanjye.” Umwami aramusubiza ati “ndahiye Yehova Imana nzima ko nta gasatsi na kamwe k’umuhungu wawe kazagwa hasi.”
12  Uwo mugore aravuga ati “reka umuja wawe ngire icyo mbwira umwami databuja.” Aramubwira ati “ngaho vuga!”
13  Uwo mugore aramubwira ati “none mwami, kuki wafashe umwanzuro ushobora kugira ingaruka mbi ku bwoko bw’Imana? Ibyo umwami amaze kuvuga ni byo bitumye agibwaho n’urubanza rw’icyaha, kuko umwami yaciye umwana we ntamugarure.
14  Tuzapfa nta kabuza, tumere nk’amazi asutswe hasi, atagishoboye kuyorwa. Ariko Imana ntizakuraho ubugingo, kuko yatekereje ku mpamvu zituma uwaciwe adakomeza kuba igicibwa mu maso yayo.
15  Icyatumye nsanga umwami databuja nkamubwira aya magambo, ni uko abantu banteye ubwoba. Nuko umuja wawe ndavuga nti ‘reka mbibwire umwami. Ahari umwami azumvira umuja we agire icyo akora.
16  Kubera ko umwami yateze amatwi umuja we kugira ngo ankize amaboko y’ushaka kundimburana n’umuhungu wanjye nsigaranye, akatuvutsa umurage twiherewe n’Imana,’
17  umuja wawe naravuze nti ‘reka ijambo ry’umwami databuja rimpumurize.’ Kuko umwami databuja ameze nk’umumarayika w’Imana y’ukuri ku birebana no gutandukanya icyiza n’ikibi. Yehova Imana yawe abane nawe.”
18  Umwami abwira uwo mugore ati “ntugire icyo umpisha ku byo ngiye kukubaza.” Uwo mugore aramusubiza ati “umwami databuja nambaze.”
19  Umwami aramubaza ati “Yowabu ni we wagutumye kumbwira ibyo byose?” Uwo mugore aramusubiza ati “mwami databuja, ndahiye ubugingo bwawe ko ibyo uvuze ari ukuri rwose. Umugaragu wawe Yowabu ni we wabintegetse, kandi ni we wabwiye umuja wawe amagambo yose nakubwiye.
20  Umugaragu wawe Yowabu yakoze ibi byose kugira ngo uhindure uko ubona icyo kibazo, ariko databuja afite ubwenge nk’ubw’umumarayika w’Imana y’ukuri ku buryo yamenya ibiri mu isi byose.”
21  Nuko umwami abwira Yowabu ati “ibyo umbwiye ndabikora. Ngaho genda ugarure uwo musore Abusalomu.”
22  Yowabu yikubita hasi yubamye imbere y’umwami aramushimira, aravuga ati “mwami databuja, uyu munsi umugaragu wawe menye ko ntonnye mu maso yawe, kuko umwami yumviye amagambo y’umugaragu we.”
23  Yowabu ahita ahaguruka ajya i Geshuri agarura Abusalomu i Yerusalemu.
24  Ariko umwami aravuga ati “najye iwe, ntazangere imbere.” Abusalomu ajya iwe, ntiyabonana n’umwami.
25  Muri Isirayeli yose nta muntu n’umwe wari uhwanyije uburanga na Abusalomu, ngo aratwe cyane nka we. Kuva mu bworo bw’ikirenge kugeza mu gitwariro, nta nenge n’imwe yagiraga.
26  Iyo yiyogosheshaga umusatsi, buri mwaka yajyaga yiyogoshesha umusatsi kubera ko wamuremereraga, umusatsi we wapimaga shekeli magana abiri zigezwe ku gipimo cy’ibwami.
27  Abusalomu abyara abahungu batatu n’umukobwa umwe witwaga Tamari. Yari umukobwa ufite uburanga butangaje.
28  Abusalomu amara i Yerusalemu imyaka ibiri yuzuye atarabonana n’umwami.
29  Hanyuma atuma kuri Yowabu ngo aze amutume ku mwami, ariko yanga kuza. Yongera kumutumaho ubwa kabiri, ariko nabwo ntiyaza.
30  Amaherezo abwira abagaragu be ati “murabona uriya murima wa Yowabu ubangikanye n’uwanjye, aho yahinze ingano za sayiri. Nimugende muwutwike.” Nuko abagaragu ba Abusalomu baragenda batwika uwo murima.
31  Yowabu arahaguruka ajya kureba Abusalomu iwe aramubaza ati “kuki abagaragu bawe bantwikiye umurima?”
32  Abusalomu abwira Yowabu ati “nagutumyeho nti ‘ngwino ngutume ku mwami, umubwire uti “kuki navuye i Geshuri? Icyari kurushaho kuba cyiza si uko nari kuba narigumiyeyo? Ndashaka kubonana n’umwami, kandi nagira icyaha ambonaho azanyice.”’”
33  Yowabu aragenda abibwira umwami, umwami atumiza Abusalomu. Abusalomu ageze imbere y’umwami arapfukama, yikubita hasi yubamye imbere ye, hanyuma umwami aramusoma.
19  Nyuma yaho babwira Yowabu bati “dore umwami arimo ararira aborogera Abusalomu.”
2  Nuko uwo munsi gutsinda kw’izo ngabo bihinduka icyunamo, kuko uwo munsi zumvise bavuga bati “umwami yababajwe n’umuhungu we.”
3  Uwo munsi ingabo zisubira mu mugi zibebera, zimeze nk’ingabo zifite isoni, zahunze urugamba.
4  Nuko umwami yitwikira mu maso, atera hejuru, araboroga ati “ayii, mwana wanjye Abusalomu! Abusalomu mwana wanjye, mwana wanjye!”
5  Amaherezo Yowabu yinjira mu nzu asanga umwami, aramubwira ati “uyu munsi wakojeje isoni abagaragu bawe bose kandi ari bo barokoye ubugingo bwawe, ubugingo bw’abahungu bawe n’abakobwa bawe, ubw’abagore bawe n’ubw’inshoreke zawe,
6  kuko wakunze abakwanga ukanga abagukunda. Uyu munsi wagaragaje ko abatware bawe n’abagaragu bawe nta cyo bari cyo imbere yawe; uyu munsi menye ko icyari kukubera cyiza ari uko Abusalomu yari kuba akiri muzima, naho twe abandi twese tukaba twapfuye.
7  None rero haguruka usohoke, uvugane n’abagaragu bawe ubahumurize. Ndahiye Yehova ko nudasohoka nta muntu n’umwe uri bugumane nawe iri joro; ibyo kandi bizakubera bibi kurusha ibyago byose wahuye na byo kuva mu buto bwawe kugeza ubu.”
8  Maze umwami arahaguruka yicara mu marembo, babwira ingabo zose bati “umwami yicaye mu marembo.” Nuko Ingabo zose ziza imbere y’umwami. Ariko Abisirayeli bo bari bahunze, buri wese ajya iwe.
9  Nuko abantu bose bo mu miryango yose ya Isirayeli bajya impaka bati “umwami ni we wadukijije amaboko y’abanzi bacu, adukiza n’amaboko y’Abafilisitiya; none dore yahunze igihugu, ahunze Abusalomu.
10  Abusalomu twasutseho amavuta ngo adutegeke na we yaguye ku rugamba. None ko nta cyo mukora ngo mugarure umwami?”
11  Umwami Dawidi atuma kuri Sadoki na Abiyatari b’abatambyi ati “mubwire abakuru b’u Buyuda muti ‘kuki mugiye guheruka abandi kugarura umwami mu rugo rwe, kandi ibyo Abisirayeli bose bavuze byarageze ku mwami aho ari?
12  Muri abavandimwe banjye; muri igufwa ryanjye n’umubiri wanjye. None kuki mugiye guheruka abandi kugarura umwami?’
13  Kandi mubwire Amasa muti ‘ese nturi igufwa ryanjye n’umubiri wanjye? Imana izampane ndetse bikomeye, nintakugira umugaba w’ingabo mu mwanya wa Yowabu.’”
14  Nuko atuma Abayuda bose bahuza umutima baba nk’umuntu umwe, maze batuma ku mwami bati “garuka, wowe n’abagaragu bawe bose.”
15  Umwami aragaruka agera kuri Yorodani. Abo mu Buyuda na bo bajya i Gilugali gusanganira umwami kugira ngo bamwambutse Yorodani.
16  Shimeyi w’i Bahurimu, mwene Gera w’Umubenyamini, amanuka yihuta ajyana n’Abayuda gusanganira Umwami Dawidi.
17  Yari kumwe n’Ababenyamini igihumbi. (Kandi Siba umugaragu wo mu rugo rwa Sawuli n’abahungu be cumi na batanu n’abagaragu be makumyabiri na bo bari kumwe na we; nuko baraza bagera kuri Yorodani mbere y’umwami.
18  Nuko Siba arambuka kugira ngo yambutse abo mu rugo rw’umwami kandi amukorere ibyo ashaka.) Naho Shimeyi mwene Gera yikubita imbere y’umwami igihe yari agiye kwambuka Yorodani.
19  Abwira umwami ati “databuja ntiyite ku cyaha cyanjye ngo agishyire ku mutima, kandi ntiwibuke ikibi umugaragu wawe yakoze ku munsi umwami databuja yavaga i Yerusalemu.
20  Kuko umugaragu wawe nzi neza ko nacumuye; none dore uyu munsi naje mbere y’abo mu nzu ya Yozefu bose, manuwe no gusanganira umwami databuja.”
21  Abishayi mwene Seruya ahita avuga ati “ese ibyo byabuza Shimeyi kwicwa azira ko yavumye uwo Yehova yasutseho amavuta?”
22  Ariko Dawidi aravuga ati “bene Seruya mwe, ibyo bibarebaho iki ko uyu munsi mushaka kundwanya? Ese uyu munsi hari umuntu ukwiriye kwicwa muri Isirayeli? Ese uyu munsi sinamenye ko ndi umwami wa Isirayeli?”
23  Umwami abwira Shimeyi ati “nturi bupfe.” Nuko umwami aramurahira.
24  Mefibosheti umwuzukuru wa Sawuli na we aramanuka aza gusanganira umwami; ntiyari yarigeze akaraba ibirenge cyangwa ngo yiyogoshe ubwanwa bwo hejuru y’umunwa, cyangwa ngo amese imyambaro ye uhereye igihe umwami yagendeye, kugeza kuri uwo munsi yari agarutse amahoro.
25  Igihe yari aje i Yerusalemu gusanganira umwami, umwami aramubaza ati “Mefiboshe, kuki utaje ngo tujyane?”
26  Aramusubiza ati “mwami databuja, umugaragu wanjye ni we wambeshye. Kuko umugaragu wawe nari navuze nti ‘nimuntegurire indogobe nicareho njyane n’umwami,’ kuko umugaragu wawe namugaye.
27  Nuko abeshyera umugaragu wawe ku mwami databuja. Icyakora umwami databuja ameze nk’umumarayika w’Imana y’ukuri; none ukore icyo ubona gikwiriye mu maso yawe.
28  Umwami databuja yagombye kuba yarishe abo mu rugo rwa data bose, ariko washyize umugaragu wawe mu barira ku meza yawe. None se hari ikindi nakwaka umwami kirenze ibyo?”
29  Ariko umwami aramubwira ati “kuki ukomeza kuvuga ayo magambo yose? Ndavuze ngo wowe na Siba mugabane amasambu.”
30  Mefibosheti abwira umwami ati “nashaka ayajyane yose ubwo umwami databuja agarutse amahoro mu rugo rwe.”
31  Barizilayi w’Umugileyadi na we aramanuka ava i Rogelimu kugira ngo aherekeze umwami amugeze kuri Yorodani.
32  Barizilayi yari ashaje cyane, afite imyaka mirongo inani. Ni we wari warahaye umwami ibyokurya igihe yari i Mahanayimu, kuko yari afite ubutunzi bwinshi.
33  Umwami abwira Barizilayi ati “ngwino twambukane tujyane i Yerusalemu, ujye urira ku meza yanjye.”
34  Ariko Barizilayi abwira umwami ati “ubu se nshigaje imyaka ingahe ku buryo najyana n’umwami i Yerusalemu?
35  Dore ubu mfite imyaka mirongo inani. Ese ndacyamenya gutandukanya icyiza n’ikibi? Cyangwa ugira ngo umugaragu wawe ndacyaryoherwa n’ibyokurya n’ibyokunywa cyangwa ngo nyurwe n’indirimbo y’abahungu n’abakobwa? None kuki umugaragu wawe yakomeza kubera umuzigo umwami databuja?
36  Ko icyo umugaragu wawe yashoboye ari uguherekeza umwami akamugeza kuri Yorodani gusa, kuki umwami ashaka kunyitura bene aka kageni?
37  Ndakwinginze, reka umugaragu wawe nisubirire mu mugi w’iwacu, nzagwe hafi y’aho bahambye data na mama. Ariko dore umugaragu wawe Kimuhamu. Niyambukane n’umwami databuja; uzamukorere ibyo ubona bikwiriye.”
38  Umwami aravuga ati “Kimuhamu arambukana nanjye, kandi nzamukorera ibyo ubona ko bikwiriye; kandi ibyo uzansaba kugukorera byose nzabigukorera.”
39  Abantu bose bambuka Yorodani, umwami na we arambuka; ariko umwami asoma Barizilayi kandi amusabira umugisha, maze Barizilayi yisubirira iwe.
40  Umwami yambutse ajya i Gilugali, Kimuhamu yambukana na we. Abayuda bose ndetse na kimwe cya kabiri cy’Abisirayeli bambutsa umwami.
41  Nuko Abisirayeli bose basanga umwami baramubwira bati “kuki abavandimwe bacu bo mu muryango wa Yuda baje rwihishwa kugira ngo bakwambutse Yorodani, wowe n’abo mu rugo rwawe n’ingabo zawe zose?”
42  Abayuda bose basubiza Abisirayeli bati “ni uko umwami ari mwene wacu wa bugufi; none se kuki ibyo byabarakaza? Hari iby’umwami twariye cyangwa hari impano yatuzaniye?”
43  Icyakora Abisirayeli basubiza Abayuda bati “dufite imigabane icumi mu bwami bwa Isirayeli, ubwo rero na Dawidi tumufiteho uruhare runini kubarusha. None se kuki mwadusuzuguye ntimureke ngo abe ari twe tuba aba mbere mu kujya kugarura umwami wacu?” Ariko Abayuda barusha Abisirayeli gushega.
24  Yehova yongera kurakarira Isirayeli, igihe umuntu yatezaga Dawidi Abisirayeli akavuga ati “genda ubarure Abisirayeli n’Abayuda.”
2  Umwami abwira Yowabu umukuru w’ingabo wari kumwe na we ati “jya mu miryango yose ya Isirayeli, kuva i Dani kugeza i Beri-Sheba, mubare abantu kugira ngo menye umubare wabo.”
3  Ariko Yowabu abwira umwami ati “Yehova Imana yawe agwize abantu bikube incuro ijana, umwami databuja abyirebera n’amaso ye. Ariko se kuki umwami databuja yifuza gukora ikintu nk’icyo?”
4  Amaherezo ijambo ry’umwami riganza irya Yowabu n’abakuru b’ingabo. Nuko Yowabu n’abakuru b’ingabo bava imbere y’umwami bajya kubara Abisirayeli.
5  Bambuka Yorodani bakambika muri Aroweri iburyo bw’umugi uri mu kibaya, berekeza mu karere k’Abagadi, bagera i Yazeri.
6  Hanyuma bagera i Gileyadi no mu gihugu cy’i Tahitimu-Hodishi barakomeza bagera i Dani-Yani, bakata berekeza i Sidoni.
7  Bagera ku gihome cy’i Tiro no mu migi yose y’Abahivi n’iy’Abanyakanani, bagera n’i Beri-Sheba h’i Negebu mu gihugu cy’u Buyuda.
8  Uko ni ko bagenze igihugu cyose, hanyuma bagaruka i Yerusalemu hashize amezi icyenda n’iminsi makumyabiri.
9  Nuko Yowabu ashyikiriza umwami umubare w’abantu yabaze. Abisirayeli bari abagabo b’intwari ibihumbi magana inani batwara inkota, naho Abayuda bari ibihumbi magana atanu.
10  Dawidi amaze kubarura abantu umutima we uramukubita. Nuko Dawidi abwira Yehova ati “nacumuye cyane mu byo nakoze. None Yehova ndakwinginze ubabarire umugaragu wawe icyaha cye, kuko nakoze iby’ubupfu bukabije.”
11  Dawidi abyutse mu gitondo, ijambo rya Yehova riza ku muhanuzi Gadi wari bamenya wa Dawidi, riramubwira riti
12  “genda ubwire Dawidi uti ‘Yehova aravuze ati “ngushyize imbere ibihano bitatu, uhitemo kimwe abe ari cyo nguhanisha.”’”
13  Nuko Gadi asanga Dawidi aramubwira ati “ese urahitamo ko inzara itera mu gihugu cyawe ikamara imyaka irindwi, cyangwa ko umara amezi atatu uhunga abanzi bawe baguhiga? Cyangwa se urahitamo ko mu gihugu cyawe hatera icyorezo kikamara iminsi itatu? Utekereze witonze umbwire icyo nsubiza uwantumye.”
14  Dawidi asubiza Gadi ati “ndahangayitse cyane. Ndakwinginze ureke tugwe mu maboko ya Yehova kuko imbabazi ze ari nyinshi. Ntundeke ngo ngwe mu maboko y’abantu.”
15  Hanyuma Yehova ateza icyorezo muri Isirayeli, gihera mu gitondo kigeza igihe cyagenwe, hapfa abantu ibihumbi mirongo irindwi uhereye i Dani ukageza i Beri-Sheba.
16  Umumarayika akomeza kurambura ukuboko kwe akwerekeje i Yerusalemu ngo aharimbure; Yehova yisubiraho bitewe n’icyo cyago, maze abwira uwo mumarayika warimburaga abantu ati “birahagije! Manura ukuboko.” Uwo mumarayika wa Yehova yari ageze hafi y’imbuga bahuriraho ya Arawuna w’Umuyebusi.
17  Dawidi abonye uwo mumarayika wicaga abantu, abwira Yehova ati “dore ni jye wacumuye, ni jye wakoze ikibi; none se nk’izi ntama zo zakoze iki? Ndakwinginze, ba ari jye n’inzu ya data ubangurira ukuboko kwawe.”
18  Uwo munsi Gadi asanga Dawidi aramubwira ati “zamuka wubakire Yehova igicaniro ku mbuga bahuriraho ya Arawuna w’Umuyebusi.”
19  Dawidi arazamuka nk’uko Gadi abimubwiye, nk’uko Yehova yari yabitegetse.
20  Arawuna akubise amaso umwami n’abagaragu be bazaga bamusanga, ahita asohoka, yikubita hasi imbere y’Umwami yubamye.
21  Arawuna aramubaza ati “kuki umwami databuja aje ku mugaragu we?” Dawidi aramusubiza ati “nje kugura nawe imbuga uhuriraho kugira ngo nyubakireho Yehova igicaniro maze icyorezo gihagarare, gishire mu bantu.”
22  Ariko Arawuna abwira Dawidi ati “umwami databuja nayijyane, atambireho icyo ashaka. Dore inka zo gutamba ho igitambo gikongorwa n’umuriro hamwe n’ibyo bahurisha n’ibyo inka zikurura zihura, ubifate bibe inkwi.
23  Mwami, ibi byose Arawuna abihaye umwami.” Arawuna abwira umwami ati “Yehova Imana yawe akwishimire.”
24  Icyakora umwami abwira Arawuna ati “oya, ngomba kuyigura nawe nkaguha ikiguzi cyayo; sinatambira Yehova Imana yanjye ibitambo bikongorwa n’umuriro ntabiguze.” Nuko Dawidi agura iyo mbuga bahuriraho, agura n’izo nka, atanga shekeli mirongo itanu z’ifeza.
25  Dawidi ahubakira Yehova igicaniro agitambiraho ibitambo bikongorwa n’umuriro n’ibitambo bisangirwa, nuko Yehova yemera ibyo basabiraga icyo gihugu bamwinginga, icyorezo gishira muri Isirayeli.
5  Nyuma yaho, imiryango ya Isirayeli yose iza kureba Dawidi i Heburoni, iramubwira iti “dore turi igufwa ryawe n’umubiri wawe.
2  Kuva kera na kare, Sawuli akiri umwami wacu, ni wowe wayoboraga ingabo za Isirayeli ku rugamba. Yehova yarakubwiye ati ‘ni wowe uzaragira ubwoko bwanjye bwa Isirayeli, kandi ni wowe uzaba umuyobozi wa Isirayeli.’”
3  Nuko abakuru b’Abisirayeli bose basanga Umwami Dawidi i Heburoni maze agirana na bo isezerano imbere ya Yehova i Heburoni, hanyuma basuka amavuta kuri Dawidi aba umwami wa Isirayeli.
4  Dawidi yabaye umwami afite imyaka mirongo itatu, amara imyaka mirongo ine ku ngoma.
5  I Heburoni yahamaze imyaka irindwi n’amezi atandatu ari umwami w’u Buyuda; naho i Yerusalemu ahamara imyaka mirongo itatu n’itatu ari umwami wa Isirayeli yose n’u Buyuda.
6  Umwami n’ingabo ze bajya i Yerusalemu kurwana n’Abayebusi bari bahatuye. Abayebusi babwira Dawidi bati “ntuzinjira hano kuko impumyi n’ibirema ari byo bizakwirukana.” Baribwiraga bati “Dawidi ntazinjira hano.”
7  Ariko Dawidi yigarurira igihome cy’i Siyoni, ari wo Murwa wa Dawidi.
8  Uwo munsi Dawidi aravuga ati “umuntu wese uri bwice Abayebusi, anyure mu muyoboro w’amazi yice impumyi n’ibirema, kuko Dawidi abyanga urunuka.” Ni yo mpamvu abantu bavuga bati “impumyi n’uwaremaye ntibazinjira mu nzu.”
9  Nuko Dawidi atura muri icyo gihome, bacyita Umurwa wa Dawidi. Dawidi atangira kubaka impande zose, kuva i Milo ugana imbere,  n’ahandi mu murwa.
10  Dawidi yagendaga arushaho gukomera cyane, kandi Yehova Imana nyir’ingabo yari kumwe na we.
11  Hiramu umwami w’i Tiro yohereza intumwa kuri Dawidi, amwoherereza n’ibiti by’amasederi n’ababaji n’abahanga mu kubaka amabuye, batangira kubakira Dawidi inzu.
12  Dawidi amenya ko Yehova yakomeje ubwami bwe muri Isirayeli, kandi ko yashyize hejuru ubwami bwe abigiriye ubwoko bwe bwa Isirayeli.
13  Hagati aho, Dawidi ashakira i Yerusalemu izindi nshoreke n’abagore, nyuma y’aho aviriye i Heburoni. Abyara abandi bahungu n’abakobwa benshi.
14  Aya ni yo mazina y’abo yabyariye i Yerusalemu: Shamuwa, Shobabu, Natani, Salomo,
15  Ibuhari, Elishuwa, Nefegi, Yafiya,
16  Elishama, Eliyada na Elifeleti.
17  Abafilisitiya bumvise ko basutse amavuta kuri Dawidi ngo abe umwami wa Isirayeli, bose barazamuka batera Dawidi. Dawidi abyumvise aramanuka ajya ahantu hagerwa bigoranye.
18  Abafilisitiya baraza bakwira hirya no hino mu kibaya cya Refayimu.
19  Dawidi abaza Yehova ati “ese nzamuke ntere Abafilisitiya? Urabahana mu maboko yanjye?” Yehova asubiza Dawidi ati “zamuka, kuko ndi buhane Abafilisitiya mu maboko yawe nta kabuza.”
20  Dawidi agera i Bayali-Perasimu abatsindayo. Aravuga ati “Yehova yambanjirije aca icyuho mu banzi banjye, nk’igiciwe n’amazi.” Ni yo mpamvu aho hantu yahise Bayali-Perasimu.
21  Nuko Abafilisitiya bahata ibigirwamana byabo, Dawidi n’ingabo ze barabijyana.
22  Abafilisitiya bongera kugaruka bakwira hirya no hino mu kibaya cya Refayimu.
23  Dawidi agisha Yehova inama, ariko aramubwira ati “ntuzamuke. Ahubwo ubace inyuma, ubatere uturutse ahateganye n’ibihuru bya baka.
24  Dore uko biri bugende: niwumva ikiriri cy’ingabo hejuru y’ibihuru bya baka, uhite ugaba igitero, kuko icyo gihe Yehova ari bube asohotse agiye imbere yawe, ateye inkambi y’Abafilisitiya.”
25  Dawidi abigenza atyo nk’uko Yehova yari yabimutegetse, yica Abafilisitiya kuva i Geba kugera i Gezeri.
15  Nyuma y’ibyo Abusalomu akoresha igare, ashaka n’amafarashi n’abantu mirongo itanu bo kwiruka imbere ye.
2  Abusalomu yarazindukaga agahagarara ku muhanda ujya ku marembo y’umugi. Nuko umuntu yaba aje kureba umwami ngo amucire urubanza, Abusalomu akamuhamagara akamubaza ati “uturutse mu wuhe mugi?” Undi akamusubiza ati “umugaragu wawe nturutse muri umwe mu miryango ya Isirayeli.”
3  Abusalomu akamubwira ati “ikirego cyawe gifite ishingiro; ikibabaje ni uko nta muntu umwami yateganyije wo kukumva.”
4  Akongeraho ati “iyaba nari umucamanza muri iki gihugu! Umuntu wese wanzanira ikirego cyangwa urubanza namurenganura rwose.”
5  Nanone iyo umuntu yamwegeraga kugira ngo amwunamire, Abusalomu yaramburaga ukuboko akamufata, akamusoma.
6  Uko ni ko yagenzerezaga Abisirayeli bose bazaga kuburanira imbere y’umwami; nguko uko yigaruriye imitima y’Abisirayeli.
7  Hashize imyaka mirongo ine, Abusalomu abwira umwami ati “ndakwinginze, reka njye i Heburoni guhigura umuhigo nahigiye Yehova.
8  Igihe umugaragu wawe nari i Geshuri muri Siriya, nahize umuhigo ndavuga nti ‘Yehova nansubiza i Yerusalemu, nanjye nzatambira Yehova igitambo.’”
9  Umwami aramubwira ati “genda amahoro.” Undi arahaguruka ajya i Heburoni.
10  Abusalomu yohereza abatasi mu miryango yose ya Isirayeli, arababwira ati “nimwumva ijwi ry’ihembe, namwe muzarangurure muti ‘Abusalomu yabaye umwami i Heburoni!’”
11  Abusalomu ajyana n’abagabo magana abiri avanye i Yerusalemu. Yarabahamagaye abajyana nta cyo bakeka, nta kintu na kimwe bazi.
12  Igihe Abusalomu yatambaga ibitambo, yohereje intumwa i Gilo kumuzanira Ahitofeli w’i Gilo, wari umujyanama wa Dawidi. Ubwo bugambanyi bufata intera ikomeye, kandi umubare w’abayobokaga Abusalomu urushaho kwiyongera.
13  Hashize igihe, umuntu araza abwira Dawidi ati “Abusalomu yigaruriye imitima y’Abisirayeli.”
14  Dawidi ahita abwira abagaragu be bari kumwe na we i Yerusalemu ati “nimuhaguruke duhunge, kuko nitudahunga nta wuzarokoka Abusalomu! Nimugire bwangu mugende, kugira ngo atihuta akadufata, akatugirira nabi kandi akarimbuza uyu mugi inkota.”
15  Abagaragu b’umwami baramubwira bati “ibyo umwami databuja abona ko bikwiriye, ni byo abagaragu bawe turi bukore.”
16  Umwami ahagurukana n’abo mu rugo rwe bose, asiga abagore icumi b’inshoreke ku rugo.
17  Umwami afata inzira aragenda, abantu bose baramukurikira, bahagarara i Beti-Meruhaki.
18  Abagaragu be bose bambukana na we. Abanyagati bose, ni ukuvuga abantu magana atandatu bavuye i Gati bakamukurikira, hamwe n’Abakereti bose n’Abapeleti bose, barambuka banyura imbere y’umwami.
19  Umwami abwira Itayi w’Umunyagati ati “kuki ushaka kujyana natwe? Subirayo ubane n’umwami, kuko uri umunyamahanga. Uretse n’ibyo kandi, wavuye iwanyu uhunze.
20  Waje ejo, none uyu munsi ntangire kukuzerereza, ningenda ujyane nanjye aho njya hose? Subiranayo n’abavandimwe bawe, kandi Yehova azakugaragarize ineza yuje urukundo n’ubudahemuka!”
21  Ariko Itayi asubiza umwami ati “ndahiye Yehova Imana nzima n’umwami databuja ko twapfa twakira, aho umwami databuja azaba ari hose ari ho umugaragu wawe na we azaba ari.”
22  Dawidi asubiza Itayi ati “genda nawe wambuke.” Nuko Itayi w’Umunyagati yambukana n’abantu be bose n’abana bose bari kumwe na we.
23  Igihe abantu bose bambukaga, abo muri ako karere bose bacuraga imiborogo. Umwami na we yari ahagaze ku kagezi ka Kidironi, abantu bose bambuka banyuze umuhanda ujya mu butayu.
24  Sadoki n’abatambyi bose b’Abalewi baheka isanduku y’isezerano ry’Imana y’ukuri, na bo bari aho. Nuko batereka isanduku y’Imana y’ukuri iruhande rwa Abiyatari, irahaguma kugeza aho abantu bose bari bavuye mu mugi barangirije kwambuka.
25  Ariko umwami abwira Sadoki ati “subiza isanduku y’Imana y’ukuri mu mugi. Nindamuka ntonnye mu maso ya Yehova azangarura, yongere ayinyereke n’ubuturo bwayo.
26  Ariko naramuka avuze ati ‘sinkwishimiye,’ dore ndi hano, azangenze uko ashaka.”
27  Umwami abwira Sadoki umutambyi ati “nturi bamenya se? Ugende amahoro wowe na Abiyatari musubire mu mugi, ujyane na Ahimasi umuhungu wawe na Yonatani mwene Abiyatari.
28  Dore ntegerereje hafi y’ubutayu kugeza igihe muzambwirira uko byifashe.”
29  Nuko Sadoki na Abiyatari basubiza isanduku y’Imana y’ukuri i Yerusalemu, barahaguma.
30  Dawidi azamuka umusozi w’Imyelayo, agenda atambaye inkweto, arira kandi yitwikiriye umutwe. Abantu bari kumwe na we bose bazamuka barira, bitwikiriye umutwe.
31  Hanyuma baza kubwira Dawidi bati “Ahitofeli na we ari mu bafatanyije na Abusalomu mu bugambanyi.” Dawidi aravuga ati “Yehova, ndakwinginze, utume inama ya Ahitofeli ifatwa nk’iy’umupfapfa!”
32  Dawidi ageze mu mpinga y’umusozi aho abantu bajyaga basengera Imana, ahura na Hushayi w’Umwaruki yashishimuye imyambaro ye, yiteye n’umukungugu mu mutwe.
33  Ariko Dawidi aramubwira ati “niwambukana nanjye uzambera umutwaro.
34  Ariko usubiye mu mugi ukabwira Abusalomu uti ‘Mwami, ndi umugaragu wawe, kera nari umugaragu wa so, ari ko ubu ndi umugaragu wawe,’ ni bwo wazapfubya inama za Ahitofeli.
35  Ese abatambyi, Sadoki na Abiyatari, ntibazaba bari kumwe nawe? Ikintu cyose uzumva mu rugo rw’umwami uzajye ukibwira Sadoki na Abiyatari.
36  Dore bari kumwe n’abahungu babo bombi, Ahimasi mwene Sadoki na Yonatani mwene Abiyatari. Mujye mubantumaho bambwire ikintu cyose mwumvise.”
37  Nuko Hushayi, incuti ya Dawidi, ajya mu mugi. Abusalomu na we yinjira i Yerusalemu.
20  Hari umugabo w’imburamumaro witwaga Sheba wari mwene Bikiri w’Umubenyamini. Nuko avuza ihembe ararangurura ati “nta mugabane dufite kuri Dawidi, nta n’umurage dufite kuri mwene Yesayi. None Isirayeli we, buri muntu wese najye gukorera imana ze!”
2  Ibyo bituma Abisirayeli bose bareka gukurikira Dawidi maze bayoboka Sheba mwene Bikiri. Icyakora Abayuda bo banamba ku mwami wabo, uhereye kuri Yorodani ukageza i Yerusalemu.
3  Amaherezo Dawidi agera mu rugo rwe i Yerusalemu. Nuko umwami afata ba bagore icumi b’inshoreke yari yarasize ku rugo, abashyira mu nzu barindirwamo, ariko akajya abaha ibyokurya. Ntiyigeze aryamana na bo, ahubwo bakomeje gufungirwa aho kugeza igihe bapfiriye bameze nk’abapfakazi, kandi umugabo wabo akiriho.
4  Hanyuma umwami abwira Amasa ati “teranya Abayuda bose mu minsi itatu bansange, kandi nawe uzabe uri hano.”
5  Amasa akoranya Abayuda bose, ariko we aza yarengeje igihe yahawe n’umwami.
6  Dawidi abwira Abishayi ati “Sheba mwene Bikiri azatugirira nabi kurusha Abusalomu. None fata abagaragu ba shobuja umukurikire kugira ngo atagera mu mugi ugoswe n’inkuta akaducika.”
7  Nuko ingabo za Yowabu, Abakereti, Abapeleti n’abagabo b’abanyambaraga bose baramukurikira. Bava i Yerusalemu bajya gushaka Sheba mwene Bikiri.
8  Bageze hafi y’ibuye rinini ry’i Gibeyoni, Amasa aza kubasanganira. Yowabu yari yambaye imyambaro akenyeye n’umukandara. Yari yambaye inkota ku itako, iri mu rwubati rwayo. Yigiye imbere amusanga, inkota igwa hasi.
9  Yowabu asuhuza Amasa ati “ni amahoro muvandimwe wanjye?” Yowabu afatisha ukuboko kwe kw’iburyo ubwanwa bwa Amasa nk’ugiye kumusoma.
10  Ariko Amasa ntiyitaye kuri ya nkota yari mu kuboko kwa Yowabu. Yowabu ayimutikura mu nda amara asandara hasi, ntiyongera kuyimutikura ubwa kabiri. Amasa arapfa. Yowabu n’umuvandimwe we Abishayi bakomeza gukurikira Sheba mwene Bikiri.
11  Umwe mu basore ba Yowabu amuhagarara iruhande aravuga ati “umuntu wese wishimira Yowabu n’umuntu wese uri mu ruhande rwa Dawidi, akurikire Yowabu!”
12  Hagati aho Amasa yigaraguraga mu maraso ye hagati mu nzira y’igihogere. Uwo musore abonye ko abantu bose bahagaze, akura Amasa mu nzira y’igihogere amushyira mu gisambu, amutwikiriza umwenda kuko yabonaga buri muntu wese uhanyuze ahagarara.
13  Akimara kumukura mu nzira, buri muntu wese akurikira Yowabu bajya guhiga Sheba mwene Bikiri.
14  Sheba anyura mu miryango yose ya Isirayeli agera Abeli y’i Beti-Maka. Abo mu muryango wa Bikiri bose bateranira hamwe, na bo baramukurikira.
15  Yowabu n’abo bari kumwe baraza bamugotera ahitwa Abeli y’i Beti-Maka. Batinda igitaka mu ruhavu rwari rugose uwo mugi kugira ngo bawutere, kuko uwo mugi wari ukikijwe n’uruhavu. Batangira gucukura munsi y’urukuta rwawo kugira ngo barugushe.
16  Umugore w’umunyabwenge ahagarara ku rukuta rw’uwo mugi arahamagara ati “nimwumve, nimwumve mwa bagabo mwe. Ndabinginze nimumbwirire Yowabu muti ‘igira hafi ngire icyo nkwibwirira.’”
17  Yowabu yigira hafi, uwo mugore aramubaza ati “ni wowe Yowabu?” Aramusubiza ati “ni jye.” Uwo mugore aramubwira ati “tega amatwi umuja wawe.” Aramusubiza ati “nguteze yombi.”
18  Uwo mugore aramubwira ati “kera abantu bose baravugaga bati ‘nibagishe inama muri Abeli, ikibazo kirakemuka.’
19  Mpagarariye Abisirayeli bashaka amahoro kandi bizerwa. Urashaka kurimbura umugi n’umubyeyi muri Isirayeli. Kuki ushaka kumira bunguri umurage wa Yehova?”
20  Yowabu aramusubiza ati “ntibikabeho rwose ko nywumira bunguri kandi ngo nywurimbure.
21  Si uko biri, ahubwo hari umugabo witwa Sheba mwene Bikiri wo mu karere k’imisozi miremire ya Efurayimu, wahagurukiye kurwanya Umwami Dawidi. Nimumumpa ndigendera mve ku mugi wanyu.” Uwo mugore asubiza Yowabu ati “turakujugunyira umutwe we tuwunyujije hejuru y’urukuta!”
22  Uwo mugore aragenda akoresha ubwenge bwe, abwira abantu bose, maze baca umutwe wa Sheba mwene Bikiri bawujugunyira Yowabu. Yowabu avuza ihembe, ingabo zose ziva kuri uwo mugi ziragenda, buri wese ajya iwe. Yowabu na we asubira i Yerusalemu asanga umwami.
23  Yowabu ni we wari umugaba w’ingabo za Isirayeli; naho Benaya mwene Yehoyada yari umutware w’Abakereti n’Abapeleti.
24  Adoramu yari umutware w’abakoraga imirimo y’agahato; Yehoshafati mwene Ahiludi yari umwanditsi.
25  Sheva yari umunyamabanga, naho Sadoki na Abiyatari ari abatambyi.
26  Ira w’Umuyayiri na we yaje kuba umwe mu batambyi ba Dawidi.
1  Sawuli amaze gupfa, Dawidi agaruka i Sikulagi avuye kwica Abamaleki, ahasibira kabiri.
2  Ku munsi wa gatatu haza umugabo uturutse mu ngabo za Sawuli, yashishimuye imyambaro ye kandi yiteye umukungugu mu mutwe. Ageze imbere ya Dawidi, yikubita hasi yubamye.
3  Dawidi aramubaza ati “uturutse he?” Undi aramusubiza ati “ndacitse, nturutse mu ngabo za Isirayeli.”
4  Dawidi aramubaza ati “byagenze bite? Ndakwinginze mbwira.” Aramusubiza ati “abantu bahunze urugamba kandi abenshi barapfuye. Ndetse Sawuli n’umuhungu we Yonatani barapfuye!”
5  Dawidi abaza uwo musore umubwiye iyo nkuru ati “wamenye ute ko Sawuli n’umuhungu we Yonatani bapfuye?”
6  Uwo musore aramusubiza ati “narigenderaga, maze ngeze ku musozi wa Gilibowa mbona Sawuli yishingikirije icumu rye, abatwaye amagare y’intambara n’abagendera ku mafarashi bamusatiriye.
7  Ahindukiye arambona, arampamagara maze nditaba nti ‘karame!’
8  Arambaza ati ‘uri nde?’ Ndamusubiza nti ‘ndi Umwamaleki.’
9  Arambwira ati ‘ngwino unsonge, ndababara cyane kuko nkiri muzima.’
10  Nuko ndamwegera ndamusonga, kuko nabonaga yakomeretse cyane atagishoboye gukira. Hanyuma mfata ikamba ryari ku mutwe we n’igikomo cyo ku kuboko kwe mbizanira databuja hano.”
11  Dawidi abyumvise ahita ashishimura imyambaro ye, abari kumwe na we bose na bo babigenza batyo.
12  Bararira baraboroga, biyiriza ubusa bageza nimugoroba, kubera ko Sawuli na Yonatani umuhungu we, n’abagize ubwoko bwa Yehova n’inzu ya Isirayeli, bari bicishijwe inkota.
13  Dawidi abaza uwo musore umubwiye iyo nkuru ati “ukomoka he?” Undi aramusubiza ati “data ni Umwamaleki w’umwimukira.”
14  Dawidi aramubaza ati “watinyutse ute kubangurira ukuboko uwo Yehova yasutseho amavuta ukamwica?”
15  Dawidi ahita ahamagara umwe mu basore be, aramubwira ati “musumire umwice.” Uwo musore ahita amwica.
16  Dawidi aramubwira ati “amaraso yawe akujye ku mutwe, kuko akanwa kawe ari ko kagushinje igihe wivugiraga uti ‘ni jye wishe uwo Yehova yasutseho amavuta.’”
17  Dawidi aririmbira Sawuli n’umuhungu we Yonatani indirimbo y’agahinda,
18  ategeka ko Abayuda bigishwa indirimbo yitwa “Umuheto.” Iyo ndirimbo yanditse mu gitabo cya Yashari. Igira iti
19  “Isirayeli we, abantu bawe beza biciwe ahirengeye hawe.Mbega ngo abagabo b’abanyambaraga barapfa!
20  Ntimubivuge i Gati;Ntimubitangaze mu mihanda yo muri Ashikeloni,Kugira ngo abakobwa b’Abafilisitiya batishima,Kugira ngo abakobwa b’abatakebwe batanezerwa.
21  Mwa misozi y’i Gilibowa mwe, ikime ntikizongere kubatondaho, imvura ntizongere kubagwaho, kandi imirima yanyu ntikongere kwera imyaka yo gutura Imana.Kuko aho ari ho ingabo ikingira abanyambaraga yatesherejwe agaciro,Ingabo ya Sawuli, ku buryo nta ngabo n’imwe yasizwe amavuta igihari.
22  Umuheto wa Yonatani ntiwasubiraga inyuma,Ngo uve mu maraso y’abishwe, ngo uve mu binure by’abanyambaraga,Inkota ya Sawuli ntiyagarukaga ubusa.
23  Sawuli na Yonatani, bari abanyagikundiro bashimisha,Ntibatandukanye no mu rupfu rwabo.Baranyarukaga kurusha kagoma,Bari abanyambaraga kurusha intare.
24  Mwa bakobwa bo muri Isirayeli mwe, nimuririre Sawuli,We wabambikaga imyenda itukura itatse imirimbo,Agashyira imirimbo ya zahabu ku myambaro yanyu.
25  Mbega ngo abanyambaraga baragwa mu isibaniro!Mbega ngo Yonatani aricirwa ahirengeye hawe!
26  Unteye agahinda kenshi muvandimwe wanjye Yonatani,Waranshimishaga cyane.Urukundo rwawe rwari ruhebuje, rwandutiraga urw’abagore.
27  Mbega ngo abanyambaraga baragwa!Mbega ngo intwaro z’intambara zirarimburwa!”
2  Nyuma yaho Dawidi agisha Yehova inama, ati “mbese nzamuke njye muri umwe mu migi y’i Buyuda?” Yehova aramusubiza ati “zamuka.” Dawidi arongera arabaza ati “njye mu wuhe?” Aramusubiza ati “jya i Heburoni.”
2  Nuko Dawidi ajyayo, ajyana n’abagore be babiri, ari bo Ahinowamu w’i Yezereli na Abigayili wari muka Nabali w’i Karumeli.
3  Dawidi azamukana n’abantu bari kumwe na we, buri wese ajyana n’abo mu rugo rwe, batura mu migi yo mu karere ka Heburoni.
4  Abayuda baraza basuka amavuta kuri Dawidi, baramwimika aba umwami w’inzu ya Yuda. Abantu baza kubwira Dawidi bati “abantu b’i Yabeshi-Gileyadi ni bo bahambye Sawuli.”
5  Dawidi yohereza intumwa ku b’i Yabeshi-Gileyadi, arababwira ati “Yehova abahe umugisha kuko mwagaragarije shobuja Sawuli ineza yuje urukundo mutyo, mukamuhamba.
6  None Yehova abagaragarize ineza yuje urukundo n’ubudahemuka, kandi nanjye nzabitura ineza kuko mwabigenje mutyo.
7  None nimwikomeze, mube abagabo b’intwari kuko Sawuli yapfuye. Ni jye inzu ya Yuda yasutseho amavuta ngo nyibere umwami.”
8  Abuneri mwene Neri, umugaba w’ingabo zari iza Sawuli, afata Ishibosheti mwene Sawuli, aramwambukana amujyana i Mahanayimu,
9  aramwimika aba umwami utegeka i Gileyadi, Abageshuri, Yezereli, Efurayimu, Benyamini na Isirayeli yose.
10  Ishibosheti mwene Sawuli yabaye umwami wa Isirayeli afite imyaka mirongo ine, amara imyaka ibiri ku ngoma. Inzu ya Yuda ni yo yonyine yari yarayobotse Dawidi.
11  Dawidi yamaze imyaka irindwi n’amezi atandatu ari umwami i Heburoni, ategeka inzu ya Yuda.
12  Nyuma y’igihe, Abuneri mwene Neri hamwe n’abagaragu ba Ishibosheti mwene Sawuli, bava i Mahanayimu bajya i Gibeyoni.
13  Yowabu mwene Seruya hamwe n’abagaragu ba Dawidi na bo barasohoka, hanyuma bahurira ku kidendezi cy’i Gibeyoni; bamwe bicara ku ruhande rumwe rwacyo, abandi bicara ku rundi ruhande.
14  Amaherezo Abuneri abwira Yowabu ati “reka abasore bahaguruke barwanire imbere yacu.” Yowabu arasubiza ati “nibahaguruke.”
15  Nuko barahaguruka. Buri tsinda ritoranya ingabo zo kujya kurwana, zirambuka. Mu Babenyamini na Ishibosheti mwene Sawuli batoranyamo cumi na babiri, no mu bagaragu ba Dawidi batoranyamo cumi na babiri.
16  Barasakirana umwe afata umutwe w’undi, batikurana inkota mu mbavu, bagwira icyarimwe. Aho hantu bahita Helikati-Hasurimu; hari i Gibeyoni.
17  Uwo munsi haba intambara ikomeye cyane, ingabo za Dawidi zinesha Abuneri n’Abisirayeli.
18  Icyo gihe abahungu batatu ba Seruya ari bo Yowabu, Abishayi na Asaheli na bo bari bahari. Asaheli yari azi kwiruka cyane, akanyaruka nk’ingeragere mu gasozi.
19  Asaheli yiruka kuri Abuneri, ntiyanyura iburyo cyangwa ibumoso, akomeza kumukurikira.
20  Amaherezo Abuneri areba inyuma aravuga ati “Asaheli we, ese ni wowe?” Undi aramusubiza ati “ni jye.”
21  Abuneri aramubwira ati “nyura iburyo cyangwa ibumoso ufate umwe mu basore umucuze ibyo afite ubijyane.” Ariko Asaheli aranga akomeza kumukurikira.
22  Abuneri yongera kubwira Asaheli ati “reka kunkurikira. Kuki ushaka ko nkwica? Nazongera nte kureba mukuru wawe Yowabu mu maso?”
23  Ariko akomeza kumukurikira. Abuneri amutikura umuhunda w’icumu mu nda uhinguka mu mugongo, ahita agwa aho arapfa. Abantu bose bageraga aho Asaheli yaguye bagahagarara.
24  Yowabu na Abishayi bakomeza kwiruka kuri Abuneri. Izuba ryarenze bageze ku musozi wa Ama, uteganye n’i Giya ku nzira ijya mu butayu bw’i Gibeyoni.
25  Ababenyamini barakorana bakikiza Abuneri, biremamo umutwe umwe bahagarara mu mpinga y’umusozi.
26  Abuneri ahamagara Yowabu, aramubaza ati “mbese inkota zacu ntizirahaga amaraso? Ese ntuzi ko amaherezo ibyo bizasiga urwango? Utegereje iki kugira ngo ubuze abantu bawe gukurikira abavandimwe babo?”
27  Yowabu abyumvise aravuga ati “ndahiye Imana nzima ko iyo utaza kuvuga utyo, abantu bari kugeza mu gitondo buri wese agikurikiye umuvandimwe we.”
28  Yowabu avuza ihembe, abantu bose barahagarara ntibongera gukurikira Abisirayeli; kandi ntibongeye kurwana.
29  Abuneri n’ingabo ze bagenda iryo joro ryose banyura muri Araba. Bambuka Yorodani, bagenda muri icyo kibaya cyose bagera i Mahanayimu.
30  Yowabu arahindukira areka gukurikira Abuneri, akoranya ingabo zose. Basanga mu ngabo za Dawidi habuzemo abantu cumi n’icyenda na Asaheli.
31  Naho ingabo za Dawidi zo zari zishe abantu magana atatu na mirongo itandatu mu Babenyamini no mu ngabo za Abuneri.
32  Nuko bajyana Asaheli bamuhamba mu mva ya se, iri i Betelehemu. Yowabu n’ingabo ze bagenda iryo joro ryose bubakeraho bageze i Heburoni.
3  Intambara imara igihe kirekire hagati y’inzu ya Sawuli n’inzu ya Dawidi. Dawidi agenda arushaho gukomera, naho inzu ya Sawuli ikagenda irushaho gucogora.
2  Hagati aho, Dawidi abyarira abana i Heburoni. Imfura ye yari Amunoni yabyaranye na Ahinowamu w’i Yezereli.
3  Uwa kabiri yari Kileyabu yabyaranye na Abigayili wari muka Nabali w’i Karumeli. Uwa gatatu yari Abusalomu yabyaranye na Maka, umukobwa wa Talumayi umwami w’i Geshuri.
4  Uwa kane yari Adoniya yabyaranye na Hagiti, uwa gatanu yari Shefatiya yabyaranye na Abitali.
5  Uwa gatandatu yari Itureyamu; Dawidi yamubyaranye n’umugore we Egila. Abo ni bo bahungu Dawidi yabyariye i Heburoni.
6  Mu gihe cyose inzu ya Sawuli yamaze irwana n’inzu ya Dawidi, Abuneri yakomezaga gushimangira ubutware bwe mu nzu ya Sawuli.
7  Sawuli yari afite inshoreke yitwaga Risipa, umukobwa wa Ayiya. Hanyuma Ishibosheti aza kubaza Abuneri ati “kuki waryamanye n’inshoreke ya data?”
8  Abuneri arakazwa cyane n’amagambo Ishibosheti amubwiye, aravuga ati “ese ndi imbwa y’i Buyuda? Kugeza uyu munsi nakomeje kugaragariza ineza yuje urukundo inzu ya so Sawuli, abavandimwe be n’inkoramutima ze, kandi nawe nakurinze kugwa mu maboko ya Dawidi. None uyu munsi uranyikomye kubera ikosa ryambonetseho ku birebana n’umugore!
9  Imana ihane Abuneri, ndetse bikomeye, nintakorera Dawidi ibyo Yehova yamurahiye,
10  ngakura ubwami mu nzu ya Sawuli, ngakomeza intebe y’ubwami bwa Dawidi muri Isirayeli no mu Buyuda, kuva i Dani kugeza i Beri-Sheba.”
11  Ishibosheti ntiyagira ijambo na rimwe asubiza Abuneri kubera ko yamutinyaga.
12  Abuneri ahita yohereza intumwa kuri Dawidi aramubwira ati “igihugu cyose ni icya nde?” Yongeraho ati “tugirane isezerano, kandi nzagushyigikira ntume Isirayeli yose ikuyoboka.”
13  Dawidi aramusubiza ati “ndabyemeye. Nzagirana nawe isezerano. Icyakora hari ikintu kimwe ngusaba: ‘nuza kundeba ntuzampinguke imbere utazanye na Mikali umukobwa wa Sawuli.’”
14  Hanyuma Dawidi yohereza intumwa kuri Ishibosheti mwene Sawuli, ziramubwira ziti “nsubiza umugore wanjye Mikali, uwo nakoye ibyo nakebye ku Bafilisitiya ijana.”
15  Ishibosheti yohereza abantu, bajya kumukura ku mugabo we Palutiyeli mwene Layishi.
16  Ariko umugabo we aramuherekeza, agenda inyuma ye arira, arinda agera i Bahurimu. Nuko Abuneri aramubwira ati “genda, subirayo!” Arahindukira asubirayo.
17  Hagati aho Abuneri agirana imishyikirano n’abakuru b’Abisirayeli, arababwira ati “kuva kera na kare mwagiye mugaragaza ko mwifuza ko Dawidi ababera umwami.
18  None nimugire icyo mukora, kuko Yehova yabwiye Dawidi ati ‘ukuboko k’umugaragu wanjye Dawidi, ni ko nzakirisha ubwoko bwanjye bwa Isirayeli amaboko y’Abafilisitiya n’amaboko y’abanzi babo bose.’”
19  Nanone Abuneri aganira n’Ababenyamini. Nyuma yaho ajya i Heburoni kubwira Dawidi ibyo yemeranyijeho n’Abisirayeli bose n’ab’inzu ya Benyamini bose.
20  Abuneri ageze i Heburoni kwa Dawidi ari kumwe n’abantu makumyabiri, Dawidi abakoreshereza umunsi mukuru.
21  Nuko Abuneri abwira Dawidi ati “reka ngende nkoranyirize hamwe Abisirayeli bose bagirane n’umwami databuja isezerano, bityo ube umwami, utegeke ibyo ubugingo bwawe bwifuza byose.” Dawidi asezerera Abuneri, agenda amahoro.
22  Nyuma y’ibyo Yowabu n’abagaragu ba Dawidi batabarukana iminyago myinshi cyane. Icyo gihe Abuneri ntiyari akiri kumwe na Dawidi i Heburoni, kuko Dawidi yari yamusezereye akagenda amahoro.
23  Yowabu n’ingabo zari kumwe na we zose baraza. Abantu babwira Yowabu bati “Abuneri mwene Neri yaje kureba umwami, none yamuretse agenda amahoro.”
24  Yowabu asanga umwami aramubwira ati “ibyo wakoze ni ibiki? Kubona Abuneri aza iwawe, ukamureka akagenda!
25  Uzi neza Abuneri mwene Neri; yari azanywe no kugushuka no kugenzura ngo amenye ibyawe byose n’ibyo ukora byose.”
26  Yowabu arasohoka ava imbere ya Dawidi, ahita yohereza intumwa zikurikira Abuneri, zimugarurira ku kigega cy’amazi cy’i Sira. Ariko Dawidi ntiyabimenya.
27  Abuneri agarutse i Heburoni, Yowabu amwinjiza mu marembo amushyira ku ruhande, kugira ngo bavugane biherereye. Ariko bahageze, ahita amutikura inkota mu nda arapfa, amuhoye amaraso ya murumuna we Asaheli.
28  Nyuma yaho Dawidi abyumvise aravuga ati “Yehova azi ko jye n’ubwami bwanjye tutariho umwenda w’amaraso ya Abuneri mwene Neri kugeza ibihe bitarondoreka.
29  Amaraso ye azagaruke Yowabu n’inzu ya se yose, kandi mu nzu ya Yowabu ntihakabure umugabo uninda cyangwa umubembe cyangwa umugabo uzingira ubudodo ku giti, cyangwa uwicishwa inkota cyangwa umushonji!”
30  Yowabu n’umuvandimwe we Abishayi bishe Abuneri, bamuziza ko yari yariciye murumuna wabo Asaheli ku rugamba i Gibeyoni.
31  Dawidi abwira Yowabu n’abari kumwe na we bose ati “nimushishimure imyambaro yanyu mwambare ibigunira, muririre Abuneri.” Umwami Dawidi na we yagendaga inyuma y’ikiriba.
32  Bahamba Abuneri i Heburoni. Umwami atera hejuru aririra ku mva ya Abuneri, n’abantu bose bararira.
33  Umwami aririmbira Abuneri ati “Mbese Abuneri yari akwiriye gupfa nk’umupfapfa?
34  Amaboko yawe ntiyari aboshye,Amaguru yawe ntiyari mu mihama y’umuringa.Upfuye nk’uguye imbere y’abakiranirwa.” Abantu bose babyumvise bongera kumuririra.
35  Nyuma yaho abantu bose baza guha Dawidi ibyokurya butarira kugira ngo bamuhumurize, ariko Dawidi ararahira ati “Imana impane ndetse bikomeye, ningira ikintu icyo ari cyo cyose nkoza ku munwa izuba ritararenga!”
36  Abantu bose babibonye barabishima. Bose barabishimye, nk’uko n’ikindi kintu cyose umwami yakoraga bagishimaga.
37  Abantu ba Dawidi bose n’Abisirayeli bose bamenya ko umwami atari we wicishije Abuneri mwene Neri.
38  Umwami abwira abagaragu be ati “ese ntimuzi ko uyu munsi muri Isirayeli hapfuye igikomangoma n’umuntu ukomeye?
39  Uyu munsi, nubwo ndi umwami wasutsweho amavuta, nta ntege mfite. Bene Seruya bariya ni abantu batanyoroheye. Ukora ibibi, Yehova azamwiture akurikije ububi bwe.”
12  Yehova atuma Natani kuri Dawidi, yinjira iwe aramubwira ati “hari abagabo babiri babaga mu mugi umwe, umwe akaba umukire undi akaba umukene.
2  Uw’umukire yari afite intama n’inka nyinshi cyane.
3  Ariko uw’umukene we nta kintu yagiraga, uretse akagazi k’intama kamwe kakiri gato yari yaraguze. Uwo mugabo yari yarakoroye, gakurira mu rugo rwe hamwe n’abahungu be. Karyaga ku byokurya bye, kakanywera ku gikombe cye kandi kakaryama mu gituza cye. Mbese kari nk’agakobwa ke.
4  Hashize igihe, wa mukire aza kugendererwa n’umushyitsi. Uwo mukire ntiyafata imwe mu ntama ze cyangwa mu nka ze ngo ayizimanire uwo mushyitsi wari wamugendereye, ahubwo afata ka kagazi k’intama ka wa mukene, aba ari ko azimanira umushyitsi we.”
5  Dawidi arakarira cyane uwo mugabo, abwira Natani ati “ndahiye Yehova Imana nzima ko uwo muntu wakoze ibyo akwiriye kwicwa!
6  Kandi ako kagazi k’intama azakarihe incuro enye, kubera ko atagize impuhwe agakora ikintu nk’icyo.”
7  Nuko Natani abwira Dawidi ati “uwo mugabo ni wowe! Yehova Imana ya Isirayeli aravuze ati ‘jye ubwanjye nagusutseho amavuta nkugira umwami wa Isirayeli, kandi nagukijije amaboko ya Sawuli.
8  Naguhaye inzu ya shobuja, abagore ba shobuja mbashyira mu gituza cyawe, nguha inzu ya Isirayeli n’iya Yuda. Kandi iyo ibyo biza kuba bidahagije nari kukongereraho ibindi nk’ibyo, ndetse n’ibindi byinshi.
9  None kuki wasuzuguye ijambo rya Yehova ugakora ibibi mu maso ye? Uriya w’Umuheti wamwicishije inkota, utwara umugore we umugira uwawe. Uriya wamwicishije inkota y’Abamoni.
10  Kubera ko wansuzuguye ugatwara umugore wa Uriya w’Umuheti ukamugira uwawe, inkota ntizava mu nzu yawe kugeza ibihe bitarondoreka.’
11  Yehova aravuze ati ‘nzaguteza ibyago biturutse mu nzu yawe; nzafata abagore bawe mbahe mugenzi wawe ubireba, aryamane na bo izuba riva.
12  Nubwo wowe wabikoreye mu ibanga, jye ibyo nzabikorera imbere y’Abisirayeli bose, ku manywa y’ihangu.’”
13  Dawidi abwira Natani ati “nacumuye kuri Yehova.” Natani asubiza Dawidi ati “Yehova na we akubabariye icyaha cyawe, nturi bupfe.
14  Icyakora, kubera ko wasuzuguye Yehova ugakora icyo kintu, umwana wabyaye azapfa nta kabuza.”
15  Nuko Natani asubira iwe. Hanyuma Yehova ateza indwara uwo mwana Dawidi yabyaranye n’umugore wa Uriya.
16  Dawidi yingingira uwo mwana Imana y’ukuri, akajya yiyiriza ubusa. Yinjira iwe arara hasi.
17  Abatware bo mu rugo rwe baraza bashaka kumubyutsa, ariko aranga kandi ntiyemera gusangira na bo.
18  Amaherezo ku munsi wa karindwi umwana arapfa. Abagaragu ba Dawidi batinya kumubwira ko umwana yapfuye, kuko bagiraga bati “umwana akiriho twaramubwiye yanga kutwumva. None twahera he tumubwira tuti ‘umwana yapfuye’? Yahita akora ikintu kibi.”
19  Dawidi abonye abagaragu be bongorerana, amenya ko umwana yapfuye. Arababaza ati “mbese umwana yapfuye?” Baramusubiza bati “yapfuye.”
20  Dawidi arahaguruka, ariyuhagira yisiga amavuta, ahindura imyambaro, ajya mu nzu ya Yehova, aramuramya. Hanyuma yinjira mu nzu ye asaba ibyokurya, bahita babimuzanira ararya.
21  Abagaragu be baramubaza bati “ibyo ukoze ibyo ni ibiki? Igihe umwana yari muzima wiyirije ubusa kandi uramuririra. None umwana amaze gupfa, ni bwo uhagurutse urarya?”
22  Arabasubiza ati “umwana akiriho niyirizaga ubusa kandi nkarira, kuko nibwiraga nti ‘ahari Yehova yangirira ubuntu, umwana agakomeza kubaho.’
23  None ko yamaze gupfa ndiyiririza iki ubusa? Hari ubwo nshobora kumuzura se? Jye nzapfa musange ariko we ntashobora kugaruka.”
24  Dawidi ahumuriza umugore we Batisheba. Nyuma yaho yinjira iwe aryamana na we. Hashize igihe abyara umwana w’umuhungu, amwita Salomo. Yehova akunda uwo mwana cyane.
25  Yohereza umuhanuzi Natani, yita uwo mwana Yedidiya, kuko Yehova yamukunze.
26  Yowabu akomeza kurwana na Raba y’Abamoni, yigarurira umugi w’ubwami.
27  Yowabu yohereza intumwa kuri Dawidi ngo zimubwire ziti “narwanye na Raba, nigarurira n’umugi w’amazi.
28  None koranya ingabo zasigaye zitere uwo mugi ziwigarurire, kugira ngo ataba ari jye uwigarurira maze ukitirirwa izina ryanjye.”
29  Dawidi akoranya ingabo zose, atera i Raba, arahigarurira.
30  Akura Malikamu ikamba rya zahabu ku mutwe. Zahabu yari kuri iryo kamba yapimaga italanto imwe, kandi ryariho amabuye y’agaciro; nuko barishyira ku mutwe wa Dawidi. Yavanye iminyago myinshi cyane muri uwo mugi.
31  Abantu bari muri uwo mugi bose abakuramo, abagira abo gukera amabuye, gukoresha ibikoresho by’ibyuma bityaye n’intorezo z’ibyuma, n’abo kubumba amatafari. Uko ni ko yagenje imigi yose y’Abamoni. Hanyuma Dawidi n’ingabo zose bagaruka i Yerusalemu.
