1  Ibyo Nahumu yahanuriye Nineve: igitabo cy’ibyo Nahumu wo muri Elikoshi yeretswe:
2  Yehova ni Imana ishaka ko umuntu ayiyegurira nta kindi ayibangikanyije na cyo, kandi ahora inzigo; Yehova ahora inzigo kandi ararakara cyane. Yehova ahora inzigo abanzi be kandi ababikira inzika.
3  Yehova atinda kurakara kandi afite imbaraga nyinshi; Yehova ntazareka guhana. Inzira ye iri mu muyaga urimbura no mu mvura y’umugaru, naho ibicu ni umukungugu wo munsi y’ibirenge bye.
4  Acyaha inyanja akayikamya; akamya imigezi yose. I Bashani n’i Karumeli harumagaye, uburabyo bwo muri Libani bwarumye.
5  Yatumye imisozi inyeganyega, udusozi turashonga. Isi yaratigise bitewe no mu maso he; ubutaka na bwo bumera butyo, hamwe n’ababutuyeho bose.
6  Ni nde wahagarara imbere y’uburakari bwe? Ni nde wakwihanganira umujinya we ukaze? Uburakari bwe buzasukwa nk’umuriro, kandi ibitare byose bizahananturwa bitewe na we.
7  Yehova ni mwiza, ni igihome gikingira ku munsi w’amakuba. Azi abamushakiraho ubuhungiro.
8  Umugi azawurimbuza umuvu utemba awutsembe, kandi umwijima uzakurikirana abanzi be.
9  Ese ni uwuhe mugambi muzacurira Yehova? Aratsemba akamaraho. Ntihazongera kubaho amakuba ubwa kabiri.
10  Nubwo basobekeranye nk’amahwa, bakaba bameze nk’abasinze inzoga y’ingano, bazagurumana nk’ibikenyeri byumye.
11  Muri wowe hazaturuka umuntu uzagambirira kugirira Yehova nabi, agacura imigambi y’ibitagira umumaro.
12  Yehova yaravuze ati “nubwo bafite imbaraga nyinshi, kandi hakaba hari benshi bameze batyo, bazabacamo icyuho babatere bakimeze batyo. Nzaguteza imibabaro kugeza ubwo bizaba bitakiri ngombwa ko nguteza iyindi.
13  Ngiye kuvuna umugogo bagushyizeho, nce n’ingoyi zikuboshye.
14  Dore iteka Yehova yaguciriye: ‘nta rubyaro rwitirirwa izina ryawe ruzongera kubaho. Nzarimbura ibishushanyo bibajwe, n’ibishushanyo biyagijwe mbikure mu nzu y’imana zawe. Nzagucukurira imva kuko ari nta cyo umaze.’
15  “Dore ku misozi ibirenge by’uzanye ubutumwa bwiza, utangaza amahoro. Yuda we, izihize iminsi mikuru yawe. Higura imihigo yawe, kuko nta muntu w’imburamumaro uzongera kukunyuramo. Azarimburwa wese uko yakabaye.”
2  Utatanya abantu bawe aje imbere yawe. Rinda igihome cyawe. Rinda inzira yawe. Kenyera ukomeze. Kusanya imbaraga zawe zose.
2  Yehova azongera gusubiza Yakobo icyubahiro cye, kingane n’icya Isirayeli, kuko abarimbuzi babarimbuye; batemye amashami yabo.
3  Abanyambaraga be bitwaje ingabo ziteye ibara ry’umutuku; intwari ze zambaye ibitukura. Ibyuma byo ku magare ye y’intambara birabagirana nk’umuriro ku munsi yiteguraho intambara, kandi amacumu akwikiye mu ruti rubajwe mu muberoshi arabanguye.
4  Amagare ye ariruka mu nzira nk’ayasaze. Arihuta cyane yikoza hirya no hino ku karubanda. Arasa n’imuri kandi anyaruka nk’imirabyo.
5  Umwami azibuka abakomeye be. Bagiye basitara inzira yose. Bazagenda bihuta bagana ku rukuta rwe, kandi bazakomeza ibirindiro byabo.
6  Amarembo yo ku nzuzi azakingurwa, kandi ingoro y’umwami izasenywa.
7  Byaremejwe; abatuye umugi bashyizwe ahabona, bazajyanwa mu bunyage, kandi abaja baho bazaboroga nk’inuma iguguza, bikubita mu gatuza.
8  Kuva igihe Nineve yabereyeho yari imeze nk’ikidendezi cy’amazi; ariko barahunze. “Nimuhagarare, nimuhagarare mwa bantu mwe!” Icyakora nta n’umwe wahindukiye.
9  Nimusahure ifeza, musahure na zahabu kuko ibintu bahunitse bitagira ingano. Hari ibyifuzwa by’amoko yose kandi byinshi cyane.
10  Umugi urimo ubusa, ntukibamo abantu, wahinduwe umusaka! Umutima urashonga, amavi arakomangana kandi mu biyunguyungu hose huzuye ububabare; mu maso habo bose hagaragaza ko bahangayitse.
11  Isenga ry’intare riri he? Isenga intare y’umugara ikiri nto ibamo riri he, aho intare igendagenda ikahinjira, ahabaga ibyana by’intare bitagira ubihindisha umushyitsi?
12  Intare yatanyaguzaga inyamaswa zihagije zo guha ibyana byayo, kandi yanigaga izo guha ingore zayo. Mu myobo yayo yahuzuzaga umuhigo, aho yabaga ikahuzuza inyamaswa yatanyaguje.
13  “Dore ndaguhagurukiye,” ni ko Yehova nyir’ingabo avuga, “kandi nzatwikira amagare yawe y’intambara mu mwotsi. Inkota izarya intare z’umugara zikiri nto. Nzatsemba ku isi umuhigo wawe, kandi ijwi ry’intumwa zawe ntirizongera kumvikana ukundi.”
3  Umugi uvusha amaraso ugushije ishyano, umugi wuzuye uburiganya n’ubujura. Ntusiba gusahura!
2  Umva uko ikiboko kivuza ubuhuha, umva urusaku rw’inziga z’amagare, imirindi y’amafarashi yiruka cyane n’ikiriri cy’amagare y’intambara anyaruka.
3  Dore ugendera ku ifarashi, dore inkota ishashagirana, icumu rirabagirana, abantu benshi bishwe, n’ibirundo by’imirambo; hari intumbi zitagira ingano. Bakomeza gusitara ku ntumbi zabo.
4  Byatewe n’ibikorwa byinshi by’ubusambanyi bw’indaya, ireshyeshya abantu uburanga bwayo, umupfumukazi w’umuhanga ugusha amahanga mu mutego binyuze ku bikorwa bye by’ubusambanyi, agashukisha imiryango ubupfumu bwe.
5  Yehova nyir’ingabo aravuze ati “dore mpagurukiye kukurwanya, kandi nzazamura ingutiya yawe nyigeze mu maso, ntume amahanga areba ubwambure bwawe, ubwami burebe isoni zawe.
6  Nzakujugunyaho ibintu biteye ishozi nkugire uwo gusuzugurwa; nzakugira igishungero.
7  Uzakubona wese azaguhunga avuge ati ‘Nineve yarasahuwe! Ni nde uzayiririra?’ Nzakura he abo kuguhumuriza?
8  Ese uruta No-Amoni yari yicaye ku nkombe z’imigende ya Nili? Yari ikikijwe n’amazi, ubukungu bwayo buva mu nyanja, kandi inyanja ni yo yari urukuta rwayo.
9  Etiyopiya yari imbaraga zayo nyinshi; Egiputa na yo yari imbaraga zayo zitagira imipaka. Puti n’Abanyalibiya barayifashaga.
10  No-Amoni na we yagombaga kujyanwa mu bunyage, kandi yajyanywe mu bunyage. Abana be bajanjaguriwe mu mayira yose, abanyacyubahiro be bakorerwaho ubufindo, abakomeye be bose baboheshwa imihama.
11  “Wowe ubwawe uzasinda; uzahinduka ikintu gihishwe. Uzajya kwihisha mu gihome uhunga umwanzi wawe.
12  Ibihome byawe byose bimeze nk’ibiti by’imitini biriho imbuto zeze mbere y’izindi. Iyo babinyeganyeje imbuto zabyo zigwa mu kanwa k’umuryi.
13  “Dore ingabo zawe zimeze nk’abagore. Amarembo y’igihugu cyawe azakingurirwa abanzi bawe. Umuriro uzakongora ibihindizo byawe.
14  Voma amazi witegura kugotwa. Komeza ibihome byawe. Jya mu rwondo kandi ukate ibumba; fata iforomo y’amatafari.
15  Aho na ho, umuriro uzahagusanga ugukongore. Inkota ni yo izakwica. Izakurya nk’uko ibihore birya ibyatsi. Nimwikusanye mube benshi cyane nk’ibihore; nimwikusanye mube benshi cyane nk’inzige.
16  Wagwije abacuruzi barusha ubwinshi inyenyeri zo mu kirere. “Ibihore biriyuburura, hanyuma bikaguruka.
17  Abarinzi bawe bameze nk’inzige, abantu bawe binjiza abandi mu ngabo bameze nk’irumbo ry’inzige. Zikambika ku ruzitiro rw’amabuye ku munsi w’imbeho, ariko izuba ryarasa zigahita ziguruka. Aho ziri ntihamenyekana.
18  “Yewe mwami wa Ashuri we, abungeri bawe barahunyiza, abanyacyubahiro bawe bigumiye mu mazu yabo. Abaturage bawe batataniye ku misozi, habuze ubakoranyiriza hamwe.
19  Ibyago byawe nta kizabigabanya. Uruguma rwawe ntiruzakira. Abazumva ibyawe bose bazakoma mu mashyi bakwishima hejuru, kuko nta n’umwe utagiriye nabi.”
