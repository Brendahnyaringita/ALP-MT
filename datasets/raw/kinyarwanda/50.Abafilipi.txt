4  Nuko rero bavandimwe nkunda kandi nkumbuye cyane, mwebwe byishimo byanjye n’ikamba ryanjye, muhagarare mushikamye mu Mwami nk’uko nabibabwiye, bakundwa.
2  Ewodiya ndamwinginga, na Sintike ndamwinginga ngo bahuze umutima mu Mwami.
3  Ni koko, nawe uwo dufatanyije umurimo by’ukuri, ndagusaba ngo ukomeze gufasha abo bagore barwanye intambara ku bw’ubutumwa bwiza bafatanyije nanjye, hamwe na Kilementi n’abandi bakozi bagenzi banjye bose, abo amazina yabo yanditswe mu gitabo cy’ubuzima.
4  Buri gihe mujye mwishimira mu Mwami. Nongere mbivuge, nimwishime!
5  Gushyira mu gaciro kwanyu bimenywe n’abantu bose. Dore Umwami ari hafi.
6  Ntihakagire ikintu icyo ari cyo cyose kibahangayikisha, ahubwo muri byose, binyuze ku masengesho no kwinginga no gushimira, mujye mureka ibyo musaba bimenywe n’Imana,
7  kandi amahoro y’Imana asumba cyane ibitekerezo byose, azarinda imitima yanyu n’ubushobozi bwanyu bwo kwiyumvisha ibintu binyuze kuri Kristo Yesu.
8  Ahasigaye rero bavandimwe, iby’ukuri byose, ibikwiriye gufatanwa uburemere byose, ibikiranuka byose, ibiboneye byose, ibikwiriye gukundwa byose, ibivugwa neza byose, ingeso nziza zose n’ibishimwa byose, ibyo abe ari byo mukomeza gutekerezaho.
9  Ibyo mwamenye n’ibyo mwemeye n’ibyo mwumvise n’ibyo mwabonye binyuze kuri jye, ibyo abe ari byo mukora, kandi Imana y’amahoro izabana namwe.
10  Nishimira cyane mu Mwami ko ubu noneho mwongeye kuntekerezaho, kandi koko mwantekerezagaho ariko mukabura uburyo bwo kubigaragaza.
11  Simbivugiye ko hari ibyo nkennye, kuko nitoje kunyurwa mu mimerere yose naba ndimo.
12  Koko rero, nzi kugira bike nkamenya no kugira byinshi. Mu bintu byose no mu mimerere yose namenye ibanga ry’ukuntu umuntu ahaga n’uko asonza, uko agira byinshi n’uko aba mu bukene.
13  Mu bintu byose, ngira imbaraga binyuze ku umpa imbaraga.
14  Icyakora, mwagize neza rwose kuko mwifatanyije nanjye mu mibabaro yanjye.
15  Mu by’ukuri, namwe Bafilipi muzi ko ubutumwa bwiza bugitangira kubwirizwa, igihe navaga i Makedoniya, nta torero na rimwe ryifatanyije nanjye mu bihereranye no gutanga no guhabwa, keretse mwe mwenyine,
16  kuko n’igihe nari i Tesalonike mwagize icyo munyoherereza cyo kunkenura, mubikora ubwa mbere ndetse n’ubwa kabiri.
17  Ibyo simbivuze mbitewe n’uko nshishikajwe no guhabwa impano, ahubwo mbivuze mbitewe n’uko nshishikajwe cyane no gushaka imbuto zituma umutungo wanyu urushaho kwiyongera.
18  Icyakora, mfite ibintu byose byuzuye kandi mfite ibisaze. Nta cyo mbuze, kuko ubu Epafuradito yangejejeho ibintu mwanyoherereje, bikaba ari impumuro nziza n’igitambo cyemewe kandi gishimisha Imana rwose.
19  Imana yanjye na yo izabaha ibyo mukeneye byose mu buryo bwuzuye binyuze kuri Kristo Yesu, ihuje n’ubutunzi bw’ikuzo ryayo.
20  Nuko rero Imana yacu, ari na yo Data, ihabwe ikuzo iteka ryose. Amen.
21  Muntahirize abera bose bunze ubumwe na Kristo Yesu. Abavandimwe turi kumwe barabatashya.
22  Abera bose, ariko cyane cyane abo mu rugo rwa Kayisari, barabatashya.
23  Ubuntu butagereranywa bw’Umwami wacu Yesu Kristo bubane n’umwuka mugaragaza.
1  Jyewe Pawulo hamwe na Timoteyo, imbata za Kristo Yesu, ndabandikiye mwebwe abera bose bunze ubumwe na Kristo Yesu bari i Filipi, hamwe n’abagenzuzi n’abakozi b’itorero:
2  Ubuntu butagereranywa, n’amahoro biva ku Mana Data n’Umwami Yesu Kristo bibane namwe.
3  Buri gihe nshimira Imana yanjye uko mbibutse
4  mu masengesho yanjye yose yo kwinginga mbasabira mwese, nkinginga mfite ibyishimo
5  bitewe n’uruhare mwagize mu guteza imbere ubutumwa bwiza, uhereye ku munsi wa mbere kugeza n’ubu.
6  Niringiye rwose ko uwatangije umurimo mwiza muri mwe, azawukomeza akawurangiza kugeza ku munsi wa Yesu Kristo.
7  Birakwiriye rwose ko mwese mbatekerezaho ntyo kuko mbahoza ku mutima, mwebwe mwese abo dusangiye ubuntu butagereranywa, haba mu ngoyi zanjye no mu kurwanirira ubutumwa bwiza, no gutuma umurimo wo kubwiriza ubutumwa bwiza wemerwa n’amategeko.
8  Imana ni yo yambera umugabo, ko nifuza cyane kubabona mwese, kuko mbafitiye urukundo rurangwa n’ubwuzu nk’urwo Kristo Yesu afite.
9  Icyo nkomeza gusenga nsaba ni iki: ni uko urukundo rwanyu rwarushaho kugwira, hamwe n’ubumenyi nyakuri n’ubushishozi bwose,
10  mugashobora kumenya neza ibintu by’ingenzi kurusha ibindi, kugira ngo mutagira inenge kandi mutabera abandi igisitaza kugeza ku munsi wa Kristo,
11  kandi mukuzuzwa imbuto zo gukiranuka ziboneka binyuze kuri Yesu Kristo, kugira ngo Imana ihabwe ikuzo kandi isingizwe.
12  Ubu rero bavandimwe, ndifuza ko mumenya ko ibyambayeho byatumye ubutumwa bwiza butera imbere aho kububera inkomyi,
13  ku buryo ibyanjye byamamaye cyane mu basirikare bose barinda Kayisari no mu bandi bose, ko naboshywe nzira kwizera Kristo.
14  Abavandimwe bari mu Mwami hafi ya bose, ingoyi zanjye zabateye kugira icyizere, none barushaho kugaragaza ubutwari bwo kuvuga ijambo ry’Imana badatinya.
15  Ni iby’ukuri ko hari bamwe babwiriza ibya Kristo babitewe n’ishyari no kurushanwa, ariko abandi bo babikorana umutima mwiza.
16  Abo babikorana umutima mwiza, bamamaza Kristo babitewe n’urukundo, kuko bazi ko nashyizwe hano kugira ngo ndwanirire ubutumwa bwiza.
17  Ariko abo bandi bo babikora bashaka gukurura amakimbirane batagamije intego nziza, kuko bibwira ko byantera kugira umubabaro mu ngoyi ndimo.
18  None se bitwaye iki? Uko byagenda kose Kristo aramamazwa, byaba bitewe n’uburyarya cyangwa binyuze mu kuri, kandi ibyo ni byo binshimisha. Mu by’ukuri, nanone nzakomeza kwishima,
19  kuko nzi ko ibyo bizampesha agakiza binyuze ku masengesho yanyu muvuga mwinginga, no ku mwuka mpabwa uturutse kuri Yesu Kristo,
20  mu buryo buhuje n’ibyo ntegerezanyije amatsiko. Niringiye ko ntazakorwa n’isoni mu buryo ubwo ari bwo bwose, ahubwo ko mu bushizi bw’amanga bwose, nk’uko na mbere hose byari bimeze, n’ubu Kristo azasingizwa binyuze ku mubiri wanjye, naba ndi muzima cyangwa binyuze ku rupfu.
21  Kuri jye, kubaho ni Kristo kandi gupfa ni inyungu.
22  Noneho rero, niba nkomeje kubaho mu mubiri, ubwo nzakomeza kwera imbuto mu murimo wanjye, ariko icyo ngomba guhitamo sinkimenyekanishije.
23  Jyewe numva ibyo byombi bindwaniramo, ariko icyo nifuza ni ukubohorwa nkabana na Kristo, kuko tuvugishije ukuri, ibyo ni byo byiza kurushaho.
24  Icyakora, kuri jye kuguma mu mubiri ni byo bikenewe cyane kurushaho kubera mwe.
25  Ku bw’ibyo, kubera ko niringiye ibyo, nzi ko nzagumaho kandi nkabana namwe mwese, kugira ngo mukomeze kujya mbere kandi mugire ibyishimo bituruka ku kwizera kwanyu;
26  bityo nimumbona, ibyishimo byanyu bizasendere muri Kristo bitewe n’uko nzaba nongeye kuba ndi kumwe namwe.
27  Gusa mujye mwitwara nk’uko bikwiriye ubutumwa bwiza bwerekeye Kristo, kugira ngo nindamuka nje nkababona cyangwa se nindamuka ntaje, nzumve ibyanyu ko mushikamye mwunze ubumwe mu bitekerezo, muri ubugingo bumwe, murwanirira ukwizera gushingiye ku butumwa bwiza mufatanye urunana,
28  kandi mu buryo bwose mudaterwa ubwoba n’ababarwanya. Ibyo ubwabyo ni ikimenyetso cy’uko bazarimbuka, ariko kuri mwe ni ikimenyetso cy’uko muzabona agakiza, kandi icyo kimenyetso gituruka ku Mana,
29  kuko mwatoneshejwe ku bwa Kristo, atari ukugira ngo mumwizere gusa, ahubwo ari no kugira ngo mubabazwe ku bwe.
30  Murwana intambara nk’iyo mwabonye ndwana, nk’uko n’ubu mwumva ko nkiyirwana.
2  Nuko rero niba muri mwe hari inkunga muri Kristo, niba hari ihumure rituruka ku rukundo, niba hariho kwitanaho, niba hariho urukundo rurangwa n’ubwuzu hamwe n’impuhwe,
2  nimuhuze ibitekerezo, muhuze urukundo, muhuze umutima kandi mugire imitekerereze imwe, kugira ngo mutume ibyishimo byanjye byuzura.
3  Ntimukagire icyo mukora mubitewe n’ubushyamirane cyangwa kwishyira imbere, ahubwo mujye mwiyoroshya mutekereze ko abandi babaruta,
4  mutita ku nyungu zanyu bwite mwibanda gusa ku bibareba, ahubwo nanone mwite ku nyungu z’abandi.
5  Mukomeze kugira iyi mitekerereze Kristo Yesu na we yari afite:
6  nubwo yari ameze nk’Imana, ntiyatekereje ibyo kwigarurira ubutware, ni ukuvuga kureshya n’Imana.
7  Oya, ahubwo yiyambuye byose amera nk’umugaragu, maze amera nk’abantu.
8  Ikirenze ibyo kandi, igihe yari amaze kuboneka mu ishusho y’umuntu, yicishije bugufi kandi arumvira kugeza ku rupfu, ndetse urupfu rwo ku giti cy’umubabaro.
9  Ibyo ni na byo byatumye Imana imukuza ikamushyira mu mwanya wo hejuru cyane, kandi ikamuha izina risumba andi mazina yose,
10  kugira ngo amavi yose, ari ay’ibyo mu ijuru n’ay’ibyo mu isi n’ay’ibyo munsi y’ubutaka, apfukame mu izina rya Yesu,
11  kandi indimi zose zimenyekanishe mu ruhame ko Yesu Kristo ari Umwami, kugira ngo Imana Data ihabwe ikuzo.
12  Ku bw’ibyo rero abo nkunda, nk’uko buri gihe mwumviraga, atari mu gihe mpari gusa, ahubwo noneho murusheho kumvira mubikuye ku mutima ubu ntahari; mukomeze gusohoza agakiza kanyu mutinya kandi muhinda umushyitsi.
13  Imana ni yo ikorera muri mwe ihuje n’ibyo yishimira, kugira ngo ibatere kugira ubushake no gukora.
14  Mukomeze gukora ibintu byose mutitotomba kandi mutagishanya impaka,
15  kugira ngo mubone uko muba abantu batariho umugayo kandi baboneye, mube abana b’Imana batagira inenge mu b’iki gihe cyononekaye kandi kigoramye, abo mumurikiramo mumeze nk’imuri mu isi.
16  Nanone mukomeze kugundira ijambo ry’ubuzima, kugira ngo nzabone impamvu yo kwishima ku munsi wa Kristo, nishimira ko ntirukiye ubusa, cyangwa ko ntakoranye umwete ndushywa n’ubusa.
17  Icyakora, nubwo nsukwa nk’ituro ry’ibyokunywa risukwa ku gitambo no ku murimo, ari na byo ukwizera kwabagejejeho, ndanezerewe kandi nishimana namwe mwese.
18  Mu buryo nk’ubwo rero, namwe munezerwe kandi mwishimane nanjye.
19  Naho jye niringiye ko Umwami Yesu nabishaka nzaboherereza Timoteyo bidatinze, kugira ngo nzanezerwe nimara kumenya ibyanyu.
20  Nta wundi mfite ufite umutima nk’uwe, uzita by’ukuri ku byanyu,
21  kuko abandi bose bishakira inyungu zabo, aho gushaka iza Kristo Yesu.
22  Ariko namwe ubwanyu muzi ukuntu yagaragaje ko ari umuntu ukwiriye, ko yakoranye nanjye mu murimo wo guteza imbere ubutumwa bwiza, nk’uko umwana akorana na se.
23  Nguwo umuntu niringiye kuzaboherereza nkimara kumenya aho ibyanjye byerekera.
24  Koko rero, mfite icyizere mu Mwami ko nanjye ubwanjye nzaza iwanyu bidatinze.
25  Icyakora, ndatekereza ko ari ngombwa kuboherereza Epafuradito, umuvandimwe wanjye akaba umukozi dufatanyije n’umusirikare mugenzi wanjye, ariko akaba ari intumwa mwanyoherereje n’umugaragu wanjye bwite unkorera ibyo nkeneye,
26  kuko yifuza cyane kubabona mwese, kandi akaba yihebye bitewe n’uko mwumvise ko yari yararwaye.
27  Ni koko, kurwara ko yararwaye, ndetse yari hafi gupfa, ariko Imana yamugiriye imbabazi. Mu by’ukuri, si we wenyine yazigiriye, ahubwo nanjye yarazingiriye kugira ngo agahinda kanjye katiyongeraho akandi gahinda.
28  Ni yo mpamvu ngiye kumwohereza vuba kugira ngo nimumubona muzongere mwishime, maze nanjye ndusheho gushira agahinda.
29  Ku bw’ibyo rero, mumwakire mu Mwami nk’uko musanzwe mubigenza mufite ibyishimo byose, kandi abantu bameze batyo mukomeze kujya mububaha cyane,
30  kuko yageze hafi yo gupfa bitewe n’umurimo w’Umwami, agashyira ubugingo bwe mu kaga kugira ngo ankorere ibyo mutashoboraga kunkorera, kuko mutari muhari.
3  Ahasigaye rero bavandimwe, mukomeze kwishima mu Mwami. Kubandikira ibintu bimwe nta cyo bintwaye, ahubwo ni ku bw’umutekano wanyu.
2  Mwirinde izo mbwa, mwirinde abakora ibibi, mwirinde abakeba umubiri.
3  Ni twe twakebwe by’ukuri, twebwe abakora umurimo wera dufite umwuka w’Imana, kandi tukaba twirata muri Kristo Yesu tudashingiye ibyiringiro byacu ku mubiri,
4  nubwo nanjye mfite impamvu zo gushingira ibyiringiro byanjye ku mubiri kurusha undi muntu uwo ari we wese. Niba hari undi muntu wese utekereza ko afite impamvu zo gushingira ibyiringiro bye ku mubiri, jyeweho mfite nyinshi kurushaho:
5  nakebwe ku munsi wa munani, nkomoka mu bwoko bwa Isirayeli, mu muryango wa Benyamini, ndi Umuheburayo wavutse ku Baheburayo, ku by’amategeko ndi Umufarisayo,
6  ku by’ishyaka natotezaga itorero, ku byo gukiranuka gushingiye ku mategeko nagaragaye ko ntariho umugayo.
7  Nyamara ibintu byari inyungu kuri jye, mbitekereza ko ari igihombo ku bwa Kristo.
8  Ku bw’ibyo, mbona ko ibintu byose ari igihombo iyo ntekereje agaciro gahebuje k’ubumenyi bwerekeye Kristo Yesu, Umwami wanjye. Ku bwe nemeye guhomba ibintu byose, kandi mbitekereza ko ari ibishingwe rwose kugira ngo nunguke Kristo,
9  kandi ngaragare ko nunze ubumwe na we. Sinishingikiriza ku gukiranuka kwanjye bwite guturuka ku mategeko, ahubwo nishingikirije ku gukiranuka guturuka ku kwizera Kristo, gukiranuka kuva ku Mana bishingiye ku kwizera,
10  kugira ngo mumenye, menye n’imbaraga zo kuzuka kwe, kandi nsangire na we imibabaro ye, nemere no gupfa urupfu nk’urwe,
11  ndebe ko mu buryo bwose nazagera ku muzuko wa mbere w’abapfuye.
12  Si ukuvuga ko namaze kubona igihembo cyangwa ko namaze gutungana, ahubwo nkomeza gukurikira ngo ndebe niba nanjye nshobora gusingira icyatumye Kristo Yesu antoranya.
13  Bavandimwe, sintekereza ko namaze kugisingira, ahubwo hari ikintu kimwe gusa: nibagirwa ibiri inyuma ngahatanira gusingira ibiri imbere,
14  nkomeza guhatana ngana ku ntego kugira ngo mpabwe igihembo cyo guhamagarwa ko mu ijuru kuva ku Mana binyuze kuri Kristo Yesu.
15  Bityo rero, nimucyo twese abakuze mu buryo bw’umwuka tugire iyo mitekerereze, kandi niba mufite indi mitekerereze inyuranye n’iyo mu buryo ubwo ari bwo bwose, Imana izabahishurira iyo mitekerereze ikwiriye.
16  Ibyo ari byo byose ariko, mu rugero tugezeho tugira amajyambere, nimucyo dukomeze kugendera kuri gahunda, muri ako kamenyero dufite.
17  Bavandimwe, mujye munyigana mwunze ubumwe, kandi mukomeze kurebera ku bantu bagenda mu buryo buhuje n’urugero twatanze muri mwe,
18  kuko hari benshi bagenda ari abanzi b’igiti cy’umubabaro cya Kristo. Abo najyaga mbavuga kenshi, ariko ubu bwo ndabavuga ndira,
19  kandi iherezo ryabo ni ukurimbuka, imana yabo ni inda, babonera ikuzo mu biteye isoni byabo, kandi bahora batekereza ibintu byo ku isi.
20  Naho twebwe dufite ubwenegihugu mu ijuru, ari na ho umukiza wacu dutegerezanyije amatsiko azaturuka, ari we Mwami Yesu Kristo,
21  uzavugurura umubiri wacu wakojejwe isoni, kugira ngo uhuze n’umubiri we ufite ikuzo, mu buryo buhuje n’imikorere y’imbaraga afite, zizatuma ndetse n’ibintu byose bimugandukira.
