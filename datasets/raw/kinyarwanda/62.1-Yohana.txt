4  Bakundwa, ntimukizere ubutumwa bwose busa naho buvuye ku Mana, ahubwo mugerageze ubutumwa bwose kugira ngo murebe niba mu by’ukuri buturuka ku Mana, kuko abahanuzi benshi b’ibinyoma badutse mu isi.
2  Iki ni cyo kibamenyesha amagambo yahumetswe n’Imana: amagambo yose yahumetswe avuga yeruye ko Yesu Kristo yaje ari umuntu, aba aturutse ku Mana.
3  Ariko amagambo yose yahumetswe atavuga Yesu atyo, ntaba aturuka ku Mana. Byongeye kandi, ayo ni yo magambo yahumetswe ya antikristo, amagambo mwumvise ko yari kuza, none ubu akaba yaramaze kugera mu isi.
4  Bana bato, muri ab’Imana kandi mwatsinze abo bantu, kuko uwunze ubumwe namwe akomeye kurusha uwunze ubumwe n’isi.
5  Ni ab’isi; ni yo mpamvu bavuga iby’isi kandi isi irabumva.
6  Twebwe turi ab’Imana. Uzi Imana aratwumva; utari uw’Imana ntatwumva. Uko ni ko tumenya amagambo yahumetswe y’ukuri n’amagambo yahumetswe ayobya.
7  Bakundwa, nimucyo dukomeze gukundana, kuko urukundo ruturuka ku Mana; umuntu wese ugaragaza urukundo yabyawe n’Imana kandi azi Imana.
8  Udakunda ntiyigeze amenya Imana, kuko Imana ari urukundo.
9  Iki ni cyo cyagaragaje ko Imana idukunda: ni uko yohereje Umwana wayo w’ikinege mu isi, kugira ngo tubone ubuzima binyuze kuri we.
10  Dore uko urukundo ruri: si uko twakunze Imana, ahubwo ni uko yo yadukunze ikohereza Umwana wayo ngo abe igitambo cy’impongano y’ibyaha byacu.
11  Bakundwa, niba uko ari ko Imana yadukunze, natwe tugomba gukundana.
12  Nta muntu wigeze abona Imana. Niba dukomeza gukundana, Imana iguma muri twe kandi urukundo rwayo rukomeza kuba muri twe rwuzuye.
13  Iki ni cyo kitumenyesha ko dukomeza kunga ubumwe na yo kandi na yo ikunga ubumwe natwe: ni uko yaduhaye umwuka wayo.
14  Byongeye kandi, twiboneye n’amaso yacu kandi duhamya ko Data yohereje Umwana we ngo abe Umukiza w’isi.
15  Umuntu wese watura akavuga ko Yesu Kristo ari Umwana w’Imana, Imana ikomeza kunga ubumwe na we, na we akunga ubumwe n’Imana.
16  Kandi natwe twamenye urukundo Imana idukunda, turarwizera. Imana ni urukundo, kandi uguma mu rukundo akomeza kunga ubumwe n’Imana, Imana na yo igakomeza kunga ubumwe na we.
17  Uko ni ko urukundo ruba muri twe rwuzuye, kugira ngo tugire ubushizi bw’amanga ku munsi w’urubanza, kuko nk’uko Yesu yari ameze, ari ko natwe turi muri iyi si.
18  Mu rukundo ntihabamo ubwoba, ahubwo urukundo rwuzuye rwirukana ubwoba, kuko ubwoba bubera umuntu inzitizi. Koko rero, umuntu ukigira ubwoba ntaba afite urukundo rwuzuye.
19  Twe dukunda Imana kuko ari yo yabanje kudukunda.
20  Umuntu navuga ati “nkunda Imana,” ariko akaba yanga umuvandimwe we, aba ari umunyabinyoma, kuko udakunda umuvandimwe we abona, adashobora gukunda Imana atabonye.
21  Kandi iri ni ryo tegeko Imana yaduhaye: ni uko ukunda Imana agomba no gukunda umuvandimwe we.
5  Umuntu wese wizera ko Yesu ari Kristo, uwo muntu yabyawe n’Imana; kandi umuntu wese ukunda umubyeyi, aba akunda n’uwo yabyaye.
2  Iki ni cyo kitumenyesha ko dukunda abana b’Imana: ni uko dukunda Imana kandi tugakurikiza amategeko yayo.
3  Gukunda Imana ni uku: ni uko twitondera amategeko yayo, kandi amategeko yayo si umutwaro.
4  Umuntu wese wabyawe n’Imana anesha isi. Uku ni ko gutsinda kwanesheje isi: ni ukwizera kwacu.
5  Ni nde unesha isi uretse uwizera ko Yesu ari Umwana w’Imana?
6  Uwo ni we waje binyuze ku mazi n’amaraso, ari we Yesu Kristo. Ntiyaje binyuze ku mazi yonyine, ahubwo yaje binyuze ku mazi n’amaraso, kandi umwuka ni wo ubihamya, kuko umwuka ari ukuri.
7  Hari ibintu bitatu bitanga ubuhamya:
8  umwuka, amazi n’amaraso; kandi ibyo uko ari bitatu birahuza.
9  Niba twemera ubuhamya butangwa n’abantu, ubuhamya Imana itanga bwo burakomeye kurushaho, kuko ubu ari bwo buhamya Imana itanga: ni uko yahamije iby’Umwana wayo.
10  Umuntu wizera Umwana w’Imana, ahabwa ubuhamya ku giti cye. Umuntu utizera Imana aba ayihinduye umunyabinyoma, kuko aba atizeye ubuhamya bwatanzwe, ubwo Imana yahamije ku bihereranye n’Umwana wayo.
11  Ubu ni bwo buhamya bwatanzwe, ko Imana yaduhaye ubuzima bw’iteka, kandi ubwo buzima buri mu Mwana wayo.
12  Ufite Umwana aba afite n’ubuzima; udafite Umwana w’Imana ntafite ubwo buzima.
13  Ibi mbibandikiye kugira ngo mumenye ko mufite ubuzima bw’iteka, mwebwe abizeye izina ry’Umwana w’Imana.
14  Iki ni cyo cyizere dufite imbere yayo: ni uko itwumva iyo dusabye ikintu cyose gihuje n’ibyo ishaka.
15  Byongeye kandi, ubwo tuzi ko icyo dusabye cyose itwumva, tuzi ko tuba turi bubone ibyo dusabye, kubera ko ari yo tuba tubisabye.
16  Umuntu nabona umuvandimwe we akora icyaha kiticisha, azamusabire kandi Imana izamuha ubuzima; ni koko, izaha ubuzima abakora ibyaha bitari ibyo kubicisha. Hari icyaha cyicisha. Simvuze ko asabira umuntu ukora icyaha nk’icyo.
17  Gukiranirwa kose ni icyaha, ariko hariho icyaha kiticisha.
18  Tuzi ko umuntu wese wabyawe n’Imana atagira akamenyero ko gukora ibyaha, ahubwo uwabyawe n’Imana aramurinda, kandi umubi ntashobora kumukoraho.
19  Tuzi ko turi ab’Imana, ariko isi yose iri mu maboko y’umubi.
20  Ariko tuzi ko Umwana w’Imana yaje, akaduha ubwenge kugira ngo tumenye Imana y’ukuri. Twunze ubumwe n’Imana y’ukuri binyuze ku Mwana wayo Yesu Kristo. Iyo ni yo Mana y’ukuri, kandi ni yo itanga ubuzima bw’iteka.
21  Bana bato, mwirinde ibigirwamana.
1  Tubandikiye tubamenyesha ibyerekeye uwariho uhereye mu ntangiriro, uwo twumvise, uwo twabonye n’amaso yacu, uwo twitegereje neza tukamukoraho n’intoki zacu, watuzaniye ijambo ritanga ubuzima.
2  (Koko rero, ubuzima bwaragaragaye, kandi twabonye ubuzima bw’iteka bwakomotse kuri Data, ubwo twagaragarijwe, none turabuhamya kandi turabubabwira.)
3  Ibyo twabonye kandi twumvise ni byo tubabwira namwe, kugira ngo namwe mufatanye natwe. Byongeye kandi, natwe dufatanyije na Data hamwe n’Umwana we Yesu Kristo.
4  Tubandikiye ibyo kugira ngo ibyishimo byacu byuzure.
5  Ubu ni bwo butumwa twamwumvanye kandi ni bwo tubatangariza, ko Imana ari umucyo kandi ko nta mwijima uba muri yo.
6  Niba tuvuga tuti “dufatanyije na yo,” nyamara tugakomeza kugendera mu mwijima, tuba tubeshya tudakurikiza ukuri.
7  Icyakora niba tugendera mu mucyo nk’uko na yo ubwayo iba mu mucyo, tuba dufatanyije na bagenzi bacu kandi amaraso y’Umwana wayo Yesu atwezaho icyaha cyose.
8  Niba tuvuga tuti “nta cyaha dufite,” tuba twishuka, kandi ukuri kuba kutari muri twe.
9  Niba twatura ibyaha byacu, ni iyo kwizerwa kandi irakiranuka: izatubabarira ibyaha byacu, itwezeho gukiranirwa kose.
10  Niba tuvuga tuti “nta cyaha twakoze,” tuba tuyihinduye umunyabinyoma, kandi ijambo ryayo ntiriba riri muri twe.
2  Bana banjye bato, mbandikiye ibi kugira ngo mudakora icyaha. Ariko nihagira ukora icyaha, dufite umufasha utuvuganira kuri Data, ari we Yesu Kristo, umukiranutsi.
2  Ni we gitambo cy’impongano y’ibyaha byacu, ariko si ibyaha byacu gusa, ahubwo nanone n’iby’isi yose.
3  Kandi iki ni cyo kitumenyesha ko twamumenye: ni uko dukomeza kwitondera amategeko ye.
4  Uvuga ati “naramumenye,” nyamara ntiyitondere amategeko ye, uwo ni umunyabinyoma kandi ukuri ntikuri muri uwo muntu.
5  Ariko uwitondera ijambo rye, mu by’ukuri uwo muntu aba akunda Imana urukundo rwuzuye. Ibyo ni byo bitumenyesha ko twunze ubumwe na we.
6  Uvuga ko akomeza kunga ubumwe na we agomba no gukomeza kugenda nk’uko uwo yagendaga.
7  Bakundwa, simbandikiye itegeko rishya, ahubwo ni itegeko rya kera, iryo mwari mufite guhera mu ntangiriro. Iryo tegeko rya kera ni ijambo mwumvise.
8  Nanone mbandikiye itegeko rishya, itegeko uwo na we yakurikizaga namwe mukaba murikurikiza, kuko umwijima wavuyeho, umucyo nyakuri ukaba umurika.
9  Uvuga ko ari mu mucyo nyamara akanga umuvandimwe we, uwo ari mu mwijima kugeza n’ubu.
10  Ukunda umuvandimwe we aguma mu mucyo, kandi ntagira ikimusitaza.
11  Ariko uwanga umuvandimwe we ari mu mwijima kandi agendera mu mwijima. Ntazi iyo ajya, kuko umwijima wamuhumye amaso.
12  Bana bato, ndabandikiye kuko mwababariwe ibyaha byanyu ku bw’izina rye.
13  Ndabandikiye namwe ba se kuko mwamenye uwabayeho uhereye mu ntangiriro. Ndabandikiye namwe basore kuko mwanesheje umubi. Ndabandikiye namwe bana bato, kuko mwamenye Data.
14  Ndabandikiye namwe ba se kuko mwamenye uwabayeho uhereye mu ntangiriro. Ndabandikiye namwe basore, kuko mufite imbaraga, ijambo ry’Imana rikaba riguma muri mwe kandi mukaba mwaranesheje umubi.
15  Ntimugakunde isi cyangwa ibintu biri mu isi. Iyo umuntu akunda isi, gukunda Data ntibiba biri muri we,
16  kuko ibintu byose biri mu isi, ari irari ry’umubiri, ari irari ry’amaso no kurata ibyo umuntu atunze, bidaturuka kuri Data ahubwo bituruka mu isi.
17  Byongeye kandi, isi irashirana n’irari ryayo, ariko ukora ibyo Imana ishaka ahoraho iteka ryose.
18  Bana bato, iki ni igihe cya nyuma, kandi nk’uko mwumvise ko antikristo azaza, n’ubu hariho ba antikristo benshi, ibyo akaba ari byo bitumenyesha ko iki ari igihe cya nyuma.
19  Bavuye muri twe, ariko ntibari abacu, kuko iyo baba abacu, baba baragumanye natwe. Ariko batuvuyemo kugira ngo bigaragare ko atari ko bose ari abacu.
20  Uwera yabasutseho umwuka we, mwese mufite ubumenyi.
21  Ndabandikiye, atari ukubera ko mutazi ukuri, ahubwo ari ukubera ko mukuzi, kandi akaba ari nta kinyoma gituruka mu kuri.
22  None se umunyabinyoma ni nde wundi utari uhakana ko Yesu ari Kristo? Uwo ni we antikristo, ni we uhakana Data n’Umwana.
23  Umuntu wese uhakana Umwana ntaba afite na Data. Uwatura akemera ko yizera Umwana, aba afite na Data.
24  Naho mwebwe, mureke icyo mwumvise uhereye mu ntangiriro kigume muri mwe. Icyo mwumvise uhereye mu ntangiriro nikiguma muri mwe, nanone muzakomeza kunga ubumwe n’Umwana kandi mwunge ubumwe na Data.
25  Byongeye kandi, iki ni cyo we ubwe yadusezeranyije: ni ubuzima bw’iteka.
26  Ibi mbibandikiye ku bw’abagerageza kubayobya.
27  Imana yabasutseho umwuka wayo kandi uwo mwuka mwahawe uguma muri mwe; ntimugikeneye ko hagira ubigisha. Ariko uko gusukwaho umwuka ni uk’ukuri, si ukw’ikinyoma, kandi ni ko kubigisha ibintu byose. Mukomeze kunga ubumwe na we nk’uko umwuka wabibigishije.
28  None rero bana bato, mukomeze kunga ubumwe na we, kugira ngo ubwo azagaragazwa tuzabe dufite ubushizi bw’amanga, tudafite ikimwaro ngo duhunge mu gihe cyo kuhaba kwe.
29  Niba muzi ko akiranuka, muzi ko n’umuntu wese ukora ibyo gukiranuka yabyawe na we.
3  Mutekereze namwe ukuntu urukundo Data yadukunze rukomeye, kugira ngo twitwe abana b’Imana; kandi koko turi bo. Ni yo mpamvu isi itatuzi, kubera ko itamenye Imana.
2  Bakundwa, ubu turi abana b’Imana, ariko uko tuzaba tumeze ntikuragaragazwa. Tuzi ko igihe cyose izagaragara tuzamera nka yo, kubera ko tuzayibona nk’uko iri.
3  Kandi umuntu wese ufite ibyo byiringiro bishingiye kuri yo, ariyeza nk’uko na yo ari iyera.
4  Umuntu wese ufite akamenyero ko gukora ibyaha nanone aba akora iby’ubwicamategeko; ku bw’ibyo rero, icyaha ni cyo bwicamategeko.
5  Nanone muzi ko Yesu yagaragaye kugira ngo akureho ibyaha byacu, kandi nta cyaha kiri muri we.
6  Umuntu wese ukomeza kunga ubumwe na we ntagira akamenyero ko gukora ibyaha. Nta muntu ufite akamenyero ko gukora ibyaha wigeze amubona cyangwa ngo amumenye.
7  Bana bato, ntihakagire ubayobya; umuntu ukora ibyo gukiranuka ni umukiranutsi, nk’uko uwo na we ari umukiranutsi.
8  Umuntu ufite akamenyero ko gukora ibyaha akomoka kuri Satani, kubera ko Satani yahereye mu ntangiriro akora ibyaha. Iki ni cyo cyatumye Umwana w’Imana agaragazwa: ni ukugira ngo amareho imirimo ya Satani.
9  Umuntu wese wabyawe n’Imana ntagira akamenyero ko gukora ibyaha kubera ko imbuto yayo iguma muri we, kandi ntashobora kugira akamenyero ko gukora ibyaha kuko yabyawe n’Imana.
10  Dore ikigaragaza abana b’Imana n’abana ba Satani: umuntu wese udakora ibyo gukiranuka ntaturuka ku Mana, kimwe n’umuntu udakunda umuvandimwe we.
11  Kuko ubu ari bwo butumwa mwumvise uhereye mu ntangiriro, ko tugomba gukundana.
12  Ntitumere nka Kayini wakomokaga ku mubi maze akica umuvandimwe we. Kandi icyatumye amwica ni iki? Ni ukubera ko ibikorwa bye byari bibi, ariko iby’umuvandimwe we bikaba byari ibyo gukiranuka.
13  Bavandimwe, ntimutangazwe n’uko isi ibanga.
14  Tuzi neza ko twari twarapfuye, ariko ubu tukaba turi bazima kubera ko dukunda abavandimwe. Udakunda aguma mu rupfu.
15  Umuntu wese wanga umuvandimwe we ni umwicanyi, kandi muzi ko nta mwicanyi ufite ubuzima bw’iteka muri we.
16  Iki ni cyo cyatumenyesheje urukundo: ni uko uwo yatanze ubugingo bwe ku bwacu; natwe tugomba gutanga ubugingo bwacu ku bw’abavandimwe bacu.
17  Ariko umuntu wese ufite ubutunzi bwo muri iyi si akabona umuvandimwe we akennye, maze akanga kumugaragariza impuhwe, urukundo rw’Imana rwaguma muri we rute?
18  Bana bato, nimucyo dukundane, atari mu magambo cyangwa ku rurimi gusa, ahubwo dukundane mu bikorwa no mu kuri.
19  Ibyo ni byo bizatumenyesha ko turi ab’ukuri, kandi ni byo bizatuma twizeza imitima yacu ko idukunda,
20  ku birebana n’ikintu cyose imitima yacu ishobora kuduciraho urubanza, kuko Imana iruta imitima yacu kandi izi byose.
21  Bakundwa, iyo imitima yacu itaducira urubanza, tugira ubushizi bw’amanga imbere y’Imana.
22  Icyo dusabye cyose irakiduha kuko dukurikiza amategeko yayo kandi tugakora ibishimwa mu maso yayo.
23  Koko rero, iri ni ryo tegeko ryayo: ko twizera izina ry’Umwana wayo Yesu Kristo kandi tugakundana nk’uko yadutegetse.
24  Byongeye kandi, ukurikiza amategeko yayo akomeza kunga ubumwe na yo, na yo ikunga ubumwe na we; kandi icyo ni cyo kitumenyesha ko ikomeza kunga ubumwe natwe, tubikesheje umwuka yaduhaye.
