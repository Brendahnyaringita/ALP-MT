10  Nyuma yaho, Nadabu na Abihu abahungu ba Aroni, bafata ibyotero byabo babishyiraho umuriro n’umubavu, maze bazana imbere ya Yehova umuriro utemewe, uwo batategetswe.
2  Ako kanya umuriro uturuka imbere ya Yehova urabatwika bapfira imbere ya Yehova.
3  Nuko Mose abwira Aroni ati “uku ni ko Yehova yavuze ati ‘ngomba kwezwa mu banyegera bose no guhabwa ikuzo imbere y’abantu bose.’” Aroni aricecekera.
4  Mose ahamagara Mishayeli na Elizafani, bene Uziyeli se wabo wa Aroni, arababwira ati “nimuze mutware abavandimwe banyu mubakure ahera mubajyane inyuma y’inkambi.”
5  Nuko baraza, babaterurira mu makanzu yabo babajyana hanze y’inkambi nk’uko Mose yari yabivuze.
6  Hanyuma Mose abwira Aroni na Eleyazari na Itamari, abandi bahungu ba Aroni, ati “ntimuhirimbize imisatsi yanyu kandi ntimushishimure imyambaro yanyu, kugira ngo mudapfa kandi uburakari bukagurumanira iteraniro ryose. Abavandimwe banyu bo mu nzu yose ya Isirayeli ni bo bari buririre abatwitswe n’umuriro, abo Yehova yatwitse.
7  Kandi ntimusohoke ngo murenge umuryango w’ihema ry’ibonaniro kugira ngo mudapfa, kuko mwasutsweho amavuta yera ya Yehova.” Nuko bakora nk’uko Mose abategetse.
8  Yehova abwira Aroni ati
9  “ntukanywe divayi cyangwa ikindi kinyobwa gisindisha, wowe n’abahungu bawe, igihe muje mu ihema ry’ibonaniro kugira ngo mudapfa. Iryo rizababere itegeko ry’ibihe bitarondoreka mwe n’abazabakomokaho,
10  kugira ngo mushobore gutandukanya ibyera n’ibihumanye, ibyanduye n’ibitanduye,
11  no kugira ngo mwigishe Abisirayeli amategeko yose Yehova yabahaye binyuze kuri Mose.”
12  Mose abwira Aroni na Eleyazari na Itamari, abahungu ba Aroni bari basigaye, ati “mufate ituro ry’ibinyampeke ryasigaye ku maturo akongorwa n’umuriro yatuwe Yehova, muririre hafi y’igicaniro ridasembuwe, kuko ari ikintu cyera cyane.
13  Muririre ahera, kuko ari wo mugabane wawe n’umugabane w’abahungu bawe ukurwa ku maturo akongorwa n’umuriro aturwa Yehova; uko ni ko nabitegetswe.
14  Kandi muzarye inkoro y’ituro rizunguzwa n’itako ry’umugabane wera, mubirire ahantu hadahumanye, wowe n’abahungu bawe n’abakobwa bawe, kuko uwo ari wo mugabane wawe, ukaba n’umugabane w’abahungu bawe, ukurwa ku bitambo bisangirwa biturwa n’Abisirayeli.
15  Bazazane itako ry’umugabane wera n’inkoro y’ituro rizunguzwa, babizanane n’urugimbu rw’ibitambo bikongorwa n’umuriro kugira ngo bazunguze ituro rizunguzwa imbere ya Yehova. Ibyo bizabe umugabane wawe n’uw’abahungu bawe kugeza ibihe bitarondoreka, nk’uko Yehova yabitegetse.”
16  Mose ashaka ya sekurume y’ihene yatambwe ho igitambo gitambirwa ibyaha, asanga bayosheje. Nuko arakarira Eleyazari na Itamari, ba bahungu ba Aroni basigaye, arababwira ati
17  “kuki mutariye igitambo gitambirwa ibyaha, ngo mukirire ahera, ko ari ikintu cyera cyane mwahawe kugira ngo mugibweho n’igicumuro cy’iteraniro, maze muritangire impongano imbere ya Yehova?
18  Amaraso yacyo ntiyigeze ajyanwa ahera. Mwagombye kuba mwakiririye ahera, nk’uko nabitegetswe.”
19  Aroni asubiza Mose ati “uyu munsi bazanye imbere ya Yehova igitambo cyabo gitambirwa ibyaha n’igitambo gikongorwa n’umuriro, kandi uyu munsi ni na bwo ibyo bintu byangwiririye. Ese iyo nza kurya ku gitambo gitambirwa ibyaha kandi ndi mu kababaro, byari gushimisha Yehova?”
20  Mose abyumvise yumva aranyuzwe.
4  Yehova avugana na Mose aramubwira ati
2  “bwira Abisirayeli uti ‘nihagira umuntu ukora icyaha atabigambiriye, agakora kimwe mu byo Yehova yabuzanyije, bizagende bitya:
3  “‘Niba umutambyi, uwasutsweho amavuta, akoze icyaha agatuma ubwoko bwose bugibwaho n’urubanza, icyo cyaha yakoze azagitangire ikimasa kikiri gito kitagira inenge, agiture Yehova kibe igitambo gitambirwa ibyaha.
4  Azazane icyo kimasa ku muryango w’ihema ry’ibonaniro imbere ya Yehova, arambike ikiganza mu ruhanga rwacyo, maze akibagire imbere ya Yehova.
5  Umutambyi, uwasutsweho amavuta, azafate ku maraso y’icyo kimasa ayajyane mu ihema ry’ibonaniro;
6  hanyuma akoze urutoki muri ayo maraso ayaminjagire incuro ndwi imbere ya Yehova, imbere ya wa mwenda ukingiriza ahera.
7  Umutambyi azafateho amaraso make ayashyire ku mahembe y’igicaniro cyo koserezaho umubavu uhumura neza imbere ya Yehova, igicaniro kiri mu ihema ry’ibonaniro. Amaraso yose asigaye y’icyo kimasa azayasuke hasi, ahateretse igicaniro gitambirwaho igitambo gikongorwa n’umuriro, kiri ku muryango w’ihema ry’ibonaniro.
8  “‘Naho urugimbu rwose rw’icyo kimasa gitambirwa ibyaha, azarukure. Azakure urugimbu rwo ku nyama zo mu nda, urugimbu rwose rwo ku mara,
9  impyiko zombi n’urugimbu ruziriho, ari na rwo ruri ku rukiryi. Naho urugimbu rwo ku mwijima azarukurane n’impyiko.
10  Bizabe ari nka bya bindi yakuye ku kimasa cyatambwe ho igitambo gisangirwa. Umutambyi azabyosereze ku gicaniro bibe igitambo gikongorwa n’umuriro.
11  “‘Ariko uruhu n’inyama zose n’umutwe n’amaguru n’amara n’amayezi by’icyo kimasa,
12  ni ukuvuga icyo kimasa cyose, azabijyane inyuma y’inkambi ahantu hadahumanye, aho bamena ivu ririmo urugimbu, maze abitwike. Azabitwikire aho bamena ivu ririmo urugimbu.
13  “‘Niba iteraniro ryose ry’Abisirayeli rikoze icyaha ritabigambiriye, ariko abagize iteraniro ntibamenye ko bakoze kimwe mu bintu byose Yehova yababujije gukora bityo bakagibwaho n’urubanza,
14  icyaha bakoze bica iryo tegeko nikimenyekana, iteraniro ryose rizatange ikimasa kikiri gito, kibe igitambo gitambirwa ibyaha. Bazakizane imbere y’ihema ry’ibonaniro.
15  Abakuru b’iteraniro bazarambike ibiganza byabo mu ruhanga rw’icyo kimasa imbere ya Yehova, kandi icyo kimasa kizabagirwe imbere ya Yehova.
16  “‘Umutambyi, uwasutsweho amavuta, azafate ku maraso y’icyo kimasa ayajyane mu ihema ry’ibonaniro.
17  Azakoze urutoki muri ayo maraso ayaminjagire incuro ndwi imbere ya Yehova, imbere ya wa mwenda ukingiriza.
18  Azafateho amaraso make ayashyire ku mahembe y’igicaniro kiri imbere ya Yehova, igicaniro kiri mu ihema ry’ibonaniro. Amaraso yose asigaye azayasuke hasi, ahateretse igicaniro gitambirwaho igitambo gikongorwa n’umuriro, kiri ku muryango w’ihema ry’ibonaniro.
19  Azakure urugimbu rwose rw’icyo kimasa, arwosereze ku gicaniro.
20  Icyo kimasa azakigenze nk’uko yagenje cya kimasa cya mbere cyatanzwe ho igitambo gitambirwa ibyaha; uko ni ko azakigenza. Umutambyi azabatangire impongano, bityo bababarirwe.
21  Icyo kimasa azakijyane inyuma y’inkambi agitwike nk’uko yatwitse cya kimasa cya mbere. Ni igitambo gitambirwa ibyaha by’iteraniro.
22  “‘Umutware nakora icyaha, agakora atabigambiriye kimwe mu byo Yehova Imana ye yabuzanyije byose, maze akagibwaho n’urubanza,
23  cyangwa se hakagira umumenyesha ko yakoze icyaha akica itegeko, azazane isekurume y’ihene ikiri nto kandi itagira inenge, ayitange ho igitambo.
24  Azarambike ikiganza cye mu ruhanga rw’iyo sekurume ikiri nto, ayibagire imbere ya Yehova, ahajya habagirwa igitambo gikongorwa n’umuriro. Ni igitambo gitambirwa ibyaha.
25  Umutambyi azakoze urutoki mu maraso y’icyo gitambo gitambirwa ibyaha, ayashyire ku mahembe y’igicaniro gitambirwaho igitambo gikongorwa n’umuriro. Azasigara azayasuke hasi, ahateretse igicaniro gitambirwaho igitambo gikongorwa n’umuriro.
26  Urugimbu rwacyo rwose azarwosereze ku gicaniro nk’uko yosheje urugimbu yakuye ku gitambo gisangirwa. Umutambyi azamutangire impongano y’icyaha cye, bityo akibabarirwe.
27  “‘Umuntu wo muri rubanda nakora icyaha atabigambiriye, agakora kimwe mu byo Yehova yabuzanyije, maze akagibwaho n’urubanza,
28  cyangwa se hakagira umumenyesha ko yakoze icyaha, azazane ihene y’inyagazi itagira inenge, ayitange ho igitambo cy’icyaha cye.
29  Azarambike ikiganza cye mu ruhanga rw’iyo hene yatanze ho igitambo gitambirwa ibyaha, ayibagire aho babagira igitambo gikongorwa n’umuriro.
30  Umutambyi azakoze urutoki mu maraso y’icyo gitambo gitambirwa ibyaha, ayashyire ku mahembe y’igicaniro gitambirwaho igitambo gikongorwa n’umuriro. Amaraso yose azasigara azayasuke hasi, ahateretse igicaniro.
31  Azakure urugimbu rwacyo rwose nk’uko urwo ku gitambo gisangirwa rwakuwe, kandi umutambyi azarwosereze ku gicaniro rube impumuro icururutsa Yehova. Umutambyi azamutangire impongano, bityo ababarirwe.
32  “‘Ariko nazana umwana w’intama ho igitambo gitambirwa ibyaha, azazane inyagazi itagira inenge.
33  Azarambike ikiganza cye mu ruhanga rw’iyo ntama yatanze ho igitambo gitambirwa ibyaha, ayibagire aho babagira igitambo gikongorwa n’umuriro.
34  Umutambyi azakoze urutoki mu maraso y’icyo gitambo gitambirwa ibyaha, ayashyire ku mahembe y’igicaniro gitambirwaho igitambo gikongorwa n’umuriro. Amaraso yose azasigara azayasuke hasi, ahateretse igicaniro.
35  Urugimbu rwacyo rwose azarukure nk’uko bakura urugimbu rw’umwana w’intama watanzwe ho igitambo gisangirwa, kandi umutambyi azarwosereze ku gicaniro hejuru y’ibitambo bikongorwa n’umuriro bitambirwa Yehova. Umutambyi azamutangire impongano y’icyaha yakoze, bityo akibabarirwe.
26  “‘Ntimukiremere imana zitagira umumaro, kandi ntimugashinge ibishushanyo bibajwe cyangwa inkingi zera z’amabuye. Ntimugashyire mu gihugu cyanyu ibishushanyo bibajwe mu mabuye kugira ngo muyikubite imbere. Ndi Yehova Imana yanyu.
2  Mujye muziririza amasabato yanjye kandi mujye mwubaha ihema ryanjye ryera. Ndi Yehova.
3  “‘Nimukomeza gukurikiza amabwiriza yanjye kandi mugakomeza amategeko yanjye, mukayubahiriza,
4  nzabavubira imvura mu gihe cyayo, kandi ubutaka buzera umwero wabwo n’ibiti byo mu mirima byere imbuto.
5  Muzajya musarura inzabibu mutararangiza no guhura ibyeze ubushize. Nanone kandi, ibiba rizajya risanga mugisarura inzabibu; muzarya muhage, mube mu gihugu cyanyu mufite umutekano.
6  Nzaha iki gihugu amahoro kandi muzaryama nta wubahindisha umushyitsi. Inyamaswa z’inkazi nzazimara muri iki gihugu, kandi nta nkota izanyura mu gihugu cyanyu.
7  Muzirukana abanzi banyu kandi muzabicisha inkota.
8  Batanu bo muri mwe bazirukana ijana, ijana bo muri mwe birukane ibihumbi icumi, kandi muzicisha inkota abanzi banyu.
9  “‘Nzabagarukira ntume mwororoka kandi mugwire; nzasohoza isezerano nagiranye namwe.
10  Muzajya murya ibigugu byo mu mwaka ushize, kandi muzajya musohora ibigugu mubisimbuze ibishya.
11  Nzashyira ihema ryanjye hagati muri mwe, kandi ubugingo bwanjye ntibuzabazinukwa.
12  Nzagendera muri mwe mbe Imana yanyu, namwe muzaba ubwoko bwanjye.
13  Ndi Yehova Imana yanyu yabakuye mu gihugu cya Egiputa kugira ngo mudakomeza kuba imbata zabo, kandi navunnye umugogo babahekeshaga, mbagenza mwemye.
14  “‘Ariko nimutanyumvira ngo mukurikize aya mategeko yose,
15  mugasuzugura amabwiriza yanjye, mukanga urunuka ibyo mbategeka kandi ntimukurikize amategeko yanjye yose kugeza ubwo mwica  isezerano  ryanjye,
16  dore uko nanjye nzabagenza: nzabahana mbateze amakuba, murware igituntu, muhinde umuriro bibaheneshe amaso kandi muzahare. Muzabibira ubusa kuko abanzi banyu bazabirya.
17  Nzabahagurukira ntume abanzi banyu babanesha; ababanga bose bazabanyukanyuka, kandi muzahunga nta wubirukanye.
18  “‘Nimbahana ntyo ariko mukanga kunyumvira, nzabaha ibihano byikubye karindwi mbahora ibyaha byanyu.
19  Ubwibone bwanyu bukabije nzabuhindura ubusa, ijuru ryanyu ndihindure nk’icyuma n’ubutaka bwanyu mbuhindure nk’umuringa.
20  Muzavunikira ubusa kuko ubutaka bwanyu butazera, n’ibiti byo mu mirima yanyu ntibyere imbuto.
21  “‘Ariko nimukomeza kwinangira ntimushake kunyumvira, nzabateza ibyago byikubye incuro ndwi, bitewe n’ibyaha byanyu.
22  Nzabateza inyamaswa zice abana banyu n’amatungo yanyu, zibatubye, amayira yanyu abure abayanyuramo.
23  “‘Ibyo bihano byose mbaha nibidatuma mwikosora mugakomeza kwinangira,
24  jye ubwanjye nzahagurukira kubarwanya; jye ubwanjye nzabateza ibyago byikubye karindwi mbahora ibyaha byanyu.
25  Nzabateza inkota yo guhora kuko mwishe isezerano twagiranye. Muzahungira mu migi yanyu mbateze icyorezo, kandi muzagwa mu maboko y’abanzi banyu.
26  Nimvuna inkoni mumanikaho imigati ifite ishusho y’urugori, abagore icumi bazabokereza imigati mu ifuru imwe kandi bayibahe bayibagerera; muzarya ariko ntimuzahaga.
27  “‘Ariko nyuma y’ibyo nimutanyumvira mugakomeza kwinangira,
28  nzahagurukira kubarwanya ndakaye cyane, jye ubwanjye nzakuba karindwi ibihano nzabaha mbahora ibyaha byanyu.
29  Muzarya inyama z’abahungu banyu n’iz’abakobwa banyu.
30  Nzarimbura utununga twanyu twera, menagure ibicaniro mwoserezaho umubavu, intumbi zanyu nzigereke hejuru y’ibimene by’ibigirwamana byanyu biteye ishozi. Ubugingo bwanjye buzabanga urunuka.
31  Imigi yanyu nzayigabiza inkota, insengero zanyu nzigire umusaka, kandi sinzishimira impumuro icururutsa y’ibitambo byanyu.
32  Igihugu cyanyu nzagihindura umusaka ku buryo abanzi banyu bazagituramo bazakireba bakumirwa.
33  Namwe nzabatatanyiriza mu mahanga kandi nkure inkota yanjye nyibakurikize; igihugu cyanyu kizaba umusaka, imigi yanyu ihinduke amatongo.
34  “‘Icyo gihe cyose igihugu cyanyu kizamara cyarabaye umusaka, ubutaka buzaruhuka amasabato yabwo. Icyo gihe muzaba mwarajyanywe mu gihugu cy’abanzi banyu, maze ubutaka bwishyure amasabato yose butajiririje.
35  Iminsi yose icyo gihugu kizamara cyarabaye umusaka, ubutaka buzagira ikiruhuko cy’isabato, kuko butaruhutse isabato igihe mwari mubutuyeho.
36  “‘Abazarokoka muri mwe, nzabatera gukuka umutima igihe bazaba bari mu bihugu by’abanzi babo, ku buryo nibumva akababi gahushywe n’umuyaga baziruka; baziruka nk’abahunga inkota kandi bazagwa nta wubirukankanye.
37  Bazagenda bagwirirana nk’abahunga inkota kandi nta wubirukankanye. Ntimuzashobora guhagarara imbere y’abanzi banyu.
38  Muzarimbukira mu mahanga kandi igihugu cy’abanzi banyu kizabarya.
39  Abazarokoka muri mwe bazaborera mu bihugu by’abanzi banyu bitewe n’ibyaha byabo. Ni koko, ibyaha bya ba se bizatuma babora nk’uko na bo baboze.
40  Bazicuza ko bo na ba se bangomeye, bakambera abahemu kandi bagakomeza kwinangira,
41  bigatuma mpagurukira kubarwanya nkabajyana mu gihugu cy’abanzi babo. “‘Ibyo nzaba mbigiriye kugira ngo ahari imitima yabo itarakebwe yicishe bugufi, bishyure igicumuro cyabo.
42  Nzibuka isezerano nagiranye na Yakobo, nibuke isezerano nagiranye na Isaka n’iryo nagiranye na Aburahamu, kandi nzibuka igihugu cyabo.
43  Hagati aho, igihugu cyabo bataye kizaba cyarahindutse umusaka, kandi ubutaka buzaba bwishyura amasabato butajiririje. Naho bo bazaba baryozwa igicumuro cyabo kuko banze amategeko yanjye, ubugingo bwabo bukanga urunuka amateka yanjye.
44  Nubwo bizagenda bityo ariko, ubwo bazaba bakiri mu gihugu cy’abanzi babo, sinzabata cyangwa ngo mbange urunuka mbatsembeho, ngo ngere ubwo nica isezerano nagiranye na bo; ndi Yehova Imana yabo.
45  Kandi nzabagirira neza nibuke isezerano nagiranye na ba sekuruza, abo nakuye mu gihugu cya Egiputa amahanga abireba, kugira ngo bamenye ko ndi Imana yabo. Ndi Yehova.’”
46  Ayo ni yo mabwiriza n’amategeko n’amateka Yehova yashyize hagati ye n’Abisirayeli ku musozi wa Sinayi, abinyujije kuri Mose.
11  Yehova abwira Mose na Aroni ati
2  “mubwire Abisirayeli muti ‘mu nyamaswa zose zo ku isi, izi ni zo mushobora kurya:
3  inyamaswa zose zatuye inzara kandi zuza, ni zo mushobora kurya.
4  “‘Mu nyamaswa zuza n’izatuye inzara, izo mutagomba kurya ni izi: ingamiya, kuko yuza ariko ikaba itatuye inzara. Izababere ikintu gihumanye.
5  Impereryi, kuko yuza ariko ikaba itatuye inzara. Izababere ikintu gihumanye.
6  Urukwavu, kuko rwuza ariko rukaba rutatuye inzara. Ruzababere ikintu gihumanye.
7  N’ingurube, kuko yatuye inzara ariko ikaba ituza. Izababere ikintu gihumanye.
8  Ntimuzarye inyama zabyo cyangwa ngo mukore ku ntumbi zabyo. Bizababere ibintu bihumanye.
9  “‘Mu bintu byose biba mu mazi, ibi ni byo mushobora kurya: ibintu byose bigira amababa n’amagaragamba biba mu mazi, mu nyanja no mu migezi, mushobora kubirya.
10  Mu dusimba twose two mu mazi cyangwa ibinyabuzima byo mu mazi, ibyo mu nyanja no mu migezi bitagira amababa n’amagaragamba, bizababere ibintu biteye ishozi.
11  Ni koko, bizababere ibintu biteye ishozi. Ntimuzarye inyama zabyo kandi intumbi zabyo zizababere ibizira.
12  Ikintu cyose cyo mu mazi kitagira amababa n’amagaragamba, kizababere ikintu giteye ishozi.
13  “‘Mu biguruka, ibizira mutagomba kurya kandi bizababera ibintu biteye ishozi ni ibi: kagoma, itanangabo, inkongoro yirabura,
14  icyaruzi gitukura n’icyaruzi cyirabura nk’uko amoko yabyo ari,
15  n’ibikona byose nk’uko amoko yabyo ari,
16  imbuni, igihunyira, nyiramurobyi n’agaca nk’uko amoko yatwo ari,
17  igihunyira gito, sarumfuna n’igihunyira cy’amatwi maremare,
18  isapfu, inzoya n’inkongoro,
19  igishondabagabo n’uruyongoyongo nk’uko amoko yabyo ari, samusure n’agacurama.
20  Udusimba twose dufite amababa tugenza amaguru ane, tuzababere ikintu giteye ishozi.
21  “‘Utu ni two dusimba mushobora kurya mu dusimba twose dufite amababa tugenza amaguru ane, dufite n’amaguru asumba ayandi dutarukisha ku butaka.
22  Dore utwo mushobora kurya muri two: inzige nk’uko amoko yazo ari, isanane nk’uko amoko yazo ari, amajeri nk’uko amoko yayo ari, n’ibihore nk’uko amoko yabyo ari.
23  Utundi dusimba twose dufite amababa tw’amaguru ane, tuzababere ikintu giteye ishozi.
24  Utwo dusimba dushobora kubahumanya. Umuntu wese uzakora ku ntumbi yatwo azaba ahumanye kugeza nimugoroba.
25  Umuntu wese uzaterura intumbi yatwo, azamese imyenda ye kandi azabe ahumanye ageze nimugoroba.
26  “‘Inyamaswa yose itatuye inzara kandi ikaba ituza, izababere ikintu gihumanye. Umuntu wese uzayikoraho azahita ahumana.
27  Mu nyamaswa zose zigenza amaguru ane, izigenza amajanja zose zirahumanye. Uzakora ku ntumbi zazo wese, azaba ahumanye kugeza nimugoroba.
28  Umuntu wese uterura intumbi zazo azamese imyenda ye, kandi azabe ahumanye ageze nimugoroba. Zizababere ikintu gihumanye.
29  “‘Utu ni two dusimba duhumanye mu dusimba twose twigenza ku isi: ifuku, imbeba, umuserebanya nk’uko amoko yayo ari,
30  icyugu, umuserebanya munini, igihangara, umuserebanya wo mu musenyi n’uruvu.
31  Mu dusimba twose, utwo ni two duhumanye. Umuntu wese uzadukoraho twapfuye, azaba ahumanye ageze nimugoroba.
32  “‘Ikintu cyose utwo dusimba tuzagwaho twapfuye kizaba gihumanye, cyaba igikoresho kibajwe mu giti cyangwa umwenda cyangwa uruhu cyangwa igunira. Niba icyo gikoresho gisanzwe gikoreshwa, kizinikwe mu mazi. Kizaba gihumanye kugeza nimugoroba, hanyuma kibone guhumanuka.
33  Nihagira kimwe muri ibyo kigwa mu gikoresho cy’ibumba, ikintu cyose kizaba kirimo kizaba gihumanye; icyo gikoresho muzakimene.
34  Ibiribwa byose bizatarukirwa n’amazi avuye muri icyo gikoresho bizaba bihumanye, n’ikinyobwa cyose kizaba kiri muri icyo gikoresho kizaba gihumanye.
35  Ikintu cyose intumbi zatwo zizagwaho kizaba gihumanye. Yaba ifuru cyangwa amashyiga, bizamenwe. Bizaba bihumanye kandi bizababere ikintu gihumanye.
36  Isoko y’amazi cyangwa igitega cy’amazi iyo ntumbi iguyemo, ni byo byonyine bizakomeza kuba bidahumanye. Ariko umuntu wese ukora ku ntumbi zatwo azaba ahumanye.
37  Intumbi yatwo nigwa ku mbuto zo gutera, izo mbuto ntizizaba zihumanye.
38  Ariko niba izo mbuto zashyizweho amazi maze hakagira igice cy’intumbi yatwo kizigwaho, zizaba zihumanye.
39  “‘Nihagira inyamaswa mu zo mwemererwa kurya yipfusha, umuntu uzakora ku ntumbi yayo azaba ahumanye ageze nimugoroba.
40  Umuntu wese uzarya ku ntumbi yayo, azamese imyambaro ye kandi azabe ahumanye ageze nimugoroba. Umuntu wese uzaterura iyo ntumbi azamese imyambaro ye, kandi azabe ahumanye ageze nimugoroba.
41  Udusimba twose tugenda ku butaka tuzababere ikintu giteye ishozi; ntitukaribwe.
42  Mu dusimba twose tugenda ku butaka, udukurura inda n’utugendesha amaguru ane cyangwa udufite amaguru menshi ntimuzaturye kuko ari ikintu giteye ishozi.
43  Ntimugahindure ubugingo bwanyu ibiteye ishozi bitewe n’udusimba twose tugenda ku butaka. Ntimukatwiyandurishe ngo muhumanywe na two.
44  Ndi Yehova Imana yanyu. Mujye muba abantu bera kuko nanjye ndi uwera. Ntimukihumanishe udusimba twose tugenda ku butaka.
45  Ni jye Yehova ubavanye mu gihugu cya Egiputa kugira ngo mbabere Imana. Mujye muba abantu bera kuko nanjye ndi uwera.
46  “‘Iryo ni ryo tegeko rirebana n’inyamaswa n’ibiguruka n’ibifite ubugingo biba mu mazi n’udusimba twose tugenda ku butaka,
47  kugira ngo mubashe gutandukanya ibihumanye n’ibidahumanye, inyamaswa ziribwa n’izitaribwa.’”
8  Yehova abwira Mose ati
2  “zana Aroni n’abahungu be n’imyambaro yabo n’amavuta yera n’ikimasa cyo gutamba ho igitambo gitambirwa ibyaha n’amapfizi y’intama abiri n’inkoko iriho imigati idasembuwe,
3  kandi uteranyirize iteraniro ryose ku muryango w’ihema ry’ibonaniro.”
4  Nuko Mose abigenza uko Yehova yari yamutegetse, iteraniro ryose riteranira ku muryango w’ihema ry’ibonaniro.
5  Mose abwira iteraniro ati “ibi ni byo Yehova yategetse ko bikorwa.”
6  Nuko Mose yigiza hafi Aroni n’abahungu be maze arabuhagira.
7  Amwambika ikanzu, amukenyeza umushumi wayo, amwambika n’ikanzu itagira amaboko, agerekaho efodi, amukenyeza n’umushumi wo gukenyeza efodi arakomeza.
8  Agerekaho igitambaro cyo kwambara mu gituza, agishyiramo Urimu na Tumimu.
9  Amwambika igitambaro cyo kuzingirwa ku mutwe kandi ahagana imbere kuri icyo gitambaro ashyiraho igisate kirabagirana cya zahabu, ikimenyetso cyera kigaragaza ko yeguriwe Imana, nk’uko Yehova yari yarabitegetse Mose.
10  Mose afata amavuta yera ayasuka ku ihema no ku byari biririmo byose arabyeza.
11  Afataho make ayaminjagira ku gicaniro incuro ndwi, no ku bikoresho byacyo byose no ku gikarabiro n’igitereko cyacyo kugira ngo abyeze.
12  Arangije afata ku mavuta yera ayasuka ku mutwe wa Aroni aramweza.
13  Mose yigiza hafi abahungu ba Aroni abambika amakanzu, abakenyeza imishumi, abambika n’ibitambaro byo kuzingirwa ku mutwe, nk’uko Yehova  yari  yarabitegetse Mose.
14  Azana ikimasa cyo gutamba ho igitambo gitambirwa ibyaha, maze Aroni n’abahungu be barambika ibiganza mu ruhanga rw’icyo kimasa cyo gutamba ho igitambo gitambirwa ibyaha.
15  Mose abaga icyo kimasa, afata ku maraso yacyo ayashyirisha urutoki ku mahembe yose y’igicaniro kugira ngo acyeze. Amaraso asigaye ayasuka hasi aho igicaniro giteretse, kugira ngo acyeze agitangireho impongano.
16  Afata urugimbu rwose rwari ku mara n’urugimbu rwo ku mwijima, n’impyiko zombi n’urugimbu rwazo, abyosereza ku gicaniro.
17  Naho ikimasa, uruhu rwacyo, inyama zacyo n’amayezi yacyo abitwikira inyuma y’inkambi, nk’uko Yehova yari yarabitegetse Mose.
18  Mose azana imfizi y’intama yo gutamba ho igitambo gikongorwa n’umuriro, maze Aroni n’abahungu be barambika ibiganza mu ruhanga rwayo.
19  Hanyuma arayibaga maze amaraso yayo ayaminjagira impande zose ku gicaniro.
20  Iyo mfizi y’intama ayicamo ibice, umutwe wayo n’ibyo bice hamwe n’urugimbu abishyira ku muriro uri ku gicaniro.
21  Mose yoza amara yayo n’amaguru yayo, maze iyo mfizi y’intama yose ayosereza ku gicaniro iba igitambo gikongorwa n’umuriro, igitambo gikongorwa n’umuriro cy’impumuro nziza icururutsa Yehova, nk’uko Yehova yari yarabitegetse Mose.
22  Hanyuma azana imfizi y’intama ya kabiri, ari yo mfizi y’intama yo gutamba igihe abatambyi bashyirwa ku mirimo, Aroni n’abahungu be barambika ibiganza mu ruhanga rwayo.
23  Mose arayibaga, afata ku maraso yayo ayashyira hejuru ku gutwi kw’iburyo kwa Aroni, no ku gikumwe cy’ikiganza cye cy’iburyo, no ku ino rinini ry’ikirenge cye cy’iburyo.
24  Mose yigiza hafi abahungu ba Aroni, afata ku maraso ayashyira hejuru ku gutwi kwabo kw’iburyo, no ku gikumwe cy’ikiganza cyabo cy’iburyo, no ku ino rinini ry’ikirenge cyabo cy’iburyo. Amaraso asigaye ayaminjagira impande zose ku gicaniro.
25  Afata urugimbu, igisembe cyuzuye urugimbu, urugimbu rwose rwo ku mara, urugimbu rwo ku mwijima, impyiko zombi n’urugimbu ruziriho n’itako ry’iburyo.
26  Kuri ya nkoko iriho imigati idasembuwe iri imbere ya Yehova, afataho umugati udasembuwe ufite ishusho y’urugori, n’umugati urimo amavuta ufite ishusho y’urugori, n’akagati gasize amavuta. Nuko abigereka hejuru y’urugimbu n’itako ry’iburyo.
27  Byose abishyira mu biganza bya Aroni no mu biganza by’abahungu be, arabizunguza biba ituro rizunguzwa imbere ya Yehova.
28  Mose abikura mu biganza byabo, abyosereza ku gicaniro hejuru y’igitambo gikongorwa n’umuriro. Ibyo byari igitambo cyatambwe abatambyi bashyirwa ku mirimo, igitambo gikongorwa n’umuriro cy’impumuro nziza icururutsa Yehova.
29  Mose afata inkoro y’imfizi y’intama yatambwe abatambyi bashyirwa ku mirimo, arayizunguza iba ituro rizunguzwa imbere ya Yehova, iba umugabane we nk’uko Yehova yari yarabitegetse Mose.
30  Arangije afata ku mavuta yera no ku maraso ari ku gicaniro, abiminjagira kuri Aroni no ku myambaro ye no ku bahungu be bari kumwe na we, no ku myambaro yabo, yeza Aroni n’imyambaro ye n’abahungu be bari kumwe na we n’imyambaro yabo.
31  Mose abwira Aroni n’abahungu be ati “mutekere izo nyama ku muryango w’ihema ry’ibonaniro, abe ari ho muzirira, kandi muzirishe imigati iri ku nkoko yakoreshejwe igihe abatambyi bashyirwaga ku mirimo, nk’uko nabitegetswe ngo ‘Aroni n’abahungu be bazabirye.’
32  Inyama n’imigati bisigara mubitwike.
33  Muzamare iminsi irindwi mudasohotse mu ihema ry’ibonaniro, kugeza igihe iminsi yose yo kubashyira ku mirimo izarangirira, kuko muzamara iminsi irindwi mukorerwa uwo muhango wo kuzuza ububasha mu biganza byanyu.
34  Ibyakozwe uyu munsi Yehova yategetse ko bikomeza gukorwa mu minsi isigaye kugira ngo mutangirwe impongano.
35  Muzagume ku muryango w’ihema ry’ibonaniro amanywa n’ijoro mu gihe cy’iminsi irindwi, mukora umurimo w’izamu wategetswe na Yehova kugira ngo mudapfa, kuko uko ari ko nabitegetswe.”
36  Aroni n’abahungu be bakora ibyo Yehova yategetse byose binyuze kuri Mose.
16  Abahungu ba Aroni bombi bamaze gupfa bazira ko baje imbere ya Yehova mu buryo budakwiriye, Yehova avugana na Mose.
2  Nuko Yehova abwira Mose ati “bwira umuvandimwe wawe Aroni ko atagomba kwinjira uko yishakiye Ahera Cyane, imbere y’umwenda ukingiriza, imbere y’umupfundikizo uri ku Isanduku, kugira ngo adapfa; kuko nzabonekera mu gicu hejuru y’uwo mupfundikizo.
3  “Aroni ajye yinjira Ahera cyane yitwaje ibi bikurikira: ikimasa kikiri gito cyo gutamba ho igitambo gitambirwa ibyaha, n’imfizi y’intama yo gutamba ho igitambo gikongorwa n’umuriro.
4  Azambare ya kanzu yera n’ikabutura, akenyere umushumi, yitege n’igitambaro cyo kuzingirwa ku mutwe. Iyo ni imyambaro yera. Aziyuhagire maze ayambare.
5  “Azake iteraniro ry’Abisirayeli amasekurume abiri y’ihene akiri mato yo gutamba ho igitambo gitambirwa ibyaha, n’imfizi y’intama imwe yo gutamba ho igitambo gikongorwa n’umuriro.
6  “Aroni azigize hafi ikimasa cyo gutamba ho igitambo cy’ibyaha bye, kandi yitangire impongano ayitangire n’inzu ye.
7  “Azafate za hene zombi azihagarike imbere ya Yehova ku muryango w’ihema ry’ibonaniro.
8  Aroni azafindire izo hene zombi, imwe ibe iya Yehova indi ibe iya Azazeli.
9  Aroni azazane ihene ubufindo buzaba bwagaragaje ko ari iya Yehova, ayitambe ho igitambo gitambirwa ibyaha.
10  Ariko ihene ubufindo buzaba bwagaragaje ko ari iya Azazeli bazayizane imbere ya Yehova ari nzima kugira ngo bayihongerere, maze bayohere mu butayu ibe iya Azazeli.
11  “Aroni azazane ikimasa cyo gutamba ho igitambo cy’ibyaha bye, yitangire impongano ayitangire n’inzu ye. Azabage icyo kimasa cyo gutamba ho igitambo cy’ibyaha bye.
12  “Azafate ibikoresho byo kurahuza amakara byuzuye amakara yaka akuye ku muriro wo ku gicaniro kiri imbere ya Yehova, afate n’umubavu usekuye neza wuzuye amashyi, abizane Ahera Cyane, imbere y’umwenda ukingiriza.
13  Hanyuma azosereze umubavu ku muriro imbere ya Yehova, umwotsi w’uwo mubavu ukwire hejuru y’umupfundikizo w’Isanduku y’Igihamya kugira ngo adapfa.
14  “Azafate ku maraso y’ikimasa akozemo urutoki ayaminjagire imbere y’umupfundikizo mu ruhande rw’iburasirazuba, ayaminjagire incuro ndwi imbere y’umupfundikizo.
15  “Azabage ihene yo gutamba ho igitambo cy’ibyaha bya rubanda, maze azane amaraso yayo Ahera Cyane, imbere y’umwenda ukingiriza, ayagenze nk’uko yagenje amaraso y’ikimasa. Azayaminjagire imbere y’umupfundikizo.
16  “Azahongerere ahera bitewe no guhumana kw’Abisirayeli no kwigomeka kwabo n’ibyaha byabo byose. Azabe ari na ko abigenza ku ihema ry’ibonaniro riri hagati mu Bisirayeli bahumanye.
17  “Igihe umutambyi azaba yinjiye Ahera Cyane kugira ngo atange impongano, ntihazagire undi muntu ugera mu ihema ry’ibonaniro kugeza igihe asohokeye. Azitangire impongano ayitangire n’inzu ye, ayitangire n’abagize iteraniro ryose ry’Abisirayeli.
18  “Azasohoke ajye ku gicaniro kiri imbere ya Yehova agihongerere. Azafate ku maraso y’ikimasa no ku maraso y’ihene ayashyire ku mahembe yose y’igicaniro.
19  Nanone azafate kuri ayo maraso ayakozemo urutoki ayaminjagire ku gicaniro incuro ndwi, acyezeho guhumana kw’Abisirayeli.
20  “Narangiza guhongerera Ahera Cyane, ihema ry’ibonaniro n’igicaniro, azazane ya hene nzima.
21  Aroni azarambike ibiganza bye byombi mu ruhanga rwa ya hene nzima, maze ayaturireho amakosa yose y’Abisirayeli no kwigomeka kwabo n’ibyaha byabo byose, abishyire ku mutwe w’iyo hene, ijyanwe mu butayu n’umuntu ubyiteguye.
22  Iyo hene izikorere ibicumuro byabo byose ibijyane mu butayu; azohere iyo hene igende ijye mu butayu.
23  “Aroni azinjire mu ihema ry’ibonaniro yiyambure imyenda yambaye agiye Ahera Cyane, ayishyire hasi aho.
24  Aziyuhagirire ahera maze yambare imyenda ye, ajye ku gicaniro yitambire igitambo gikongorwa n’umuriro, agitambire na rubanda, yitangire impongano kandi ayitangire na rubanda.
25  Urugimbu rw’icyo gitambo gitambirwa ibyaha azarwosereze ku gicaniro.
26  “Uwohereye ihene ya Azazeli azamese imyenda ye kandi yiyuhagire, hanyuma abone kwinjira mu nkambi.
27  “Ariko cya kimasa cyatanzwe ho igitambo gitambirwa ibyaha, na ya hene yatanzwe ho igitambo gitambirwa ibyaha, amaraso yabyo akajyanwa Ahera Cyane gutangwa ho impongano, bazabijyane inyuma y’inkambi. Impu zabyo, inyama zabyo n’amayezi yabyo bazabitwike.
28  Uwagiye kubitwika azamese imyenda ye kandi yiyuhagire, hanyuma abone kwinjira mu nkambi.
29  “Iri rizababere itegeko ry’ibihe bitarondoreka: mu kwezi kwa karindwi, ku munsi wako wa cumi, muzibabaze, ntimuzagire umurimo mukora, yaba kavukire cyangwa umwimukira utuye muri mwe.
30  Kuko kuri uwo munsi muzatangirwa impongano kugira ngo mwezwe. Muzezwaho ibyaha byanyu byose imbere ya Yehova.
31  Ni isabato, umunsi wihariye w’ikiruhuko kuri mwe, kandi muzibabaze. Ni itegeko ry’ibihe bitarondoreka.
32  “Umutambyi uzasukwaho amavuta kandi akuzuzwa ububasha mu biganza kugira ngo abe umutambyi asimbure se, azabatangire impongano kandi yambare ya myambaro y’abatambyi. Iyo ni imyambaro yera.
33  Azahongerere Ahera Cyane n’ihema ry’ibonaniro, ahongerere n’igicaniro. Nanone azatangire impongano abatambyi ndetse n’abagize iteraniro bose.
34  Iryo rizababere itegeko ry’ibihe bitarondoreka, kugira ngo rimwe mu mwaka mujye mutangira impongano Abisirayeli ku bw’ibyaha byabo byose.” Nuko abikora nk’uko Yehova yari yarabitegetse Mose.
18  Yehova akomeza kubwira Mose ati
2  “vugana n’Abisirayeli ubabwire uti ‘ndi Yehova Imana yanyu.
3  Ntimuzakore nk’ibyo abo mu gihugu cya Egiputa mwahozemo bakora, kandi ntimugakore ibyo abo mu gihugu cy’i Kanani mbajyanamo bakora; ntimuzakurikize amategeko yabo.
4  Muzakurikize amategeko yanjye kandi mukomeze amateka yanjye, abe ari yo mugenderamo. Ndi Yehova Imana yanyu.
5  Muzakomeze amategeko n’amateka yanjye, kuko umuntu uzayakomeza azabeshwaho na yo. Ndi Yehova.
6  “‘Ntihazagire umuntu wo muri mwe wegera mwene wabo wa bugufi ngo amwambike ubusa. Ndi Yehova.
7  Ntukambike ubusa so cyangwa nyoko. Uwo ni nyoko, ntukamwambike ubusa.
8  “‘Ntukambike ubusa muka so. Ubwambure bwe ni ubwa so.
9  “‘Ntukambike ubusa mushiki wawe, yaba ari umukobwa uvuka kuri so cyangwa kuri nyoko, mwaba mwaravukiye mu rugo rumwe cyangwa yaravukiye ahandi.
10  “‘Ntukambike ubusa umukobwa w’umuhungu wawe cyangwa uw’umukobwa wawe, kuko ubwambure bwabo ari ubwambure bwawe.
11  “‘Ntukambike ubusa umukobwa wa muka so, kuko ari urubyaro rwa so akaba na mushiki wawe.
12  “‘Ntukambike ubusa mushiki wa so. Ni amaraso ya so.
13  “‘Ntukambike  ubusa nyoko wanyu, kuko ari amaraso ya nyoko.
14  “‘Ntugakoze isoni umuvandimwe wa so ngo uryamane n’umugore we umwambike ubusa. Ni muka so wanyu.
15  “‘Ntukambike ubusa umukazana wawe. Ni umugore w’umuhungu wawe. Ntukamwambike ubusa.
16  “‘Ntukambike ubusa umugore w’umuvandimwe wawe. Ubwambure bwe ni ubw’umuvandimwe wawe.
17  “‘Nurongora umugore, ntuzambike ubusa umukobwa we. Ntuzambike ubusa umukobwa w’umuhungu we cyangwa uw’umukobwa we. Ni amaraso amwe. Ibyo ni ukwiyandarika.
18  “‘Igihe umugore wawe akiriho, ntugafate uwo bava inda imwe ngo umwambike ubusa, umugire mukeba we.
19  “‘Ntukegere     umugore uhumanyijwe no kujya mu mihango ngo umwambike ubusa.
20  “‘Ntukagirane  imibonano mpuzabitsina n’umugore wa mugenzi wawe kugira ngo bitaguhumanya.
21  “‘Ntukagire uwo mu rubyaro rwawe utura Moleki. Ntukanduze izina ry’Imana yawe bene ako kageni. Ndi Yehova.
22  “‘Ntukaryamane n’umugabo nk’uko uryamana n’umugore. Ibyo ni ikizira.
23  “‘Ntukaryamane n’inyamaswa kugira ngo bitaguhumanya, kandi ntihazagire umugore uhagarara imbere y’inyamaswa ngo bagirane imibonano mpuzabitsina. Ibyo bitandukanye n’ibyo imibiri y’abantu yaremewe.
24  “‘Ntimukagire ikintu na kimwe muri ibyo mwiyandurisha, kuko amahanga yose ngiye kwirukana imbere yanyu yabyiyandurishije.
25  Ni cyo gituma icyo gihugu cyanduye. Nzakiryoza icyaha cyacyo kandi abaturage bacyo bazacyirukanwamo.
26  Muzakomeze amategeko n’amateka yanjye, kandi ntihazagire ikintu na kimwe muri ibyo bizira byose mukora, yaba kavukire cyangwa umwimukira utuye muri mwe.
27  Kuko abantu bababanjirije muri icyo gihugu bakoze ibyo bizira byose, none icyo gihugu kikaba cyanduye.
28  Ibyo bizatuma mutacyirukanwamo muzira ko mwacyanduje nk’uko amahanga yakibayemo mbere yanyu azacyirukanwamo.
29  Nihagira ukora kimwe muri ibyo bizira byose, uwo muntu uzagikora azicwe akurwe mu bwoko bwe.
30  Muzubahirize ibyo mbasaba, mwirinde gukora ibyo bizira byakozwe mbere yanyu, kugira ngo bitabahumanya. Ndi Yehova Imana yanyu.’”
17  Yehova abwira Mose ati
2  “bwira Aroni n’abahungu be n’Abisirayeli bose uti ‘ibi ni byo Yehova yategetse ati
3  “‘“Umuntu wese wo mu Bisirayeli ubagira ikimasa cyangwa isekurume y’intama ikiri nto cyangwa ihene mu nkambi, cyangwa akayibagira inyuma y’inkambi
4  ntayizane ku muryango w’ihema ry’ibonaniro ngo ayitambire Yehova ho igitambo imbere y’ihema rya Yehova, azagibwaho n’urubanza rw’amaraso. Uwo muntu aba amennye amaraso; azicwe akurwe mu bwoko bwe,
5  kugira ngo Abisirayeli batongera kujya babagira amatungo yabo mu gasozi, ahubwo bajye bayazanira Yehova ku muryango w’ihema ry’ibonaniro bayahe umutambyi. Bazayatambire Yehova ho ibitambo bisangirwa.
6  Umutambyi azaminjagire amaraso ku gicaniro cya Yehova ku muryango w’ihema ry’ibonaniro, kandi azose urugimbu rube impumuro nziza icururutsa Yehova.
7  Ntibazongere gutambira ibitambo byabo abadayimoni, abo basambana na bo. Iryo rizababere itegeko ry’ibihe bitarondoreka, mu bihe byanyu byose.”’
8  “Kandi ubabwire uti ‘umuntu wese wo mu nzu ya Isirayeli cyangwa umwimukira utuye muri mwe utamba igitambo gikongorwa n’umuriro cyangwa ikindi gitambo,
9  maze ntakizane ku muryango w’ihema ry’ibonaniro ngo agitambire Yehova, uwo muntu azicwe akurwe mu bwoko bwe.
10  “‘Kandi umuntu wese wo mu nzu ya Isirayeli cyangwa umwimukira utuye muri mwe urya amaraso y’ubwoko bwose, nzahagurukira uwo muntu urya amaraso, kandi nzamwica mukure mu bwoko bwe.
11  Kuko ubugingo bw’ikiremwa cyose gifite ubuzima buba mu maraso, kandi nayabashyiriye ku gicaniro ngo ababere impongano. Amaraso ni yo ababera impongano, kuko ubugingo buba muri yo.
12  Ni yo mpamvu nabwiye Abisirayeli nti “ntihakagire umuntu wo muri mwe urya amaraso. Kandi ntihakagire umwimukira utuye muri mwe urya amaraso.”
13  “‘Umuntu wese wo mu Bisirayeli cyangwa umwimukira utuye muri mwe uzajya guhiga agafata inyamaswa cyangwa ikiguruka kiribwa, azavushe amaraso yacyo ayatwikirize umukungugu.
14  Ubugingo bw’ikiremwa cyose gifite ubuzima ni amaraso yacyo; ubugingo buba mu maraso. Ni yo mpamvu nabwiye Abisirayeli nti “ntimukarye amaraso y’ikiremwa cyose gifite ubuzima, kuko ubugingo bw’ikiremwa cyose gifite ubuzima ari amaraso yacyo. Umuntu wese uzayarya azicwe.”
15  Umuntu wese uzarya itungo ryipfushije cyangwa iryatanyaguwe n’inyamaswa, yaba kavukire cyangwa umwimukira, azamese imyenda ye kandi yiyuhagire; azaba ahumanye kugeza nimugoroba, maze abone guhumanuka.
16  Ariko natayimesa kandi ntiyiyuhagire, azaryozwa icyaha cye.’”
9  Nuko ku munsi wa munani Mose ahamagara Aroni n’abahungu be n’abakuru b’Abisirayeli.
2  Abwira Aroni ati “fata ikimasa kikiri gito cyo gutamba ho igitambo gitambirwa ibyaha n’imfizi y’intama yo gutamba ho igitambo gikongorwa n’umuriro, byombi bitagira inenge, ubizane imbere ya Yehova.
3  Kandi ubwire Abisirayeli uti ‘muzane isekurume y’ihene itagira inenge yo gutamba ho igitambo gitambirwa ibyaha, muzane n’ikimasa kikiri gito n’isekurume y’intama ikiri nto byo gutamba ho igitambo gikongorwa n’umuriro, byombi bifite umwaka umwe kandi bitagira inenge,
4  n’ikimasa n’imfizi y’intama byo gutambira imbere ya Yehova ngo bibe ibitambo bisangirwa. Uzane n’ituro ry’ibinyampeke rivanze n’amavuta, kuko uyu munsi Yehova ari bubiyereke.’”
5  Nuko bazana imbere y’ihema ry’ibonaniro ibyo Mose yari yabategetse. Iteraniro ryose ryigira hafi rihagarara imbere ya Yehova.
6  Mose aravuga ati “ibi ni byo Yehova yategetse ko mukora kugira ngo Yehova abereke ikuzo rye.”
7  Mose abwira Aroni ati “jya ku gicaniro witambire igitambo gitambirwa ibyaha n’igitambo gikongorwa n’umuriro bikubere impongano wowe n’ab’inzu yawe; utangire n’abantu igitambo kibabere impongano nk’uko Yehova yabitegetse.”
8  Aroni ahita ajya ku gicaniro abaga cya kimasa kikiri gito cyo gutamba ho igitambo gitambirwa ibyaha bye.
9  Hanyuma abahungu ba Aroni bamuzanira amaraso yacyo, ayakozamo urutoki ayashyira ku mahembe y’igicaniro, asigaye ayasuka hasi aho igicaniro giteretse.
10  Afata urugimbu n’impyiko n’urugimbu rwo ku mwijima by’icyo gitambo gitambirwa ibyaha, abyosereza ku gicaniro nk’uko Yehova yari yarabitegetse Mose.
11  Inyama zacyo n’uruhu rwacyo abitwikira inyuma y’inkambi.
12  Nanone  Aroni  abaga igitambo gikongorwa n’umuriro, abahungu be bamuzanira amaraso yacyo ayaminjagira impande zose ku gicaniro.
13  Bamuhereza icyo gitambo gikongorwa n’umuriro baciyemo ibice, bamuhereza n’umutwe wacyo abyosereza ku gicaniro.
14  Hanyuma yoza amara yacyo n’amaguru yacyo, abyosereza ku gicaniro hejuru y’igitambo gikongorwa n’umuriro.
15  Azana igitambo cyo gutambira abantu: afata isekurume y’ihene yo gutamba ho igitambo gitambirwa ibyaha by’abantu, arayibaga ayitamba ho igitambo gitambirwa ibyaha nk’uko yatambye igitambo cya mbere.
16  Nuko azana igitambo gikongorwa n’umuriro, agitamba akurikije amabwiriza yatanzwe.
17  Hanyuma azana ituro ry’ibinyampeke, afataho ibyuzuye urushyi abyosereza ku gicaniro, byiyongera ku gitambo gikongorwa n’umuriro cya mu gitondo.
18  Aroni abaga ikimasa n’imfizi y’intama byo gutambira abantu ho igitambo gisangirwa. Abahungu be bamuzanira amaraso yabyo ayaminjagira impande zose ku gicaniro.
19  Naho urugimbu rw’icyo kimasa n’igisembe cyuzuye urugimbu cy’iyo mfizi y’intama n’urugimbu rwo ku mara n’impyiko n’urugimbu rwo ku mwijima,
20  abahungu ba Aroni babigereka ku nkoro zabyo, Aroni yosereza urwo rugimbu ku gicaniro.
21  Ariko inkoro n’itako ry’iburyo by’ayo matungo, Aroni abizunguriza imbere ya Yehova biba ituro rizunguzwa nk’uko Mose yari yabitegetse.
22  Aroni arambura amaboko aha abantu umugisha, maze aramanuka ava aho yatambiye igitambo gitambirwa ibyaha n’igitambo gikongorwa n’umuriro n’ibitambo bisangirwa.
23  Ibyo birangiye, Mose na Aroni binjira mu ihema ry’ibonaniro, hanyuma barasohoka baha abantu umugisha. Nuko Yehova yereka abantu bose ikuzo rye,
24  maze umuriro uturuka imbere ya Yehova utwika igitambo gikongorwa n’umuriro n’urugimbu rwari ku gicaniro. Abantu bose babibonye batera hejuru, bikubita hasi bubamye.
27  Yehova akomeza kubwira Mose ati
2  “vugana n’Abisirayeli, ubabwire uti ‘umuntu nahiga umuhigo wihariye wo gutura Yehova umuntu hakurikijwe igiciro cyemejwe,
3  natura Imana umuntu w’igitsina gabo ufite hagati y’imyaka makumyabiri na mirongo itandatu, igiciro cye cyemejwe kizabe shekeli mirongo itanu z’ifeza, zigezwe kuri shekeli y’ahera.
4  Ariko natura Imana umuntu w’igitsina gore, igiciro cye cyemejwe kizabe shekeli mirongo itatu.
5  Naba ari umuntu w’igitsina gabo ufite hagati y’imyaka itanu na makumyabiri, igiciro cye cyemejwe kizabe shekeli makumyabiri, naho naba ari uw’igitsina gore, igiciro cye kizabe shekeli icumi.
6  Naba afite hagati y’ukwezi kumwe n’imyaka itanu, uw’igitsina gabo igiciro cye cyemejwe kizabe shekeli eshanu z’ifeza, naho uw’igitsina gore igiciro cye cyemejwe kizabe shekeli eshatu z’ifeza.
7  “‘Naba afite kuva ku myaka mirongo itandatu kujyana hejuru, uw’igitsina gabo igiciro cye cyemejwe kizabe shekeli cumi n’eshanu, naho uw’igitsina gore kibe shekeli icumi.
8  Ariko niba uwahize uwo muhigo ari umukene akaba adashobora kubona icyo giciro cyemejwe, azazane uwo muntu imbere y’umutambyi, umutambyi amugenere igiciro akwiriye. Azamugenera igiciro akurikije icyo uwahize umuhigo ashobora kubona.
9  “‘Niba atanze itungo ryo mu yo batura Yehova ho igitambo, itungo ryose ahaye Yehova rizaba ikintu cyera.
10  Ntashobora kurigurana, ntashobora gusimbuza iryiza iribi cyangwa ngo iribi arisimbuze iryiza. Ariko naramuka arisimbuje irindi, iryo yatanze rizabe ikintu cyera, n’iryo arisimbuje ribe ikintu cyera.
11  Natanga itungo rihumanye ryo mu matungo adaturwa Yehova ho igitambo, azarizane imbere y’umutambyi.
12  Umutambyi azarigenere igiciro akurikije ko ari ryiza cyangwa ko ari ribi. Igiciro cyemejwe n’umutambyi ni cyo kizaba igiciro cyaryo.
13  Ariko naramuka ashatse kurigaruza, azatange igiciro cyaryo cyemejwe, yongereho na kimwe cya gatanu cyacyo.
14  “‘Umuntu niyereza Yehova inzu ye ngo ibe ikintu cyera, umutambyi azayigenere igiciro akurikije ubwiza bwayo. Igiciro umutambyi azayigenera ni cyo kizaba igiciro cyayo.
15  Ariko niba uwatanze iyo nzu ashaka kongera kuyigura, azatange igiciro cyayo cyemejwe, yongereho na kimwe cya gatanu cyacyo; iyo nzu izongera ibe iye.
16  “‘Umuntu niyereza Yehova umurima wo muri gakondo ye, igiciro cyawo kizagenwe hakurikijwe ubwinshi bw’imbuto zibibwamo: niba ubibwamo homeri y’ingano za sayiri, igiciro cyawo kizabe shekeli mirongo itanu.
17  Naweza ahereye ku mwaka wa Yubile, uzagurwe hakurikijwe igiciro cyemejwe.
18  Naweza nyuma ya Yubile, umutambyi azamubarire igiciro cyawo akurikije imyaka isigaye ngo indi Yubile igere; igiciro cyawo cyagenwe kizagabanuke.
19  Ariko niba uwawutanze ashatse kongera kuwugura, azatange igiciro cyawo cyagenwe, yongereho na kimwe cya gatanu cyacyo, maze ube uwe.
20  Ariko natagura uwo murima ngo awisubize ahubwo ukagurishwa undi muntu, nta burenganzira azaba agifite bwo kongera kuwugura ngo awusubirane.
21  Umwaka wa Yubile nugera, igihe cyo gusubiza uwo murima kigeze, uzabe ikintu cyera, umurima weguriwe Yehova. Uzaba uw’umutambyi.
22  “‘Umuntu niyereza Yehova umurima yaguze utari uwo muri gakondo ye,
23  umutambyi azamubarire igiciro cyawo akurikije imyaka isigaye kugira ngo Yubile igere, uwo muntu ahite yishyura icyo kiguzi uwo munsi. Ni ikintu cyera cyeguriwe Yehova.
24  Umwaka wa Yubile nugera, uwo murima uzasubizwa nyir’ukuwugurisha, uwawuhawe ho umurage na ba sekuruza.
25  “‘Igiciro cyose kigomba kugenwa hakurikijwe agaciro ka shekeli y’ahera. Iyo shekeli izabe ingana na gera makumyabiri.
26  “‘Ntihakagire umuntu wereza Yehova uburiza bwo mu matungo, kuko uburiza busanzwe ari ubwe. Cyaba ikimasa cyangwa intama, ni ibya Yehova.
27  Niba ari rimwe mu matungo ahumanye kandi akaba ashaka kuricungura akurikije igiciro cyaryo cyemejwe, azatange icyo giciro cyaryo yongereho na kimwe cya gatanu cyacyo. Ariko nataricungura, rizagurishwe ku giciro cyaryo cyemejwe.
28  “‘Niba umuntu afashe umuntu cyangwa itungo rye cyangwa umurima we akabyegurira Yehova burundu, uwo muntu cyangwa itungo cyangwa umurima ntibishobora kugurishwa cyangwa gucungurwa. Biba bibaye ibintu byera cyane byeguriwe Yehova.
29  Nta muntu ugomba kwicwa uzacungurwa; azicwe.
30  “‘Icya cumi cy’ibyeze mu butaka, byaba ibyo mwejeje mu mirima cyangwa imbuto zeze ku biti, ni icya Yehova. Ni ikintu cyera cyeguriwe Yehova.
31  Nihagira umuntu ushaka kongera gusubirana icya cumi yatanze, azatange igiciro cyacyo yongereho na kimwe cya gatanu cyacyo.
32  Kimwe cya cumi cyo mu bushyo cyangwa cyo mu mukumbi, mu matungo yose anyura munsi y’inkoni, irya cumi rizaba ikintu cyera cyeguriwe Yehova.
33  Ntazarebe niba iryo tungo ari ryiza cyangwa ari ribi, kandi ntazarisimbuze irindi. Ariko naramuka arisimbuje irindi, iryo yatanze rizabe ikintu cyera, n’iryo arisimbuje ribe ikintu cyera. Ntirizacungurwe.’”
34  Ayo ni yo mategeko Yehova yahereye Mose ku musozi wa Sinayi ngo ayageze ku Bisirayeli.
7  “‘Iri ni ryo tegeko rizakurikizwa mu gutamba igitambo cyo gukuraho urubanza rw’icyaha: ni icyera cyane.
2  Igitambo cyo gukuraho urubanza rw’icyaha kijye kibagirwa aho babagira igitambo gikongorwa n’umuriro, kandi umutambyi azaminjagire amaraso yacyo impande zose ku gicaniro.
3  Naho ku bihereranye n’urugimbu rwacyo rwose, azazane igisembe cyuzuye urugimbu, urugimbu rwo ku mara,
4  impyiko zombi n’urugimbu ruziriho, ari na rwo ruri ku rukiryi. Naho urugimbu rwo ku mwijima azarukurane n’impyiko.
5  Umutambyi azabyosereze ku gicaniro bibe igitambo gikongorwa n’umuriro gitambiwe Yehova. Ni igitambo cyo gukuraho urubanza rw’icyaha.
6  Umugabo wese wo mu batambyi azakiryeho; bazakirire ahera. Ni icyera cyane.
7  Igitambo cyo gukuraho urubanza rw’icyaha kizatambwe nk’igitambo gitambirwa ibyaha. Amategeko abigenga ni amwe. Icyo gitambo kijye kiba icy’umutambyi wagitambye ho igitambo cy’impongano.
8  “‘Niba umuntu azanye igitambo gikongorwa n’umuriro, uruhu rw’iryo tungo ryatanzwe ho igitambo rujye ruba urw’umutambyi wagitambye.
9  “‘Kandi ituro ryose ry’ibinyampeke ry’imigati yokeje mu ifuru n’itetswe mu mavuta n’itetswe ku ipanu, rizahabwe umutambyi waritambye, ribe irye.
10  Ariko ituro ryose ry’ibinyampeke ry’utugati dusize amavuta cyangwa utugati twumye, rizabe iry’abahungu bose ba Aroni, bose bazarigabane banganye.
11  “‘Iri ni ryo tegeko rizakurikizwa mu gutamba igitambo gisangirwa, umuntu wese azatura Yehova:
12  nagitanga ari igitambo cy’ishimwe, icyo gitambo azagiturane n’imigati idasembuwe irimo amavuta ifite ishusho y’urugori, n’utugati tudasembuwe dusize amavuta, n’imigati irimo amavuta ifite ishusho y’urugori, ikozwe mu ifu inoze kandi iponze neza.
13  Ituro ry’iyo migati idasembuwe azariturane n’imigati irimo umusemburo ifite ishusho y’urugori, hamwe n’ibitambo bisangirwa yatanze ho igitambo cy’ishimwe.
14  Kuri iryo turo azagende akura akagati kamwe kuri buri bwoko bw’utugati, kabe umugabane wera wa Yehova. Uwo mugabane uzabe uw’umutambyi waminjagiye ku gicaniro amaraso y’ibitambo bisangirwa.
15  Inyama z’ibitambo bisangirwa yatanze ho igitambo cy’ishimwe, zizaribwe ku munsi byatambweho. Ntazagire izo asigaza ngo zigeze mu gitondo.
16  “‘Kandi niba igitambo yatanze ari icyo guhigura umuhigo cyangwa ari ituro atanze ku bushake, kizaribwe ku munsi yagitanzeho; ibisigaye bishobora kuribwa no ku munsi ukurikiyeho.
17  Ariko nihagira inyama zisigara zikageza ku munsi wa gatatu, zizatwikwe.
18  Icyakora ku munsi wa gatatu nihagira urya ku nyama z’icyo gitambo gisangirwa, uwagitanze ntazemerwa n’Imana. Ntikizatuma imwishimira. Kizaba cyangiritse, kandi umuntu uzakiryaho azaryozwa icyaha cye.
19  Inyama zizakora ku kintu cyose gihumanye, ntizizaribwe; zizatwikwe. Naho izindi nyama z’icyo gitambo zo, umuntu wese udahumanye ashobora kuzirya.
20  “‘Kandi umuntu uzarya ku nyama z’igitambo gisangirwa giturwa Yehova, akazirya ahumanye, uwo muntu azicwe akurwe mu bwoko bwe.
21  Nihagira umuntu ukora ku kintu cyose gihumanye, kwaba guhumana k’umuntu cyangwa inyamaswa ihumanye cyangwa ikintu giteye ishozi gihumanye, maze akarenga akarya ku nyama z’igitambo gisangirwa cyatuwe Yehova, uwo muntu azicwe akurwe mu bwoko bwe.’”
22  Yehova akomeza kubwira Mose ati
23  “bwira Abisirayeli uti ‘ntimuzarye urugimbu rw’ikimasa cyangwa urw’isekurume y’intama ikiri nto cyangwa urw’ihene.
24  Urugimbu rw’itungo ryipfushije cyangwa urw’itungo ryatanyaguwe n’inyamaswa rushobora gukoreshwa ikintu cyose umuntu yatekereza; ariko ntimuzarurye.
25  Umuntu wese uzarya urugimbu rw’itungo yatanze ho igitambo gikongorwa n’umuriro gitambirwa Yehova, uwo muntu azicwe akurwe mu bwoko bwe.
26  “‘Ntimuzarye amaraso y’uburyo bwose aho muzatura hose, yaba ay’ibiguruka cyangwa ay’amatungo.
27  Umuntu wese urya amaraso y’uburyo bwose, uwo muntu azicwe akurwe mu bwoko bwe.’”
28  Yehova yongera kubwira Mose ati
29  “bwira Abisirayeli uti ‘umuntu uzajya atura Yehova igitambo gisangirwa, azajye azanira Yehova ituro akuye kuri icyo gitambo gisangirwa.
30  Azazane mu biganza bye urugimbu ruri ku nkoro rube igitambo gikongorwa n’umuriro giturwa Yehova. Azaruzanane n’inkoro, abizunguze bibe ituro rizunguzwa imbere ya Yehova.
31  Umutambyi azosereze urugimbu ku gicaniro, ariko inkoro izaba iya Aroni n’abahungu be.
32  “‘Muzahe umutambyi itako ry’iburyo ribe umugabane wera mukuye ku bitambo bisangirwa.
33  Itako ry’iburyo rizaba umugabane w’umwe mu bahungu ba Aroni uzatamba amaraso y’igitambo gisangirwa, n’urugimbu.
34  Inkoro y’ituro rizunguzwa hamwe n’itako ry’umugabane wera mbyatse Abisirayeli, bijye bikurwa ku bitambo byabo bisangirwa. Nzabyaka Abisirayeli mbihe Aroni umutambyi n’abahungu be, bibe itegeko ry’ibihe bitarondoreka.
35  “‘Uwo ni wo mugabane w’umutambyi wahawe Aroni n’umugabane w’umutambyi wahawe abahungu be, ukuwe ku bitambo bikongorwa n’umuriro byatuwe Yehova, ku munsi yabazanye ngo bakorere Yehova umurimo w’ubutambyi,
36  nk’uko Yehova yategetse ko bari kuzabihabwa umunsi yari kubatoranya mu Bisirayeli akabasukaho amavuta. Iryo ni itegeko ry’ibihe bitarondoreka ku bazabakomokaho bose.’”
37  Iryo ni ryo tegeko rirebana n’igitambo gikongorwa n’umuriro,   ituro   ry’ibinyampeke, igitambo gitambirwa ibyaha, igitambo cyo gukuraho urubanza rw’icyaha, igitambo cyo gushyira abatambyi ku mirimo yabo n’igitambo gisangirwa,
38  nk’uko Yehova yategetse Mose ku musozi wa Sinayi igihe yategekaga Abisirayeli gutura Yehova ibitambo mu butayu bwa Sinayi.
23  Yehova yongera kubwira Mose ati
2  “vugana n’Abisirayeli, ubabwire uti ‘iminsi mikuru ya Yehova muzatangaza ni amakoraniro yera. Iyi ni yo minsi mikuru yanjye:
3  “‘Mujye mukora imirimo mu minsi itandatu, ariko umunsi wa karindwi ni isabato, umunsi wihariye w’ikiruhuko, ikoraniro ryera. Ntimukagire umurimo wose mukora. Ni isabato ya Yehova muzizihiza aho muzatura hose.
4  “‘Iyi ni yo minsi mikuru ya Yehova, amakoraniro yera muzajya mutangaza igihe cyayo cyagenwe kigeze:
5  mu kwezi kwa mbere, ku munsi wako wa cumi n’ine, nimugoroba, izaba ari pasika ya Yehova.
6  “‘Ku munsi wa cumi n’itanu w’uko kwezi, muzizihirize Yehova umunsi mukuru w’imigati idasembuwe. Muzamare iminsi irindwi murya imigati idasembuwe.
7  Ku munsi wa mbere, hazabe ikoraniro ryera. Ntimuzagire umurimo wose uruhanyije mukora.
8  Ahubwo muri iyo minsi uko ari irindwi, mujye mutambira Yehova igitambo gikongorwa n’umuriro. Ku munsi wa karindwi hazabe ikoraniro ryera. Ntimukagire umurimo wose uruhanyije mukora.’”
9  Yehova akomeza kubwira Mose ati
10  “vugana n’Abisirayeli, ubabwire uti ‘nimugera mu gihugu ngiye kubaha maze mugasarura ku mwero wacyo, muzazanire umutambyi umuganda w’umuganura w’ibyo musaruye.
11  Umutambyi azazungurize uwo muganda imbere ya Yehova kugira ngo mwemerwe. Ku munsi ukurikira isabato azabe ari ho awuzunguza.
12  Ku munsi mwazungurijeho uwo muganda, mujye muzana isekurume y’intama itagira inenge itarengeje umwaka umwe, muyitambire Yehova ho igitambo gikongorwa n’umuriro.
13  Muzayiturane n’ituro ry’ibinyampeke ringana na bibiri bya cumi bya efa y’ifu inoze ivanze n’amavuta, ribe igitambo gikongorwa n’umuriro cy’impumuro nziza icururutsa Yehova, kandi muyiturane n’ituro ry’ibyokunywa ringana na kimwe cya kane cya hini ya divayi.
14  Ntimuzarye umugati cyangwa impeke zokeje cyangwa amahundo kugeza kuri uwo munsi, igihe muzazanira Imana yanyu ituro. Iryo rizababere itegeko ry’ibihe bitarondoreka mwe n’abazabakomokaho, aho muzatura hose.
15  “‘Guhera ku munsi ukurikira isabato, umunsi mwatanze umuganda ho ituro rizunguzwa, muzabare amasabato arindwi. Bizabe ari ibyumweru birindwi byuzuye.
16  Muzabare mugeze ku munsi ukurikira amasabato arindwi, ni ukuvuga umunsi wa mirongo itanu, maze muzanire Yehova irindi turo ry’ibinyampeke.
17  Aho muzaba mutuye hose, muzazane imigati ibiri yo gutanga ho ituro rizunguzwa. Izabe ikozwe mu ifu inoze ingana na bibiri bya cumi bya efa. Iyo migati izabe isembuwe kandi yokeje, kugira ngo ibe umuganura uturwa Yehova.
18  Iyo migati muzayiturane n’amasekurume y’intama arindwi atagira inenge afite umwaka umwe, n’ikimasa kikiri gito n’amapfizi abiri y’intama, bibe igitambo gikongorwa n’umuriro giturwa Yehova. Muzabiturane n’ituro ry’ibinyampeke n’amaturo y’ibyokunywa bibe igitambo gikongorwa n’umuriro cy’impumuro nziza icururutsa Yehova.
19  Muzafate umwana w’ihene umwe wo gutamba ho igitambo gitambirwa ibyaha, mufate n’amasekurume abiri y’intama afite umwaka umwe yo gutamba ho igitambo gisangirwa.
20  Umutambyi azazunguze ya masekurume abiri y’intama akiri mato na ya migati y’umuganura, bibe ituro rizunguzwa imbere ya Yehova. Bizabe ibintu byera bya Yehova, bihabwe umutambyi.
21  Muzatange itangazo kuri uwo munsi kandi hazabe ikoraniro ryera. Ntimukagire umurimo wose uruhanyije mukora. Iryo rizababere itegeko ry’ibihe bitarondoreka mwe n’abazabakomokaho, aho muzatura hose.
22  “‘Nimusarura imyaka yeze mu gihugu cyanyu, ntimugasarure ku mbibi z’imirima yanyu ngo muyimareho, kandi ntimuzahumbe ibizaba byarasigaye. Muzabisigire imbabare n’umwimukira. Ndi Yehova Imana yanyu.’”
23  Yehova akomeza kubwira Mose ati
24  “vugana n’Abisirayeli, ubabwire uti ‘umunsi wa mbere w’ukwezi kwa karindwi, uzajye uba umunsi wihariye w’ikiruhuko. Ni umunsi mwibutswa no kuvuza impanda, umunsi w’ikoraniro ryera.
25  Ntimukagire umurimo wose uruhanyije mukora, kandi muzatambire Yehova igitambo gikongorwa n’umuriro.’”
26  Yehova yongera kubwira Mose ati
27  “icyakora, umunsi wa cumi w’uko kwezi kwa karindwi ni umunsi w’impongano. Muzagire ikoraniro ryera kandi mwibabaze, muture Yehova igitambo gikongorwa n’umuriro.
28  Ntimuzagire umurimo wose mukora kuri uwo munsi, kuko uwo uzaba ari umunsi w’impongano muzatangirwaho impongano imbere ya Yehova Imana yanyu.
29  Umuntu wese utazibabaza kuri uwo munsi azicwe akurwe mu bwoko bwe.
30  Kandi umuntu wese uzagira umurimo akora kuri uwo munsi, uwo muntu nzamwica mukure mu bwoko bwe.
31  Ntimukagire umurimo wose mukora. Iryo rizababere itegeko ry’ibihe bitarondoreka mwe n’abazabakomokaho, aho muzatura hose.
32  Uzababere isabato, umunsi wihariye w’ikiruhuko, kandi ku mugoroba w’umunsi wa cyenda w’uko kwezi muzibabaze. Muzizihize isabato kuva ku mugoroba w’uwo munsi kugeza ku mugoroba w’umunsi ukurikiyeho.”
33  Yehova akomeza kubwira Mose ati
34  “vugana n’Abisirayeli, ubabwire uti ‘ku munsi wa cumi n’itanu w’ukwezi kwa karindwi, muzajye mwizihiriza Yehova umunsi mukuru w’ingando uzajya umara iminsi irindwi.
35  Umunsi wa mbere uzaba ari uw’ikoraniro ryera. Ntimukagire umurimo wose uruhanyije mukora.
36  Mu minsi irindwi, buri munsi muzajye mutambira Yehova igitambo gikongorwa n’umuriro. Ku munsi wa munani hazabe ikoraniro ryera kandi muzature Yehova igitambo gikongorwa n’umuriro. Iryo ni ikoraniro ryihariye. Ntimukagire umurimo wose uruhanyije mukora.
37  “‘Iyo ni yo minsi mikuru ya Yehova mugomba gutangaza ko ari iminsi y’amakoraniro yera, itangwa ho igitambo gikongorwa n’umuriro giturwa Yehova: igitambo gikongorwa n’umuriro gituranwa n’ituro ry’ibinyampeke n’amaturo y’ibyokunywa hakurikijwe gahunda ya buri munsi,
38  byiyongera ku masabato mwizihiriza Yehova no ku mpano zanyu, no ku maturo yose yo guhigura umuhigo, no ku maturo yose atangwa ku bushake muzajya mutura Yehova.
39  Ariko ku munsi wa cumi n’itanu w’ukwezi kwa karindwi, nimumara gusarura ibyo mwejeje mu gihugu, muzajye mwizihiriza Yehova umunsi mukuru mu gihe cy’iminsi irindwi. Umunsi wa mbere uzabe umunsi wihariye w’ikiruhuko, n’umunsi wa munani ube umunsi wihariye w’ikiruhuko.
40  Ku munsi wa mbere muzashake imbuto z’ibiti byiza kurusha ibindi, amashami y’imikindo, amashami y’ibiti bifite amababi menshi n’imikinga yo mu kibaya, maze mumare iminsi irindwi mwishimira imbere ya Yehova Imana yanyu.
41  Buri mwaka mujye mwizihiriza Yehova uwo munsi mukuru mu gihe cy’iminsi irindwi, muwizihize mu kwezi kwa karindwi. Iryo rizababere itegeko ry’ibihe bitarondoreka, mwe n’abazabakomokaho.
42  Mujye mumara iminsi irindwi muba mu ngando. Abisirayeli kavukire bose bazabe mu ngando,
43  kugira ngo abazabakomokaho bazamenye ko natuje Abisirayeli mu ngando, igihe nabakuraga mu gihugu cya Egiputa. Ndi Yehova Imana yanyu.’”
44  Nuko Mose abwira Abisirayeli iby’iyo minsi mikuru ya Yehova.
22  Yehova yongera kubwira Mose ati
2  “bwira Aroni n’abahungu be bajye birinda gukoresha nabi ibintu byera by’Abisirayeli, no guhumanya izina ryanjye ryera binyuze ku bintu byera bantura. Ndi Yehova.
3  Ubabwire uti ‘mu bihe byanyu byose, umuntu wese wo mu rubyaro rwanyu rwose uzegera ibintu byera Abisirayeli bereje Yehova, akabyegera agihumanye, uwo muntu azicwe akurwe imbere yanjye. Ndi Yehova.
4  Ntihakagire umuntu wo mu rubyaro rwa Aroni w’umubembe cyangwa urwaye indwara yo kuninda urya ku bintu byera, kugeza ahumanutse. Kandi n’uwahumanyijwe no gukora ku ntumbi cyangwa umugabo wasohoye intanga,
5  cyangwa se uwakoze ku dusimba duhumanye cyangwa agakora ku muntu wahumanyijwe no guhumana uko ari ko kose, na we ntakabiryeho.
6  Umuntu wese uzabikoraho aziyuhagire kandi yirirwe ahumanye kugeza nimugoroba, abone kurya ku bintu byera.
7  Izuba nirirenga azaba ahumanutse, bityo abone kurya ku bintu byera, kuko ari ibyokurya bye.
8  Nanone ntazarye itungo ryipfushije cyangwa iryatanyaguwe n’inyamaswa kugira ngo bitamuhumanya. Ndi Yehova.
9  “‘Bajye bakurikiza ibyo mbasaba, kugira ngo batagibwaho n’icyaha bagapfa ari byo bazize, kuko baba bahumanyije ibintu byera. Ni jye Yehova ubeza.
10  “‘Umuntu utari uwo mu muryango wa Aroni ntakarye ku bintu byera. Kandi umwimukira uba mu rugo rw’umutambyi cyangwa umukozi ukorera ibihembo, ntakarye ku bintu byera.
11  Ariko umutambyi nagura umuntu, amuguze amafaranga ye, uwo muntu aba yemerewe kurya ku bintu byera. Abagaragu bavukiye mu rugo rwe, na bo baba bemerewe kurya ku bintu byera.
12  Umukobwa w’umutambyi nashakana n’umugabo utari uwo mu muryango w’abatambyi, uwo mukobwa ntazaba yemerewe kurya ku maturo y’ibintu byera.
13  Ariko umukobwa w’umutambyi napfakara cyangwa agatana n’umugabo we atari yabyara, akagaruka kuba mu rugo rwa se nk’uko yahabaga akiri umukobwa, azaba yemerewe kurya ku byokurya bya se. Icyakora nta muntu utari uwo mu muryango w’abatambyi wemerewe kubiryaho.
14  “‘Umuntu narya ku bintu byera atabizi, azabirihe yongereho na kimwe cya gatanu cyabyo, abihe umutambyi.
15  Abatambyi ntibagahumanye ibintu byera Abisirayeli batuye Yehova,
16  ngo batume abantu bagibwaho n’urubanza rw’icyaha bazira ko bariye ku bintu byera Abisirayeli batuye. Ni jye Yehova ubeza.’”
17  Yehova akomeza kubwira Mose ati
18  “vugana na Aroni n’abahungu be n’Abisirayeli bose, ubabwire uti ‘umuntu wese wo mu nzu ya Isirayeli cyangwa umwimukira utuye muri Isirayeli nazana ituro, ryaba iryo guhigura imihigo yabo cyangwa andi maturo batanze ku bushake, bakabitura Yehova ngo bibe ibitambo bikongorwa n’umuriro,
19  muzazane itungo ritagira inenge, cyaba ikimasa cyangwa isekurume y’intama ikiri nto cyangwa isekurume y’ihene, kugira ngo mwemerwe.
20  Ntimukazane itungo ryose rifite ubusembwa, kuko ritazatuma mwemerwa.
21  “‘Kandi umuntu nazanira Yehova igitambo gisangirwa cyo guhigura umuhigo cyangwa ari ituro atanze ku bushake, kizabe ari itungo ritagira inenge akuye mu bushyo cyangwa mu mukumbi, kugira ngo yemerwe. Rizabe ridafite ubusembwa ubwo ari bwo bwose.
22  Ntimuzature Yehova itungo rihumye cyangwa iryavunitse cyangwa irifite ibisebe cyangwa amasununu cyangwa ibikoko cyangwa ibihushi. Ntimukagire na rimwe muri ayo matungo mushyira ku gicaniro, ngo muritambire Yehova ho igitambo gikongorwa n’umuriro.
23  Ikimasa cyangwa intama bifite urugingo rusumba urundi cyangwa rugufi kurusha urundi, mushobora kubitanga ho ituro ritangwa ku bushake. Ariko nimubitanga ho ituro ryo guhigura umuhigo, iryo turo ntirizemerwa.
24  Ntimugature Yehova itungo rifite amabya yahombanye cyangwa yamenetse cyangwa iryakonwe, kandi mu gihugu cyanyu ntimuzature amaturo nk’ayo.
25  Umunyamahanga natanga itungo rimeze nk’ayo, ntimukaritambe ngo ribe ibyokurya by’Imana yanyu, kuko riba rifite inenge. Rifite ubusembwa muri ryo. Ntirizemerwa.’”
26  Yehova yongera kubwira Mose ati
27  “nihavuka ikimasa cyangwa isekurume y’intama cyangwa ihene, bizamarane na nyina iminsi irindwi. Ariko guhera ku munsi wa munani, bishobora gutambwa ho igitambo gikongorwa n’umuriro giturwa Yehova kandi akacyemera.
28  Ntihakagire itungo ryo mu bushyo cyangwa iryo mu mukumbi mubagana n’iryaryo ku munsi umwe.
29  “Nimutambira  Yehova igitambo cy’ishimwe, muzagitambe kugira ngo mwemerwe.
30  Kizaribwe kuri uwo munsi. Ntimuzagire ibyo musigaza ngo bigeze mu gitondo. Ndi Yehova.
31  “Mujye mukomeza amategeko yanjye muyakurikize. Ndi Yehova.
32  Ntimugahumanye izina ryanjye ryera; ahubwo ngomba kwezwa mu Bisirayeli. Ni jyewe Yehova ubeza,
33  ubavanye mu gihugu cya Egiputa kugira ngo mbabere Imana. Ndi Yehova.”
6  Nuko Yehova abwira Mose ati
2  “umuntu nakora icyaha cyo guhemukira Yehova abeshya mugenzi we ku birebana n’ibyo yamubikije cyangwa yamuragije cyangwa ibyo yamwibye, cyangwa akamunyaga utwe amuriganyije,
3  cyangwa akabona ikintu mugenzi we yari yabuze ariko ntavugishe ukuri, ndetse akarahira abeshya avuga ko muri ibyo byose ari umwere,
4  nahamwa n’icyaha akagibwaho n’urubanza, azagarure ibyo yibye cyangwa ibyo yanyaze mugenzi we amuriganyije, cyangwa ibyo yabikijwe cyangwa yaragijwe cyangwa ibyo yabonye byari byarabuze,
5  cyangwa ikindi kintu cyose ashobora kuba yararahiriye abeshya. Azarihe ibingana n’ibyo bintu byose nta kibuzeho, kandi azongereho kimwe cya gatanu cy’agaciro kabyo. Umunsi yahamwe n’icyaha, azahite abiriha nyirabyo.
6  Azatange igitambo cyo gukuraho urubanza rw’icyaha, azanire Yehova imfizi y’intama itagira inenge akuye mu mukumbi maze ayihe umutambyi. Izabe ifite agaciro k’igitambo cyo gukuraho urubanza rw’icyaha.
7  Umutambyi azamutangire impongano imbere ya Yehova, bityo ababarirwe ikintu cyose yaba yarakoze kigatuma abarwaho icyaha.”
8  Yehova akomeza kubwira Mose ati
9  “tegeka Aroni n’abahungu be uti ‘aya ni yo mategeko azakurikizwa mu gutamba igitambo gikongorwa n’umuriro: igitambo gikongorwa n’umuriro kizajye kirara ku muriro wo ku gicaniro ijoro ryose kigeze mu gitondo, kandi umuriro wo ku gicaniro uzajye uhora waka.
10  Umutambyi azambare imyambaro ye akorana umurimo, yambare n’ikabutura. Hanyuma ayore ivu ririmo urugimbu ry’ibitambo bikongorwa n’umuriro byoserezwa ku gicaniro buri gihe, arishyire iruhande rw’igicaniro.
11  Azakuremo ya myambaro yambare indi, maze afate ivu ririmo urugimbu arijyane inyuma y’inkambi ahantu hadahumanye.
12  Umuriro wo ku gicaniro ujye uhora waka; ntukigere uzima. Buri gitondo umutambyi ajye awushyiramo inkwi hanyuma azishyireho igitambo gikongorwa n’umuriro, kandi yoserezeho urugimbu rw’igitambo gisangirwa.
13  Umuriro ujye uhora waka ku gicaniro. Ntukigere uzima.
14  “‘Aya ni yo mategeko azakurikizwa mu birebana n’ituro ry’ibinyampeke: mwebwe bene Aroni mujye muzanira Yehova iryo turo, imbere y’igicaniro.
15  Kuri iryo turo ry’ibinyampeke, umwe muri bo azafateho ifu inoze yuzuye urushyi, afate no ku mavuta yaturanywe na yo, afate n’ububani bwose bwaturanywe n’iryo turo, abyosereze ku gicaniro bibe urwibutso, impumuro nziza icururutsa Yehova.
16  Ibizasigara kuri iryo turo bizaribwe na Aroni n’abahungu be. Bazabikoremo utugati tudasembuwe, baturire ahera. Utwo tugati bazaturire mu rugo rw’ihema ry’ibonaniro.
17  Ntibazadukore turimo umusemburo. Uwo ni wo mugabane nabahaye mu maturo akongorwa n’umuriro. Ni ibintu byera cyane, kimwe n’igitambo gitambirwa ibyaha n’igitambo cyo gukuraho urubanza rw’icyaha.
18  Umugabo wese ukomoka kuri Aroni azaturyeho. Uwo ni umugabane wanyu n’abazabakomokaho kugeza ibihe bitarondoreka, uvanwa ku maturo akongorwa n’umuriro aturwa Yehova. Ikintu cyose kizabikoraho kizahinduka icyera.’”
19  Yehova akomeza kubwira Mose ati
20  “iri ni ryo turo Aroni n’abahungu be bazajya batura Yehova buri gihe ku munsi wo gusukwaho amavuta: bazajye batura kimwe cya cumi cya efa y’ifu inoze kibe ituro ry’ibinyampeke. Bazajye batura kimwe cya kabiri cyayo mu gitondo, ikindi bagiture ku mugoroba.
21  Iyo fu bazayivange n’amavuta bayiteke ku ipanu. Iryo turo uzarizane rivanze neza n’amavuta. Utwo tugati tw’ituro ry’ibinyampeke uzatumanyagure utuzane tube impumuro icururutsa Yehova.
22  Umutambyi, ni ukuvuga uwo mu bahungu be uzasukwaho amavuta akamusimbura, azadukore. Iryo ni itegeko ry’ibihe bitarondoreka. Azatwosereze Yehova tube ituro riturwa ryose uko ryakabaye.
23  Kandi ituro ry’ibinyampeke ryose umutambyi yateguye rijye riba ituro riturwa ryose uko ryakabaye. Ntirigomba kuribwa.”
24  Yehova yongera kubwira Mose ati
25  “bwira Aroni n’abahungu be uti ‘aya ni yo mategeko azakurikizwa mu gutamba igitambo gitambirwa ibyaha: igitambo gitambirwa ibyaha kijye kibagirwa imbere ya Yehova, aho babagira igitambo gikongorwa n’umuriro. Ni icyera cyane.
26  Umutambyi watambye icyo gitambo cy’ibyaha, ni we uzakiryaho. Azajye akirira ahera mu rugo rw’ihema ry’ibonaniro.
27  “‘Ikintu cyose kizakora ku nyama zacyo kizahinduka icyera, kandi nihagira umuntu utarukiriza amaraso yacyo ku myenda, iyo myenda yatarukiyeho amaraso uzayimesere ahera.
28  Nibagiteka mu nkono y’ibumba, bazayimene. Ariko nibagiteka mu nkono y’umuringa, bazayikube bayunyuguze n’amazi.
29  “‘Umugabo wese wo mu batambyi azakiryeho. Ni icyera cyane.
30  Ariko niba hari amaraso y’igitambo gitambirwa ibyaha yajyanywe ahera mu ihema ry’ibonaniro gutangwa ho impongano, icyo gitambo ntikizaribwe; kizatwikwe.
21  Yehova yongera kubwira Mose ati “vugana n’abatambyi bene Aroni ubabwire uti ‘ntihakagire uwiyandurisha intumbi y’umuntu wo mu bwoko bwe.
2  Ariko mwene wabo wa bugufi, yaba nyina cyangwa se, yaba umuhungu we cyangwa umukobwa we cyangwa umuvandimwe we,
3  cyangwa mushiki we ukiri isugi babana, akaba atarashyingirwa, ashobora kubiyandurisha.
4  Ntaziyandurishe umugore washakanye n’undi mugabo wo mu bwoko bwe ngo bitume ahumana.
5  Ntibaziyogosheshe ibiharanjongo cyangwa ngo biyogosheshe impera z’ubwanwa, kandi ntibakikebagure ku mubiri.
6  Bakwiriye kuba abera imbere y’Imana yabo, kandi ntibakanduze izina ry’Imana yabo kuko ari bo batambira Yehova ibitambo bikongorwa n’umuriro, ibyokurya by’Imana yabo; bajye baba abera.
7  Ntibagashakane n’indaya cyangwa umukobwa utakiri isugi, cyangwa umugore watanye n’umugabo we, kuko umutambyi ari uwera imbere y’Imana.
8  Nuko rero uzeze umutambyi, kuko ari we utambira Imana yawe ibyokurya. Ajye aba uwera imbere yawe, kuko jyewe Yehova ubeza ndi uwera.
9  “‘Umukobwa w’umutambyi niyihumanya akora igikorwa cyo gusambana, azaba ahumanyije se. Uwo mukobwa azicwe atwikwe.
10  “‘Uzaba umutambyi mukuru mu bavandimwe be agasukwa amavuta yera ku mutwe, akuzuzwa ububasha mu biganza kandi akambara imyambaro y’abatambyi, ntazahirimbize umusatsi we cyangwa ngo ashishimure imyambaro ye.
11  Ntazegere intumbi y’umuntu uwo ari we wese; ntaziyandurishe se cyangwa nyina.
12  Nanone ntazasohoke mu ihema kandi ntazahumanye ihema ry’Imana ye, kuko yasutsweho amavuta yera y’Imana ye, ikimenyetso cyera cy’uko yayiyeguriye. Ndi Yehova.
13  “‘Azarongore umukobwa w’isugi.
14   Ntazarongore umupfakazi, cyangwa umugore watanye n’umugabo we, cyangwa umukobwa utakiri isugi cyangwa indaya. Ahubwo azarongore umukobwa w’isugi wo mu bwoko bwe.
15  Ntazahumanye urubyaro rwe mu bwoko bwe, kuko ndi Yehova umweza.’”
16  Yehova akomeza kubwira Mose ati
17  “bwira Aroni uti ‘mu bazagukomokaho bose, ntihazagire umugabo ufite ubusembwa uza gutamba ibyokurya by’Imana ye.
18  Umuntu ufite ubusembwa ntazigire hafi ngo abitambe: yaba impumyi cyangwa uwaremaye cyangwa ufite izuru ry’ibibari cyangwa urugingo rusumba urundi,
19  cyangwa umuntu wavunitse ikirenge cyangwa ikiganza,
20  cyangwa ufite inyonjo cyangwa unanutse, cyangwa urwaye amaso cyangwa ibikoko, cyangwa ibihushi, cyangwa umenetse amabya.
21  Umugabo wese wo mu rubyaro rw’umutambyi Aroni ufite ubusembwa, ntazaze gutambira Yehova ibitambo bikongorwa n’umuriro. Afite ubusembwa. Ntakaze gutamba ibyokurya by’Imana ye.
22  Ariko ashobora kurya ku byokurya by’Imana ye bikuwe ku bintu byera cyane cyangwa ibyera.
23  Icyakora ntazinjire ngo yegere umwenda ukingiriza, kandi ntazegere igicaniro kuko afite ubusembwa. Ntazahumanye ihema ryanjye kuko ari jye Yehova ubeza.’”
24  Nuko Mose abibwira Aroni n’abahungu be n’Abisirayeli bose.
25  Yehova yongera kuvugana na Mose ku musozi wa Sinayi, aramubwira ati
2  “vugana n’Abisirayeli, ubabwire uti ‘nimugera mu gihugu ngiye kubaha, icyo gihugu kizajye kiziririza Yehova isabato.
3  Mu myaka itandatu muzajye mubiba imbuto mu mirima yanyu, kandi mu myaka itandatu muzajye mukonora inzabibu zanyu, musarure n’ibyeze muri iyo mirima.
4  Ariko umwaka wa karindwi uzabe uw’isabato y’ubutaka, umwaka wihariye w’ikiruhuko, isabato ya Yehova. Ntimuzabibe imbuto mu butaka bwanyu kandi ntimuzakonore inzabibu zanyu.
5  Ibizimeza ku mbuto zasigaye mu murima wawe ntukabisarure, kandi inzabibu zizera ku mizabibu idakonoye ntuzazisarure. Ni umwaka wihariye w’ikiruhuko ku butaka.
6  Ibizimeza mu mirima yanyu muri uwo mwaka w’isabato y’ubutaka, bizababere ibyokurya, wowe n’umugaragu wawe n’umuja wawe n’umukozi ukorera ibihembo n’umwimukira, abaje gutura iwanyu ari abimukira,
7  n’itungo ryawe n’inyamaswa. Ibizimeza mu mirima yawe byose bizababere ibyokurya.
8  “‘Muzabare amasabato arindwi y’imyaka, imyaka irindwi incuro ndwi, ku buryo ayo masabato arindwi y’imyaka azaba angana n’imyaka mirongo ine n’icyenda.
9  Mu kwezi kwa karindwi, ku munsi wako wa cumi, ari wo munsi w’impongano, muzavuze ihembe mu ijwi riranguruye, murivugirize mu gihugu cyanyu cyose.
10  Umwaka wa mirongo itanu muzaweze, mutangaze ko abaturage bo mu gihugu bose bahawe umudendezo. Uzababere umwaka wa Yubile. Buri wese azasubire muri gakondo ye no mu muryango we.
11  Uwo mwaka wa mirongo itanu uzababere uwa Yubile. Ntimuzabibe kandi ntimuzasarure ibizimeza ku mbuto zasigaye mu murima cyangwa ngo musarure inzabibu zizera ku mizabibu idakonoye.
12  Ni umwaka wa Yubile; uzababere uwera. Mushobora kurya ku byo mu mirima yanyu bizaba byimejeje mu butaka.
13  “‘Muri uwo mwaka wa Yubile, buri wese azasubire muri gakondo ye.
14  Nugurisha mugenzi wawe ikintu cyangwa ukagira icyo umuguraho, ntihazagire uriganya undi.
15  Nugura isambu ya mugenzi wawe, igiciro cyayo kijye gikurikiza umubare w’imyaka ishize Yubile ibaye. Na we kandi azajye akwaka ikiguzi akurikije incuro uzasarura uwo murima.
16  Nihaba hasigaye imyaka myinshi, igiciro cyawo kiziyongera; nihaba hasigaye imyaka mike, igiciro cyawo kizagabanuka, kuko azaba awukugurishije akurikije incuro uzawusaruramo.
17  Ntihazagire uriganya mugenzi we, kandi ujye utinya Imana yawe, kuko ndi Yehova Imana yanyu.
18  Mujye mukurikiza amategeko yanjye kandi mukomeze amateka yanjye muyasohoze. Ni bwo muzatura mu gihugu mufite umutekano.
19  Igihugu kizaberera umwero wacyo murye muhage kandi mukibemo mufite umutekano.
20  “‘Ahari mwavuga muti “none se mu mwaka wa karindwi tuzatungwa n’iki, ko tutazabiba kandi ntidusarure?”
21  Mu mwaka wa gatandatu nzabaha umugisha, imirima yanyu yere umusaruro w’imyaka itatu.
22  Mu mwaka wa munani muzabiba, ariko muzakomeza gutungwa n’ibyo mwasaruye mbere mugeze mu mwaka wa cyenda. Mbere y’uko undi musaruro uboneka, muzaba mutunzwe n’ibyeze mbere.
23  “‘Ntihazagire ugurisha isambu ye burundu, kuko ubutaka ari ubwanjye. Kuri jye, mutuye muri iki gihugu muri abimukira.
24  Aho muzaba mutuye hose mu gihugu nzabaha, muzatange uburenganzira bwo kugaruza isambu yagurishijwe.
25  “‘Umwisirayeli nakena akagurisha isambu ye, umucunguzi ufitanye na we isano ya bugufi, azaze yongere agure iyo sambu umuvandimwe we yagurishije.
26  Nabura umucungura ariko akabona amafaranga yo kuyicungura,
27  azabare imyaka ishize ayigurishije, hanyuma amafaranga asigaye ayasubize uwayiguze, maze asubirane isambu ye.
28  “‘Ariko natabona amafaranga ahagije yo gusubiza uwayiguze, izakomeze kuba iy’uwayiguze kugeza mu mwaka wa Yubile. Uwaguze iyo sambu azayitange mu mwaka wa Yubile, nyirayo ayisubirane.
29  “‘Umuntu nagurisha inzu iri mu mugi ugoswe n’inkuta, azamare umwaka afite uburenganzira bwo kuyicungura uhereye igihe yayigurishirije; azamare umwaka wose afite uburenganzira bwo kuyicungura.
30  Ariko uwo mwaka wose nushira adashoboye kuyigaruza, iyo nzu iri mu mugi ugoswe n’inkuta izatwarwe n’uwayiguze, ibe iye burundu we n’abazamukomokaho bose. Na Yubile nigera ntazayitange.
31  Ariko amazu yo mu midugudu itagoswe n’inkuta azabarwe nk’imirima yo mu gihugu. Uburenganzira bwo kuyacungura ntibugira igihe burangirira. Umwaka wa Yubile nugera, ayo mazu ajye asubizwa bene yo.
32  “‘Ku birebana n’imigi y’Abalewi, bazahorane uburenganzira bwo gucungura amazu yo mu migi yabo, kugeza ibihe bitarondoreka.
33  Niba inzu y’Umulewi itabonye uyigaruza, iyo nzu ye yagurishije iri mu mugi, izongera kuba iye mu mwaka wa Yubile, kuko amazu yo mu migi y’Abalewi ari yo mugabane bahawe mu Bisirayeli.
34  Nanone amasambu akikije imigi yabo ntazagurishwe, kuko ari gakondo yabo kugeza ibihe bitarondoreka.
35  “‘Umwisirayeli nakenera iruhande rwawe akaba atishoboye, uzamufashe akomeze kubaho nk’uko wafasha uwaje gutura iwanyu ari umwimukira.
36  Ntuzamwake inyungu cyangwa ngo umwishyuze ibirenze, ahubwo ujye utinya Imana yawe, kugira ngo mugenzi wawe na we akomeze kubaho.
37  Ntukamugurize amafaranga ngo umwake inyungu, kandi ntukamuhe ibyokurya witeze ko azakwishyura ibirenze.
38  Ndi Yehova Imana yanyu yabakuye mu gihugu cya Egiputa kugira ngo mbahe igihugu cy’i Kanani, mumenye ko ndi Imana yanyu.
39  “‘Umwisirayeli nakenera iruhande rwawe akagusaba ko umugura, ntuzamukoreshe nk’umucakara.
40  Azakubere nk’umukozi ukorera ibihembo, nk’umwimukira. Azagukorere kugeza ku mwaka wa Yubile.
41  Uwo mwaka nugera azave iwawe, we n’abana be, asubire mu muryango we; azasubire muri gakondo ya ba sekuruza.
42  Abisirayeli ni abagaragu banjye nakuye mu gihugu cya Egiputa. Ntibazigurishe nk’uko umugaragu agurishwa.
43  Ntuzamukandamize ngo umutwaze igitugu, ahubwo uzatinye Imana yawe.
44  Umugaragu n’umuja wawe uzabakure mu mahanga abakikije. Muri ayo mahanga ni ho muzagura abagaragu n’abaja.
45  Nanone mushobora kubagura mu bana b’abimukira batuye muri mwe, ndetse no mu miryango y’ababakomotseho bavukiye mu gihugu cyanyu. Bazabe umutungo wanyu.
46  Muzabarage abana muzabyara babe umutungo wabo kugeza ibihe bitarondoreka; muzabagire abagaragu banyu. Ariko muri mwe Abisirayeli, ntihazagire utwaza igitugu umuvandimwe we.
47  “‘Ariko umwimukira naba umukungu, naho umuvandimwe wawe w’Umwisirayeli agakena, akigurisha kuri uwo mwimukira utuye muri mwe cyangwa kuri umwe mu bagize umuryango w’uwo mwimukira,
48  namara kwigurisha azakomeza kugira uburenganzira bwo gucungurwa. Umwe mu bo bava inda imwe ashobora kongera kumugura.
49  Nanone, se wabo cyangwa mwene se wabo cyangwa mwene wabo wa bugufi basangiye amaraso, ashobora kongera kumugura. “‘Ndetse na we naramuka agize amikoro, azicungure.
50  Azabarane n’uwamuguze bahereye ku mwaka yamwigurishijeho kugeza ku mwaka wa Yubile, kandi amafaranga yigurishije azahwane n’umubare w’iyo myaka. Igihe cyose azaba akimukorera, azamufate nk’umukozi ukorera ibihembo.
51  Niba hasigaye imyaka myinshi ngo Yubile igere, azishyure amafaranga ahwanye n’iyo myaka kugira ngo yicungure.
52  Ariko niba hasigaye imyaka mike ngo umwaka wa Yubile ugere, azabare umubare w’iyo myaka, yishyure amafaranga ahwanye na yo kugira ngo yicungure.
53  Uko umwaka ushize undi ugataha, ajye akomeza kumufata nk’umukozi ukorera ibihembo. Ntuzemere ko amutwaza igitugu.
54  Ariko niba ibyo bidashobotse ngo yicungure, umwaka wa Yubile nugera we n’abana be bazabarekure bigendere.
55  “‘Abisirayeli ni abagaragu banjye. Ni abagaragu banjye nikuriye mu gihugu cya Egiputa. Ndi Yehova Imana yanyu.
13  Yehova abwira Mose na Aroni ati
2  “umuntu nasesa ibintu ku mubiri cyangwa hakazaho igikoko cyangwa akagira amabara ku ruhu ameze nk’ibibembe, bazamushyire Aroni umutambyi cyangwa umwe mu bahungu be b’abatambyi.
3  Umutambyi azasuzume iyo ndwara y’uruhu. Niba ubwoya bwaho bwarahindutse umweru kandi iyo ndwara ikaba igaragara ko yageze imbere mu ruhu, iyo izaba ari indwara y’ibibembe. Umutambyi namara kubisuzuma, azatangaze ko uwo muntu ahumanye.
4  Ariko niba ibara ryo ku ruhu ari umweru kandi bikaba bigaragara ko ubwo burwayi butageze imbere mu ruhu, n’ubwoya bwaho bukaba butarahindutse umweru, umutambyi azamuhe akato amare iminsi irindwi.
5  Umutambyi azongere amusuzume ku munsi wa karindwi. Niba bigaragara ko iyo ndwara yagumye uko iri ntifate ahandi ku ruhu, umutambyi azongere amuhe akato indi minsi irindwi.
6  “Ku munsi wa karindwi, umutambyi azongere amusuzume ku ncuro ya kabiri. Nasanga indwara ye yaroroshye kandi ikaba itarafashe ahandi ku ruhu, azatangaze ko uwo muntu adahumanye. Kizaba ari igikoko. Azamese imyambaro ye; azaba adahumanye.
7  Ariko niba icyo gikoko cyarafashe n’ahandi ku ruhu nyuma yo kwiyereka umutambyi ngo arebe ko adahumanye, azongere yiyereke umutambyi.
8  Umutambyi azamusuzume. Nasanga icyo gikoko cyarafashe n’ahandi ku ruhu, azatangaze ko ahumanye. Bizaba ari ibibembe.
9  “Nihagira umuntu urwara ibibembe bazamushyire umutambyi.
10  Uwo mutambyi azamusuzume. Nasanga uwo muntu yasheshe ibintu by’umweru ku mubiri kandi ubwoya bwaho bukaba bwarahindutse umweru, kandi ibyo bintu yasheshe bikaba byacitsemo ibisebe,
11  ibyo bizaba ari ibibembe bidakira biri ku mubiri we. Umutambyi azatangaze ko uwo muntu ahumanye. Ntazamuhe akato kuko ahumanye.
12  Niba ibibembe bisheshe ku ruhu, umutambyi akabona byarasheshe ku mubiri hose uhereye ku mutwe ukageza ku birenge,
13  kandi umutambyi yasuzuma akabona ibibembe byarasheshe umubiri wose, azatangaze ko uwo muntu adahumanye. Umubiri we wose wabaye umweru; ntahumanye.
14  Ariko umunsi hajeho igisebe, azaba ahumanye.
15  Umutambyi azasuzume icyo gisebe maze atangaze ko uwo muntu ahumanye. Igisebe kiba gihumanye. Ni ibibembe.
16  Icyakora icyo gisebe nigikira kigahinduka umweru, azaze yiyereke umutambyi.
17  Umutambyi azamusuzume kandi nasanga ahari igisebe hahindutse umweru, azatangaze ko hadahumanye. Uwo muntu azaba adahumanye.
18  “Ikibyimba nikiza ku mubiri hanyuma kigakira,
19  maze mu nkovu y’icyo kibyimba hagasesamo ibintu by’umweru cyangwa hakazamo akabara k’umutuku werurutse, azajye kwiyereka umutambyi.
20  Umutambyi azamusuzume. Uwo mutambyi nasanga ako kabara gasa naho kageze imbere mu ruhu kandi ubwoya bwaho bukaba bwarahindutse umweru, azatangaze ko uwo muntu ahumanye. Izaba ari indwara y’ibibembe yatungukiye mu kibyimba.
21  Ariko umutambyi nagasuzuma agasanga nta bwoya bw’umweru bukariho kandi katari imbere mu ruhu, ahubwo kakaba kagenda gasibangana, azamuhe akato iminsi irindwi.
22  Ariko niba ako kabara kagenda gakwira ahandi ku mubiri, umutambyi azatangaze ko uwo muntu ahumanye. Bizaba ari ibibembe.
23  Ariko niba ako kabara katariyongereye ngo gakwire ahandi, kizaba ari ikibyimba cyongeye kuhatungukira. Umutambyi azatangaze ko uwo muntu adahumanye.
24  “Umuntu nashya akagira inkovu maze muri iyo nkovu hakazamo ibara ry’umutuku werurutse cyangwa iry’umweru,
25  umutambyi azasuzume iryo bara. Niba ubwoya bwo muri iryo bara bwarahindutse umweru kandi iryo bara rikaba ryarageze imbere mu ruhu, bizaba ari ibibembe byatungukiye mu nkovu. Umutambyi azatangaze ko uwo muntu ahumanye. Iyo izaba ari indwara y’ibibembe.
26  Ariko umutambyi nasuzuma iryo bara agasanga nta bwoya bw’umweru buririmo kandi rikaba ritaragera imbere mu ruhu, ahubwo rikaba rigenda risibangana, azahe uwo muntu akato iminsi irindwi.
27  Umutambyi azamusuzume ku munsi wa karindwi. Niba rigenda rikwira ahandi ku mubiri, umutambyi azatangaze ko uwo muntu ahumanye. Izaba ari indwara y’ibibembe.
28  Ariko niba iryo bara ritariyongereye ngo rikwire n’ahandi ku ruhu, ahubwo rikaba rigenda risibangana, izaba ari inkovu yabyimbye. Umutambyi azatangaze ko uwo muntu adahumanye, kuko kizaba ari ikibyimba cyatungukiye mu nkovu.
29  “Umugabo cyangwa umugore nafatwa n’ibibembe, bikamufata mu mutwe cyangwa ku kananwa,
30  umutambyi azasuzume ubwo burwayi. Nabona iyo ndwara igaragara ko yageze imbere mu ruhu, kandi ubwoya bwaho bukaba bwarahindutse umuhondo kandi bwarapfutse, umutambyi azatangaze ko uwo muntu ahumanye. Iyo izaba ari indwara yo gupfuka ubwoya. Ni ibibembe bifata mu mutwe cyangwa ku kananwa.
31  Ariko umutambyi nasuzuma iyo ndwara yo gupfuka ubwoya akabona itarageze imbere mu ruhu kandi aho yafashe hakaba hatari ubwoya bw’umukara, azahe akato uwo muntu urwaye iyo ndwara amare iminsi irindwi.
32  Ku munsi wa karindwi, umutambyi azongere asuzume iyo ndwara. Niba iyo ndwara yo gupfuka ubwoya itarafashe n’ahandi ku ruhu, aho yafashe hakaba hatarameze ubwoya bw’umuhondo kandi uko bigaragara ikaba itarageze imbere mu ruhu,
33  uwo muntu aziyogosheshe; ariko ntaziyogosheshe aho iyo ndwara yo gupfuka ubwoya yafashe. Hanyuma umutambyi azongere ahe akato uwo muntu urwaye indwara yo gupfuka ubwoya, amare indi minsi irindwi.
34  “Ku munsi wa karindwi, umutambyi azongere asuzume iyo ndwara yo gupfuka ubwoya. Niba iyo ndwara itarafashe n’ahandi ku ruhu kandi uko bigaragara ikaba itarageze imbere mu ruhu, umutambyi azatangaze ko uwo muntu adahumanye. Uwo muntu azamese imyenda ye; azaba adahumanye.
35  Ariko niba iyo ndwara yo gupfuka ubwoya yarafashe n’ahandi ku ruhu nyuma yo kwiyereka umutambyi ngo arebe ko adahumanye,
36  umutambyi azamusuzume. Niba iyo ndwara yo gupfuka ubwoya yarafashe n’ahandi ku ruhu, umutambyi ntazirirwe asuzuma niba aho yafashe harameze ubwoya bw’umuhondo; uwo muntu azaba ahumanye.
37  Ariko niba asuzumye agasanga iyo ndwara yo gupfuka ubwoya itariyongereye kandi hakaba harameze ubwoya bw’umukara, iyo ndwara izaba yarakize. Uwo muntu azaba adahumanye, kandi umutambyi azatangaze ko adahumanye.
38  “Niba ku ruhu rw’umugabo cyangwa urw’umugore hajeho ibibara by’umweru,
39  umutambyi azamusuzume. Niba ibyo bibara byo ku ruhu rwe ari umweru w’ikigina, bizaba ari ibintu bitagize icyo bitwaye yasheshe ku ruhu. Azaba adahumanye.
40  “Umusatsi nutangira kugenda ushira ku mutwe w’umugabo, bizaba ari uruhara. Azaba adahumanye.
41  Umusatsi nushira ku mutwe ahagana imbere, ruzaba ari uruhara rw’imbere; azaba adahumanye.
42  Ariko narwara ibintu by’umutuku werurutse mu ruhara rwo mu gitwariro cyangwa urw’imbere, ibyo bizaba ari ibibembe bitungukiye mu ruhara rwo mu gitwariro cyangwa urw’imbere.
43  Umutambyi azamusuzume; nasanga yasheshe ibintu by’umutuku werurutse mu ruhara rwo mu gitwariro cyangwa urw’imbere, ibyo bintu bikaba bisa n’ibibembe byo ku ruhu,
44  azaba ari umubembe kandi azaba ahumanye. Umutambyi azatangaze ko uwo muntu ahumanye. Uburwayi bwe buzaba bwaramufashe ku mutwe.
45  Umubembe urwaye iyo ndwara ajye yambara imyenda ishishimuye, ahirimbize umusatsi kandi atwikire ubwanwa bwo hejuru y’umunwa, arangurure ati ‘ndahumanye, ndahumanye.’
46  Iminsi yose akirwaye iyo ndwara azaba ahumanye. Arahumanye. Azabe ukwe inyuma y’inkambi.
47  “Indwara y’ibibembe niza mu mwenda, ikaza mu mwenda w’ubwoya cyangwa umwenda w’ubudodo,
48  cyangwa mu budodo buhagaritse, cyangwa mu budodo butambitse bw’umwenda w’ubudodo cyangwa uw’ubwoya, cyangwa ikaza mu ruhu cyangwa mu kintu cyose gikozwe mu ruhu,
49  maze ibintu bisa n’umuhondo uvanze n’icyatsi kibisi cyangwa bisa n’umutuku bikaza muri uwo mwenda cyangwa mu ruhu cyangwa mu budodo buhagaritse cyangwa mu budodo butambitse cyangwa mu kintu cyose gikozwe mu ruhu, iyo izaba ari indwara y’ibibembe. Icyo kintu kizerekwe umutambyi.
50  Umutambyi azasuzume iyo ndwara, maze icyo kintu agishyire ukwacyo kimare iminsi irindwi.
51  Ku munsi wa karindwi nasuzuma icyo kintu agasanga iyo ndwara yarakwiriye muri uwo mwenda cyangwa mu budodo buhagaritse cyangwa mu budodo butambitse cyangwa mu ruhu, icyo urwo ruhu rwaba rwaragenewe gukoreshwa cyose, iyo izaba ari indwara y’ibibembe byandura. Icyo kintu kizaba gihumanye.
52  Azatwike umwenda w’ubwoya cyangwa umwenda w’ubudodo, cyangwa ikintu cyose gikozwe mu ruhu cyafashwe n’iyo ndwara, kuko ibyo ari ibibembe byandura. Icyo kintu kizatwikwe.
53  “Ariko umutambyi nasuzuma agasanga iyo ndwara itarafashe n’ahandi kuri uwo mwenda cyangwa mu budodo buhagaritse cyangwa mu budodo butambitse, cyangwa ku kintu cyose gikozwe mu ruhu,
54  icyo gihe nabwo umutambyi azategeke ko bamesa icyo kintu cyafashwe n’iyo ndwara, bongere bagishyire ukwacyo ubwa kabiri, kimare iminsi irindwi.
55  Icyo kintu nikimara kumeswa, umutambyi azasuzume iyo ndwara. Nasanga nta cyo yahindutseho ariko itarakwiriye ngo ifate n’ahandi, icyo kintu kizaba gihumanye. Uzagitwike. Kizaba cyarariwe ku ruhande rw’imbere n’urw’inyuma.
56  “Ariko nyuma y’uko icyo kintu kimeswa, umutambyi nasuzuma agasanga iyo ndwara yaragiye ikira, agace kafashwe n’iyo ndwara ko kuri uwo mwenda cyangwa ku ruhu cyangwa ku budodo buhagaritse cyangwa ubutambitse, azagace agakureho.
57  Iyo ndwara niyongera kugaragara mu mwenda cyangwa mu budodo buhagaritse cyangwa mu budodo butambitse cyangwa mu kintu cyose gikozwe mu ruhu, izaba yongeye kugaruka. Uzatwike ikintu cyose cyafashwe n’iyo ndwara.
58  Umwenda cyangwa ubudodo buhagaritse cyangwa ubutambitse cyangwa ikintu cyose gikozwe mu ruhu uzamesa, iyo ndwara nigishiramo uzongere ukimese ubwa kabiri; kizaba kidahumanye.
59  “Iryo ni ryo tegeko uzajya ukurikiza wemeza niba umwenda w’ubwoya cyangwa uw’ubudodo, cyangwa ubudodo buhagaritse cyangwa ubudodo butambitse, cyangwa ikintu cyose gikozwe mu ruhu gihumanye cyangwa kidahumanye.”
14  Yehova akomeza kubwira Mose ati
2  “iri ni ryo tegeko rizakurikizwa ku munsi wo kwemeza ko umubembe ahumanutse. Azashyikirizwe umutambyi.
3  Umutambyi azasohoke ajye inyuma y’inkambi amusuzume. Niba uwo mubembe yarakize indwara ye y’ibibembe,
4  umutambyi azategeke ko ashaka inyoni ebyiri nzima zidahumanye, ishami ry’igiti cy’isederi, ubudodo bw’umutuku na hisopu kugira ngo yiyeze.
5  Umutambyi azategeke ko inyoni imwe yicirwa hejuru y’ikibindi kirimo amazi meza.
6  Naho ya nyoni nzima yasigaye azayifate, afate na rya shami ry’igiti cy’isederi, ubudodo bw’umutuku na hisopu, maze abivike mu maraso ya ya nyoni yiciwe hejuru y’amazi meza.
7  Amaraso yayo azayaminjagire incuro ndwi ku muntu waje kwihumanuza ibibembe maze atangaze ko ahumanutse. Ya nyoni nzima azayirekure ijye mu gasozi.
8  “Wa muntu waje kwihumanuza azamese imyenda ye, yiyogoshe umubiri wose kandi yiyuhagire maze abe ahumanutse, hanyuma abone kwinjira mu nkambi. Azamare iminsi irindwi aba hanze y’ihema rye.
9  Ku munsi wa karindwi azogoshe umusatsi we wose n’ubwanwa n’ingohe. Azogoshe umubiri wose, amese imyenda ye kandi yiyuhagire; azaba ahumanutse.
10  “Ku munsi wa munani azafate amasekurume abiri y’intama akiri mato kandi atagira inenge, afate n’intama y’inyagazi itagira inenge, itarengeje umwaka, na bitatu bya cumi bya efa y’ifu inoze yo gutanga ho ituro ry’ibinyampeke rivanze n’amavuta, hamwe na logi y’amavuta.
11  Umutambyi utangaza ko uwo muntu ahumanutse azamujyane imbere ya Yehova ku muryango w’ihema ry’ibonaniro, ajyane n’ibyo bintu.
12  Umutambyi azafate isekurume y’intama imwe ikiri nto, ayitambe ho igitambo cyo gukuraho urubanza rw’icyaha, ayitambane na logi y’amavuta. Azabizunguze bibe ituro rizunguzwa imbere ya Yehova.
13  Azabagire ahantu hera iyo sekurume y’intama ikiri nto, aho babagira igitambo gitambirwa ibyaha n’igitambo gikongorwa n’umuriro, kuko igitambo cyo gukuraho urubanza rw’icyaha ari icy’umutambyi kimwe n’igitambo gitambirwa ibyaha. Ni icyera cyane.
14  “Umutambyi azafate ku maraso y’igitambo cyo gukuraho urubanza rw’icyaha, ayashyire ku gutwi kw’iburyo kwa wa muntu waje kwihumanuza, no ku gikumwe cy’ikiganza cye cy’iburyo no ku ino rinini ry’ikirenge cye cy’iburyo.
15  Umutambyi azafate kuri logi y’amavuta ayasuke ku kiganza cye cy’ibumoso.
16  Umutambyi azakoze urutoki rwe rw’iburyo muri ya mavuta ari ku kiganza cye cy’ibumoso, maze ayaminjagire incuro ndwi imbere ya Yehova.
17  Umutambyi azafate ku mavuta azaba asigaye ku kiganza cye ayashyire ku gutwi kw’iburyo kwa wa muntu waje kwihumanuza, no ku gikumwe cy’ikiganza cye cy’iburyo no ku ino rinini ry’ikirenge cye cy’iburyo aho yashyize amaraso y’igitambo cyo gukuraho urubanza rw’icyaha.
18  Amavuta azaba asigaye ku kiganza cy’umutambyi azayashyire ku mutwe wa wa muntu waje kwihumanuza, maze umutambyi amutangire impongano imbere ya Yehova.
19  “Umutambyi  azatambe igitambo gitambirwa ibyaha maze atangire impongano umuntu waje kwiyezaho guhumana kwe, hanyuma abage igitambo gikongorwa n’umuriro.
20  Umutambyi azatambe igitambo gikongorwa n’umuriro n’ituro ry’ibinyampeke, abyosereze ku gicaniro; umutambyi azamutangire impongano maze abe ahumanutse.
21  “Niba uwo muntu ari umukene akaba adafite ubushobozi bwo kubibona, azafate isekurume y’intama imwe ikiri nto yo gutamba ho igitambo cyo gukuraho urubanza rw’icyaha kugira ngo ibe ituro rizunguzwa maze imubere impongano, afate na kimwe cya cumi cya efa y’ifu inoze ivanze n’amavuta byo gutanga ho ituro ry’ibinyampeke na logi y’amavuta,
22  n’intungura ebyiri cyangwa ibyana by’inuma bibiri, akurikije uko ubushobozi bwe bungana, imwe ibe iy’igitambo gitambirwa ibyaha indi ibe iy’igitambo gikongorwa n’umuriro.
23  Nuko ku munsi wa munani azazizanire umutambyi imbere ya Yehova ku muryango w’ihema ry’ibonaniro, kugira ngo umutambyi yemeze ko ahumanutse.
24  “Umutambyi azafate isekurume y’intama ikiri nto y’igitambo cyo gukuraho urubanza rw’icyaha, afate na logi y’amavuta, abizunguze bibe ituro rizunguzwa imbere ya Yehova.
25  Umutambyi azabage ya sekurume y’intama ikiri nto y’igitambo cyo gukuraho urubanza rw’icyaha, afate ku maraso yayo ayashyire ku gutwi kw’iburyo kwa wa muntu waje kwihumanuza, no ku gikumwe cy’ikiganza cye cy’iburyo no ku ino rinini ry’ikirenge cye cy’iburyo.
26  Umutambyi azafate kuri ya mavuta ayasuke ku kiganza cye cy’ibumoso.
27  Azakoze urutoki rwe rw’iburyo muri ya mavuta ari ku kiganza cye cy’ibumoso, maze ayaminjagire incuro ndwi imbere ya Yehova.
28  Umutambyi azafate kuri ya mavuta ari ku kiganza cye ayashyire ku gutwi kw’iburyo kwa wa muntu waje kwihumanuza, no ku gikumwe cy’ikiganza cye cy’iburyo no ku ino rinini ry’ikirenge cye cy’iburyo, aho yashyize amaraso y’igitambo cyo gukuraho urubanza rw’icyaha.
29  Amavuta azaba asigaye ku kiganza cy’umutambyi azayashyire ku mutwe wa wa muntu waje kwihumanuza, kugira ngo amutangire impongano imbere ya Yehova.
30  “Azatambe imwe muri za ntungura cyangwa kimwe mu byana by’inuma, icyo azaba yashoboye kubona;
31  kimwe mu byo yashoboye kubona kizabe igitambo gitambirwa ibyaha ikindi kibe igitambo gikongorwa n’umuriro, abitangane n’ituro ry’ibinyampeke. Umutambyi azatangire impongano uwo muntu waje kwihumanuza imbere ya Yehova.
32  “Iryo ni ryo tegeko rirebana n’umuntu warwaye indwara y’ibibembe, ariko akaba adashobora kubona igitambo gisabwa kugira ngo umutambyi atangaze ko ahumanutse.”
33  Yehova abwira Mose na Aroni ati
34  “nimugera mu gihugu cy’i Kanani, icyo nzabaha ho gakondo, maze ngateza ibibembe inzu yo muri icyo gihugu mbaha ho gakondo,
35  nyir’iyo nzu azasange umutambyi amubwire ati ‘nabonye ibintu bimeze nk’ibibembe mu nzu yanjye.’
36  Umutambyi azategeke ko bakura ibintu byose muri iyo nzu mbere y’uko ayinjiramo ngo asuzume ibyo bibembe, kugira ngo atavuga ko ibintu byose biyirimo bihumanye. Nibamara kubikuramo azayinjiremo ayisuzume.
37  Nareba ibyo bibembe agasanga byarafashe mu nkuta z’inzu, bifite ibara ry’umutuku cyangwa umuhondo uvanze n’icyatsi kibisi, kandi bikaba bisa n’ibiri imbere mu rukuta,
38  umutambyi azasohoke ajye ku muryango w’iyo nzu ayifunge, imare iminsi irindwi.
39  “Ku munsi wa karindwi umutambyi azagaruke ayisuzume. Nasanga ibibembe byarakwiriye ahandi mu nkuta z’iyo nzu,
40  azategeke ko basenya amabuye yafashwe n’ibibembe, maze bayajugunye inyuma y’umugi ahantu hahumanye.
41  Azategeke ko bahomora ibumba rihomye ku nkuta hose imbere mu nzu, iryo bumba bahomoye barimene inyuma y’umugi ahantu hahumanye.
42  Bazafate andi mabuye bayubakishe aho bashenye ya yandi bataye. Umutambyi azategeke ko bafata irindi bumba, barihomeshe iyo nzu.
43  “Ariko ibibembe nibyongera gutunguka muri iyo nzu nyuma yo gusenya amabuye ayubatse no guhomora ibumba riyihomye,
44  umutambyi azinjire muri iyo nzu ayisuzume. Nasanga ibibembe byarafashe n’ahandi, bizaba ari ibibembe byandura biri muri iyo nzu. Iyo nzu izaba ihumanye.
45  Azategeke ko iyo nzu isenywa, amabuye yayo n’ibiti byayo n’ibumba ryayo ryose bijyanwe inyuma y’umugi ahantu hahumanye.
46  Ariko umuntu wese uzinjira muri iyo nzu igihe izaba igifunze, azaba ahumanye ageze nimugoroba;
47  kandi umuntu wese uzaryama muri iyo nzu azamese imyenda ye, n’umuntu wese uzayiriramo azamese imyenda ye.
48  “Ariko nibamara guhoma iyo nzu umutambyi akaza kuyisuzuma agasanga ibibembe bitaragize ahandi bifata, azatangaze ko iyo nzu idahumanye, kuko ibibembe bizaba byarakize.
49  Umutambyi najya gukora umuhango wo kweza iyo nzu, azafate inyoni ebyiri, ishami ry’isederi, ubudodo bw’umutuku na hisopu.
50  Azafate inyoni imwe ayicire hejuru y’ikibindi kirimo amazi meza.
51  Azafate ishami ry’igiti cy’isederi, hisopu, ubudodo bw’umutuku na ya nyoni nzima, maze abivike mu maraso ya ya nyoni yiciwe hejuru y’amazi meza, ayaminjagire ku nzu incuro ndwi.
52  Azakore umuhango wo kweza iyo nzu akoresheje amaraso y’iyo nyoni, ya mazi meza, ya nyoni nzima, ishami ry’isederi, hisopu n’ubudodo bw’umutuku.
53  Ya nyoni nzima azayirekure ijye inyuma y’umugi mu gasozi kandi ahongerere iyo nzu. Izaba ihumanutse.
54  “Iryo ni ryo tegeko rihereranye n’indwara y’ibibembe, indwara yo gupfuka ubwoya,
55  ibibembe bifata imyenda, ibibembe bifata inzu,
56  ibintu bisesa ku mubiri, ibikoko n’ibibara.
57  Muzajye murikurikiza mwemeza ko ikintu gihumanye cyangwa kidahumanye. Iryo ni ryo tegeko rihereranye n’ibibembe.”
19  Yehova yongera kubwira Mose ati
2  “vugana n’iteraniro ryose ry’Abisirayeli, ubabwire uti ‘mujye muba abantu bera kuko jyewe Yehova Imana yanyu ndi uwera.
3  “‘Buri wese muri mwe ajye yubaha se na nyina, kandi mujye mukomeza amasabato yanjye. Ndi Yehova Imana yanyu.
4  Ntimugahindukirire imana zitagira umumaro, kandi ntimuzicurire ibigirwamana. Ndi Yehova Imana yanyu.
5  “‘Nimutambira Yehova igitambo gisangirwa, muzagitambire kugira ngo mwemerwe.
6  Ku munsi mwatambyeho igitambo mujye muhita mukirya, mukirye no ku munsi ukurikiyeho. Ariko ibizasigara bikageza ku munsi wa gatatu bizajye bitwikwa.
7  Nikiramuka kiriwe ku munsi wa gatatu, kizaba cyangiritse. Ntikizemerwa.
8  Umuntu uzakiryaho azaryozwa icyaha cye kuko azaba ahumanyije ikintu cyera cya Yehova. Uwo muntu azicwe akurwe mu bwoko bwe.
9  “‘Nimusarura imyaka yeze mu gihugu cyanyu, ntimugasarure imyaka yo ku mbibi z’imirima yanyu ngo muyimareho, kandi ntimuzahumbe ibizaba byarasigaye.
10  Ntuzasarure inzabibu zizaba zarasigaye mu ruzabibu rwawe, kandi ntuzatoragure inzabibu zahungutse zikagwa hasi. Uzazisigire imbabare n’umwimukira. Ndi Yehova Imana yanyu.
11  “‘Ntimukibe kandi ntimukabeshye, kandi ntihakagire uriganya mugenzi we.
12  Ntimukarahire izina ryanjye mubeshya, kugira ngo udashyira ikizinga ku izina ry’Imana yawe. Ndi Yehova.
13  Ntukambure mugenzi wawe utwe umuriganyije, kandi ntukibe. Ntukararane ibihembo by’umukozi wagukoreye ngo ugeze mu gitondo.
14  “‘Ntukavume igipfamatwi kandi ntugashyire igisitaza imbere y’impumyi; ujye utinya Imana yawe. Ndi Yehova.
15  “‘Ntimukagire uwo murenganya mu rubanza. Ntukabere umukene cyangwa ngo utoneshe umuntu ukomeye. Ujye ucira mugenzi wawe urubanza rutabera.
16  “‘Ntukazererezwe mu bwoko bwawe no gusebanya. Ntugahagurukire kumena amaraso ya mugenzi wawe. Ndi Yehova.
17  “‘Ntukangire umuvandimwe wawe mu mutima. Ujye ucyaha mugenzi wawe, kugira ngo mwembi mutabarwaho icyaha.
18  “‘Ntukihorere cyangwa ngo urware inzika abo mu bwoko bwawe; ujye ukunda mugenzi wawe nk’uko wikunda. Ndi Yehova.
19  “‘Mujye mukomeza amategeko yanjye: ntukabangurire itungo ryawe ku ryo bidahuje ubwoko. Ntukabibe mu murima wawe imbuto z’ubwoko bubiri, kandi ntukambare umwenda uboshywe mu budodo bw’ubwoko bubiri buvanze.
20  “‘Umugabo naryamana n’umukobwa kandi uwo mukobwa akaba ari umuja warambagijwe n’undi mugabo, ariko akaba ataracunguwe cyangwa ngo ahabwe umudendezo, hazatangwe igihano. Ntibazicwe kuko uwo muja azaba atarahawe umudendezo.
21  Uwo mugabo azazanire Yehova igitambo cyo gukuraho urubanza rw’icyaha ku muryango w’ihema ry’ibonaniro. Azazane imfizi y’intama yo gutamba ho igitambo cyo gukuraho urubanza rw’icyaha.
22  Umutambyi azafate iyo mfizi y’intama yo gutamba ho igitambo cyo gukuraho urubanza rw’icyaha, ayimutangireho impongano imbere ya Yehova ku bw’icyaha yakoze; azababarirwa icyaha cye.
23  “‘Nimugera mu gihugu mugatera ibiti byera imbuto ziribwa, imbuto zabyo zizabe zihumanye nk’umuntu utarakebwe. Hazashire imyaka itatu zihumanye nk’umuntu utarakebwe. Ntizizaribwe.
24  Ariko mu mwaka wa kane, imbuto zabyo zose zizabe ikintu cyera cyo gutura Yehova ku munsi mukuru w’ibyishimo.
25  Mu mwaka wa gatanu muzarye imbuto zabyo, kugira ngo birusheho kuberera imbuto nyinshi. Ndi Yehova Imana yanyu.
26  “‘Ntimukagire icyo muryana n’amaraso. “‘Ntimukaraguze, kandi ntimugakore ibikorwa by’ubumaji.
27  “‘Ntimukajye mwiyogoshesha umusatsi wo ku mpande, kandi ntuziyogoshe impera z’ubwanwa.
28  “‘Ntimukikebagure mwiraburira umuntu wapfuye, kandi ntimukicishe imanzi. Ndi Yehova.
29  “‘Ntugateshe agaciro umukobwa wawe umuhindura indaya, kugira ngo igihugu kitazasambana maze kikuzura ubwiyandarike.
30  “‘Mujye muziririza amasabato yanjye, kandi mujye mwubaha ihema ryanjye ryera. Ndi Yehova.
31  “‘Ntimukajye mu bashitsi, kandi ntukajye gushaka abapfumu kugira ngo bataguhumanya. Ndi Yehova Imana yanyu.
32  “‘Ujye uhagurukira umuntu ufite imvi, wubahe umusaza kandi utinye Imana yawe. Ndi Yehova.
33  “‘Umwimukira natura muri mwe akaba umwimukira mu gihugu cyanyu, ntimuzamugirire nabi.
34  Umwimukira utuye muri mwe azababere nka kavukire wo muri mwe. Kandi ujye umukunda nk’uko wikunda, kuko namwe mwabaye abimukira mu gihugu cya Egiputa. Ndi Yehova Imana yanyu.
35  “‘Ntimugakoreshe uburiganya igihe muca imanza, igihe mupima uburebure n’uburemere cyangwa mupima ibisukika.
36  Mujye mugira iminzani itabeshya, mugire amabuye y’iminzani yujuje ibipimo, na efa na hini byuzuye. Ndi Yehova Imana yanyu, yabakuye mu gihugu cya Egiputa.
37  Muzakomeze amategeko yanjye yose n’amateka yanjye yose, kandi muzakore ibihuje na yo. Ndi Yehova.’”
24  Nuko Yehova abwira Mose ati
2  “tegeka Abisirayeli bagushakire amavuta meza y’imyelayo isekuye yo gushyira mu matara, kugira ngo ajye ahora yaka.
3  Aroni azajye ayatunganyiriza mu ihema ry’ibonaniro, inyuma y’umwenda ukingiriza aho isanduku y’Igihamya iri, kugira ngo ahore yakira imbere ya Yehova kuva nimugoroba kugeza mu gitondo. Iryo ni itegeko mwe n’abazabakomokaho muzakurikiza kugeza ibihe bitarondoreka.
4  Ajye ategura ayo matara ari ku gitereko gicuzwe muri zahabu itunganyijwe, kugira ngo ahore yakira imbere ya Yehova.
5  “Uzafate ifu inoze uyikoremo utugati cumi na tubiri dufite ishusho y’urugori. Buri kagati kazakorwe muri bibiri bya cumi bya efa y’ifu.
6  Utwo tugati uzadushyire imbere ya Yehova ku meza ayagirijweho zahabu itunganyijwe, ugerekeranye dutandatu ukwatwo n’utundi dutandatu ukwatwo.
7  Hejuru ya twa tugati tugerekeranye dutandatu dutandatu, uzashyireho ububani butunganyijwe bube urwibutso rw’utwo tugati, ituro rikongorwa n’umuriro riturwa Yehova.
8  Ajye ayitegura imbere ya Yehova kuri buri sabato. Iryo ni isezerano ry’ibihe bitarondoreka ngiranye n’Abisirayeli.
9  Izabe iya Aroni n’abahungu be kandi bajye bayirira ahera, kuko ari umugabane wera cyane w’umutambyi ukurwa ku maturo akongorwa n’umuriro aturwa Yehova. Iryo ni itegeko ry’ibihe bitarondoreka.”
10  Hari umuhungu wabyawe n’Umwisirayelikazi ariko wari ufite se w’Umunyegiputa. Nuko uwo muhungu wabyawe n’Umwisirayelikazi arasohoka ajya mu nkambi y’Abisirayeli, ahageze atangira kurwana n’Umwisirayeli.
11  Uwo muhungu wabyawe n’Umwisirayelikazi atangira gutuka izina ry’Imana no kurivuma. Nuko bamuzanira Mose. Nyina yitwaga Shelomiti, umukobwa wa Diburi wo mu muryango wa Dani.
12  Hanyuma baramufata baramukingirana, bategereza ko Yehova abaha amabwiriza asobanutse neza.
13  Yehova abwira Mose ati
14  “uwo muntu wavumye izina ry’Imana nimumujyane inyuma y’inkambi, abantu bose bamwumvise bamurambike ibiganza ku mutwe, maze iteraniro ryose rimutere amabuye.
15  Kandi ubwire Abisirayeli uti ‘umuntu wese uvuma Imana ye, azaryozwe icyaha cye.
16  Uzatuka izina rya Yehova wese azicwe. Iteraniro ryose rizamutere amabuye. Umwimukira cyangwa kavukire uzatuka izina ry’Imana azicwe.
17  “‘Uzakubita umuntu akamwica, na we azicwe.
18  Uzakubita itungo akaryica, azaririhe. Ubugingo buzarihwe ubundi.
19  Umuntu natera mugenzi we ubusembwa, ubwo busembwa yamuteye na we bazabumutere.
20  Kuvuna igufwa bihorerwe kuvunwa igufwa, ijisho rihorerwe irindi, iryinyo rihorerwe irindi. Ubusembwa bwose umuntu azatera undi na we bazabumutere.
21  Umuntu uzakubita itungo akaryica, azaririhe. Ariko uzakubita umuntu akamwica, uwo we azicwe.
22  “‘Muzagire itegeko rimwe ribagenga. Umwimukira azabe nka kavukire, kuko ndi Yehova Imana yanyu.’”
23  Nuko Mose abibwira Abisirayeli; bafata wa muntu wavumye izina ry’Imana bamujyana inyuma y’inkambi, bamutera amabuye. Nguko uko Abisirayeli bakoze ibyo Yehova yategetse Mose.
5  “‘Nihagira umuntu ukora icyaha cyo kuba yumvise hari imivumo ivugwa mu ruhame, akaba yaba umugabo wo guhamya ibivugwa muri iyo mivumo cyangwa akaba yarabibonye, cyangwa se akaba abizi maze ntabivuge, azabiryozwe.
2  “‘Cyangwa nihagira umuntu ukora ku kintu gihumanye, cyaba intumbi y’inyamaswa ihumanye cyangwa iy’itungo rihumanye cyangwa iy’agasimba gahumanye, nubwo yaba atabizi, nabwo azaba ahumanye kandi azabarwaho icyaha.
3  Cyangwa nihagira ukora ku guhumana k’umuntu, uko kwaba kuri kose, kandi uko guhumana kukaba gushobora gutuma na we ahumana, nubwo yaba yabikoze atabizi, nabimenya azabarwaho icyaha.
4  “‘Cyangwa nihagira umuntu urahira akagera ubwo avuga ibintu ahubutse agambiriye gukora ikibi cyangwa icyiza mu bintu ibyo ari byo byose umuntu yarahirira ahubutse, azaba acumuye. Nabimenya azaba acumuye ku birebana n’icyo yaba yarahiriye cyose, nubwo yaba yabikoze atabizi.
5  “‘Umuntu nabarwaho icyaha bitewe na kimwe muri ibyo, azemere icyaha cye.
6  Azazanire Yehova igitambo cyo gukuraho urubanza rw’icyaha yakoze. Icyo gitambo kizabe ari inyagazi akuye mu mukumbi, yaba inyagazi y’intama cyangwa iy’ihene, ayitange ho igitambo gitambirwa ibyaha. Umutambyi azamutangire impongano y’icyaha yakoze.
7  “‘Ariko niba adafite ubushobozi bwo kugura intama, azazanire Yehova intungura ebyiri cyangwa ibyana by’inuma bibiri kugira ngo bibe igitambo cyo gukuraho urubanza rw’icyaha yakoze. Imwe izabe igitambo gitambirwa ibyaha, indi ibe igitambo gikongorwa n’umuriro.
8  Azazizanire umutambyi, maze umutambyi abanze gutamba imwe ho igitambo gitambirwa ibyaha, ayinosheshe urwara ayikomeretse ku ijosi, ariko ntazarice.
9  Azafate ku maraso y’icyo gitambo gitambirwa ibyaha ayaminjagire ku rubavu rw’igicaniro, ariko asigaye azayavushirize hasi aho igicaniro giteretse. Ni igitambo gitambirwa ibyaha.
10  Indi azayitambe ibe igitambo gikongorwa n’umuriro, ayitambe akurikije amabwiriza yatanzwe. Umutambyi azamutangire impongano y’icyaha yakoze, bityo akibabarirwe.
11  “‘Niba kandi adafite ubushobozi bwo kubona intungura ebyiri cyangwa ibyana by’inuma bibiri, azazane kimwe cya cumi cya efa y’ifu inoze kugira ngo kibe igitambo gitambirwa ibyaha cyo gutambira icyaha yakoze. Ntazagisukeho amavuta kandi ntazagishyireho ububani, kuko ari igitambo gitambirwa ibyaha.
12  Azazanire umutambyi iyo fu inoze, maze umutambyi afateho iyuzuye urushyi ibe urwibutso. Azayosereze ku gicaniro hejuru y’ibitambo bikongorwa n’umuriro bitambirwa Yehova. Ni igitambo gitambirwa ibyaha.
13  Umutambyi azamutangire impongano y’icyaha yakoze, icyo ari cyo cyose muri ibyo, bityo akibabarirwe. Ifu isigaye kuri iryo turo izaba iy’umutambyi, nk’uko bigenda ku ituro ry’ibinyampeke.’”
14  Yehova akomeza kubwira Mose ati
15  “umuntu naba umuhemu agacumura ku bintu byera bya Yehova atabigambiriye, azatange igitambo cyo gukuraho urubanza rw’icyaha. Azazanire Yehova imfizi y’intama itagira inenge akuye mu mukumbi, hakurikijwe agaciro kayo kabazwe muri shekeli zigezwe kuri shekeli y’ahera, ibe igitambo cyo gukuraho urubanza rw’icyaha.
16  Azatange indishyi y’icyaha yakoze acumura ku hantu hera, kandi azongereho kimwe cya gatanu cy’agaciro kayo agihe umutambyi, kugira ngo umutambyi atambe ya ntama y’igitambo cyo gukuraho urubanza rw’icyaha, bimubere impongano y’icyaha, bityo akibabarirwe.
17  “Nihagira umuntu ukora icyaha, agakora kimwe mu bintu byose Yehova yabuzanyije, nubwo yaba atazi ko yagikoze, azagibwaho n’urubanza kandi azaryozwa icyaha cye.
18  Azatange igitambo cyo gukuraho urubanza rw’icyaha. Azazanire umutambyi imfizi y’intama itagira inenge akuye mu mukumbi hakurikijwe agaciro kayo. Umutambyi azamutangire impongano y’icyaha yakoze atabigambiriye, nubwo yaba atari azi ko yagikoze, bityo akibabarirwe.
19  Ni igitambo cyo gukuraho urubanza rw’icyaha. Aba yagiweho n’urubanza rw’icyaha yakoreye Yehova.”
15  Yehova akomeza kubwira Mose na Aroni ati
2  “muvugane n’Abisirayeli mubabwire muti ‘nihagira umuntu ufatwa n’indwara yo kuninda mu myanya ndangagitsina ye, ibyo bintu bimuvamo bizaba bihumanye.
3  Ibyo bintu bimuvamo bizatuma ahumana: yaba ari imyanya ndangagitsina ye ininda cyangwa se ikaba yazibye bitewe n’ibyo bintu bimuvamo, azaba ahumanye.
4  “‘Uburiri bwose umuntu urwaye indwara yo kuninda azaryamaho buzaba buhumanye, kandi ikintu cyose azicaraho kizaba gihumanye.
5  Umuntu uzakora ku buriri bwe azamese imyenda ye kandi yiyuhagire; azaba ahumanye kugeza nimugoroba.
6  Umuntu uzicara ku kintu urwaye indwara yo kuninda yicayeho, azamese imyenda ye kandi yiyuhagire; azaba ahumanye kugeza nimugoroba.
7  Umuntu wese uzakora ku muntu urwaye indwara yo kuninda azamese imyenda ye kandi yiyuhagire; azaba ahumanye kugeza nimugoroba.
8  Umuntu urwaye indwara yo kuninda nacira ku muntu udahumanye, uwo muntu azamese imyenda ye kandi yiyuhagire; azaba ahumanye kugeza nimugoroba.
9  Intebe yose ishyirwa ku itungo uwo muntu urwaye indwara yo kuninda yicayeho, izaba ihumanye.
10  Umuntu wese uzakora ku bintu uwo muntu yicayeho azaba ahumanye kugeza nimugoroba. Umuntu wese uzabiterura azamese imyenda ye kandi yiyuhagire; azaba ahumanye kugeza nimugoroba.
11  Umuntu urwaye indwara yo kuninda naba atarakaraba intoki maze agakora ku muntu, uwo muntu azamese imyenda ye kandi yiyuhagire; azaba ahumanye kugeza nimugoroba.
12  Umuntu urwaye indwara yo kuninda nakora ku gikoresho cyose cy’ibumba bazakimene. Nakora ku gikoresho kibajwe mu giti bazacyogeshe amazi.
13  “‘Umuntu urwaye indwara yo kuninda nakira, azabare iminsi irindwi uhereye igihe yakiriyeho, amese imyenda ye kandi yiyuhagire amazi meza, maze abe ahumanutse.
14  Ku munsi wa munani azafate intungura ebyiri cyangwa ibyana by’inuma bibiri, aze imbere ya Yehova ku muryango w’ihema ry’ibonaniro abihe umutambyi.
15  Umutambyi azabitambe, kimwe kibe igitambo gitambirwa ibyaha, ikindi kibe igitambo gikongorwa n’umuriro. Umutambyi azamutangire impongano imbere ya Yehova ku bw’iyo ndwara ye yo kuninda.
16  “‘Umugabo nasohora intanga aziyuhagire umubiri wose; azaba ahumanye kugeza nimugoroba.
17  Umwenda wose cyangwa ikintu cyose gikozwe mu ruhu intanga zizajyaho, kizameswe; kizaba gihumanye kugeza nimugoroba.
18  “‘Umugore  naryamana n’umugabo maze uwo mugabo agasohora intanga, baziyuhagire; bazaba bahumanye kugeza nimugoroba.
19  “‘Umugore nagira ibintu bimuvamo, kandi ibyo bintu bimuvamo bikaba ari amaraso, azamare iminsi irindwi ahumanyijwe n’imihango; umuntu wese uzamukoraho azaba ahumanye kugeza nimugoroba.
20  Ikintu cyose azaryamaho agihumanyijwe n’imihango kizaba gihumanye, kandi ikintu cyose azicaraho kizaba gihumanye.
21  Umuntu wese uzakora ku buriri yaryamyeho, azamese imyenda ye kandi yiyuhagire; azaba ahumanye kugeza nimugoroba.
22  Umuntu uzakora ku kintu cyose yicayeho azamese imyenda ye kandi yiyuhagire; azaba ahumanye kugeza nimugoroba.
23  Niba yicaye ku buriri cyangwa ku kindi kintu, umuntu uzagikoraho azaba ahumanye kugeza nimugoroba.
24  Umugabo naryamana na we maze akanduzwa n’amaraso y’imihango ye, azamare iminsi irindwi ahumanye, kandi uburiri azaryamaho buzaba buhumanye.
25  “‘Umugore namara iminsi myinshi ava amaraso kandi atari igihe cye cyo guhumanywa n’imihango, cyangwa yajya mu mihango akamara iminsi myinshi kurusha igihe yari asanzwe amara ahumanyijwe n’imihango, iminsi yose azamara ava amaraso izaba ari nk’iminsi amara ahumanyijwe n’imihango. Azaba ahumanye.
26  Uburiri bwose azaryamaho mu minsi yose azaba ava amaraso, buzaba nk’uburiri aryamyeho igihe ahumanyijwe n’imihango. Kandi ikintu cyose azicaraho kizaba gihumanye nk’uko kiba gihumanye iyo acyicayeho ari mu mihango.
27  Umuntu wese uzabikoraho azaba ahumanye. Azamese imyenda ye kandi yiyuhagire; azaba ahumanye kugeza nimugoroba.
28  “‘Icyakora amaraso nahagarara kuva, azabare iminsi irindwi ahereye igihe yahagarariye, maze nishira abe ahumanutse.
29  Ku munsi wa munani azafate intungura ebyiri cyangwa ibyana by’inuma bibiri, abishyire umutambyi ku muryango w’ihema ry’ibonaniro.
30  Umutambyi azatambe kimwe kibe igitambo gitambirwa ibyaha, ikindi kibe igitambo gikongorwa n’umuriro. Umutambyi azamutangire impongano imbere ya Yehova, ku bw’uko guhumana yatewe no kuva amaraso.
31  “‘Mujye mufasha Abisirayeli mubarinde guhumana, kugira ngo guhumana kwabo kutabicisha bazize ko bahumanyije ihema ryanjye riri hagati muri bo.
32  “‘Iryo ni ryo tegeko rihereranye n’umugabo urwaye indwara yo kuninda, umugabo wasohoye intanga bigatuma ahumana,
33  umugore uri mu mihango akaba ahumanye, umuntu wese ufite ibintu bimuvamo, yaba umugabo cyangwa umugore, n’umugabo waryamanye n’umugore uhumanye.’”
20  Nuko Yehova abwira Mose ati
2  “ubwire Abisirayeli uti ‘umuntu wese wo mu Bisirayeli n’umwimukira wese utuye muri Isirayeli uzatura Moleki umwana we, azicwe. Abatuye mu gihugu bazamutere amabuye bamwice.
3  Nanjye nzahagurukira uwo muntu mwice mukure mu bwoko bwe, kuko azaba yatuye Moleki umwana we, agahumanya ahantu hanjye hera kandi akanduza izina ryanjye ryera.
4  Abantu bo mu gihugu nibirengagiza ibikorwa by’uwo muntu utambira Moleki umwana we maze ntibamwice,
5  jye ubwanjye nzamuhagurukira we n’umuryango we, kandi nzamwicana n’abantu bose bazaba bafatanya na we ubusambanyi bagasambana na Moleki, mbakure mu bwoko bwabo.
6  “‘Kandi umuntu uhemuka agasanga abashitsi n’abapfumu, nzahagurukira uwo muntu mwice mukure mu bwoko bwe.
7  “‘Mujye mwiyeza mube abantu bera, kuko ndi Yehova Imana yanyu.
8  Mujye mukomeza amategeko yanjye muyakurikize. Ni jye Yehova ubeza.
9  “‘Nihagira umuntu uvuma se cyangwa nyina azicwe. Azaba avumye se cyangwa nyina. Amaraso ye azamubarweho.
10  “‘Umugabo usambana n’umugore w’undi mugabo, azaba asambanye n’umugore wa mugenzi we. Uwo musambanyi azicwe, n’uwo musambanyikazi yicwe.
11  Umugabo uryamana na muka se aba yambitse se ubusa. Bombi bazicwe. Amaraso yabo azababarweho.
12  Umugabo naryamana n’umukazana we bombi bazicwe. Bazaba bakoze amahano. Amaraso yabo azababarweho.
13  “‘Umugabo naryamana n’undi mugabo nk’uko umugabo aryamana n’umugore, bazaba bakoze ikintu cyangwa urunuka. Bombi bazicwe. Amaraso yabo azababarweho.
14  “‘Umugabo narongora umukobwa na nyina, ibyo bizaba ari ukwiyandarika. Bazamwice bamutwike, na bo babatwike kugira ngo ubwiyandarike bucike muri mwe.
15  “‘Umugabo naryamana n’itungo azicwe, kandi muzice n’iryo tungo.
16  Umugore niyegera itungo ngo agirane na ryo imibonano mpuzabitsina, azicwe kandi n’iryo tungo rizicwe. Azicanwe na ryo. Amaraso yabyo azabibarweho.
17  “‘Umugabo naryamana na mushiki we, yaba umukobwa wa se cyangwa umukobwa wa nyina, maze bakarebana ubwambure, bizaba bikojeje isoni. Bazicirwe imbere y’ubwoko bwabo. Uwo mugabo azaba yambitse ubusa mushiki we. Azaryozwe icyaha cye.
18  “‘Umugabo naryamana n’umugore uri mu mihango akamwambika ubusa, azaba yambitse ubusa isoko y’amaraso y’uwo mugore, kandi uwo mugore na we azaba yambitse ubusa isoko y’amaraso ye. Bombi bazicwe bakurwe mu bwoko bwabo.
19  “‘Ntuzambike ubusa nyoko wanyu cyangwa nyogosenge, kuko uzakora ibyo azaba yambitse ubusa uwo basangiye amaraso. Bazaryozwe icyaha cyabo.
20   Umuntu uzaryamana n’umugore wa se wabo azaba yambitse ubusa se wabo. Bombi bazaryozwe icyaha cyabo. Bazicwe, bapfe batabyaye.
21  Umuntu nasambana n’umugore w’uwo bava inda imwe, icyo kizaba ari ikintu giteye ishozi. Azaba yambitse ubusa uwo bava inda imwe. Bazicwe, bapfe batabyaye.
22  “‘Mujye mukomeza amategeko yanjye yose n’amateka yanjye yose kandi muyakurikize, kugira ngo mutazirukanwa mu gihugu mbajyana guturamo.
23  Ntimuzakurikize amategeko y’amahanga nirukana imbere yanyu, kuko bakoze ibyo byose nkabanga urunuka.
24  Ni yo mpamvu nababwiye nti “mwebweho muzahabwa igihugu cyabo; nanjye nzabaha icyo gihugu gitemba amata n’ubuki, kibe gakondo yanyu. Ndi Yehova Imana yanyu, wabatandukanyije n’andi moko.”
25  Mujye mumenya gutandukanya inyamaswa zidahumanye n’izihumanye, ibiguruka bihumanye n’ibidahumanye. Ntimuzihumanishe inyamaswa cyangwa ibiguruka cyangwa ikindi kintu cyose kigenda ku butaka nababujije, nkavuga ko gihumanye.
26  Muzambere abantu bera kuko nanjye Yehova ndi uwera; mbatandukanyije n’ubundi bwoko ngo mube abanjye.
27  “‘Umushitsi cyangwa umupfumu, yaba umugabo cyangwa umugore, azicwe. Bazabatere amabuye babice. Amaraso yabo azababarweho.’”
1  Nuko Yehova ahamagara Mose ari mu ihema ry’ibonaniro, aramubwira ati
2  “vugana n’Abisirayeli ubabwire uti ‘nihagira uwo muri mwe uzanira Yehova igitambo akuye mu matungo, mujye muzana igitambo mukuye mu mashyo no mu mikumbi.
3  “‘Niba agiye gutamba igitambo gikongorwa n’umuriro akuye mu mashyo, azazane ikimasa kitagira inenge abwirijwe n’umutima ukunze. Azakizanire Yehova ku muryango w’ihema ry’ibonaniro.
4  Azarambike ikiganza mu ruhanga rw’icyo gitambo gikongorwa n’umuriro, bityo cyemerwe kimubere impongano y’ibyaha.
5  “‘Hanyuma icyo kimasa kizabagirwe imbere ya Yehova, maze abatambyi bene Aroni bazane amaraso yacyo bayaminjagire impande zose ku gicaniro kiri ku muryango w’ihema ry’ibonaniro.
6  Icyo gitambo gikongorwa n’umuriro kizakurweho uruhu kandi gicibwemo ibice.
7  Abatambyi bene Aroni bazashyire umuriro ku gicaniro maze bashyireho inkwi.
8  Igihanga n’urugimbu n’ibyo bice bindi bazabishyire ku nkwi ziri kuri wa muriro uri ku gicaniro.
9  Amara yacyo n’amaguru yacyo bizogeshwe amazi. Umutambyi azabyosereze byose ku gicaniro bibe igitambo gikongorwa n’umuriro, igitambo gikongorwa n’umuriro cy’impumuro nziza icururutsa Yehova.
10  “‘Niba agiye gutamba igitambo gikongorwa n’umuriro akuye mu mukumbi, ni ukuvuga mu masekurume y’intama akiri mato cyangwa mu ihene, azazane isekurume itagira inenge.
11  Izabagirwe imbere ya Yehova, mu ruhande rw’igicaniro rwerekeye mu majyaruguru, kandi abatambyi bene Aroni, bazaminjagire amaraso yayo impande zose ku gicaniro.
12  Icyo gitambo kizacibwemo ibice, maze umutambyi ashyire ibyo bice n’umutwe n’urugimbu ku nkwi ziri kuri wa muriro uri ku gi­caniro.
13  Amara yacyo n’amaguru yacyo bizogeshwe amazi. Umutambyi azakizane cyose acyosereze ku gicaniro. Ni igitambo gikongorwa n’umuriro, igitambo gikongorwa n’umuriro cy’impumuro nziza icururutsa Yehova.
14  “‘Ariko niba agiye gutambira Yehova igitambo gikongorwa n’umuriro akuye mu biguruka, kizabe kivuye mu ntungura cyangwa mu byana by’inuma.
15  Umutambyi azakijyane ku gicaniro akinosheshe urwara agikomeretse ku ijosi maze acyosereze ku gicaniro; ariko amaraso yacyo azavushirizwe ku rubavu rw’igicaniro.
16  Kizakurweho agatorero n’amababa bijugunywe mu ruhande rw’igicaniro rwerekeye iburasirazuba, aho bamena ivu ririmo urugimbu.
17  Kizatanyurirwe hagati y’amababa yacyo, ariko cye gutandukanywa. Umutambyi azacyosereze ku nkwi ziri kuri wa muriro uri ku gicaniro. Ni igitambo gikongorwa n’umuriro, igitambo gikongorwa n’umuriro cy’impumuro nziza icururutsa Yehova.
2  “‘Nihagira umuntu utura Yehova ituro ry’ibinyampeke, azature ifu inoze kandi ayisukeho amavuta, ayiturane n’ububani.
2  Azarizanire abatambyi bene Aroni, maze umutambyi afateho urushyi rw’ifu inoze ivanze n’amavuta, afate n’ububani bwose. Azabyosereze ku gicaniro maze bibe urwibutso n’ituro rikongorwa n’umuriro ry’impumuro nziza icururutsa Yehova.
3  Ibisigaye kuri iryo turo ry’ibinyampeke ni ibya Aroni n’abahungu be, ni ibintu byera cyane mu maturo akongorwa n’umuriro aturwa Yehova.
4  “‘Nujya gutanga ituro ry’ibinyampeke ry’imigati yokeje mu ifuru, izabe ari imigati idasembuwe irimo amavuta ifite ishusho y’urugori cyangwa utugati tudasembuwe dusize amavuta. Uzabikore mu ifu inoze.
5  “‘Niba ituro ryawe ry’ibinyampeke ari imigati itetse ku ipanu, izabe ikozwe mu ifu inoze ivanze n’amavuta kandi idasembuwe.
6  Izagabanywemo ibice maze ubisukeho amavuta. Ni ituro ry’ibinyampeke.
7  “‘Kandi niba ituro ryawe ry’ibinyampeke ari ituro ritetswe mu mavuta, rizabe ari ifu inoze ivanze n’amavuta.
8  Uzazanire Yehova ituro ry’ibinyampeke rikozwe muri ibyo bintu. Bizashyikirizwe umutambyi abizane ku gicaniro.
9  Kuri iryo turo ry’ibinyampeke, umutambyi azakureho igice kibe urwibutso kandi azacyosereze ku gicaniro, kibe ituro rikongorwa n’umuriro ry’impumuro nziza icururutsa Yehova.
10  Ibisigaye kuri iryo turo ry’ibinyampeke ni ibya Aroni n’abahungu be; ni ibintu byera cyane mu maturo akongorwa n’umuriro aturwa Yehova.
11  “‘Ntihazagire ituro ry’ibinyampeke mutura Yehova ririmo umusemburo, kuko mutagomba rwose kosereza Yehova umusemburo n’ubuki, ngo bibe ituro rikongorwa n’umuriro.
12  “‘Muzabiture Yehova nk’uko mutura ituro ry’umuganura, kandi ntimukabyosereze ku gicaniro ngo bibe impumuro icururutsa.
13  “‘Ituro ryose ry’ibinyampeke utura, rizabe ririmo umunyu. Ituro ryawe ry’ibinyampeke ntirikabureho umunyu ukwibutsa isezerano wagiranye n’Imana yawe. Ituro ryose utuye, ujye uriturana n’umunyu.
14  “‘Nutura Yehova ituro ry’umuganura w’ibinyampeke, uzature imbuto zo ku mahundo mabisi wokeje ukazisyamo ibiheri, kugira ngo bibe ituro ry’umuganura w’ibinyampeke.
15  Iryo turo uzarisukeho amavuta urishyireho n’ububani. Ni ituro ry’ibinyampeke.
16  Umutambyi azose igice cya bya biheri n’amavuta hamwe n’ububani bwose, kugira ngo bibe urwibutso. Iryo ni ituro rikongorwa n’umuriro riturwa Yehova.
3  “‘Niba umuntu agiye gutamba igitambo gisangirwa akuye mu mashyo, cyaba ikimasa cyangwa inyana, azazanire Yehova itungo ritagira inenge.
2  Azarambike ikiganza mu ruhanga rw’iryo tungo atanze, maze ribagirwe ku muryango w’ihema ry’ibonaniro. Abatambyi bene Aroni bazaminjagire amaraso yaryo impande zose ku gicaniro.
3  Kuri icyo gitambo gisangirwa, azafateho ibyo gutura Yehova ho igitambo gikongorwa n’umuriro: urugimbu rwo ku nyama zo mu nda, urugimbu rwose rwo ku mara,
4  impyiko zombi n’urugimbu ruziriho, ari na rwo ruri ku rukiryi. Naho urugimbu rwo ku mwijima azarukurane n’impyiko.
5  Aroni n’abahungu be bazabyosereze ku gicaniro, hejuru y’igitambo gikongorwa n’umuriro kiri ku nkwi ziri ku muriro, bibe igitambo gikongorwa n’umuriro cy’impumuro nziza icururutsa Yehova.
6  “‘Niba agiye gutambira Yehova igitambo gisangirwa akuye mu mukumbi, yaba isekurume cyangwa inyagazi, azazane itungo ritagira inenge.
7  Niba agiye gutamba isekurume y’intama ikiri nto, azayizane imbere ya Yehova.
8  Azarambike ikiganza mu ruhanga rwayo, maze ibagirwe ku muryango w’ihema ry’ibonaniro. Bene Aroni bazaminjagire amaraso yayo impande zose ku gicaniro.
9  Azakure urugimbu rw’icyo gitambo gisangirwa arutambire Yehova ho igitambo gikongorwa n’umuriro. Igisembe cyayo cyuzuye urugimbu azagicire mu nguge, akure n’urugimbu rwo ku nyama zo mu nda n’urugimbu rwose rwo ku mara,
10  n’impyiko zombi n’urugimbu ruziriho, ari na rwo ruri ku rukiryi. Naho urugimbu rwo ku mwijima azarukurane n’impyiko.
11  Umutambyi azabyosereze ku gicaniro bibe ibyokurya; ni igitambo gikongorwa n’umuriro giturwa Yehova.
12  “‘Niba agiye gutamba ihene, azayizane imbere ya Yehova.
13  Azarambike ikiganza mu ruhanga rwayo, maze ibagirwe ku muryango w’ihema ry’ibonaniro. Bene Aroni bazaminjagire amaraso yayo impande zose ku gicaniro.
14  Kuri iyo hene, azakureho ibyo gutura Yehova ho igitambo gikongorwa n’umuriro, ari byo urugimbu rwo ku nyama zo mu nda, urugimbu rwose rwo ku mara,
15  impyiko zombi n’urugimbu ruziriho, ari na rwo ruri ku rukiryi. Naho urugimbu rwo ku mwijima azarukurane n’impyiko.
16  Umutambyi azabyosereze ku gicaniro bibe ibyokurya; ni igitambo gikongorwa n’umuriro cy’impumuro nziza icururutsa Imana. Urugimbu rwose ni urwa Yehova.
17  “‘Ntimuzarye urugimbu cyangwa amaraso. Iryo rizababere itegeko ry’ibihe bitarondoreka, mwe n’abazabakomokaho, aho muzatura hose.’”
12  Yehova abwira Mose ati
2  “bwira Abisirayeli uti ‘umugore nasama inda akabyara umuhungu, azamare iminsi irindwi ahumanye. Azaba ahumanye nk’uko aba ahumanye igihe ari mu mihango.
3  Ku munsi wa munani, uwo muhungu azakebwe.
4  Azamare indi minsi mirongo itatu n’itatu mu rugo yiyezaho amaraso. Ntazakore ku kintu cyera kandi ntazagere ahera, kugeza igihe iminsi ye yo kwiyeza izarangirira.
5  “‘Nabyara umukobwa, azamare iminsi cumi n’ine ahumanye nk’uko aba ahumanye igihe ari mu mihango. Azamare indi minsi mirongo itandatu n’itandatu mu rugo yiyezaho amaraso.
6  Narangiza iminsi ye yo kwiyeza, yaba yabyaye umuhungu cyangwa umukobwa, azazane isekurume y’intama itarengeje umwaka umwe yo gutamba ho igitambo gikongorwa n’umuriro, azane n’icyana cy’inuma cyangwa intungura byo gutamba ho igitambo gitambirwa ibyaha, abizanire umutambyi ku muryango w’ihema ry’ibonaniro.
7  Umutambyi azabizane imbere ya Yehova maze amutangire impongano, bityo isoko y’amaraso ye ibe ihumanutse. Iryo ni ryo tegeko rirebana n’umugore wabyaye, yaba yabyaye umuhungu cyangwa umukobwa.
8  Ariko niba adafite ubushobozi bwo kugura intama, azazane intungura ebyiri cyangwa ibyana by’inuma bibiri, kimwe agitambe ho igitambo gikongorwa n’umuriro, ikindi agitambe ho igitambo gitambirwa ibyaha, maze umutambyi amutangire impongano, bityo abe ahumanutse.’”
