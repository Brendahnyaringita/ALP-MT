1  Jyewe Pawulo, umugaragu w’Imana n’intumwa ya Yesu Kristo, mu buryo buhuje no kwizera kw’abo Imana yatoranyije, n’ubumenyi nyakuri ku byerekeye ukuri guhuje no kwiyegurira Imana,
2  gushingiye ku byiringiro by’ubuzima bw’iteka, ubwo Imana idashobora kubeshya yasezeranyije uhereye kera cyane,
3  kandi igihe cyayo cyagenwe kigeze, ikaba yaragaragaje ijambo ryayo binyuze ku murimo wo kubwiriza nashinzwe biturutse ku itegeko ry’Imana Umukiza wacu,
4  ndakwandikiye Tito mwana wanjye nyakuri mu buryo buhuje no kwizera dusangiye: Ubuntu butagereranywa, n’amahoro biva ku Mana Data no kuri Kristo Yesu Umukiza wacu bibane nawe.
5  Icyatumye ngusiga i Kirete, ni ukugira ngo ukosore ibyari bidatunganye kandi ushyireho abasaza mu migi yose nk’uko nabigutegetse.
6  Uzashyireho umuntu utariho umugayo, akaba ari umugabo w’umugore umwe, ufite abana bizera batavugwaho ubwiyandarike no kuba ibigande.
7  Umugenzuzi agomba kuba umuntu utariho umugayo kuko ari igisonga cy’Imana, udatsimbarara ku byifuzo bye, utari umunyamujinya, utari umusinzi, udakubita abandi, utararikira inyungu zishingiye ku buhemu.
8  Ahubwo abe umuntu ukunda kwakira abashyitsi, ukunda ibyiza, utekereza neza, ukiranuka, w’indahemuka, uzi kwifata,
9  ukomeza ijambo ryo kwizerwa mu buryo bwe bwo kwigisha, kugira ngo ashobore gutera abandi inkunga akoresheje inyigisho nzima, no gucyaha abazivuguruza.
10  Hari benshi bigize ibigande, bavuga ibitagira umumaro kandi b’abashukanyi, cyane cyane ba bandi bakomeye ku nyigisho yo gukebwa.
11  Ni ngombwa kuziba akanwa k’abo bantu, kuko bakomeza kugenda basenya burundu ingo zimwe na zimwe bigisha ibyo batagombye kwigisha, bishakira inyungu zishingiye ku buhemu.
12  Umwe muri bo, akaba ari n’umuhanuzi wabo bwite, yaravuze ati “Abakirete bahora ari abanyabinyoma, ni inyamaswa z’inkazi ziryana kandi ni abanyandanini b’imburamukoro.”
13  Ubwo buhamya ni ubw’ukuri. Ni na yo mpamvu ukwiriye gukomeza kubacyaha utajenjetse, kugira ngo babe bazima mu byo kwizera,
14  batita ku migani y’Abayahudi n’amategeko y’abantu bitandukanyije n’ukuri.
15  Ibintu byose ntibyanduye ku bantu batanduye. Ariko ku bantu banduye kandi batizera nta kintu na kimwe kitanduye, ahubwo ubwenge bwabo n’imitimanama yabo biranduye.
16  Bavugira mu ruhame ko bazi Imana, ariko bakayihakana binyuze ku mirimo yabo, kuko ari abo kwangwa urunuka, kandi ni abantu batumvira, badakwiriye gushingwa umurimo mwiza uwo ari wo wose.
2  Ariko wowe ujye ukomeza kuvuga ibihuje n’inyigisho nzima.
2  Abakambwe babe abantu badakabya mu byo bakora, bafatana ibintu uburemere, batekereza neza, bazima mu byo kwizera, mu rukundo no kwihangana.
3  Abakecuru na bo bagire imyifatire ikwiriye abera, badasebanya, batarabaswe n’inzoga nyinshi, bigisha ibyiza,
4  kugira ngo bafashe abagore bakiri bato kugarura agatima bagakunda abagabo babo n’abana babo,
5  bakaba abantu batekereza neza, b’indakemwa mu mico, bazi gukorera ingo zabo kandi bakaba abagore beza, bagandukira abagabo babo kugira ngo ijambo ry’Imana ridatukwa.
6  Nanone, ukomeze gutera abasore inkunga yo kujya batekereza neza.
7  Ujye uba icyitegererezo cy’imirimo myiza muri byose, kandi ujye wigisha inyigisho ziboneye, ufatana ibintu uburemere.
8  Ujye uvuga amagambo aboneye adashobora gucirwaho iteka, kugira ngo umuntu uri mu ruhande rw’abaturwanya akorwe n’isoni, kuko atabonye ikibi yatuvugaho.
9  Abagaragu bagandukire ba shebuja muri byose, kandi babanezeze rwose, batabasubizanya agasuzuguro,
10  batiba, ahubwo bagaragaze ubudahemuka mu buryo bwuzuye, kugira ngo muri byose barimbishe inyigisho z’Imana Umukiza wacu.
11  Ubuntu butagereranywa bw’Imana buzanira abantu b’ingeri zose agakiza bwaragaragajwe,
12  butwigisha kuzibukira kutubaha Imana n’irari ry’iby’isi. Nanone butwigisha kubaho muri iyi si tugaragaza ubwenge no gukiranuka no kwiyegurira Imana,
13  mu gihe tugitegereje isohozwa rishimishije ry’ibyiringiro byacu, no kugaragara mu ikuzo kw’Imana ikomeye hamwe n’Umukiza wacu Kristo Yesu,
14  watwitangiye ngo aducungure adukize ubwicamategeko bw’uburyo bwose kandi yeze abagomba kuba ubwoko bwe bwite, bafite ishyaka ry’imirimo myiza.
15  Ujye ukomeza kuvuga ibyo bintu, utere abantu inkunga kandi ubacyahe ufite ubutware bwose. Ntihakagire umuntu uguhinyura.
3  Ujye ukomeza ubibutse kugandukira ubutegetsi n’abatware no kubumvira, kandi babe biteguye gukora umurimo mwiza wose,
2  batagira uwo basebya, bataba ba gashozantambara, ahubwo babe abantu bashyira mu gaciro kandi bagaragaze ubugwaneza bwose ku bantu bose.
3  Natwe twahoze turi abapfapfa, tutumvira, tuyobywa, turi imbata z’ibyifuzo binyuranye hamwe n’ibinezeza, tugendera mu bibi no mu kwifuza, turi abo kwangwa urunuka kandi twangana.
4  Icyakora, igihe Imana Umukiza wacu yagaragarizaga abantu ineza yayo n’urukundo rwayo,
5  ntibyaturutse ku mirimo yo gukiranuka twari twarakoze. Ahubwo mu buryo buhuje n’imbabazi zayo, yadukijije binyuze mu kuhagirwa kwatumye tubona ubuzima, no mu kuduhindura bashya binyuze ku mwuka wera.
6  Yadusutseho uwo mwuka ititangiriye itama, binyuze kuri Yesu Kristo Umukiza wacu,
7  kugira ngo nitumara kubarwaho gukiranuka biturutse ku buntu bwayo butagereranywa, tuzashobore kuba abaragwa mu buryo buhuje n’ibyiringiro by’ubuzima bw’iteka.
8  Ayo magambo ni ayo kwizerwa, kandi ndashaka ko uzajya uhora uhamya ibyo bintu ukomeje, kugira ngo abizeye Imana bakomeze kwerekeza ibitekerezo byabo ku gukora imirimo myiza. Ibyo ni byo byiza kandi bifitiye abantu akamaro.
9  Ariko ujye wamaganira kure ibibazo by’ubupfu no kurondora ibisekuru n’ubushyamirane n’intambara z’iby’Amategeko, kuko ibyo ari imfabusa kandi nta cyo bimaze.
10  Naho umuntu ukwirakwiza inyigisho z’ibinyoma, ujye wirinda kwifatanya na we umaze kumuburira ubwa mbere n’ubwa kabiri,
11  kuko uzi ko bene uwo muntu aba yamaze guteshuka inzira kandi ko akora icyaha, we ubwe akaba yicira urubanza.
12  Ninkoherereza Aritema cyangwa Tukiko, uzakore uko ushoboye kose unsange i Nikopoli, kuko ari ho niyemeje kumara amezi y’imbeho.
13  Zena w’umuhanga mu by’Amategeko na Apolo, ubahe ibyo bazakenera byose mu rugendo, kugira ngo batazagira icyo babura.
14  Ariko abacu na bo bitoze gukora imirimo myiza, kugira ngo bashobore kubona ibyo bakenera byihutirwa, bityo be kuba abantu batera imbuto.
15  Abo turi kumwe bose baragutashya. Untahirize abadukunda mu kwizera. Ubuntu butagereranywa bubane namwe mwese.
