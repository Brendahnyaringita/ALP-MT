1  Jyewe umusaza ndakwandikiye wowe mugore watoranyijwe hamwe n’abana bawe nkunda by’ukuri. Si jye jyenyine ubakunda, ahubwo n’abamenye ukuri bose barabakunda,
2  kubera ko ukuri kuguma muri twe, kandi kuzaguma muri twe iteka ryose.
3  Ubuntu butagereranywa, n’imbabazi n’amahoro biva ku Mana Data no ku Mwana wayo Yesu Kristo bizagumana natwe, hamwe n’ukuri n’urukundo.
4  Mfite ibyishimo byinshi cyane kubera ko nasanze bamwe mu bana bawe bagendera mu kuri, mbese nk’uko Data yabidutegetse.
5  None rero mugore watoranyijwe, ndakwandikiye ngusaba ko twese dukundana. Iryo si itegeko rishya, ahubwo twarihawe uhereye mu ntangiriro.
6  Kandi iki ni cyo urukundo rusobanura: ni uko dukomeza kugenda dukurikiza amategeko yayo. Iryo ni ryo tegeko mwumvise uhereye mu ntangiriro, ko mugomba gukomeza kurigenderamo,
7  kuko abashukanyi benshi badutse mu isi, ari bo bahakana ko Yesu Kristo yaje ari umuntu. Uhakana ibyo ni we mushukanyi kandi ni we antikristo.
8  Mwirinde kugira ngo mudatakaza ibyo twakoreye, ahubwo ngo muzahabwe ingororano yuzuye.
9  Umuntu urengera ntagume mu nyigisho ya Kristo, ntafite Imana. Uguma muri iyo nyigisho ni we ufite Data, akagira n’Umwana.
10  Nihagira umuntu uza iwanyu atazanye iyo nyigisho, ntimukamwakire mu ngo zanyu cyangwa ngo mumuramutse,
11  kuko umuramukije aba afatanyije na we mu bikorwa bye bibi.
12  Nubwo nari mfite byinshi byo kubandikira, sinifuza kubikwandikira nkoresheje urupapuro na wino, ahubwo niringiye ko nzaza iwanyu tukaganira imbonankubone, kugira ngo ibyishimo byanyu byuzure.
13  Abana ba mukuru wawe, uwatoranyijwe, baragutashya.
