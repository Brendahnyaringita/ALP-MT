4  Mu minsi ya nyuma, umusozi wubatsweho inzu ya Yehova uzakomerezwa hejuru y’impinga z’imisozi, ushyirwe hejuru usumbe udusozi; abantu bo mu mahanga bazisukiranya bawugana.
2  Amahanga menshi azagenda avuge ati “nimuze tuzamuke tujye ku musozi wa Yehova no ku nzu y’Imana ya Yakobo; na yo izatwigisha inzira zayo tuzigenderemo.” Kuko amategeko azaturuka i Siyoni, ijambo rya Yehova rigaturuka i Yerusalemu.
3  Azacira imanza mu moko menshi kandi azasubiza ibintu mu buryo ku birebana n’amahanga akomeye ya kure. Inkota zabo bazazicuramo amasuka, amacumu yabo bayacuremo impabuzo. Nta gihugu kizabangurira ikindi inkota, kandi ntibazongera kwiga kurwana.
4  Umuntu wese azicara munsi y’umuzabibu we no munsi y’umutini we, kandi nta wuzabahindisha umushyitsi, kuko akanwa ka Yehova nyir’ingabo ari ko kabivuze.
5  Amoko yose azagendera mu izina ry’imana yayo, ariko twe tuzagendera mu izina rya Yehova Imana yacu kugeza ibihe bitarondoreka, ndetse kugeza iteka ryose.
6  Yehova aravuga ati “icyo gihe nzateranyiriza hamwe abacumbagira, kandi abatatanye nzabakoranyiriza hamwe, ndetse n’abo nababaje.
7  Nzarokora abasigaye bo mu bacumbagira, n’abari barajyanywe kure nzabahindura ishyanga rikomeye; Yehova azababera umwami ategeke ari ku musozi wa Siyoni, uhereye ubu ukageza ibihe bitarondoreka.
8  “Naho wowe wa munara w’umukumbi we, ikirundo cy’umukobwa w’i Siyoni, ubutware bwa mbere buzaba ubwawe, ubwami bw’umukobwa w’i Yerusalemu.
9  “None se kuki ukomeza gusakuza cyane? Ese nta mwami ufite, cyangwa umujyanama wawe yararimbutse ku buryo ugira ububabare nk’ubw’umugore urimo abyara?
10  Wa mukobwa w’i Siyoni we, babara cyane uvuze induru nk’umugore urimo abyara, kuko uhereye ubu ugiye kuva mu mugi ukajya kuba mu gasozi. Uzagenda ugere i Babuloni. Nugerayo uzarokorwa. Ni ho Yehova azagucungurira, akagukura mu maboko y’abanzi bawe.
11  “Icyo gihe uzahagurukirwa n’amahanga menshi avuga ati ‘Siyoni nihumanywe tubyirebera n’amaso yacu.’
12  Ariko bo ntibamenye ibitekerezo bya Yehova kandi ntibasobanukiwe imigambi ye, kuko azabakoranyiriza ku mbuga bahuriraho nk’imiba y’ibinyampeke bikimara gusarurwa.
13  “Wa mukobwa w’i Siyoni we, haguruka uhure. Ihembe ryawe nzarihindura icyuma, inzara z’ibinono byawe nzihindure umuringa, kandi rwose uzamenagura amoko menshi. Inyungu zabo babonye mu buryo bukiranirwa uzazegurira Yehova burundu, ubutunzi bwabo bwose ubwegurire Umwami w’ukuri w’isi yose.”
7  Ngushije ishyano kuko meze nk’igihe basarura imbuto zo mu mpeshyi, nk’igihe bahumba imizabibu. Iseri ry’imizabibu cyangwa imbuto z’imitini yeze mbere umutima wanjye wifuzaga cyane, nta bihari!
2  Indahemuka zashize ku isi kandi mu bantu nta mukiranutsi wabona. Bose baca ibico kugira ngo bamene amaraso. Buri wese ahiga umuvandimwe we yitwaje urushundura.
3  Amaboko yabo ashishikarira gukora ibibi abyitondeye; umutware yaka impongano, uca urubanza asaba ibihembo, naho ukomeye akavuga ibyo ubugingo bwe burarikira. Bashyira hamwe bagacura imigambi mibisha.
4  Umwiza kuruta abandi ameze nk’umushubi, kandi ukiranuka kurusha abandi ni mubi kuruta uruzitiro rw’amahwa. Umunsi abarinzi bawe bavuze, ari wo munsi wo kuguhagurukira, uzagera. Icyo gihe bazagwa mu rujijo.
5  Ntimukizere bagenzi banyu. Ntimukiringire incuti magara. Ntukabumburire akanwa kawe uryamye mu gituza cyawe.
6  Kuko umuhungu asuzugura se, umukobwa agahagurukira nyina, umukazana agahagurukira nyirabukwe. Abanzi b’umuntu ni abo mu rugo rwe.
7  Ariko jyeweho nzakomeza guhanga amaso Yehova. Nzategereza Imana y’agakiza kanjye. Imana yanjye izanyumva.
8  Ntunyishime hejuru wa mugore we, wa mwanzi wanjye we! Nubwo naguye nzabyuka, nubwo ndi mu mwijima, Yehova azambera umucyo.
9  Nzihanganira uburakari bwa Yehova, kuko namucumuyeho, kugeza igihe azamburanira akandenganura. Azanzana mu mucyo kandi nzareba gukiranuka kwe.
10  Umwanzi wanjye wabazaga ati “Yehova Imana yawe ari he?,” azabireba akorwe n’ikimwaro. Amaso yanjye azamwitegereza. Umwanzi wanjye azahinduka nk’ahantu banyukanyuka, ahinduke nk’icyondo cyo mu nzira.
11  Umunsi uzubaka inkuta zawe z’amabuye, icyo gihe iteka waciriwe rizajya kure.
12  Kuri uwo munsi bazagusanga baturutse muri Ashuri no mu migi yo muri Egiputa, kuva muri Egiputa kugera kuri rwa Ruzi, kuva ku nyanja ukageza ku nyanja, no kuva ku musozi ukageza ku wundi.
13  Igihugu kizahinduka umwirare bitewe n’abaturage bacyo, bitewe n’ibikorwa byabo.
14  Ragiza ubwoko bwawe inkoni, umukumbi w’umurage wawe wiberaga mu ishyamba wonyine, mu ishyamba ry’ibiti byera imbuto. Nibarishe i Bashani n’i Gileyadi nko mu minsi ya kera.
15  “Nzamwereka ibitangaza nk’ibyabaye igihe wavaga mu gihugu cya Egiputa.
16  Amahanga azareba akorwe n’isoni nubwo afite imbaraga nyinshi. Bazifata ku munwa, amatwi yabo azibe.
17  Bazarigata umukungugu nk’inzoka kandi kimwe n’ibikururanda byo ku isi, bazava mu bihome byabo bahinda umushyitsi. Bazasanga Yehova Imana yacu batengurwa kandi bazagutinya.”
18  Ni iyihe Mana ihwanye nawe, ibabarira ibyaha abasigaye bo mu murage wayo kandi ikirengagiza ibicumuro byabo? Ntizakomeza kurakara iteka, kuko yishimira ineza yuje urukundo.
19  Izongera itugirire imbabazi, izakandagira ibyaha byacu. Ibyaha byabo byose uzabijugunya mu nyanja imuhengeri.
20  Uzagaragaza ubudahemuka wagaragarije Yakobo, n’ineza yuje urukundo wagaragarije Aburahamu, ibyo warahiye ba sogokuruza uhereye kera.
6  Nimutege amatwi ibyo Yehova avuga. Haguruka uburanire imbere y’imisozi, udusozi twumve ijwi ryawe.
2  Nimutege amatwi urubanza rwa Yehova mwa misozi mwe, mwa bitare bihoraho mwe namwe mwa mfatiro z’isi mwe; Yehova afitanye urubanza n’ubwoko bwe, kandi azaburanya Isirayeli ati
3  “Bwoko bwanjye, nagutwaye iki? Icyo nakuruhijeho ni iki? Ngaho nshinja.
4  Nagukuye mu gihugu cya Egiputa, ndagucungura nkuvana mu nzu y’uburetwa; nohereje Mose, Aroni na Miriyamu ngo bakugende imbere.
5  Bwoko bwanjye, ndakwinginze, ibuka ibyo Balaki umwami w’i Mowabu yagambiriye, n’uko Balamu mwene Bewori yamushubije. Ibuka ibyabaye kuva i Shitimu kugera i Gilugali, kugira ngo ibikorwa byo gukiranuka bya Yehova bimenyekane.”
6  Ese nzajya imbere ya Yehova njyanye iki? Nzunamira Imana iri ahirengeye nitwaje iki? Ese nzayijya imbere nitwaje ibitambo bikongorwa n’umuriro, njyanye inyana zifite umwaka umwe?
7  Ese Yehova azishimira amapfizi y’intama ibihumbi n’imigezi y’amavuta ibihumbi? Ese namutura umuhungu wanjye w’imfura ku bwo kwigomeka kwanjye, cyangwa umwana wanjye ku bw’igicumuro cyanjye?
8  Yewe muntu wakuwe mu mukungugu we, yakumenyesheje icyiza icyo ari cyo. Icyo Yehova agusaba ni iki? Si ugukurikiza ubutabera, ugakunda kugwa neza kandi ukagendana n’Imana yawe wiyoroshya?
9  Ijwi rya Yehova rirangurura ribwira umugi, kandi umunyabwenge azatinya izina ryawe. Nimutege amatwi ingegene hamwe n’uwateganyije igihano.
10  Ese mu nzu y’ukora ibibi haracyarimo ubutunzi bw’ibibi n’igipimo cya efa gitubije gicirwaho iteka?
11  Ese naba umuntu utanduye kandi mfite iminzani iriganya n’uruhago rwuzuye amabuye y’umunzani abeshya?
12  Kuko abatunzi baho buzuye urugomo kandi abaturage baho bakavuga ibinyoma; ururimi rwo mu kanwa kabo rwuzuye uburiganya.
13  “Nanjye nzagukubita ubikurizemo kurwara, nzaguhindura umusaka bitewe n’ibyaha byawe.
14  Uzarya ariko ntuzahaga, uzahorana inzara. Uzafata ibintu ubijyane ariko ntuzabigeza iyo ujya amahoro, n’ibyo uzagezayo nzabigabiza abanzi bawe.
15  Uzabiba ariko ntuzasarura. Uzenga imyelayo ariko ntuzisiga amavuta. Uzenga divayi nshya ariko ntuzayinywaho.
16  Mukurikiza amategeko ya Omuri, mugakora ibikorwa nk’iby’abo mu nzu ya Ahabu byose kandi mukumvira inama zabo. Ni yo mpamvu nzatuma abazabareba bose batangara kandi abazareba abaturage bawe bazakubita ikivugirizo. Muzagibwaho n’igitutsi cy’amahanga.”
5  “Ubu noneho ikebagure wa mukobwa we watewe; umwanzi yaratugose. Bazakubita ingegene ku itama ry’umucamanza wa Isirayeli.
2  “Nawe Betelehemu Efurata, nubwo uri muto cyane ku buryo utabarwa mu bihumbi by’u Buyuda, muri wowe hazava umutware uzakora ibyo nshaka muri Isirayeli, wabayeho kuva kera cyane, uhereye mu bihe bitarondoreka.
3  “Ni yo mpamvu azabahana kugeza igihe uri ku nda azabyarira. Abasigaye bo mu bavandimwe be bazagarukira Abisirayeli.
4  “Azahagarara aragire umukumbi ku bw’imbaraga za Yehova no gukomera kw’izina rya Yehova Imana ye. Bazakomeza kwibera mu mahoro, kuko azakomera kugera ku mpera z’isi.
5  Uwo ni we uzazana amahoro. Umwashuri naza mu gihugu cyacu agakandagira ku minara yacu yo guturamo, natwe tuzamuhagurukiriza abungeri barindwi, ndetse abatware umunani bo mu bantu.
6  Bazaragiza igihugu cya Ashuri inkota, baragirire igihugu cya Nimurodi mu marembo yacyo. Azadukiza Umwashuri naza mu gihugu cyacu agakandagira ku butaka bwacu.
7  “Mu moko menshi, abasigaye bo mu ba Yakobo bazamera nk’ikime gituruka kuri Yehova, bamere nk’imvura nyinshi igwa ku bimera, itiringira umuntu cyangwa ngo itegereze umuntu wakuwe mu mukungugu.
8  Mu mahanga no mu moko menshi, abasigaye ba Yakobo bazamera nk’intare mu nyamaswa zo mu ishyamba, nk’intare y’umugara ikiri nto mu mikumbi y’intama. Iyo izinyuzemo irazinyukanyuka, ikazitanyaguza; nta wo gutabara uhari.
9  Ukuboko kwawe kuzaba hejuru y’abakurwanya, kandi abanzi bawe bose bazarimbuka.”
10  Yehova aravuga ati “kuri uwo munsi nzarimbura amafarashi yanyu yose, ndimbure n’amagare yanyu y’intambara.
11  Nzarimbura imigi yo mu gihugu cyawe, nsenye ibihome byawe byose.
12  Nzakura ubupfumu mu kuboko kwawe, kandi ntuzongera kugira abakora iby’ubumaji.
13  Nzatema ibishushanyo byawe bibajwe n’inkingi zawe, kandi ntuzongera kunamira umurimo w’amaboko yawe.
14  Nzarandura inkingi zawe zera z’ibiti, ndimbure imigi yawe.
15  Nzahora inzigo amahanga atarumviye, mfite umujinya n’uburakari.”
1  Ijambo rya Yehova ryaje kuri Mika w’i Moresheti, ku ngoma ya Yotamu, Ahazi na Hezekiya, abami b’u Buyuda, rihereranye n’ibyo Mika yeretswe byerekeye Samariya na Yerusalemu:
2  “Nimwumve mwa bantu bo mu mahanga yose mwe, tega amatwi nawe wa si we n’ibikuzuye, Umwami w’Ikirenga Yehova ababere umuhamya wo kubashinja; Yehova ari mu rusengero rwe rwera.
3  Dore Yehova asohotse mu buturo bwe, agiye kumanuka atambagire ahirengeye ho ku isi.
4  Imisozi izashongera munsi y’ibirenge bye n’ibibaya byiyase, bibe nk’ibishashara bihuye n’umuriro cyangwa amazi amanuka ku gacuri.
5  “Ibyo byose byatewe no kwigomeka kwa Yakobo ndetse n’ibyaha by’inzu ya Isirayeli. Kwigomeka kwa Yakobo ni ukuhe? Ese si Samariya? Kandi se utununga tw’u Buyuda ni utuhe? Ese si Yerusalemu?
6  Samariya nzayihindura amatongo yo mu gasozi, mpahindure ahantu ho guterwa imizabibu; amabuye yaho nzayaroha mu gikombe, imfatiro zaho nzambike ubusa.
7  Ibishushanyo byayo bibajwe bizajanjagurwa, ibintu byose yahawe bamuhonga bizatwikwa, ibigirwamana byayo byose nzabirimbura. Ibyo bintu byose Samariya yabikuye mu mafaranga yahongewe mu busambanyi bwayo, izabyamburwa bihongerwe indaya z’ahandi.”
8  Ibyo bizatuma nganya mboroge; nzagenza ibirenge nambaye ubusa. Nzarira nk’ingunzu, ndire nk’imbuni y’ingore.
9  Kuko yakomerekejwe uruguma rudashobora gukira; icyo gikomere cyageze n’i Buyuda, kigera no mu marembo y’ubwoko bwanjye, kigera i Yerusalemu.
10  “Ntimubyamamaze i Gati, kandi rwose ntimurire. “Igaragure mu mukungugu mu nzu ya Afura.
11  Wa mugore utuye i Shafiri we, ambuka ugende wambaye ubusa ukorwe n’isoni. Umugore utuye i Sanani we ntiyasohotse. Umuborogo w’i Beti-Eseli uzatuma mutahahungira.
12  Umugore utuye i Maroti yategereje ibyiza, ariko ibibi ni byo byamanutse biturutse kuri Yehova bigera ku marembo y’i Yerusalemu.
13  Yewe wa mugore utuye i Lakishi we, zirika igare ry’intambara ku mafarashi, wowe ntandaro y’icyaha cy’umukobwa w’i Siyoni. Wa mukobwa w’i Siyoni we, muri wowe ni ho kwigomeka kwa Isirayeli kwabonetse.
14  Bityo rero, uzatanga impano zo gusezera kuri Moresheti-Gati. Amazu yo muri Akizibu yatengushye abami ba Isirayeli.
15  Yewe wa mugore utuye i Maresha we, nzaguteza uzakunyaga. Icyubahiro cya Isirayeli kizagera no muri Adulamu.
16  Iyogoshe uruhara kandi wiyogoshe umusatsi bitewe n’abahungu bawe wishimiraga cyane. Agura uruhara rwawe rumere nk’urwa kagoma, kuko bagiye mu bunyage kure yawe.”
2  “Bazabona ishyano abagambirira gukora ibibi n’abakorera ibibi ku mariri yabo! Iyo bukeye babishyira mu bikorwa kubera ko babifitiye ubushobozi.
2  Bifuje imirima barayigarurira, amazu na yo barayafata. Bariganyije umugabo w’umunyambaraga n’abo mu rugo rwe, bariganya umuntu gakondo ye.
3  “Ni yo mpamvu Yehova avuga ati ‘dore ngambiriye guteza uyu muryango ibyago mutazikuramo, ku buryo mutazongera kugendana ubwirasi, kuko kizaba ari igihe cy’amakuba.
4  Kuri uwo munsi bazabagira iciro ry’umugani kandi bazaganya, baboroge bagira bati “twanyazwe ibintu byose. Umurage w’ubwoko bwacu yarawutwambuye awuha abandi. Imirima yacu yayigabanyije abakiranirwa.”
5  Ni yo mpamvu mu iteraniro rya Yehova hatazongera kuba umuntu upimisha umugozi amasambu mwahawe hakoreshejwe ubufindo.
6  Ntimugahanure. Barahanura ariko nta cyo bazahanura ku birebana n’ibyo. Bazakorwa n’ikimwaro.
7  “‘Mwa b’inzu ya Yakobo mwe, abantu barabaza bati “ese umwuka wa Yehova warakaye? Ese ibi ni byo akora?” Ese amagambo yanjye ntagirira akamaro umuntu ugendera mu byo gukiranuka?
8  “‘Ubwoko bwanjye buherutse guhaguruka bumeze nk’umwanzi weruye. Abagenda badafite icyo bikanga nk’abatabarutse ku rugamba, mubambura imirimbo y’akataraboneka itamirije ku myenda yabo.
9  Abagore bo mu bwoko bwanjye mwabirukanye mu nzu umugore yishimira kubamo. Abana babo mwabambuye ibintu byiza byose nari narabahaye, kugeza ibihe bitarondoreka.
10  Haguruka ugende kuko aha atari iwanyu. Kubera ko u Buyuda bwahumanye, buzasenywa, kandi ibyo bizatera umubabaro.
11  Umuntu ugendera mu bitagira umumaro no mu kinyoma yarabeshye ati “nzaguhanurira ibihereranye na divayi n’ibinyobwa bisindisha”; azahinduka umuhanuzi w’ubu bwoko.
12  “‘Yakobo we, nzakoranya abawe bose; nzakoranya abasigaye bo mu nzu ya Isirayeli bose nta kabuza. Nzabashyira hamwe bunge ubumwe nk’umukumbi uri mu kiraro, nk’ubushyo buri mu rwuri; hazaba urusaku rwinshi.’
13  “Uzaca icyuho azabagenda imbere, kandi bazakinyuramo. Bazanyura mu irembo, kandi ni ryo bazasohokeramo. Umwami wabo azabagenda imbere, kandi Yehova azabayobora bose.”
3  Nuko ndavuga nti “nimutege amatwi mwa batware ba Yakobo mwe, namwe bakuru b’inzu ya Isirayeli. Ese si mwe mwari mukwiriye kumenya ubutabera?
2  Mwanga ibyiza mugakunda ibibi, mugashishimura uruhu ku bantu, mukomora n’inyama ku magufwa yabo.
3  Mwariye inyama z’abagize ubwoko bwanjye, mubakuraho uruhu, mucoca amagufwa yabo, mujanjagura amagufwa yabo amera nk’ayo gushyira mu nkono nini, n’inyama zo gushyira mu cyungo.
4  Icyo gihe bazatabaza Yehova, ariko ntazabasubiza. Icyo gihe azabahisha mu maso he, bitewe n’ibibi bakoze.
5  “Ibi ni byo Yehova avuga ku birebana n’abahanuzi bayobya ubwoko bwanjye: iyo hagize ubaha icyo kurya baravuga bati ‘ni amahoro,’ utagize icyo abashyira mu kanwa bakamurwanya.
6  ‘Ni yo mpamvu ijoro rizabagwaho ntimugire icyo mwongera kwerekwa. Muzaba mu mwijima ku buryo mutazashobora kuragura. Izuba rizarengera ku bahanuzi kandi amanywa azabahindukira umwijima.
7  Ba bamenya bazakorwa n’isoni n’abapfumu bazamanjirwa. Bose bazatwikira ubwanwa bwo hejuru y’umunwa kuko Imana itazabasubiza.’”
8  Naho jye nzuzura imbaraga ziturutse ku mwuka wa Yehova, ngire ubutabera n’ubutwari, kugira ngo menyeshe Yakobo ubwigomeke bwe, na Isirayeli mumenyeshe icyaha cye.
9  Nimutege amatwi ibi mwa batware b’inzu ya Yakobo mwe namwe bakuru b’inzu ya Isirayeli, mwe mwanga ubutabera, mukagoreka ikintu cyose kigororotse;
10  mwubakisha Siyoni ibikorwa byo kumena amaraso, Yerusalemu mukayubakisha ibikorwa byo gukiranirwa.
11  Abatware baho baca imanza ari uko bahawe impongano, abatambyi baho bigishiriza ibihembo, abahanuzi baho bakaragurira amafaranga. Nyamara bakomeza kwishingikiriza kuri Yehova bavuga bati “ese Yehova ntari hagati muri twe? Nta byago bizatugeraho.”
12  Ni cyo gituma Siyoni izahingwa nk’umurima ari mwe izize; Yerusalemu izahinduka amatongo, n’umusozi w’urusengero ube nk’ahantu hirengeye h’ishyamba.
