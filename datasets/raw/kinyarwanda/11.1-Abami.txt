10  Umwamikazi w’i Sheba yumva uko Salomo yamamaye n’uburyo uko kwamamara yagukeshaga izina rya Yehova. Nuko aza kumugerageza amubaza ibibazo by’isobe.
2  Amaherezo agera i Yerusalemu ashagawe n’abantu benshi cyane; azana ingamiya zihetse amavuta ahumura, azana na zahabu nyinshi cyane n’amabuye y’agaciro. Yinjira kwa Salomo amubwira ibyari bimuri ku mutima byose.
3  Salomo amusubiza ibibazo byose yamubajije. Nta kintu na kimwe cyananiye umwami ngo akiburire igisubizo.
4  Umwamikazi w’i Sheba abonye ukuntu Salomo yari afite ubwenge bwinshi, akabona n’inzu yari yarubatse,
5  ibyokurya byo ku meza ye, uburyo abagaragu be bicaraga ku meza, uko abahereza ibyokurya bakoraga n’uko bari bambaye, ibyokunywa bye n’ibitambo bikongorwa n’umuriro yatambiraga buri gihe mu nzu ya Yehova, biramurenga.
6  Ni ko kubwira umwami ati “ibyo numvise bakuvugaho ndi mu gihugu cyanjye n’iby’ubwenge bwawe, nsanze ari ukuri.
7  Nyamara sinigeze mbyemera kugeza aho nziye nkabyibonera n’amaso yanjye. None nsanze ibyo nabwiwe ari bike cyane. Ubwenge bwawe n’ubukire bwawe birenze ibyo numvise.
8  Abantu bawe barahirwa. Hahirwa aba bagaragu bawe bahora imbere yawe bumva ubwenge bwawe!
9  Yehova Imana yawe asingizwe, we wakwishimiye akagushyira ku ntebe y’ubwami bwa Isirayeli. Kubera ko Yehova akunda Isirayeli kugeza ibihe bitarondoreka, yagushyizeho ngo ube umwami, ucire abantu imanza zitabera kandi zikiranuka.”
10  Umwamikazi w’i Sheba aha umwami Salomo italanto ijana na makumyabiri za zahabu, amavuta ahumura atagira ingano n’amabuye y’agaciro. Nta kindi gihe hongeye kuboneka amavuta ahumura menshi nk’ayo uwo mwamikazi yatuye Umwami Salomo.
11  Amato ya Hiramu yatwaraga zahabu ivuye muri Ofiri yazanaga n’imbaho nyinshi cyane z’ibiti byitwa alumugimu n’amabuye y’agaciro, abikuye muri Ofiri.
12  Muri izo mbaho z’ibiti byitwa alumugimu, umwami abazamo inkingi zo mu nzu ya Yehova n’izo mu nzu y’umwami, abazamo n’inanga na nebelu z’abaririmbyi. Ntihongeye kuza imbaho zingana zityo z’ibiti byitwa alumugimu kandi ntizongeye kuboneka kugeza n’uyu munsi.
13  Umwami Salomo aha umwamikazi w’i Sheba ibyo yifuzaga byose yamusabye, byiyongera ku byo Salomo yamuhaye abitewe n’ubuntu yagiraga. Nuko uwo mwamikazi arahindukira asubira mu gihugu cye, ajyana n’abagaragu be.
14  Zahabu yose Salomo yabonaga buri mwaka yapimaga italanto magana atandatu na mirongo itandatu n’esheshatu,
15  utabariyemo iyazanwaga n’abagenza n’iyatangwaga n’abacuruzi n’abami bose b’Abarabu na ba guverineri bo mu gihugu.
16  Umwami Salomo acura ingabo nini magana abiri za zahabu ivangiye (buri ngabo nini ayiyagirizaho zahabu ingana na shekeli magana atandatu),
17  acura n’ingabo nto magana atatu muri zahabu ivangiye (buri ngabo nto ayiyagirizaho mina eshatu za zahabu). Nuko umwami azishyira mu Nzu y’Ishyamba rya Libani.
18  Hanyuma umwami akora intebe ya cyami nini mu mahembe y’inzovu, ayiyagirizaho zahabu itunganyijwe.
19  Iyo ntebe yari ifite amadarajya atandatu agana aho bicara, kandi ku rwegamiro rwayo yari ifite akantu kihese kayitwikiriye. Buri ruhande rw’aho bicara rwari rufite aho kurambika inkokora, kandi kuri buri ruhande hari igishushanyo cy’intare.
20  Kuri ayo madarajya atandatu hari ibishushanyo cumi na bibiri by’intare, bitandatu muri buri ruhande. Nta bundi bwami bwari bwarakoze intebe nk’iyo.
21  Ibintu Umwami Salomo yanyweshaga byose byari bikoze muri zahabu, kandi ibikoresho byose byo mu Nzu y’Ishyamba rya Libani byari bicuzwe muri zahabu itunganyijwe. Nta kintu na kimwe cyari gikozwe mu ifeza, kuko ku ngoma ya Salomo ifeza yari ubusa.
22  Umwami yari afite amato y’i Tarushishi yabaga hamwe n’aya Hiramu mu nyanja. Buri myaka itatu, ayo mato y’i Tarushishi yazanaga zahabu, ifeza, amahembe y’inzovu, inkende n’inyoni zitwa tawusi.
23  Umwami Salomo yarushaga ubutunzi n’ubwenge abandi bami bose bo ku isi.
24  Abantu bo ku isi bose bashakaga kureba Salomo kugira ngo bumve ubwenge Imana yari yarashyize mu mutima we.
25  Uwazaga wese yazanaga impano: ibintu bicuzwe mu ifeza, ibicuzwe muri zahabu, imyambaro, intwaro, amavuta ahumura neza, amafarashi n’inyumbu. Uko ni ko buri mwaka byagendaga.
26  Salomo akomeza kwirundanyiriza amagare y’intambara n’amafarashi menshi. Yaje kugira amagare y’intambara igihumbi na magana ane n’amafarashi ibihumbi cumi na bibiri, bikaba mu migi y’amagare y’intambara no hafi y’umwami i Yerusalemu.
27  Umwami atuma ifeza ihinduka nk’amabuye muri Yerusalemu, ibiti by’amasederi bihinduka nk’ibiti byo mu bwoko bw’umutini byo muri Shefela, bitewe n’ubwinshi bwabyo.
28  Salomo yatumizaga amafarashi mu gihugu cya Egiputa; abacuruzi b’umwami baguraga amashyo y’amafarashi ku giciro cyagenwe.
29  Igare ry’intambara baritumizaga muri Egiputa ku biceri by’ifeza magana atandatu, naho ifarashi ikagurwa ibiceri by’ifeza ijana na mirongo itanu. Uko ni ko babigenzaga no ku bami bose b’Abaheti n’abo muri Siriya. Abo bami bayahaga abacuruzi b’umwami bakayazana.
4  Umwami Salomo akomeza gutegeka Isirayeli yose.
2  Abatware be bari aba: Azariya mwene Sadoki yari umutambyi.
3  Elihorefu na Ahiya bene Shisha bari abanyamabanga. Yehoshafati mwene Ahiludi yari umwanditsi.
4  Benaya mwene Yehoyada yari umugaba w’ingabo, Sadoki na Abiyatari bari abatambyi.
5  Azariya mwene Natani yari umukuru w’ibisonga by’umwami, Zabudi mwene Natani yari umutambyi, akaba n’incuti y’umwami.
6  Ahishari yari umutware w’urugo rw’umwami, Adoniramu mwene Abuda yari umutware w’abakoraga imirimo y’agahato.
7  Salomo yari afite ibisonga cumi na bibiri muri Isirayeli yose byazaniraga umwami n’abo mu rugo rwe ingemu. Buri wese yagiraga ukwezi kumwe mu mwaka ko kuzana ingemu.
8  Aya ni yo mazina y’ibyo bisonga: mwene Huri yari ashinzwe akarere k’imisozi miremire ya Efurayimu.
9  Mwene Dekeri yari ashinzwe Makasi, Shalubimu, Beti-Shemeshi na Eloni-Beti-Harani.
10  Mwene Hesedi yari ashinzwe Aruboti (harimo n’i Soko n’igihugu cyose cya Heferi).
11  Mwene Abinadabu yari ashinzwe imisozi ya Dori (akaba yaraje gushyingiranwa na Tafati umukobwa wa Salomo).
12  Bayana mwene Ahiludi yari ashinzwe i Tanaki, i Megido n’i Beti-Sheyani hose, hakaba hari hafi y’i Saretani munsi y’i Yezereli, uhereye i Beti-Sheyani ukageza Abeli-Mehola no mu karere ka Yokimeyamu.
13  Mwene Geberi yari ashinzwe i Ramoti-Gileyadi (harimo n’imidugudu ya Yayiri mwene Manase iri i Gileyadi, n’akarere ka Arugobu kari i Bashani, ni ukuvuga imigi mirongo itandatu migari igoswe n’inkuta, ifite n’ibihindizo bicuzwe mu miringa).
14  Ahinadabu mwene Ido yari ashinzwe i Mahanayimu.
15  Ahimasi yari ashinzwe akarere ka Nafutali (na we yashyingiranywe n’umukobwa wa Salomo witwaga Basemati).
16  Bayana mwene Hushayi yari ashinzwe muri Asheri n’i Beyaloti.
17  Yehoshafati mwene Paruwa yari ashinzwe akarere ka Isakari.
18  Shimeyi mwene Ela yari ashinzwe akarere ka Benyamini.
19  Geberi mwene Uri yari ashinzwe igihugu cya Gileyadi, igihugu cya Sihoni umwami w’Abamori n’icya Ogi umwami w’i Bashani, kandi hari igisonga kimwe cyategekaga ibindi bisonga byose byo mu gihugu.
20  Abayuda n’Abisirayeli bari benshi cyane banganya ubwinshi n’umusenyi wo ku nyanja. Bararyaga, bakanywa kandi bakanezerwa.
21  Salomo yategekaga ibihugu byose uhereye kuri rwa Ruzi ukageza ku gihugu cy’Abafilisitiya no ku rugabano rwa Egiputa. Bazaniraga Salomo amakoro kandi bakomeje kumukorera mu minsi yose yo kubaho kwe.
22  Buri munsi ibyokurya byo mu rugo rwa Salomo byabaga ari koru mirongo itatu z’ifu inoze na koru mirongo itandatu z’ifu isanzwe,
23  inka icumi z’imishishe, inka makumyabiri zo mu rwuri n’intama ijana, byiyongera ku mpala, amasha, ifumberi n’inyoni zibyibushye.
24  Yategekaga ibihugu byose byo mu burengerazuba bwa rwa Ruzi, uhereye i Tifusa ukageza i Gaza ndetse n’abami bose bo mu burengerazuba bwa rwa Ruzi, kandi mu turere twe twose harangwaga amahoro.
25  Nuko mu minsi yose ya Salomo Abayuda n’Abisirayeli bakomeza kwibera amahoro, buri wese atuye munsi y’umuzabibu we no munsi y’umutini we, uhereye i Dani ukageza i Beri-Sheba.
26  Salomo yari afite ibiraro ibihumbi mirongo ine by’amafarashi yakururaga amagare ye, n’abantu ibihumbi cumi na bibiri bagendera ku mafarashi.
27  Ibyo bisonga byazaniraga ingemu Umwami Salomo, n’umuntu wese wariraga ku meza y’Umwami Salomo, buri gisonga kikazana ingemu uko ukwezi kwacyo kugeze. Nta kintu na kimwe cyaburaga.
28  Bazanaga ingano za sayiri n’ubwatsi bw’amafarashi n’ubw’amafarashi akurura amagare, aho byabaga bikenewe hose, buri wese akurikije inshingano ye.
29  Imana ikomeza guha Salomo ubwenge n’ubuhanga bwinshi cyane n’umutima ujijutse, bingana n’umusenyi wo ku nkombe y’inyanja.
30  Ubwenge bwa Salomo bwari bwinshi cyane kurusha ubw’ab’Iburasirazuba bose n’ubw’Abanyegiputa.
31  Yari umunyabwenge cyane kurusha undi muntu uwo ari we wese. Yarushaga ubwenge Etani mwene Zera na Hemani na Kalukoli na Dara bene Maholi. Nuko aba icyamamare mu mahanga yose yari amukikije.
32  Yashoboraga kuvuga imigani ibihumbi bitatu, kandi yari yarahimbye indirimbo igihumbi n’eshanu.
33  Yashoboraga gusobanura ibirebana n’ibiti, uhereye ku masederi yo muri Libani ukageza kuri hisopu imera ku nkuta. Yashoboraga gusobanura iby’inyamaswa, ibiguruka, ibikururuka n’ibihereranye n’amafi.
34  Abantu bavaga mu mahanga yose bakaza kumva ubwenge bwa Salomo, ndetse hazaga n’ababaga boherejwe n’abami bose bo ku isi bumvaga iby’ubwenge bwe.
11  Umwami Salomo yakunze abagore b’abanyamahanga benshi, biyongeraga ku mukobwa wa Farawo. Ashaka Abamowabukazi, Abamonikazi, Abedomukazi, Abasidonikazi n’Abahetikazi,
2  bo mu mahanga Yehova yari yarabwiye Abisirayeli ati “ntimuzifatanye na bo kandi na bo ntibazifatanye namwe; kuko bazahindura umutima wanyu mugakurikira imana zabo.” Abo ni bo Salomo yakunze.
3  Salomo yagize abagore magana arindwi b’abanyacyubahiro, n’inshoreke magana atatu. Nuko abo bagore be batangira kuyobya umutima we buhoro buhoro.
4  Salomo yageze mu za bukuru abagore be baramaze kumuyobya umutima, akurikira izindi mana; umutima we ntiwari ugitunganiye Yehova Imana ye nk’uko uwa se Dawidi wari umeze.
5  Salomo atangira gusenga Ashitoreti, imanakazi y’Abasidoni, na Milikomu, igiteye ishozi cy’Abamoni.
6  Atangira gukora ibyo Yehova yanga, ntiyakurikira Yehova mu buryo bwuzuye nka se Dawidi.
7  Icyo gihe ni bwo Salomo yubatse akanunga ku musozi uteganye na Yerusalemu, akubakiye Kemoshi, igiteye ishozi cy’i Mowabu, yubaka n’akanunga ka Moleki, igiteye ishozi cy’Abamoni.
8  Ibyo ni byo yakoreye abagore be b’abanyamahanga bose boserezaga ibitambo imana zabo bakanazitambira ibitambo.
9  Nuko Yehova arakarira Salomo cyane, kubera ko umutima we wari wararetse gukurikira Yehova Imana ya Isirayeli, yamubonekeye incuro ebyiri zose.
10  Yehova yari yaramubujije gukurikira izindi mana, ariko ntiyakora ibyo yamutegetse.
11  Yehova abwira Salomo ati “bitewe n’ibyo wakoze, ukaba utarakomeje isezerano ryanjye n’amategeko nagutegetse, nzakwambura ubwami mbuhe umugaragu wawe.
12  Icyakora sinzabikora ukiriho, bitewe n’ibyo nasezeranyije so Dawidi. Umuhungu wawe ni we nzambura ubwami,
13  ariko sinzabumwambura bwose. Nzamusigira umuryango umwe, mbigiriye Dawidi umugaragu wanjye na Yerusalemu natoranyije.”
14  Yehova ahagurukiriza Salomo umwanzi witwaga Hadadi w’Umwedomu, wakomokaga ku mwami wa Edomu. Yari atuye muri Edomu.
15  Igihe Dawidi yatsindaga Edomu, maze umugaba w’ingabo ze Yowabu akaza guhamba abishwe, yagerageje kwica ab’igitsina gabo bose bo muri Edomu.
16  (Yowabu n’Abisirayeli bose bahamaze amezi atandatu, kugeza aho biciye ab’igitsina gabo bose bo muri Edomu.)
17  Hadadi yahunganye n’abagabo bake bo muri Edomu bari abagaragu ba se, bajya muri Egiputa. Icyo gihe Hadadi yari akiri umwana muto.
18  Barahaguruka bava i Midiyani bagera i Parani, bavana n’abandi bagabo i Parani bajyana muri Egiputa kwa Farawo umwami wa Egiputa. Farawo amuha inzu yo kubamo, amuha ibyokurya kandi amukebera isambu.
19  Hadadi akomeza gutona mu maso ya Farawo ku buryo yamushyingiye murumuna w’umugore we, ni ukuvuga murumuna wa Tahupenesi, umwamikazi.
20  Haciye igihe, murumuna wa Tahupenesi abyarana na Hadadi umuhungu witwaga Genubati. Igihe cyo gucuka kigeze Tahupenesi amuzana mu nzu ya Farawo, akomeza kurererwa mu rugo rwa Farawo, mu bana ba Farawo.
21  Hadadi akiri muri Egiputa yumva ko Dawidi yatanze agasanga ba sekuruza, kandi ko Yowabu wari umugaba w’ingabo yapfuye. Nuko Hadadi abwira Farawo ati “nsezerera njye mu gihugu cyanjye.”
22  Ariko Farawo aramubaza ati “ni iki wamburanye gituma ushaka gusubira mu gihugu cyawe?” Undi aramusubiza ati “nta cyo ariko ukwiriye kunyohereza nkagenda.”
23  Imana ihagurukiriza Salomo undi mwanzi, ari we Rezoni mwene Eliyada, wari warahunze shebuja Hadadezeri, umwami w’i Soba.
24  Igihe Dawidi yicaga ab’i Soba, Rezoni yakorakoranyije abantu arema umutwe w’abanyazi awubera umutware. Nuko bajya i Damasiko baturayo barahategeka.
25  Yabaye umwanzi wa Isirayeli igihe cyose Salomo yamaze ku ngoma; icyo gihe Hadadi na we yajyaga agirira nabi Abisirayeli. Igihe cyose Rezoni yamaze ategeka Siriya, yangaga Abisirayeli urunuka.
26  Hariho umugabo witwaga Yerobowamu mwene Nebati wari Umwefurayimu w’i Sereda, akaba umugaragu wa Salomo. Nyina yitwaga Seruwa, akaba yari umupfakazi. Uwo na we atangira kwigomeka ku mwami.
27  Dore icyatumye Yerobowamu agomera umwami: Salomo yari yarubatse Milo. Yari yarazibye icyuho cyo mu Murwa wa se Dawidi.
28  Yerobowamu yari umugabo w’intwari kandi w’umunyambaraga. Salomo abonye ko uwo musore yakoranaga umwete, amushinga kugenzura abo mu nzu ya Yozefu bakoraga imirimo y’agahato.
29  Icyo gihe Yerobowamu yavuye i Yerusalemu, maze umuhanuzi Ahiya w’i Shilo amusanga mu nzira; Ahiya yari yitwikiriye umwenda mushya, kandi abo bagabo bombi bari bonyine mu gasozi.
30  Ahiya afata wa mwenda mushya yari yitwikiriye, awucamo ibitambaro cumi na bibiri.
31  Nuko abwira Yerobowamu ati “Akira ibi bitambaro icumi, kuko Yehova Imana ya Isirayeli yavuze ati ‘ngiye kuvana ubwami mu kuboko kwa Salomo, kandi nzaguha gutegeka imiryango icumi.
32  Azasigara ategeka umuryango umwe, ku bw’umugaragu wanjye Dawidi na Yerusalemu, umugi natoranyije mu miryango yose ya Isirayeli.
33  Impamvu ni uko bantaye bakunamira Ashitoreti, imanakazi y’Abasidoni, na Kemoshi, imana y’i Mowabu, na Milikomu, imana y’Abamoni. Ntibagendeye mu nzira zanjye ngo bakore ibishimwa mu maso yanjye, kandi ntibakurikije amategeko n’amateka yanjye nka Dawidi, se wa Salomo.
34  Icyakora sinzamwaka ubwami bwose; ahubwo nzamugira umutware igihe cyose azaba akiriho, mbigiriye Dawidi umugaragu wanjye natoranyije, kuko yakomeje amategeko n’amateka yanjye.
35  Nzambura umwana we ubwami mbuguhe, ni ukuvuga imiryango icumi.
36  Umwana we nzamuha umuryango umwe, kugira ngo ukomoka ku mugaragu wanjye Dawidi akomeze gutegekera imbere yanjye muri Yerusalemu, umugi natoranyije kugira ngo mpashyire izina ryanjye.
37  Ni wowe nzahitamo ngo ube umwami wa Isirayeli, utegeke uko umutima wawe ushaka kose.
38  Niwumvira ibyo nzagutegeka byose, ukagendera mu nzira zanjye, ugakora ibishimwa mu maso yanjye, ukumvira amabwiriza n’amateka yanjye nk’uko umugaragu wanjye Dawidi yabigenje, nanjye nzabana nawe. Abazagukomokaho bazategeka igihe kirekire, kimwe n’abakomoka kuri Dawidi, kandi nzaguha gutegeka Isirayeli.
39  Nzakoza isoni urubyaro rwa Dawidi bitewe n’ibyo bakoze; icyakora si uko bizahora.’”
40  Hanyuma Salomo ashaka kwica Yerobowamu. Yerobowamu arahaguruka ahungira muri Egiputa, kwa Shishaki umwami wa Egiputa, aguma muri Egiputa kugeza aho Salomo yapfiriye.
41  Ku birebana n’andi mateka ya Salomo n’ibyo yakoze byose n’ubwenge bwe, ese ntibyanditse mu gitabo cy’amateka ya Salomo?
42  Salomo yamaze imyaka mirongo ine ari ku ngoma i Yerusalemu, ategeka Isirayeli yose.
43  Nuko Salomo aratanga asanga ba sekuruza, ahambwa mu Murwa wa se Dawidi, Rehobowamu umuhungu we yima ingoma mu cyimbo cye.
8  Icyo gihe Umwami Salomo akoranya abakuru b’Abisirayeli, abatware b’imiryango y’Abisirayeli bose n’abatware b’amazu ya ba sekuruza, abakoranyiriza i Yerusalemu kugira ngo bazamure isanduku y’isezerano rya Yehova bayikure mu Murwa wa Dawidi, ari wo Siyoni.
2  Mu kwezi kwa Etanimu, ari ko kwezi kwa karindwi, Abisirayeli bose bateranira ku Mwami Salomo mu gihe cy’umunsi mukuru.
3  Abakuru b’Abisirayeli bose baraza, maze abatambyi baheka Isanduku.
4  Bazamura isanduku ya Yehova n’ihema ry’ibonaniro n’ibikoresho byera byose byari mu ihema. Abatambyi n’Abalewi barabizamukana.
5  Umwami Salomo n’iteraniro ryose ry’Abisirayeli, abari bitabiriye ubutumire bwe bose, bari imbere y’Isanduku, batamba ibitambo by’inka n’intama bitagira ingano.
6  Nuko abatambyi bashyira isanduku y’isezerano rya Yehova mu mwanya wayo, mu cyumba cy’imbere cyane cy’urusengero, ni ukuvuga Ahera Cyane, bayishyira munsi y’amababa y’abakerubi.
7  Abakerubi bari barambuye amababa yabo hejuru y’aho Isanduku iri, ku buryo batwikiraga Isanduku n’imijishi yayo.
8  Iyo mijishi yari miremire cyane ku buryo umuntu yashoboraga kubona imitwe yayo ari Ahera, imbere y’icyumba cy’imbere cyane, ariko akaba adashobora kuyibona ari hanze. Aho ni ho iyo mijishi yakomeje kuba kugeza n’uyu munsi.
9  Nta kindi kintu cyari mu Isanduku uretse bya bisate bibiri by’amabuye Mose yashyiriyemo i Horebu, igihe Yehova yagiranaga isezerano n’Abisirayeli bavuye mu gihugu cya Egiputa.
10  Nuko abatambyi bamaze gusohoka mu rusengero, igicu gihita cyuzura mu nzu ya Yehova.
11  Abatambyi ntibashobora gukomeza gukora umurimo wabo bitewe n’icyo gicu, kuko ikuzo rya Yehova ryari ryuzuye mu nzu ya Yehova.
12  Icyo gihe Salomo aravuga ati “Yehova, wavuze ko uzatura mu mwijima w’icuraburindi.
13  Nakubakiye inzu nziza bihebuje, aho uzatura kugeza ibihe bitarondoreka.”
14  Nuko umwami arahindukira, asabira umugisha iteraniro ryose ry’Abisirayeli ryari rihagaze imbere ye.
15  Aravuga ati “Yehova Imana ya Isirayeli ashimwe, we wasohoresheje ukuboko kwe ibyo yabwiye data Dawidi agira ati
16  ‘uhereye umunsi nakuriye ubwoko bwanjye bwa Isirayeli muri Egiputa, sinigeze ntoranya umugi mu miryango yose ya Isirayeli kugira ngo nywubakemo inzu yitirirwa izina ryanjye. Ariko nzahitamo Dawidi ayobore ubwoko bwanjye bwa Isirayeli.’
17  Data Dawidi yifuje cyane mu mutima we kubaka inzu izitirirwa izina rya Yehova Imana ya Isirayeli.
18  Ariko Yehova abwira data Dawidi ati ‘kubera ko wifuje cyane mu mutima wawe kubaka inzu izitirirwa izina ryanjye, wagize neza rwose kuba warifuje kunyubakira inzu.
19  Icyakora si wowe uzanyubakira inzu, ahubwo umwana uzabyara ni we uzubaka inzu izitirirwa izina ryanjye.’
20  Yehova yashohoje ijambo yavuze, nsimbura data Dawidi nicara ku ntebe y’ubwami ya Isirayeli, nk’uko Yehova yabivuze, kandi nubakira Yehova Imana ya Isirayeli inzu yitirirwa izina rye,
21  nyishyiramo Isanduku irimo isezerano Yehova yagiranye na ba sogokuruza igihe yabakuraga mu gihugu cya Egiputa.”
22  Nuko Salomo ahagarara imbere y’igicaniro cya Yehova n’imbere y’iteraniro ryose ry’Abisirayeli, arambura amaboko ayerekeje ku ijuru,
23  aravuga ati “Yehova Mana ya Isirayeli, nta Mana ihwanye nawe hejuru mu ijuru no hasi ku isi, wowe usohoza isezerano kandi ukagaragariza ineza yuje urukundo abagaragu bawe bagendera imbere yawe n’umutima wabo wose,
24  wowe washohoje ibyo wasezeranyije data Dawidi, umugaragu wawe, ibyo wasezeranyije n’akanwa kawe ukabisohoresha ukuboko kwawe, nk’uko biri uyu munsi.
25  None Yehova Mana ya Isirayeli, uzasohoze ibyo wasezeranyije data Dawidi, umugaragu wawe, ugira uti ‘abana bawe nibitondera inzira zabo bakagendera imbere yanjye nk’uko wagendeye imbere yanjye, mu rubyaro rwawe ntihazabura uwicara ku ntebe y’ubwami ya Isirayeli imbere yanjye.’
26  Mana ya Isirayeli, ndakwinginze, ureke ibyo wasezeranyije data Dawidi, umugaragu wawe, bibe impamo.
27  “Ariko se koko Imana izatura ku isi? Dore n’ijuru, ijuru risumba ayandi, nturikwirwamo nkanswe iyi nzu nubatse!
28  Yehova Mana yanjye, tega amatwi isengesho ry’umugaragu wawe kandi wumve icyo agusaba, wumve no gutakamba k’umugaragu wawe n’isengesho agutura uyu munsi;
29  kugira ngo amaso yawe uhore uyahanze kuri iyi nzu ku manywa na nijoro, uyahanze ahantu wavuzeho uti ‘ni ho hazaba izina ryanjye,’ kugira ngo wumve amasengesho umugaragu wawe agutura yerekeye aha hantu.
30  Kandi ujye wumva igihe umugaragu wawe cyangwa ubwoko bwawe bwa Isirayeli bugutakambira bwerekeye aha hantu; ujye utega amatwi uri mu buturo bwawe mu ijuru, ubumve kandi ubababarire.
31  “Umuntu nacumura kuri mugenzi we, maze akarahira, bityo akaba yishyizeho umuvumo w’iyo ndahiro, hanyuma akaza imbere y’igicaniro cyawe kiri muri iyi nzu ari muri iyo mimerere,
32  uzumve uri mu ijuru ucire imanza abagaragu bawe, uwacumuye umubareho gukiranirwa, kandi umuhanire ibyo yakoze, ukiranuka umubareho gukiranuka kandi umugororere ukurikije gukiranuka kwe.
33  “Abagize ubwoko bwawe bwa Isirayeli nibatsindwa n’umwanzi wabo bazira ko bagucumuyeho, ariko bakakugarukira bagasingiza izina ryawe, bakagusenga kandi bakagutakambira bari muri iyi nzu,
34  icyo gihe uzumve uri mu ijuru, ubabarire abagize ubwoko bwawe bwa Isirayeli icyaha cyabo, ubagarure mu gihugu wahaye ba sekuruza.
35  “Ijuru nirikingwa imvura ikabura bitewe n’uko bagucumuyeho, maze bagasenga berekeye aha hantu bagasingiza izina ryawe, bagahindukira bakareka ibyaha byabo bitewe n’uko wabateje imibabaro,
36  icyo gihe uzumve uri mu ijuru, ubabarire abagaragu bawe, ubwoko bwa Isirayeli, icyaha cyabo, kuko ubigisha inzira nziza bakwiriye kugenderamo. Uzagushe imvura mu gihugu cyawe wahaye ubwoko bwawe ho umurage.
37  “Mu gihugu nihatera inzara, icyorezo, amapfa, uruhumbu, inzige cyangwa inyenzi, cyangwa umwanzi wabo akabagotera mu migi yabo, icyorezo icyo ari cyo cyose cyangwa indwara iyo ari yo yose,
38  isengesho ryose cyangwa gutakamba kose uzagezwaho n’umuntu uwo ari we wese cyangwa ubwoko bwawe bwa Isirayeli bwose, kuko buri wese azi agahinda ko mu mutima we, bakarambura amaboko yabo bayerekeje kuri iyi nzu,
39  uzumve uri mu ijuru mu buturo bwawe, ubabarire kandi ugire icyo ukora, witure buri wese ukurikije inzira ze, kuko uzi umutima we (kuko ari wowe wenyine uzi neza imitima y’abantu bose);
40  kugira ngo bagutinye igihe cyose bazaba bari mu gihugu wahaye ba sogokuruza.
41  “Nanone kandi umunyamahanga wese, utari uwo mu bwoko bwawe bwa Isirayeli, uzaza aturutse mu gihugu cya kure abitewe n’izina ryawe
42  (kuko bazumva iby’izina ryawe rikomeye n’ukuboko kwawe gukomeye kandi kurambuye), maze akaza agasenga yerekeye iyi nzu,
43  uzatege amatwi uri mu ijuru mu buturo bwawe, ukore ibihuje n’ibyo uwo munyamahanga agusabye byose, kugira ngo amahanga yose yo ku isi amenye izina ryawe, agutinye nk’uko ubwoko bwawe bwa Isirayeli bugutinya, kandi amenye ko iyi nzu nubatse yitirirwa izina ryawe.
44  “Abagize ubwoko bwawe nibajya ku rugamba kurwana n’umwanzi wabo ari wowe ubohereje, bagasenga Yehova berekeye uyu mugi wahisemo n’iyi nzu nubakiye izina ryawe,
45  uzumve isengesho ryabo no gutakamba kwabo uri mu ijuru, ubarenganure.
46  “Nibagucumuraho (kuko nta muntu udacumura), ukabarakarira ukabahana mu maboko y’umwanzi wabo, ababatsinze bakabajyana ho iminyago mu gihugu cy’umwanzi wabo, haba kure cyangwa hafi,
47  bagera mu gihugu bajyanywemo ari iminyago, bakagarura agatima bakakugarukira, bakagutakambira bari mu gihugu cy’ababajyanye ho iminyago bati ‘twakoze icyaha, twaracumuye, twakoze ibibi,’
48  bakakugarukira n’umutima wabo wose n’ubugingo bwabo bwose, bari mu gihugu cy’abanzi babo babajyanye ho iminyago, bakagusenga berekeye igihugu cyabo wahaye ba sekuruza, berekeye umugi wahisemo n’inzu nubatse ngo yitirirwe izina ryawe,
49  uzatege amatwi uri mu ijuru mu buturo bwawe, wumve isengesho ryabo no gutakamba kwabo, ubarenganure;
50  ubabarire abagize ubwoko bwawe bagucumuyeho, ubababarire ibyaha bagukoreye byose; uzatume ababajyanye ho iminyago babagirira impuhwe babababarire
51  (kuko ari ubwoko bwawe n’umurage wawe wakuye muri Egiputa, mu ruganda rushongesherezwamo ubutare),
52  kugira ngo uhange amaso yawe ku byo umugaragu wawe agusaba agutakambira n’ibyo ubwoko bwawe bwa Isirayeli bugusaba bugutakambira, ubumve mu byo bagusaba byose.
53  Kuko wowe Mwami w’Ikirenga Yehova, wabatoranyije mu mahanga yose yo ku isi kugira ngo babe umurage wawe, nk’uko wabivuze binyuze ku mugaragu wawe Mose, igihe wakuraga ba sogokuruza muri Egiputa.”
54  Nuko Salomo arangije gusenga Yehova no kumwinginga amusaba ibyo byose, ahaguruka aho yari apfukamye imbere y’igicaniro cya Yehova, arambuye amaboko ye ayerekeje ku ijuru,
55  arahagarara asabira umugisha iteraniro ryose ry’Abisirayeli mu ijwi riranguruye ati
56  “Yehova asingizwe, we wahaye uburuhukiro ubwoko bwe bwa Isirayeli nk’uko yari yarabisezeranyije. Mu masezerano yose yasezeranyije abinyujije ku mugaragu we Mose, nta jambo na rimwe ritasohoye.
57  Yehova Imana yacu ajye abana natwe nk’uko yabanaga na ba sogokuruza, ntazadusige cyangwa ngo adutererane,
58  kugira ngo atume imitima yacu imugarukira, bityo tugendere mu nzira ze kandi twumvire amabwiriza, amategeko n’amateka yategetse ba sogokuruza.
59  Kandi aya magambo mvugiye imbere ya Yehova mwinginga, Yehova Imana yacu ajye ahora ayibuka amanywa n’ijoro, kugira ngo arenganure umugaragu we n’ubwoko bwe bwa Isirayeli akurikije ibyo bakeneye buri munsi,
60  bityo amahanga yo ku isi yose amenye ko Yehova ari we Mana y’ukuri, ko nta yindi ibaho.
61  Mukorere Yehova Imana yacu n’umutima wanyu wose, mukurikiza amategeko ye kandi mwumvira amabwiriza abaha nk’uko bimeze uyu munsi.”
62  Umwami n’Abisirayeli bose bari kumwe na we, batambira Yehova ibitambo byinshi cyane.
63  Salomo atamba ibitambo bisangirwa yagombaga gutura Yehova, ni ukuvuga inka ibihumbi makumyabiri na bibiri n’intama ibihumbi ijana na makumyabiri, kugira ngo umwami n’Abisirayeli bose batahe inzu ya Yehova.
64  Uwo munsi byabaye ngombwa ko umwami yeza hagati mu mbuga yari imbere y’inzu ya Yehova, kuko yagombaga kuhatambira ibitambo bikongorwa n’umuriro n’ituro ry’ibinyampeke n’urugimbu rwo ku bitambo bisangirwa, kubera ko igicaniro cy’umuringa kiri imbere ya Yehova cyari gito cyane ku buryo kitashoboraga gutambirwaho ibitambo bikongorwa n’umuriro, ituro ry’ibinyampeke n’urugimbu rwo ku bitambo bisangirwa.
65  Salomo akomeza kwizihiza uwo munsi mukuru hamwe n’Abisirayeli bose bari kumwe na we, iteraniro rinini cyane ry’abantu bari baturutse ku rugabano rw’i Hamati kumanuka ukagera ku kibaya cya Egiputa, bamara iminsi irindwi bizihiriza uwo munsi mukuru imbere ya Yehova Imana yacu, barongera bamara n’indi minsi irindwi, yose hamwe iba cumi n’ine.
66  Ku munsi wa munani umwami asezerera abantu; bamusabira umugisha basubira mu ngo zabo bishimye kandi banezerewe mu mutima, bitewe n’ibyiza byose Yehova yakoreye umugaragu we Dawidi n’ubwoko bwe bwa Isirayeli.
16  Nuko ijambo rya Yehova riza kuri Yehu mwene Hanani riciraho iteka Basha riti
2  “nagukuye mu mukungugu nkugira umutware w’ubwoko bwanjye bwa Isirayeli, ariko ugendera mu nzira ya Yerobowamu utera abagize ubwoko bwanjye gucumura, barandakaza bitewe n’ibyaha byabo.
3  Dore ngiye kurimbura Basha n’inzu ye; inzu ye nzayigira nk’inzu ya Yerobowamu mwene Nebati.
4  Uwo mu nzu ya Basha uzagwa mu mugi azaribwa n’imbwa, uzagwa ku gasozi aribwe n’ibisiga.”
5  Ibindi bigwi bya Basha n’ibintu byose yakoze n’ubutwari bwe, ese ntibyanditse mu gitabo cy’ibyakozwe mu gihe cy’abami ba Isirayeli?
6  Amaherezo Basha aratanga asanga ba sekuruza, bamuhamba i Tirusa; umuhungu we Ela amusimbura ku ngoma.
7  Yehova yaciriyeho iteka Basha n’inzu ye abinyujije ku muhanuzi Yehu mwene Hanani, bitewe n’ibikorwa bye, ibibi byose yakoze mu maso ya Yehova akamurakaza, kugira ngo inzu ya Basha ihindurwe nk’iya Yerobowamu. Nanone yamujijije kuba yarishe Nadabu.
8  Mu mwaka wa makumyabiri n’itandatu umwami Asa ari ku ngoma mu Buyuda, Ela mwene Basha yimye ingoma muri Isirayeli, amara imyaka ibiri ari ku ngoma i Tirusa.
9  Igihe Ela yari yanyoye yasinze, ari i Tirusa mu nzu ya Arusa wari umutware w’urugo rwe rw’i Tirusa, umugaragu we Zimuri wari umutware w’icya kabiri cy’amagare ye, yaramugambaniye.
10  Nuko mu mwaka wa makumyabiri n’irindwi w’ingoma ya Asa umwami w’u Buyuda, Zimuri araza yica Ela, yima ingoma mu cyimbo cye.
11  Akigera ku ngoma, mbese acyicara ku ntebe y’ubwami, yica abo mu nzu ya Basha bose. Nta muntu w’igitsina gabo n’umwe yasize, baba abashoboraga guhorera amaraso ye cyangwa incuti ze.
12  Nguko uko Zimuri yarimbuye abo mu nzu ya Basha bose, nk’uko Yehova yari yaraciriyeho iteka Basha binyuze ku muhanuzi Yehu,
13  amuziza ibyaha byose yakoze n’ibyaha by’umuhungu we Ela, ibyaha bakoze bigatera Isirayeli gucumura, bakarakaza Yehova Imana ya Isirayeli bitewe n’ibigirwamana byabo bitagira umumaro.
14  Ibindi bigwi bya Ela n’ibintu byose yakoze, ese ntibyanditse mu gitabo cy’ibyakozwe mu gihe cy’abami ba Isirayeli?
15  Mu mwaka wa makumyabiri n’irindwi w’ingoma ya Asa umwami w’u Buyuda, Zimuri yimye ingoma i Tirusa, amara iminsi irindwi ku ngoma, igihe Abisirayeli bari bagose Gibetoni y’Abafilisitiya.
16  Hanyuma Abisirayeli bari bahagose bumva bavuga bati “Zimuri yagambaniye umwami aramwica.” Nuko uwo munsi, Abisirayeli bose bakiri aho mu nkambi, bimika Omuri wari umugaba w’ingabo, aba umwami wa Isirayeli.
17  Omuri n’Abisirayeli bose bari kumwe na we bava i Gibetoni barazamuka bagota Tirusa.
18  Zimuri abonye ko umugi wafashwe, ahita yinjira mu munara w’inzu y’umwami, atwika inzu y’umwami na we ahiramo arapfa,
19  azize ibyaha yakoze agakora ibibi mu maso ya Yehova, kuko yagendeye mu nzira ya Yerobowamu no mu cyaha yakoze agatera Abisirayeli gucumura.
20  Ibindi bigwi bya Zimuri n’ubugambanyi bwe, ese ntibyanditse mu gitabo cy’ibyakozwe mu gihe cy’abami ba Isirayeli?
21  Icyo gihe ni bwo Abisirayeli bigabanyijemo ibice bibiri. Igice kimwe gikurikira Tibuni mwene Ginati gishaka kumugira umwami, ikindi gice gikurikira Omuri.
22  Amaherezo abari bakurikiye Omuri banesha abari bakurikiye Tibuni mwene Ginati. Tibuni arapfa, Omuri yima ingoma.
23  Mu mwaka wa mirongo itatu n’umwe w’ingoma ya Asa umwami w’u Buyuda, Omuri yima ingoma, amara imyaka cumi n’ibiri ari umwami wa Isirayeli. I Tirusa yahamaze imyaka itandatu ari ku ngoma.
24  Hanyuma agura na Shemeri umusozi wa Samariya, awuguze italanto ebyiri z’ifeza, yubaka umugi kuri uwo musozi awita Samariya, awitiriye Shemeri wari umutware w’uwo musozi.
25  Omuri akora ibibi mu maso ya Yehova, ndetse akora ibibi cyane kurusha abamubanjirije bose.
26  Yagendeye mu nzira zose za Yerobowamu mwene Nebati no mu cyaha yakoze agatera Abisirayeli gucumura, barakaza Yehova Imana ya Isirayeli bitewe n’ibigirwamana byabo bitagira umumaro.
27  Ibindi bikorwa byose bya Omuri n’ubutwari bwe n’ibigwi bye byose n’imigi yubatse, ese ntibyanditse mu gitabo cy’ibyakozwe mu gihe cy’abami ba Isirayeli?
28  Amaherezo Omuri aratanga asanga ba sekuruza, bamuhamba i Samariya; umuhungu we Ahabu amusimbura ku ngoma.
29  Mu mwaka wa mirongo itatu n’umunani w’ingoma ya Asa umwami w’u Buyuda, Ahabu mwene Omuri yimye ingoma i Samariya, amara imyaka makumyabiri n’ibiri ari umwami wa Isirayeli.
30  Ahabu mwene Omuri akora ibintu bibi cyane mu maso ya Yehova, arusha abamubanjirije bose.
31  Agerekaho no kurongora Yezebeli umukobwa wa Etibayali umwami w’i Sidoni, atangira gukorera Bayali no kuyunamira, nk’aho kugendera mu byaha bya Yerobowamu mwene Nebati bitari bihagije.
32  Nanone yubakira Bayali igicaniro mu rusengero rwa Bayali yubatse i Samariya.
33  Ahabu abaza inkingi yera y’igiti, akora n’ibindi bibi byinshi arakaza Yehova Imana ya Isirayeli kurusha abami bose ba Isirayeli bamubanjirije.
34  Ku ngoma ya Ahabu, Hiyeli w’i Beteli yubatse Yeriko. Ashyizeho urufatiro apfusha imfura ye Abiramu, yubatse amarembo apfusha umwana we w’umuhererezi witwaga Segubu, nk’uko Yehova yari yarabivuze binyuze kuri Yosuwa mwene Nuni.
18  Hashize igihe kirekire, Yehova abwira Eliya mu mwaka wa gatatu ati “genda wiyereke Ahabu kuko niyemeje kugusha imvura mu gihugu.”
2  Nuko Eliya ajya kwiyereka Ahabu igihe inzara yacaga ibintu i Samariya.
3  Hagati aho Ahabu atumaho Obadiya wari umutware w’urugo rwe. (Obadiya yari umuntu utinya Yehova cyane.
4  Igihe Yezebeli yicaga abahanuzi ba Yehova, Obadiya yafashe abahanuzi ijana abahisha mu buvumo, mirongo itanu ukwabo n’abandi mirongo itanu ukwabo, akajya abazanira ibyokurya n’amazi.)
5  Ahabu abwira Obadiya ati “genda uzenguruke igihugu cyose ugere ku mariba yose no ku tugezi two mu bibaya twose. Ahari twabona ahantu hari ubwatsi butoshye tugakiza amafarashi n’inyumbu, ntihagire amatungo yongera gupfa.”
6  Nuko bumvikana aho buri wese ari bunyure. Ahabu afata inzira imwe, Obadiya na we afata indi nzira.
7  Obadiya ari mu nzira agenda, ahura na Eliya, ahita amumenya, amwikubita imbere aramubwira ati “databuja Eliya, ese ni wowe?”
8  Aramusubiza ati “ni jye. Genda ubwire shobuja uti ‘Eliya yaje.’ ”
9  Ariko Obadiya aramubwira ati “nacumuye iki cyatuma uhana umugaragu wawe mu maboko ya Ahabu kugira ngo anyice?
10  Nkurahiye Yehova Imana nzima ukorera, ko nta gihugu cyangwa ubwami na bumwe atoherejemo abantu ngo bajye kugushaka. Iyo bamubwiraga bati ‘ntabwo ari ino,’ yarahizaga ubwo bwami cyangwa icyo gihugu ko batigeze bakubona.
11  None urambwiye uti ‘genda ubwire shobuja uti “Eliya yaje.” ’
12  Nzi neza ko ningusiga aha umwuka wa Yehova uri bukujyane ahantu ntazi. Nimbwira Ahabu akaza akakubura aranyica, kandi umugaragu wawe yaratinye Yehova kuva mu buto bwe.
13  Ese databuja ntiyumvise ibyo nakoze igihe Yezebeli yicaga abahanuzi ba Yehova, ukuntu nahishe bamwe mu bahanuzi ba Yehova, nkabahisha mu buvumo ari ijana, mirongo itanu ukwabo n’abandi mirongo itanu ukwabo, nkajya mbazanira ibyokurya n’amazi?
14  None urambwiye uti ‘genda ubwire shobuja uti “Eliya yaje.” ’ Ari bunyice nta kabuza.”
15  Ariko Eliya aramusubiza ati “ndahiye Yehova nyir’ingabo, Imana nzima nkorera, ko uyu munsi ndi bwiyereke Ahabu.”
16  Nuko Obadiya aragenda ajya kureba Ahabu arabimubwira, Ahabu na we ajya gusanganira Eliya.
17  Ahabu akubise amaso Eliya, ahita amubwira ati “uratinyutse uraje n’ibyago wateje Isirayeli?”
18  Eliya aramusubiza ati “si jye wateje ibyago Isirayeli, ahubwo ni wowe n’inzu ya so, kuko mwaretse amategeko ya Yehova mugakurikira Bayali.
19  None tuma ku Bisirayeli bose bakoranire ku musozi wa Karumeli, no ku bahanuzi magana ane na mirongo itanu ba Bayali na ba bahanuzi magana ane basenga inkingi yera y’igiti, barira ku meza ya Yezebeli.”
20  Ahabu atuma ku Bisirayeli bose akoranyiriza n’abo bahanuzi ku musozi wa Karumeli.
21  Eliya yegera abantu bose arababwira ati “muzahera mu rungabangabo kugeza ryari? Niba Yehova ari we Mana y’ukuri nimumukurikire, ariko niba Bayali ari we Mana y’ukuri, abe ari we mukurikira.” Abantu ntibamusubiza ijambo na rimwe.
22  Eliya abwira abantu ati “ni jye muhanuzi wa Yehova usigaye jyenyine, naho abahanuzi ba Bayali bo ni magana ane na mirongo itanu.
23  None nibaduhe ibimasa bibiri bikiri bito, bahitemo ikimasa kimwe bakibage bagicemo ibice babishyire ku nkwi, ariko ntibashyireho umuriro. Nanjye ndafata ikindi kimasa kikiri gito nkibage ngishyire ku nkwi, ariko si ndi bushyireho umuriro.
24  Mwambaze izina ry’imana yanyu nanjye ndambaza izina rya Yehova. Imana y’ukuri iri busubize yohereza umuriro, iraba ari yo Mana y’ukuri.” Abantu bose baravuga bati “ibyo uvuze ni byiza.”
25  Eliya abwira abahanuzi ba Bayali ati “kubera ko mwe muri benshi, mubanze muhitemo ikimasa kikiri gito mukibage, hanyuma mwambaze izina ry’imana yanyu ariko ntimushyireho umuriro.”
26  Nuko bafata ikimasa kikiri gito yari yabahaye barakibaga. Bahera mu gitondo bageza saa sita bambaza izina rya Bayali bati “Bayali we, dusubize!” Ariko ntihagira ijwi bumva, ntihagira n’ubasubiza. Bakomeza kubyina basimbuka bazenguruka igicaniro bari bubatse.
27  Bigeze saa sita, Eliya atangira kubavugiraho ati “nimuhamagare cyane kuko ari imana; ishobora kuba ifite ikibazo ihugiyemo, cyangwa se yagiye mu bwiherero kuko ishaka kwituma. Cyangwa se wenda irasinziriye nimuyikangure!”
28  Bahamagara mu ijwi rirenga, ari na ko bikebaguza ibyuma n’amacumu nk’uko umugenzo wabo wari uri, kugeza aho batangiye kuvirirana.
29  Bakomeza kwitwara nk’abahanuzi saa sita zirarenga, birinda bigera igihe cyo gutura ituro ry’ibinyampeke nta jwi barumva, nta wurabasubiza cyangwa ngo abiteho.
30  Amaherezo Eliya abwira abantu bose ati “nimwigire hino.” Nuko bose baramwegera. Atangira gusana igicaniro cya Yehova cyari cyarasenyutse.
31  Eliya afata amabuye cumi n’abiri angana n’umubare w’imiryango cumi n’ibiri ya bene Yakobo, uwo Yehova yari yarabwiye ati “uzitwa Isirayeli.”
32  Ayo mabuye ayubakisha igicaniro cyo kubahisha izina rya Yehova, agicira uruhavu rukizengurutse rufite ubuso bungana n’ahantu haterwa seya ebyiri z’ibinyampeke.
33  Hanyuma ashyira inkwi ku gicaniro, abaga cya kimasa kikiri gito agicamo ibice abishyira ku nkwi. Aravuga ati “mwuzuze amazi intango enye muyasuke ku gitambo gikongorwa n’umuriro no ku nkwi.”
34  Arababwira ati “nimwongere musukeho ayandi,” barongera bayasukaho. Ariko arongera ati “nimwongere incuro ya gatatu,” barongera bayasukaho incuro ya gatatu.
35  Amazi yuzura igicaniro impande zose, na rwa ruhavu arwuzuza amazi.
36  Nuko igihe cyo gutura ituro ry’ibinyampeke kigeze, umuhanuzi Eliya yegera igicaniro, aravuga ati “Yehova Mana ya Aburahamu, Isaka na Isirayeli, erekana uyu munsi ko ari wowe Mana muri Isirayeli, ko ndi umugaragu wawe kandi ko ibi byose nabikoze ntumwe nawe.
37  Yehova ndakwinginze, nsubiza, nsubiza kugira ngo aba bantu bamenye ko wowe Yehova ari wowe Mana y’ukuri, ko ari wowe utumye imitima yabo ihindukira.”
38  Umuriro wa Yehova uramanuka utwika igitambo gikongorwa n’umuriro, utwika n’inkwi n’amabuye n’umukungugu, ukamya n’amazi yari yuzuye muri rwa ruhavu.
39  Abantu bose babibonye bahita bikubita hasi bubamye baravuga bati “Yehova ni we Mana y’ukuri! Yehova ni we Mana y’ukuri!”
40  Eliya arababwira ati “mufate abahanuzi ba Bayali, ntihagire n’umwe ubacika!” Bahita babafata, Eliya abamanukana mu kibaya cya Kishoni abicirayo.
41  Nuko Eliya abwira Ahabu ati “zamuka urye kandi unywe kuko numva ikiriri cy’imvura y’impangukano.”
42  Ahabu arazamuka ajya kurya no kunywa. Eliya we arazamuka ajya ku mpinga y’umusozi wa Karumeli, arasutama yubika umutwe mu maguru.
43  Abwira umugaragu we ati “zamuka urebe mu cyerekezo cy’inyanja.” Arazamuka arahareba aramubwira ati “nta kintu mbonye.” Amusubizayo incuro ndwi zose.
44  Ku ncuro ya karindwi aravuga ati “mbonye igicu gito kingana n’ikiganza kizamuka gituruka mu nyanja.” Eliya aramubwira ati “zamuka ubwire Ahabu uti ‘zirika amafarashi ku igare ryawe umanuke imvura itakubuza kugenda!’ ”
45  Hagati aho ikirere kizimagizwa n’ibicu n’umuyaga, hatangira kugwa imvura nyinshi cyane y’impangukano. Ahabu yari mu igare rye agana i Yezereli.
46  Ukuboko kwa Yehova kuba kuri Eliya, aracebura agenda yiruka atanga Ahabu i Yezereli.
17  Nuko Eliya w’i Tishubi mu baturage b’i Gileyadi abwira Ahabu ati “ndahiye Yehova Imana nzima ya Isirayeli nkorera, ko muri iyi myaka nta kime kizatonda kandi nta mvura izagwa kugeza igihe nzabitegekera.”
2  Yehova aramubwira ati
3  “va hano ugende ugana mu burasirazuba, wihishe ku kagezi ko mu kibaya cya Keriti kiri mu burasirazuba bwa Yorodani.
4  Uzajya unywa amazi y’ako kagezi, kandi nzategeka ibikona bijye bikuzanirayo ibyokurya.”
5  Ahita ahaguruka aragenda nk’uko Yehova yabimubwiye, ajya kuba hafi y’akagezi ko mu kibaya cya Keriti kiri mu burasirazuba bwa Yorodani.
6  Ibikona byamuzaniraga umugati n’inyama buri gitondo na buri mugoroba, akanywa n’amazi y’ako kagezi.
7  Ariko hashize igihe ako kagezi karakama, kuko nta mvura yagwaga mu gihugu.
8  Nuko Yehova abwira Eliya ati
9  “haguruka ujye i Sarefati y’i Sidoni utureyo. Nuhagera, nzategeka umugore w’umupfakazi ajye aguha ibyokurya.”
10  Arahaguruka ajya i Sarefati yinjira mu marembo y’umugi, asanga umugore w’umupfakazi atoragura inkwi. Aramuhamagara aramubwira ati “ndakwinginze, reba ikintu unzaniremo utuzi two kunywa.”
11  Agiye kuyamuzanira, Eliya aramuhamagara aramubwira ati “ndakwinginze unzanire n’akagati.”
12  Aramusubiza ati “ndahiye Yehova Imana yawe nzima ko nta mugati mfite, uretse agafu kuzuye urushyi gasigaye mu kibindi n’utuvuta duke cyane dusigaye mu rwabya. Naje gutoragura udukwi kugira ngo nsubire mu rugo ndebe icyo nateka, jye n’umwana wanjye tukirye twipfire.”
13  Eliya aramubwira ati “witinya. Genda ukore ibyo uvuze. Ufate ku bihari ukore akagati ubanze ukanzanire, hanyuma ubone kwitekera akawe n’umwana wawe.
14  Kuko Yehova Imana ya Isirayeli avuze ati ‘ikibindi ntikizashiramo ifu, n’urwabya ntiruzashiramo amavuta kugeza umunsi Yehova azagushiriza imvura mu gihugu.’ ”
15  Nuko aragenda akora ibyo Eliya amubwiye; Eliya n’uwo mugore n’abo mu rugo rwe bamara iminsi batabura ibyokurya.
16  Ikibindi nticyashiramo ifu n’urwabya ntirwashiramo amavuta, nk’uko Yehova yabivuze binyuze kuri Eliya.
17  Nyuma y’ibyo, umwana w’uwo mugore nyir’urugo ararwara, indwara iramurembya ashiramo umwuka.
18  Uwo mugore abwira Eliya ati “turapfa iki muntu w’Imana y’ukuri? Waje kwibukiriza icyaha cyanjye no kwica umwana wanjye.”
19  Ariko Eliya aramubwira ati “mpa uwo mwana wawe.” Amukura mu gituza cye amuzamukana mu cyumba cyo hejuru yari acumbitsemo, amuryamisha ku buriri bwe.
20  Eliya atakambira Yehova ati “Yehova Mana yanjye, ese uyu mupfakazi wancumbikiye ndi umwimukira na we umuteje ibyago wemera ko umwana we apfa?”
21  Yubarara kuri uwo mwana incuro eshatu, atakambira Yehova ati “Yehova Mana yanjye, ndakwinginze, tuma ubugingo bw’uyu mwana bumugarukamo.”
22  Nuko Yehova yumva ibyo Eliya amusabye, ubugingo bw’uwo mwana bumugarukamo, aba muzima.
23  Eliya afata uwo mwana amuvana mu cyumba cyo hejuru aramumanukana amusubiza nyina, maze aramubwira ati “dore umwana wawe ni muzima.”
24  Uwo mugore ahita abwira Eliya ati “ubu noneho menye ko uri umuntu w’Imana, kandi ko ijambo rya Yehova uvuga ari ukuri.”
9  Hanyuma Salomo arangije kubaka inzu ya Yehova n’inzu y’umwami no gukora indi mirimo yifuzaga gukora yose,
2  Yehova amubonekera ku ncuro ya kabiri nk’uko yamubonekeye ari i Gibeyoni.
3  Yehova aramubwira ati “numvise isengesho ryawe n’ukuntu wantakambiye uri imbere yanjye. Nejeje iyi nzu wubatse, nyitirira izina ryanjye kugeza ibihe bitarondoreka, kandi nzayihozaho amaso yanjye n’umutima wanjye.
4  Nawe nugendera imbere yanjye nka so Dawidi, ufite umutima uboneye kandi utunganye, ugakora ibyo nagutegetse byose, kandi ugakomeza amategeko yanjye n’amateka yanjye,
5  nanjye nzakomeza intebe y’ubwami bwawe muri Isirayeli kugeza ibihe bitarondoreka, nk’uko nabisezeranyije so Dawidi nti ‘ntuzabura uwo mu rubyaro rwawe wicara ku ntebe y’ubwami ya Isirayeli.’
6  Ariko mwe n’abana banyu nimuhindukira mukareka kunkurikira, ntimukomeze amategeko yanjye n’amateka yanjye nabahaye maze mukajya gukorera izindi mana mukazunamira,
7  nanjye nzakura Abisirayeli ku butaka nabahaye. Iyi nzu nereje izina ryanjye nzayita kure yanjye, Abisirayeli bazahinduka iciro ry’imigani, bahinduke urw’amenyo mu mahanga yose.
8  Iyi nzu ubwayo izahinduka amatongo. Umuntu wese uzayinyuraho azajya ahagarara yumiwe, akubite ikivugirizo, avuge ati ‘ni iki cyatumye Yehova akorera ibintu nk’ibi iki gihugu n’iyi nzu?’
9  Bazabasubiza bati ‘byatewe n’uko bataye Yehova Imana yabo yakuye ba sekuruza mu gihugu cya Egiputa, maze bagahindukirira izindi mana bakazunamira, bakazikorera. Ni yo mpamvu Yehova yabateje ibi byago byose.’”
10  Hashize imyaka makumyabiri, ari na yo myaka Salomo yamaze yubaka ayo mazu yombi, inzu ya Yehova n’inzu y’umwami,
11  Umwami Salomo yahaye Hiramu imigi makumyabiri mu karere ka Galilaya (Hiramu umwami w’i Tiro yari yarafashije Salomo amuha ibiti by’amasederi n’iby’imiberoshi hamwe na zahabu yashakaga yose).
12  Nuko Hiramu ava i Tiro ajya kureba imigi Salomo yari yaramuhaye, ariko ntiyayishima.
13  Hiramu aramubaza ati “muvandi, iyi migi wampaye ni migi ki?” Iyo migi bayita Igihugu cy’i Kabuli kugeza n’uyu munsi.
14  Hagati aho Hiramu yoherereza umwami italanto ijana na makumyabiri za zahabu.
15  Dore ibirebana n’abakoraga imirimo y’agahato, abo Umwami Salomo yari yarahamagaje kugira ngo bubake inzu ya Yehova, inzu y’umwami, Milo, urukuta rw’i Yerusalemu, Hasori, Megido na Gezeri.
16  (Farawo umwami wa Egiputa yari yarazamutse yigarurira Gezeri maze arayitwika, yica Abanyakanani bari batuye muri uwo mugi. Nuko ayiha umukobwa we, umugore wa Salomo, ngo ibe impano yo kumusezeraho.)
17  Salomo yubaka Gezeri na Beti-Horoni y’Epfo,
18  yubaka Balati na Tamari yari mu gihugu, mu butayu,
19  n’imigi yose yo guhunikwamo imyaka yari yarabaye iya Salomo, imigi y’amagare y’intambara n’iy’abagendera ku mafarashi, yubaka n’ibindi yifuzaga kubaka byose muri Yerusalemu, muri Libani no mu gihugu cyose yategekaga.
20  Abari barasigaye bose bo mu Bamori, Abaheti, Abaperizi, Abahivi n’Abayebusi, batari Abisirayeli,
21  ni ukuvuga abana babo bari barasigaye mu gihugu, abo Abisirayeli batashoboye kurimbura, Salomo abagira abacakara, abakoresha imirimo y’uburetwa kugeza n’uyu munsi.
22  Nta n’umwe mu Bisirayeli Salomo yagize umugaragu; ahubwo bari abasirikare be, abakozi be, abatware be, abatware b’ingabo ze, abatware b’abagendera ku magare ye y’intambara n’ab’abagendera ku mafarashi ye.
23  Abakuru b’abari bahagarariye imirimo ya Salomo bari magana atanu na mirongo itanu, akaba ari bo bari bahagarariye abakoraga imirimo.
24  Umukobwa wa Farawo yavuye mu Murwa wa Dawidi yimukira mu nzu ye Salomo yari yaramwubakiye. Icyo gihe ni bwo Salomo yubatse Milo.
25  Incuro eshatu mu mwaka, Salomo yakomeje kujya atamba ibitambo bikongorwa n’umuriro n’ibitambo bisangirwa, akabitambira ku gicaniro yari yarubakiye Yehova. Yoserezaga ibitambo ku gicaniro cyari imbere ya Yehova; nuko arangiza kubaka iyo nzu.
26  Umwami Salomo yari yarakoreye amato menshi muri Esiyoni-Geberi yari bugufi bwa Eloti, ku nkombe y’Inyanja Itukura, mu gihugu cya Edomu.
27  Hiramu yoherezaga abagaragu be bari abasare bamenyereye inyanja, bakajyana n’abagaragu ba Salomo muri ayo mato.
28  Bagiye muri Ofiri bakurayo italanto magana ane na makumyabiri za zahabu, bazizanira Umwami Salomo.
7  Nuko Salomo yubaka inzu ye mu myaka cumi n’itatu, arayuzuza.
2  Yubaka Inzu y’Ishyamba rya Libani. Yari ifite uburebure bw’imikono ijana, ubugari bw’imikono mirongo itanu n’ubuhagarike bw’imikono mirongo itatu. Yari yubatswe ku nkingi zibajwe mu biti by’amasederi ziri ku mpushya enye. Hejuru y’izo nkingi hariho imitambiko ibajwe mu biti by’amasederi.
3  Hejuru y’iyo mitambiko iri ku nkingi mirongo ine n’eshanu, bashasheho imbaho z’ibiti by’amasederi. Kuri buri ruhushya hari inkingi cumi n’eshanu.
4  Iyo nzu yari ifite amadirishya afite ibizingiti ari ku mirongo itatu. Kuri iyo mirongo itatu igerekeranye, buri dirishya ryari rifite irindi biteganye.
5  Imiryango yose n’inkomanizo zose byari bifite imfuruka zigororotse, kandi uko ni ko byari bimeze ku madirishya y’imbere no ku yo byari biteganye, kuri ya mirongo itatu igerekeranye.
6  Yubaka n’Ibaraza ry’Inkingi rifite uburebure bw’imikono mirongo itanu n’ubugari bw’imikono mirongo itatu. Kuri iryo baraza ahagana imbere yongeraho irindi baraza rifite inkingi, n’igisenge kirenga kuri izo nkingi ahagana imbere.
7  Nanone yubaka ibaraza ry’imanza, aho yari kuzajya acira imanza, ryitwa Ibaraza ry’Intebe y’Ubwami. Baryomekaho imbaho kuva hasi kugera hejuru ku mitambiko.
8  Inzu ye yo kubamo yari mu rundi rugo, ntiyari yubatse hamwe n’Ibaraza ry’Intebe y’Ubwami, ariko yari yubatse nka ryo. Salomo yubaka n’indi nzu imeze nk’iryo baraza, ayubakira umukobwa wa Farawo yari yarashatse.
9  Ayo mazu yose yari yubakishijwe amabuye ahenze cyane, yaconzwe kandi agasatuzwa inkero hakurikijwe ibipimo. Ni yo bubakishije imbere n’inyuma, kuva ku rufatiro kugeza hejuru, kandi ni yo yari yubatse no hanze kugeza ku rugo runini.
10  Amabuye bubakishije urufatiro yari amabuye ahenze cyane y’imikono icumi n’ay’imikono umunani.
11  Ahagana hejuru hari hubakishijwe amabuye ahenze yaconzwe hakurikijwe ibipimo, hamwe n’imbaho z’ibiti by’amasederi.
12  Urugo rw’inyuma rwari ruzitiwe n’urukuta rw’imirongo itatu y’amabuye aconze, rushojwe n’umurongo umwe w’imbaho z’ibiti by’amasederi. Uko ni ko byari bimeze no ku rukuta ruzengurutse urugo rw’imbere rw’inzu ya Yehova, no ku ibaraza ryayo.
13  Umwami Salomo atuma kuri Hiramu i Tiro, araza.
14  Nyina yari umupfakazi wakomokaga mu muryango wa Nafutali, naho se yari Umunyatiro wari umucuzi w’imiringa. Hiramu yari afite ubwenge n’ubuhanga n’ubumenyi bwose ku birebana n’imirimo yose yo gucura imiringa. Nuko yitaba Umwami Salomo, amukorera imirimo yamutegetse yose.
15  Acura inkingi ebyiri mu muringa wayagijwe. Buri nkingi yari ifite uburebure bw’imikono cumi n’umunani kandi yashoboraga kuzengurukwa n’urudodo rufite uburebure bw’imikono cumi n’ibiri.
16  Acura imitwe ibiri y’izo nkingi mu muringa wayagijwe, ayishyira hejuru yazo. Umutwe umwe wari ufite ubuhagarike bw’imikono itanu n’undi ufite ubuhagarike bw’imikono itanu.
17  Kuri buri mutwe w’inkingi hari hatamirijweho urushundura rugizwe n’udushundura turindwi dukozwe mu dukwege tw’umuringa; azengurutsaho n’umutako w’utunyururu tw’umuringa.
18  Acura amakomamanga, kandi ku rushundura rwari ku mutwe w’inkingi imwe azengurutsaho imirongo ibiri yayo, ayatamirizaho. Uko ni ko yabigenje no ku mutwe w’indi nkingi.
19  Iyo mitwe y’inkingi zo ku ibaraza yari ifite igice cyo hejuru gifite ishusho y’ururabyo rw’irebe, gifite uburebure bw’imikono ine.
20  Igice cyo hejuru cy’iyo mitwe cyari hejuru ku nkingi zombi no hejuru y’amabondo yakoraga ku rushundura. Buri mutwe wari uzengurutswe n’amakomamanga magana abiri ari ku mirongo ibiri.
21  Ahagarika inkingi z’ibaraza ry’urusengero. Ahagarika inkingi y’iburyo ayita Yakini, ahagarika n’iy’ibumoso ayita Bowazi.
22  Igice cyo hejuru cy’izo nkingi cyari kimeze nk’ururabyo rw’irebe. Amaherezo imirimo yo gucura inkingi irarangira.
23  Acura ikigega cy’amazi mu muringa wayagijwe. Umurambararo w’urugara rwacyo wari imikono icumi, ubuhagarike bwacyo bwari imikono itanu. Umuzenguruko wacyo wari imikono mirongo itatu.
24  Munsi y’urugara rwacyo hariho imitako imeze nk’uducuma izengurutse icyo kigega, ku burebure bw’umukono umwe hakabaho imitako icumi. Iyo mitako imeze nk’uducuma yari ku mirongo ibiri, kandi yari yaracuranywe n’icyo kigega.
25  Icyo kigega cyari giteretse ku bimasa cumi na bibiri: bitatu byarebaga mu majyaruguru, ibindi bitatu mu burengerazuba, ibindi bitatu mu majyepfo n’ibindi bitatu bikareba mu burasirazuba. Icyo kigega cyari giteretse hejuru yabyo kandi ibyo bimasa byari biteranye umugongo.
26  Umubyimba wacyo wanganaga n’ubugari bw’ikiganza; urugara rwacyo rwari ruteye nk’urw’ikibindi, rufite ishusho nk’iy’ururabyo rw’irebe. Icyo kigega cyajyagamo bati ibihumbi bibiri z’amazi.
27  Nanone acura amagare icumi mu muringa. Buri gare ryari rifite uburebure bw’imikono ine, ubugari bw’imikono ine n’ubuhagarike bw’imikono itatu.
28  Dore uko ayo magare yari akozwe: impande zayo zari zigizwe n’amabati y’umuringa afashe mu nkingi zitambitse n’izihagaritse.
29  Kuri ayo mabati yari afashe mu nkingi zitambitse n’izihagaritse hari hashushanyijeho intare, ibimasa n’abakerubi, bishushanyije no kuri izo nkingi. Hejuru y’ibishushanyo by’ibimasa no hasi y’ibishushanyo by’intare hari ibishushanyo by’indabyo zitendera.
30  Buri gare ryari rifite inziga enye z’umuringa, imitambiko icuzwe mu muringa ihuza inziga ebyiri ebyiri n’inkingi enye zari zifashe ku mitambiko. Izo nkingi zageraga munsi y’igikarabiro, kandi buri nkingi yariho indabyo zicuranywe na yo.
31  Kuva mu ndiba y’icyo gikarabiro kugeza aho inkingi zitereye no gukomeza ukagera ku rugara rwacyo hari imikono [?]. Urugara rw’iryo gare rwari uruziga, rukoze nk’igitereko gifite ubuhagarike bw’umukono umwe n’igice, kandi rwariho ibishushanyo. Amabati akoze urwo rugara yari mpandenye, atiburungushuye.
32  Inziga enye zaryo zari munsi ya ya mabati yo mu mpande, ibyo kuzifunga ku rwikaragiro rwazo na byo byari bitereye munsi y’ayo mabati. Buri ruziga rwari rufite ubuhagarike bw’umukono umwe n’igice.
33  Inziga zaryo zari zikoze nk’iz’igare ry’intambara. Ibizifunga ku rwikaragiro, amaringi, inkingi z’inziga n’urwikaragiro rwazo, byose byari byaracuzwe mu muringa wayagijwe.
34  Buri gare ryari rifite inguni enye, buri nguni irimo inkingi. Inkingi z’igare zari zaracuranywe na ryo.
35  Hejuru kuri iryo gare hari igitereko gifite ishusho y’uruziga, kikagira n’ubuhagarike bw’igice cy’umukono. Amabati akoze urwo rugara rw’igare n’inkingi yari afashemo, byari byaracuranywe na ryo.
36  Nanone kandi, kuri izo nkingi no ku mabati y’urugara rw’igare yakebyeho ibishushanyo by’abakerubi, iby’intare n’iby’ibiti by’imikindo akurikije uko umwanya wariho wanganaga, ashushanyaho n’amakamba y’indabyo azengurutse.
37  Uko ni ko yakoze ayo magare icumi. Ayo magare yose yari acuzwe kimwe, afite ibipimo bimwe kandi ateye kimwe.
38  Acura ibikarabiro icumi mu muringa. Buri gikarabiro cyajyagamo incuro mirongo ine z’amazi kandi kikagira imikono ine. Ayo magare uko ari icumi, buri gare ryariho igikarabiro kimwe.
39  Ashyira amagare atanu mu ruhande rw’iburyo rw’inzu n’andi atanu mu ruhande rw’ibumoso rw’inzu. Ikigega agishyira iburyo bw’inzu ahagana mu burasirazuba bw’amajyepfo.
40  Hiramu akora ibikarabiro, ibitiyo n’amabakure. Amaherezo Hiramu arangiza imirimo yose irebana n’inzu ya Yehova yakoreraga Umwami Salomo. Ibi ni byo yacuze:
41  inkingi ebyiri n’imitwe ifite ishusho y’urweso yari hejuru kuri izo nkingi zombi, inshundura ebyiri zari ku mitwe y’inkingi yiburungushuye yari hejuru kuri izo nkingi,
42  amakomamanga magana ane yo ku nshundura zombi, ni ukuvuga imirongo ibiri y’amakomamanga yari kuri buri rushundura, atamirije ku mitwe ibiri yari kuri izo nkingi ifite ishusho y’urweso,
43  amagare icumi n’ibikarabiro icumi byo kuri ayo magare,
44  ikigega n’ibimasa cumi na bibiri byari munsi yacyo,
45  ibikoresho byo gukuraho ivu, ibitiyo n’amabakure. Ibyo bikoresho by’inzu ya Yehova Hiramu yacuriye Umwami Salomo, byose yabicuze mu muringa usennye.
46  Umwami yabicuriye mu karere ka Yorodani, hagati ya Sukoti na Saretani, abishongeshereza mu maforomo y’ibumba.
47  Salomo ntiyiriwe apima uburemere bw’ibyo bikoresho byose kuko byari byinshi cyane birenze urugero. Uburemere bw’uwo muringa ntibwigeze bupimwa.
48  Salomo akora ibikoresho byose by’inzu ya Yehova: acura muri zahabu igicaniro n’ameza y’imigati yo kumurikwa;
49  acura n’ibitereko by’amatara muri zahabu itunganyijwe, abishyira imbere y’icyumba cy’imbere cyane, bitanu iburyo, ibindi bitanu ibumoso; acura muri zahabu uburabyo, amatara n’udufashi two kuvana ibishirira ku rutambi;
50  acura muri zahabu itunganyijwe amabesani, ibyo kuzimya umuriro, amabakure, ibikombe, ibikoresho byo kurahuza amakara; acura muri zahabu urwikaragiro rw’ibizingiti by’inzugi z’icyumba cy’imbere, ni ukuvuga Ahera Cyane, n’urw’inzugi z’Ahera.
51  Amaherezo imirimo yose Umwami Salomo yakoraga ku nzu ya Yehova irarangira. Salomo atangira kuyishyiramo ibintu se Dawidi yari yarejeje; ifeza na zahabu n’ibindi bikoresho, abishyira mu bubiko bw’inzu ya Yehova.
22  Hashira imyaka itatu nta ntambara ziba hagati ya Siriya na Isirayeli.
2  Mu mwaka wa gatatu Yehoshafati umwami w’u Buyuda aramanuka ajya kwa Ahabu umwami wa Isirayeli.
3  Nuko umwami wa Isirayeli abwira abagaragu be ati “ese ubwo muzi ko Ramoti-Gileyadi ari iyacu? None kuki tuzarira ntituyikure mu maboko y’umwami wa Siriya?”
4  Umwami abaza Yehoshafati ati “ese uratabarana nanjye dutere Ramoti-Gileyadi?” Yehoshafati asubiza umwami wa Isirayeli ati “jye nawe turi umwe. Abantu banjye ni na bo bawe. Amafarashi yanjye ni yo yawe.”
5  Icyakora Yehoshafati abwira umwami wa Isirayeli ati “ndakwinginze banza ugishe Yehova inama.”
6  Umwami wa Isirayeli akoranya abahanuzi, bose hamwe bageraga kuri magana ane, arababwira ati “ese ntere Ramoti-Gileyadi, cyangwa mbireke?” Baramusubiza bati “yitere, Yehova ari buyihane mu maboko y’umwami.”
7  Ariko Yehoshafati aravuga ati “ese nta wundi muhanuzi wa Yehova uhari, ngo na we atubarize Imana?”
8  Umwami wa Isirayeli abwira Yehoshafati ati “hari undi mugabo watubariza Yehova; ariko jye ndamwanga kuko atajya ampanurira ibyiza, ahubwo ampanurira ibibi. Uwo ni Mikaya mwene Imula.” Icyakora Yehoshafati aravuga ati “umwami ntakavuge ijambo nk’iryo.”
9  Nuko Umwami wa Isirayeli ahamagara umwe mu batware b’ibwami, aramubwira ati “ihute uzane Mikaya mwene Imula.”
10  Icyo gihe umwami wa Isirayeli na Yehoshafati umwami w’u Buyuda bari bicaye ku ntebe zabo z’ubwami bambaye imyambaro yabo ya cyami, bari ku mbuga ku marembo ya Samariya, na ba bahanuzi bose bari imbere yabo bitwara nk’abahanuzi.
11  Hanyuma Sedekiya mwene Kenana acura amahembe mu cyuma, aravuga ati “Yehova aravuze ati ‘aya ni yo uri bwicishe Abasiriya kugeza ubarimbuye.’”
12  Abandi bahanuzi bose na bo bahanura batyo bati “tera Ramoti-Gileyadi uyigarurire; Yehova ari buyihane mu maboko y’umwami.”
13  Intumwa yari yagiye guhamagara Mikaya iramubwira iti “abahanuzi bose bahuje amagambo bahanurira umwami ibyiza. Nawe rero uvuge nk’ibyo bavuze, uhanure ibyiza.”
14  Ariko Mikaya aravuga ati “ndahiye Yehova Imana nzima ko icyo Yehova ari bumbwire ari cyo ndi buvuge.”
15  Nuko Mikaya yitaba umwami, aramubwira ati “Mikaya we, dutere Ramoti-Gileyadi, cyangwa tubireke?” Ahita amusubiza ati “yitere kandi uyigarurire; Yehova ari buyihane mu maboko y’umwami.”
16  Umwami aramubaza ati “nkurahize kangahe kugira ngo umbwire ukuri mu izina rya Yehova?”
17  Mikaya aravuga ati “mbonye Abisirayeli bose batataniye ku misozi nk’intama zitagira umwungeri. Nanone Yehova aravuze ati ‘aba ntibagira abatware. Buri wese nasubire iwe amahoro.’ ”
18  Umwami wa Isirayeli abwira Yehoshafati ati “ese sinakubwiye nti ‘arampanurira ibibi, ntampanurira ibyiza’?”
19  Mikaya yongeraho ati “noneho tega amatwi ijambo rya Yehova: mbonye Yehova yicaye ku ntebe ye y’ubwami, ingabo zose zo mu ijuru zimuhagaze iburyo n’ibumoso.
20  Yehova arabaza ati ‘ni nde uri bushuke Ahabu kugira ngo atere Ramoti-Gileyadi agweyo?’ Umwe avuga ibye, undi ibye.
21  Amaherezo umumarayika umwe araza ahagarara imbere ya Yehova aravuga ati ‘jye ndamushuka.’ Yehova aramubaza ati ‘urabigenza ute?’
22  Aravuga ati ‘ndagenda nigire umwuka ushukana mu kanwa k’abahanuzi be bose.’ Imana iravuga iti ‘uramushuka, kandi rwose uragera ku ntego. Genda ubigenze utyo.’
23  None Yehova yashyize ibinyoma mu kanwa k’aba bahanuzi bawe bose; nyamara Yehova we yakuvuzeho ibyago.”
24  Sedekiya mwene Kenana yegera Mikaya amukubita urushyi ku itama, aramubwira ati “umwuka wa Yehova wanyuze he umvamo ukaza kuvugana nawe?”
25  Mikaya aramusubiza ati “uzahamenya umunsi uzinjira mu cyumba cy’imbere cyane ugiye kwihisha.”
26  Umwami wa Isirayeli aravuga ati “mufate Mikaya mumushyikirize Amoni umutware w’umugi, na Yowashi umuhungu w’umwami.
27  Mubabwire muti ‘umwami aravuze ati “mushyire uyu mugabo mu nzu y’imbohe mujye mumuha umugati n’amazi by’intica ntikize, kugeza igihe nzatabarukira amahoro.” ’ ”
28  Mikaya aravuga ati “nutabaruka amahoro, Yehova ari bube atavuganye nanjye.” Yongeraho ati “namwe rubanda mwese murabe mwumva!”
29  Hanyuma umwami wa Isirayeli na Yehoshafati umwami w’u Buyuda batera Ramoti-Gileyadi.
30  Umwami wa Isirayeli abwira Yehoshafati ati “ndi bujye ku rugamba niyoberanyije, ariko wowe wambare imyambaro yawe ya cyami.” Nuko umwami wa Isirayeli ariyoberanya, ajya ku rugamba.
31  Umwami wa Siriya yari yategetse abatware mirongo itatu na babiri b’abagenderaga ku magare ye y’intambara ati “ntimugire undi muntu murwanya, yaba uworoheje cyangwa ukomeye, murwanye umwami wa Isirayeli wenyine.”
32  Abatware b’abagenderaga ku magare y’intambara babonye Yehoshafati baribwira bati “uriya ni umwami wa Isirayeli nta kabuza.” Barahindukira ngo bamurwanye, ariko Yehoshafati atangira gutabaza.
33  Abatware b’abagenderaga ku magare y’intambara babonye ko atari umwami wa Isirayeli bareka kumukurikira.
34  Hanyuma umuntu umwe apfa kurasa umwambi ahamya umwami wa Isirayeli aho ibice by’ikoti rye ry’icyuma bihurira, umwami abwira uwari utwaye igare rye ati “hindukiza igare unkure ku rugamba kuko nkomeretse cyane.”
35  Nuko uwo munsi urugamba rurakara, bituma bakomeza guhagarika umwami mu igare rye ahanganye n’Abasiriya, ariko bigeze ku mugoroba aratanga. Amaraso yavaga mu gikomere cye yari yashokeye mu igare.
36  Izuba riri hafi kurenga, barangururira ijwi mu rugerero bati “buri wese nasubire mu mugi w’iwabo, buri wese nasubire mu gihugu cye!”
37  Umwami atanga atyo. Bazana umwami i Samariya aba ari ho bamuhamba.
38  Bajya kogereza igare rye ry’intambara ku kidendezi cy’i Samariya, maze imbwa zirigata amaraso ye nk’uko Yehova yari yarabivuze. (Muri icyo kidendezi ni ho indaya ziyuhagiriraga.)
39  Ibindi bigwi bya Ahabu n’ibintu byose yakoze n’inzu yubakishije amahembe y’inzovu, n’indi migi yose yubatse, ese ntibyanditse mu gitabo cy’ibyakozwe mu gihe cy’abami ba Isirayeli?
40  Ahabu aratanga asanga ba sekuruza, umuhungu we Ahaziya yima ingoma mu cyimbo cye.
41  Yehoshafati mwene Asa yari yarimye ingoma mu Buyuda mu mwaka wa kane w’ingoma ya Ahabu umwami wa Isirayeli.
42  Yehoshafati yimye ingoma afite imyaka mirongo itatu n’itanu, amara imyaka makumyabiri n’itanu ku ngoma i Yerusalemu. Nyina yitwaga Azuba, akaba yari umukobwa wa Shiluhi.
43  Yagendeye mu nzira zose za se Asa, ntiyateshuka ngo azivemo, akora ibyiza mu maso ya Yehova. Gusa utununga ntitwakuweho. Abantu bari bagitambira ibitambo ku tununga bakanahosereza imibavu.
44  Yehoshafati yakomeje kubana amahoro n’umwami wa Isirayeli.
45  Ibindi bintu byose Yehoshafati yakoze, ubutwari yagize n’intambara yarwanye, ese ntibyanditse mu gitabo cy’ibyakozwe mu gihe cy’abami b’u Buyuda?
46  Yatsembye mu gihugu abagabo b’indaya bo mu rusengero bari barasigaye mu gihe cya se Asa.
47  Icyo gihe Edomu nta mwami yagiraga. Igisonga ni cyo cyari nk’umwami.
48  Yehoshafati akora amato y’i Tarushishi kugira ngo ajye kuzana zahabu muri Ofiri, ariko ayo mato ntiyagerayo kubera ko yarohamiye ahitwa Esiyoni-Geberi.
49  Icyo gihe ni bwo Ahaziya mwene Ahabu yabwiye Yehoshafati ati “reka abagaragu banjye bajyane n’abawe mu mato”; ariko Yehoshafati arabyanga.
50  Amaherezo Yehoshafati aratanga asanga ba sekuruza, bamuhamba hamwe na ba sekuruza mu Murwa wa sekuruza Dawidi. Umuhungu we Yehoramu yima ingoma mu cyimbo cye.
51  Mu mwaka wa cumi n’irindwi w’ingoma ya Yehoshafati umwami w’u Buyuda, Ahaziya mwene Ahabu yimye ingoma i Samariya aba umwami wa Isirayeli, amara imyaka ibiri ku ngoma ya Isirayeli.
52  Yakoraga ibibi mu maso ya Yehova akagendera mu nzira za se, mu nzira za nyina no mu nzira za Yerobowamu mwene Nebati wateye Isirayeli gucumura.
53  Yasengaga Bayali akayunamira, akarakaza Yehova Imana ya Isirayeli akora nk’ibyo se yakoraga byose.
6  Mu mwaka wa magana ane na mirongo inani Abisirayeli bavuye mu gihugu cya Egiputa, Salomo yatangiye kubakira Yehova inzu. Hari mu mwaka wa kane ari ku ngoma muri Isirayeli, mu kwezi kwa Zivu, ari ko kwezi kwa kabiri.
2  Inzu Umwami Salomo yubakiye Yehova yari ifite uburebure bw’imikono mirongo itandatu, ubugari bw’imikono makumyabiri n’ubuhagarike bw’imikono mirongo itatu.
3  Imbere y’Ahera h’iyo nzu hari ibaraza rifite uburebure bw’imikono makumyabiri, bungana n’ubugari bw’inzu. Ryari rifite ubugari bw’imikono icumi.
4  Iyo nzu ayikorera amadirishya afite ibizingiti bigenda biba bito bito.
5  Nanone, ku nkuta z’iyo nzu yomekaho indi nzu iyizengurutse, ikaba yari izengurutse Ahera n’icyumba cy’imbere cyane; uko ni ko yubatse ibyumba byo mu mpande bizengurutse iyo nzu.
6  Igorofa ryo hasi ry’iyo nzu yometseho ryari rifite ubugari bw’imikono itanu, iryo hagati rifite ubugari bw’imikono itandatu, naho igorofa rya gatatu rifite ubugari bw’imikono irindwi, kuko inyuma ku nkuta za ya nzu yubatswe mbere yagiye ahasiga umwanya wo gushyiraho imbaho, kugira ngo izo mbaho zitinjira mu nkuta zayo.
7  Igihe iyo nzu yubakwaga, yubakishijwe amabuye yaconzwe mbere y’igihe. Nta nyundo cyangwa ishoka cyangwa ikindi gikoresho cy’icyuma cyigeze cyumvikana muri iyo nzu igihe yubakwaga.
8  Umuryango w’igorofa ryo hasi ry’iyo nzu yometseho wari mu ruhande rw’iburyo rwa ya nzu yubatswe mbere. Bajyaga mu igorofa ryo hagati bazamukiye ku madarajya agiye yihotagura, bakanayazamukiraho bava mu igorofa ryo hagati bajya mu rya gatatu.
9  Nuko akomeza kubaka iyo nzu ngo ayirangize, ayikorera igisenge cy’ibiti by’amasederi, kandi ayisakaza imbaho z’amasederi.
10  Nanone yubaka ibyumba byo mu mpande bizengurutse iyo nzu bifite ubuhagarike bw’imikono itanu; imbaho z’ibiti by’amasederi ni zo zahuzaga ibyo byumba n’iyo nzu.
11  Hagati aho Yehova abwira Salomo ati
12  “ku birebana n’iyi nzu urimo wubaka, nukurikiza amateka yanjye, ukubahiriza amabwiriza yanjye kandi ukitondera amategeko yanjye yose akaba ari yo ugenderamo, nzagusohorezaho amagambo yose nabwiye so Dawidi;
13  nzatura rwose hagati mu Bisirayeli kandi sinzata ubwoko bwanjye bwa Isirayeli.”
14  Salomo akomeza kubaka iyo nzu ngo ayirangize.
15  Ku nkuta zayo imbere, yomekaho imbaho z’amasederi. Kuva hasi kugera hejuru ku idari yomekaho imbaho z’amasederi, naho hasi muri iyo nzu ahasasa imbaho z’imiberoshi.
16  Ahagana inyuma muri iyo nzu acamo icyumba cy’imikono makumyabiri akoresheje imbaho z’amasederi zavaga hasi zikagera hejuru ku idari. Icyo ni cyo cyumba cy’imbere cyane cyitwa Ahera Cyane.
17  Icyumba kinini cy’iyo nzu, ni ukuvuga icyumba kiri imbere y’Ahera Cyane, cyari gifite uburebure bw’imikono mirongo ine.
18  Imbaho z’amasederi zari zometse mu nzu imbere zari zibajeho imitako imeze nk’uducuma, n’indi imeze nk’amakamba y’indabyo. Hose hari imbaho z’amasederi, nta buye ryagaragaraga.
19  Ategura icyumba cy’imbere cyane muri iyo nzu, kugira ngo ahashyire isanduku y’isezerano rya Yehova.
20  Icyumba cy’imbere cyane cyari gifite uburebure bw’imikono makumyabiri, ubugari bw’imikono makumyabiri n’ubuhagarike bw’imikono makumyabiri. Nuko ayagiriza zahabu itunganyijwe ku nkuta zacyo, kandi yomeka imbaho z’amasederi ku gicaniro.
21  Salomo ayagiriza zahabu itunganyijwe ku nkuta z’imbere mu nzu. Imbere y’icyumba cy’imbere cyane ahashyira umunyururu wa zahabu, kandi asiga zahabu iyagijwe ahantu hose muri icyo cyumba.
22  Inzu yose ayiyagirizaho zahabu kugeza aho ayirangirije yose. Igicaniro cyari giteganye n’icyumba cy’imbere cyane na cyo akiyagirizaho zahabu cyose.
23  Hanyuma abaza abakerubi babiri bo gushyira mu cyumba cy’imbere cyane, ababaza mu giti kivamo amavuta. Buri mukerubi yari afite uburebure bw’imikono icumi.
24  Ibaba rimwe ry’umukerubi ryari rifite imikono itanu n’irindi rifite imikono itanu. Kuva ku mutwe w’ibaba rimwe ry’umukerubi kugeza ku wundi mutwe hari imikono icumi.
25  Amababa y’umukerubi wa kabiri yareshyaga n’imikono icumi. Abo bakerubi bombi bari bafite ibipimo bimwe kandi bateye kimwe.
26  Umukerubi umwe yari afite uburebure bw’imikono icumi, kandi n’undi na we ari uko.
27  Nuko ashyira abo bakerubi mu nzu imbere barambuye amababa. Bityo, ibaba ry’umukerubi umwe ryakoraga ku rukuta rumwe, ibaba ry’undi mukerubi rigakora ku rundi rukuta. Andi mababa yabo yahuriraga hagati mu cyumba agakoranaho.
28  Ayagiriza zahabu kuri abo bakerubi.
29  Ku nkuta zose z’iyo nzu akebaho ibishushanyo by’abakerubi n’iby’ibiti by’imikindo n’indabyo, abikeba mu cyumba cy’imbere n’icy’inyuma.
30  Ayagiriza zahabu hasi muri iyo nzu, mu byumba byombi, icy’imbere n’icy’inyuma.
31  Umuryango w’icyumba cy’imbere cyane awukorera inzugi mu mbaho z’igiti kivamo amavuta, ni ukuvuga inkingi, inkomanizo z’umuryango na kimwe cya gatanu cy’urukuta.
32  Izo nzugi zombi zari zibajwe mu giti kivamo amavuta. Nuko azikebaho ibishushanyo by’abakerubi n’iby’ibiti by’imikindo n’indabyo, hanyuma aziyagirizaho zahabu. Kuri abo bakerubi no ku bishushanyo by’ibiti by’imikindo asigaho zahabu.
33  Uko ni na ko yakoze umuryango w’urusengero n’inkomanizo zibajwe mu mbaho z’ibiti bivamo amavuta, zari zifite impande enye zingana.
34  Inzugi zombi zari zibajwe mu giti cy’umuberoshi. Ibice byombi by’urugi rumwe byikaragiraga ku bizingiti byabyo, ibice byombi by’urundi rugi na byo bikikaragira ku bizingiti byabyo.
35  Izo nzugi azikebaho ibishushanyo by’abakerubi n’iby’ibiti by’imikindo n’indabyo, abiyagirizaho zahabu.
36  Nanone yubaka urugo rw’imbere, arwubakisha imirongo itatu y’amabuye aconze neza, agerekaho n’umurongo umwe w’imbaho z’ibiti by’amasederi.
37  Mu mwaka wa kane, mu kwezi kwawo kwa Zivu, hubatswe urufatiro rw’inzu ya Yehova.
38  Mu mwaka wa cumi n’umwe mu kwezi kwawo kwa Buli, ari ko kwezi kwa munani, ibyari bigize iyo nzu byose byari byaramaze gukorwa hakurikijwe igishushanyo mbonera cyayo. Bityo rero, Salomo yamaze imyaka irindwi ayubaka.
21  Dore ibyabaye nyuma yaho: hariho umugabo witwaga Naboti w’i Yezereli, akagira uruzabibu i Yezereli hafi y’ingoro ya Ahabu umwami w’i Samariya.
2  Ahabu abwira Naboti ati “mpa uruzabibu rwawe ndugire umurima w’imboga, kuko rwegereye inzu yanjye. Ndakuguranira nguhe uruzabibu rwiza kururuta, cyangwa niba ubishaka ndaguha amafaranga aruguze.”
3  Naboti abwira Ahabu ati “nkurikije uko Yehova abona ibintu, sinarota nguha umurage wa ba sogokuruza.”
4  Nuko Ahabu agaruka iwe yacitse intege kandi yijimye, bitewe n’amagambo Naboti w’i Yezereli yari yamubwiye ati “sinaguha umurage wa ba sogokuruza.” Ajya ku buriri aryama yerekeye ivure, yanga no kurya.
5  Amaherezo umugore we Yezebeli arinjira aramubaza ati “wababajwe n’iki cyatumye utarya?”
6  Aramusubiza ati “byatewe n’uko nabwiye Naboti w’i Yezereli nti ‘mpa uruzabibu rwawe ndugure, cyangwa niba ubishaka nguhe urundi ruzabibu,’ akambwira ati ‘sinaguha uruzabibu rwanjye.’ ”
7  Maze umugore we Yezebeli aramubwira ati “si wowe mwami wa Isirayeli? Byuka urye kandi umutima wawe unezerwe. Jye ubwanjye nzaguha uruzabibu rwa Naboti w’i Yezereli.”
8  Yandika inzandiko mu izina rya Ahabu azishyiraho ikashe y’umwami, azoherereza abakuru n’abanyacyubahiro bo mu mugi Naboti yari atuyemo.
9  Muri izo nzandiko aravuga ati “mutegeke abantu bose biyirize ubusa, kandi mwicaze Naboti imbere y’abandi.
10  Mushake abagabo babiri b’imburamumaro mubicaze imbere ye, bamushinje bati ‘wavumye Imana n’umwami!’ Hanyuma mumusohore mumutere amabuye apfe.”
11  Nuko abagabo bo muri uwo mugi, abakuru n’abanyacyubahiro baho, bakora ibyo Yezebeli yababwiye nk’uko byari byanditse mu nzandiko yari yaboherereje.
12  Bategeka abantu bose kwiyiriza ubusa, kandi bicaza Naboti imbere y’abandi.
13  Abagabo babiri b’imburamumaro baraza bicara imbere ya Naboti, batangira kumushinja imbere y’abantu bose bati “Naboti yavumye Imana n’Umwami!” Hanyuma baramufata bamujyana mu nkengero z’umugi bamutera amabuye arapfa.
14  Batuma kuri Yezebeli bati “Naboti bamuteye amabuye arapfa.”
15  Yezebeli akimara kumenya ko Naboti bamuteye amabuye agapfa, abwira Ahabu ati “genda wigarurire rwa ruzabibu Naboti w’i Yezereli yari yaranze kukugurisha. Ntakiriho yapfuye.”
16  Ahabu yumvise ko Naboti w’i Yezereli yapfuye, aragenda yigarurira uruzabibu rwe.
17  Yehova abwira Eliya w’i Tishubi ati
18  “manuka ujye kureba Ahabu umwami wa Isirayeli i Samariya. Ari mu ruzabibu rwa Naboti, yagiye kurwigarurira.
19  Umubwire uti ‘Yehova aravuze ati “umaze kumwica none wigaruriye isambu ye?” ’ Kandi uti ‘Yehova aravuze ati “aho imbwa zarigatiye amaraso ya Naboti ni ho zizarigatira amaraso yawe.” ’ ”
20  Ahabu abwira Eliya ati “urashyize urambonye wa mwanzi wanjye we?” Aramusubiza ati “ndakubonye. Imana iravuze iti ‘kubera ko wiyemeje gukora ibibi mu maso ya Yehova,
21  ngiye kuguteza amakuba; nzagukuraho, ndimbure ab’igitsina gabo bose bo mu nzu ya Ahabu, nkureho n’uworoheje kurusha abandi muri Isirayeli.
22  Inzu yawe nzayigira nk’iya Yerobowamu mwene Nebati n’iya Basha mwene Ahiya, bitewe n’icyaha wakoze ukandakaza, ugatera Abisirayeli gucumura.’
23  Naho ku birebana na Yezebeli, Yehova aravuze ati ‘imbwa zizarira Yezebeli mu isambu y’i Yezereli.
24  Uwo mu nzu ya Ahabu wese uzagwa mu mugi azaribwa n’imbwa, uzagwa ku gasozi aribwe n’ibisiga.
25  Nta muntu wigeze amera nka Ahabu, we wiyemeje gukora ibibi mu maso ya Yehova yohejwe n’umugore we Yezebeli.
26  Yakoze ibintu bibi cyane akurikira ibigirwamana biteye ishozi, nk’ibyo Abamori Yehova yirukanye imbere y’Abisirayeli bakoze byose.’ ”
27  Ahabu yumvise ayo magambo ashishimura imyambaro ye yambara ibigunira; yiyiriza ubusa akaryama mu bigunira kandi akagenda asuherewe.
28  Yehova abwira Eliya w’i Tishubi ati
29  “ese wabonye ukuntu Ahabu yicishije bugufi imbere yanjye? Kubera ko yicishije bugufi imbere yanjye, sinzateza ibyago inzu ye akiri ku ngoma, ahubwo nzabiteza ku ngoma y’umuhungu we.”
13  Hari umuntu w’Imana waje i Beteli aturutse i Buyuda azanywe n’ijambo rya Yehova. Icyo gihe Yerobowamu yari ahagaze iruhande rw’igicaniro yosa igitambo.
2  Uwo muntu w’Imana abwirijwe n’ijambo rya Yehova, arangurura ijwi avuma icyo gicaniro ati “wa gicaniro we, wa gicaniro we! Yehova aravuze ati ‘mu nzu ya Dawidi hazavuka umwana w’umuhungu uzitwa Yosiya. Azagutambiraho abatambyi bo ku tununga bakoserezaho ibitambo, kandi azagutwikiraho amagufwa y’abantu.’ ”
3  Uwo munsi atanga ikimenyetso aravuga ati “iki ni cyo kimenyetso Yehova yatanze: dore igicaniro kigiye gusadukamo kabiri, kandi ivu rikiriho rivanze n’urugimbu rigiye guseseka.”
4  Umwami Yerobowamu yumvise amagambo umuntu w’Imana y’ukuri avuze avuma igicaniro cy’i Beteli, amutunga ukuboko kwari ku gicaniro maze aravuga ati “nimumufate!” Uwo mwanya ukuboko yari atunze uwo muntu w’Imana guhita kumirana, ntiyashobora kukugarura.
5  Icyo gicaniro gisadukamo kabiri, ivu ririmo urugimbu ryo kuri icyo gicaniro riraseseka, nk’uko umuntu w’Imana y’ukuri yari yabitanze ho ikimenyetso, abwirijwe n’ijambo rya Yehova.
6  Umwami abwira uwo muntu w’Imana y’ukuri ati “ndakwinginze, nyingingira Yehova Imana yawe, unsabire kugira ngo ukuboko kwanjye gukire.” Uwo muntu w’Imana y’ukuri yinginga Yehova, ukuboko k’umwami kurakira, gusubira uko kwari kumeze mbere.
7  Umwami abwira uwo muntu w’Imana y’ukuri ati “ngwino tujyane mu rugo ugire icyo urya kandi nguhe impano.”
8  Ariko uwo muntu w’Imana y’ukuri abwira umwami ati “niyo wampa icya kabiri cy’ibyo mu nzu yawe sinajyana nawe; sinarira umugati aha hantu cyangwa ngo mpanywere amazi,
9  kuko Yehova yantegetse binyuze ku ijambo rye ati ‘nturye umugati cyangwa ngo unywe amazi, kandi nutaha ntuzasubize inzira yakuzanye.’ ”
10  Nuko aragenda anyura indi nzira, ntiyasubiza inzira yamuzanye i Beteli.
11  Aho i Beteli hari umuhanuzi w’umusaza. Nuko abahungu be baraza bamubwira ibintu byose umuntu w’Imana y’ukuri yari yakoreye i Beteli uwo munsi, n’amagambo yari yabwiye umwami; byose babibwira se.
12  Se arababaza ati “yagiye anyuze iyihe nzira?” Abo bahungu be bamwereka inzira umuntu w’Imana y’ukuri wari waturutse i Buyuda yanyuzemo agenda.
13  Abwira abahungu be ati “nimuntegurire indogobe.” Bamutegurira indogobe, ayicaraho aragenda.
14  Akurikira uwo muntu w’Imana y’ukuri, asanga yicaye munsi y’igiti kinini. Aramubaza ati “ese ni wowe muntu w’Imana y’ukuri waturutse i Buyuda?” Undi aramusubiza ati “ni jye.”
15  Aramubwira ati “ngwino tujyane mu rugo urye umugati.”
16  Ariko undi aramusubiza ati “sinshobora gusubiranayo nawe cyangwa ngo tujyane iwawe. Sinshobora gusangirira nawe umugati ino aha cyangwa ngo mpanywere amazi,
17  kuko Yehova yambwiye ati ‘ntuharire umugati cyangwa ngo uhanywere amazi, kandi nutaha ntuzasubize inzira yakuzanye.’”
18  Uwo musaza aramusubiza ati “erega nanjye ndi umuhanuzi nkawe! Umumarayika yambonekeye ambwira ijambo riturutse kuri Yehova ati ‘genda umugarure mu rugo iwawe kugira ngo arye umugati kandi anywe amazi.’” (Ariko yaramubeshyaga.)
19  Nuko basubirana iwe bamuha umugati ararya, bamuha n’amazi aranywa.
20  Bacyicaye ku meza, ijambo rya Yehova riza kuri wa muhanuzi wari wamugaruye,
21  arangurura ijwi abwira umuntu w’Imana y’ukuri wari waturutse i Buyuda ati “Yehova aravuze ati ‘kubera ko wagomeye itegeko rya Yehova, ntukomeze itegeko Yehova Imana yawe yaguhaye,
22  ahubwo ukaba wagarutse ukarya umugati kandi ukanywera amazi ahantu Imana yari yakubujije igira iti “ntuzaharire umugati cyangwa ngo uhanywere amazi,” umurambo wawe ntuzashyingurwa mu mva ya ba sokuruza.’ ”
23  Nuko uwo muntu w’Imana amaze kurya umugati no kunywa, uwo muhanuzi w’umusaza wari wamugaruye amutegurira indogobe,
24  ashyira nzira aragenda. Hanyuma aza guhura n’intare mu nzira iramwica, umurambo we urambarara mu nzira. Indogobe n’intare byari bihagaze iruhande rw’uwo murambo.
25  Abantu bahanyuze babona umurambo urambaraye mu nzira n’intare ihagaze iruhande rwawo. Baraza babivuga mu mugi wa muhanuzi w’umusaza yari atuyemo.
26  Uwo muhanuzi wari wamugaruye akamutesha inzira abyumvise, aravuga ati “uwo ni wa muntu w’Imana y’ukuri wigometse ku itegeko rya Yehova. Yehova yamugabije intare iramusumira iramwica, nk’uko Yehova yabimubwiye binyuze ku ijambo rye.”
27  Abwira abahungu be ati “nimuntegurire indogobe”; barayimutegurira.
28  Afata inzira aragenda asanga umurambo wa wa muntu w’Imana urambaraye mu nzira, intare n’indogobe biwuhagaze iruhande. Intare ntiyari yariye uwo murambo kandi nta cyo yari yatwaye indogobe.
29  Uwo muhanuzi aterura umurambo w’umuntu w’Imana y’ukuri awushyira ku ndogobe arawugarura, yinjira mu mugi w’iwabo, aririra uwo muntu w’Imana, hanyuma aramuhamba.
30  Amuhamba mu mva ye bwite, akomeza kumuririra ati “ni ishyano muvandimwe wanjye!”
31  Amaze kumuhamba abwira abahungu be ati “nimfa muzampambe mu mva umuntu w’Imana y’ukuri ahambwemo. Amagufwa yanjye muzayashyire iruhande rw’aye.
32  Kuko ijambo ryose yabwirijwe na Yehova ngo avume igicaniro cy’i Beteli n’insengero zo ku tununga ziri mu migi y’i Samariya rizasohora nta kabuza.”
33  Nyuma y’ibyo, Yerobowamu ntiyahindukiye ngo areke inzira ye mbi, ahubwo yongeye gushyiraho abatambyi bo ku tununga abakuye muri rubanda rusanzwe. Umuntu wese wabaga abishatse, Yerobowamu yuzuzaga ububasha mu biganza by’uwo muntu, akavuga ati “na we nabe umwe mu batambyi bo ku tununga.”
34  Ibyo byatumye inzu ya Yerobowamu igibwaho n’icyaha, kandi biyibera impamvu yo gukurwaho ikarimburwa ku isi.
14  Muri iyo minsi, Abiya mwene Yerobowamu ararwara.
2  Nuko Yerobowamu abwira umugore we ati “haguruka ugende wiyoberanyije ku buryo batamenya ko uri muka Yerobowamu, maze ujye i Shilo. Aho ni ho umuhanuzi Ahiya atuye. Ni we wambwiye ko nzaba umwami w’ubu bwoko.
3  Ujyane imigati icumi hamwe n’utugati n’urwabya rw’ubuki, maze ujye kumureba. Ni we uzakubwira uko bizagendekera uyu mwana.”
4  Muka Yerobowamu abigenza atyo. Arahaguruka ajya i Shilo, agera mu rugo rwa Ahiya. Ahiya ntiyari akibona kuko amaso ye yari yarahumye bitewe n’iza bukuru.
5  Yehova yari yabwiye Ahiya ati “dore muka Yerobowamu aje kukubaza iby’umuhungu we urwaye. Nagera hano ari bube yiyoberanyije. Ibi abe ari byo umubwira.”
6  Uwo mugore ageze mu muryango, Ahiya yumva imirindi y’ibirenge bye aravuga ati “injira muka Yerobowamu we! Kuki wiyoberanyije kandi ngufitiye ubutumwa bukomeye?
7  Genda ubwire Yerobowamu uti ‘Yehova Imana ya Isirayeli aravuze ati “nagushyize hejuru ngukuye mu bwoko bwawe, nkugira umutware w’ubwoko bwanjye bwa Isirayeli,
8  mvana ubwami mu nzu ya Dawidi ndabuguha, ariko ntiwamera nk’umugaragu wanjye Dawidi, we wakomeje amategeko yanjye, akankurikira n’umutima we wose akora ibikwiriye mu maso yanjye;
9  ahubwo wakoze ibibi kurusha abakubanjirije bose, wiremera indi mana n’ibishushanyo biyagijwe kugira ngo undakaze, uba ari jye utera umugongo.
10  Ni yo mpamvu ngiye guteza ibyago inzu ya Yerobowamu, nkarimbura umuntu wese w’igitsina gabo wo mu nzu ya Yerobowamu, naho yaba ari uworoheje kurusha abandi muri Isirayeli; nzakuraho abo mu nzu ya Yerobowamu nk’uko umuntu akuka amase akayamaraho.
11  Uwo mu nzu ya Yerobowamu uzagwa mu mugi azaribwa n’imbwa, uzagwa ku gasozi aribwe n’ibisiga, kuko ari Yehova ubwe wabivuze.”’
12  “None haguruka usubire iwawe. Uwo mwana ari bupfe ugikandagiza ikirenge mu mugi.
13  Abisirayeli bose bazamuririra bamuhambe, kuko uwo ari we wenyine wo mu nzu ya Yerobowamu uzahambwa mu mva. Ni we wenyine wo mu nzu ya Yerobowamu Yehova Imana ya Isirayeli yabonyemo ikintu cyiza.
14  Yehova azihagurukiriza umwami uzategeka Isirayeli, uzarimbura inzu ya Yerobowamu ku munsi wagenwe, kandi ashatse n’ubu yabikora.
15  Yehova azakubita Isirayeli ku buryo izamera nk’urubingo ruteraganwa n’amazi; azarandura Abisirayeli abakure kuri ubu butaka bwiza yahaye ba sekuruza, abatatanyirize hakurya ya rwa Ruzi, kuko bibarije inkingi zera z’ibiti, bakarakaza Yehova.
16  Azata Abisirayeli abitewe n’ibyaha Yerobowamu yakoze agatera Abisirayeli gucumura.”
17  Nuko muka Yerobowamu arahaguruka aragenda, asubira i Tirusa. Akigera mu irebe ry’umuryango umwana arapfa.
18  Baramuhamba kandi Abisirayeli bose baramuririra nk’uko Yehova yari yabivuze binyuze ku mugaragu we, umuhanuzi Ahiya.
19  Ibindi bintu Yerobowamu yakoze, intambara yarwanye n’uko yategetse, byanditse mu gitabo cy’ibyakozwe mu gihe cy’abami ba Isirayeli.
20  Yerobowamu yamaze imyaka makumyabiri n’ibiri ari ku ngoma, hanyuma aratanga asanga ba sekuruza; Nadabu umuhungu we amusimbura ku ngoma.
21  Rehobowamu mwene Salomo yari yarabaye umwami w’u Buyuda. Yimye ingoma afite imyaka mirongo ine n’umwe, amara imyaka cumi n’irindwi ari ku ngoma i Yerusalemu, umurwa Yehova yari yaratoranyije mu miryango yose ya Isirayeli ngo witirirwe izina rye. Nyina yitwaga Nama, akaba yari Umwamonikazi.
22  Hanyuma Abayuda bakora ibibi mu maso ya Yehova, bimutera gufuha cyane kuruta uko yafushye bitewe n’ibyaha ba sekuruza bakoze.
23  Na bo biyubakiye utununga n’inkingi zera z’amabuye babaza n’inkingi zera z’ibiti, babishyira kuri buri gasozi karekare kose no munsi y’igiti cyose gitoshye.
24  Muri icyo gihugu harimo n’abagabo b’indaya bo mu rusengero. Bakoze ibizira byose byakorwaga n’amahanga Yehova yirukanye imbere y’Abisirayeli.
25  Mu mwaka wa gatanu umwami Rehobowamu ari ku ngoma, Shishaki umwami wa Egiputa yateye Yerusalemu.
26  Anyaga ubutunzi bwo mu nzu ya Yehova n’ubutunzi bwo mu nzu y’umwami, ajyana ibintu byose. Anyaga ingabo zose zikozwe muri zahabu Salomo yari yaracuze.
27  Umwami Rehobowamu azisimbuza ingabo zicuze mu muringa, azishinga abatware b’abarinzi barindaga umuryango w’inzu y’umwami.
28  Iyo umwami yabaga aje ku nzu ya Yehova, abarinzi barazizanaga, hanyuma bakazisubiza mu cyumba cy’abarinzi.
29  Ibindi bigwi bya Rehobowamu n’ibyo yakoze byose, ese ntibyanditse mu gitabo cy’ibyakozwe mu gihe cy’abami b’u Buyuda?
30  Hagati ya Rehobowamu na Yerobowamu hakomeje kuba intambara z’urudaca.
31  Amaherezo Rehobowamu aratanga asanga ba sekuruza, bamuhamba hamwe na ba sekuruza mu Murwa wa Dawidi. Nyina yitwaga Nama, akaba Umwamonikazi. Abiyamu umuhungu we yima ingoma mu cyimbo cye.
19  Nuko Ahabu atekerereza Yezebeli ibyo Eliya yakoze byose n’ukuntu yicishije inkota abahanuzi bose.
2  Yezebeli atuma kuri Eliya ati “nibigera ejo nk’iki gihe ntarakugenza nk’uko wagenje buri wese muri bo, imana zanjye zizampane, ndetse bikomeye.”
3  Eliya agira ubwoba, arahaguruka arahunga kugira ngo akize ubugingo bwe, ajya i Beri-Sheba y’i Buyuda. Aho ni ho yasize umugaragu we.
4  Hanyuma agenda urugendo rw’umunsi wose mu butayu, aza kwicara munsi y’igiti cy’umurotemu. Asaba Imana ko yakwipfira agira ati “ndarambiwe! Yehova, ubu noneho kuraho ubugingo bwanjye kuko nta cyo ndusha ba sogokuruza.”
5  Amaherezo aryama munsi y’icyo giti cy’umurotemu arasinzira. Ariko umumarayika amukoraho, aramubwira ati “byuka urye.”
6  Arebye ku musego abona akagati kiburungushuye kari ku mabuye ashyushye, hari n’inkurubindi y’amazi. Ararya aranywa, hanyuma arongera araryama.
7  Nyuma yaho umumarayika wa Yehova yongera kugaruka ubwa kabiri, amukoraho aramubwira ati “byuka urye kuko urugendo ufite ari rurerure cyane.”
8  Arahaguruka ararya aranywa, ayo mafunguro atuma agira imbaraga ku buryo yagenze iminsi mirongo ine n’amajoro mirongo ine, agera ku musozi w’Imana y’ukuri witwa Horebu.
9  Ahageze yinjira mu buvumo kugira ngo aharare. Nuko Yehova aramubaza ati “Eliya we, urakora iki aha?”
10  Aramusubiza ati “narwaniye ishyaka ryinshi Yehova Imana nyir’ingabo kuko Abisirayeli bishe isezerano mwagiranye, ibicaniro byawe barabisenya, bicisha inkota abahanuzi bawe ku buryo ari jye jyenyine wasigaye. None batangiye guhiga ubugingo bwanjye ngo banyice.”
11  Ariko Imana iramubwira iti “sohoka ugende uhagarare ku musozi imbere ya Yehova.” Nuko Yehova anyuraho, maze inkubi ikomeye y’umuyaga isatura imisozi kandi imenagurira ibitare imbere ya Yehova. (Icyakora Yehova ntiyari muri uwo muyaga.) Nyuma y’umuyaga haza umutingito. (Yehova ntiyari muri uwo mutingito.)
12  Nyuma y’umutingito haza umuriro. (Yehova ntiyari muri uwo muriro.) Nyuma y’umuriro humvikana ijwi ryo hasi rituje.
13  Eliya aryumvise, ahita afata umwambaro we w’abahanuzi awitwikira mu maso, arasohoka ahagarara ku mwinjiro w’ubwo buvumo. Nuko ijwi riramubwira riti “Eliya we, urakora iki hano?”
14  Arasubiza ati “narwaniye ishyaka ryinshi Yehova Imana nyir’ingabo kuko Abisirayeli bishe isezerano mwagiranye, ibicaniro byawe barabisenya, bicisha inkota abahanuzi bawe ku buryo ari jye jyenyine wasigaye. None batangiye guhiga ubugingo bwanjye ngo banyice.”
15  Yehova aramubwira ati “genda usubize inzira yakuzanye ujye mu butayu bw’i Damasiko, usuke amavuta kuri Hazayeli umwimike abe umwami wa Siriya.
16  Yehu umwuzukuru wa Nimushi uzamusukeho amavuta abe umwami wa Isirayeli; naho Elisa mwene Shafati wo muri Abeli-Mehola uzamusukeho amavuta abe umuhanuzi mu cyimbo cyawe.
17  Uzarokoka inkota ya Hazayeli, Yehu azamwica, uzarokoka inkota ya Yehu, Elisa azamwica.
18  Nasize muri Isirayeli abantu ibihumbi birindwi batigeze bunamira Bayali cyangwa ngo bamusome.”
19  Nuko Eliya ava aho aragenda asanga Elisa mwene Shafati arimo ahingisha ibimasa makumyabiri na bine, byahinganaga bibiri bibiri, we ubwe ari kumwe n’ibimasa bibiri bya nyuma. Eliya aragenda amusanga aho ari amushyiraho umwambaro we w’abahanuzi.
20  Elisa ahita asiga ibyo bimasa akurikira Eliya, aramubwira ati “reka mbanze njye gusoma data na mama, hanyuma nze ngukurikire.” Eliya aramusubiza ati “genda usubireyo; hari ubwo nakubujije se?”
21  Elisa asubirayo, aragenda afata ibimasa bibiri arabitamba, afata amasuka y’ibiti ibyo bimasa byahingishaga ayatekesha inyama zabyo, azigaburira abantu barazirya. Nuko arahaguruka akurikira Eliya atangira kumukorera.
5  Hiramu umwami w’i Tiro yumvise ko Salomo ari we wasutsweho amavuta ngo abe umwami mu cyimbo cya se, amutumaho abagaragu be, kuko uhereye kera kose Hiramu yari incuti ya Dawidi.
2  Salomo na we atuma kuri Hiramu ati
3  “wowe ubwawe uzi neza ko data Dawidi atashoboye kubakira inzu izina rya Yehova Imana ye bitewe n’intambara yahoragamo azitejwe n’abanzi bari bamukikije, kugeza aho Yehova yashyiriye abanzi be munsi y’ibirenge bye.
4  None Yehova Imana yanjye yampaye amahoro impande zose. Nta mubisha mfite kandi nta kibi kiriho.
5  Ndashaka kubaka inzu izitirirwa izina rya Yehova Imana yanjye, nk’uko Yehova yabisezeranyije data Dawidi ati ‘umwana wawe nzicaza ku ntebe yawe y’ubwami akagusimbura, ni we uzubakira inzu izina ryanjye.’
6  None tegeka ko bantemera amasederi yo muri Libani; abagaragu banjye bazakorana n’abawe, kandi ibihembo by’abagaragu bawe uzanca byose nzabiguha, kuko uzi neza ko muri twe nta muntu uzi gutema ibiti nk’Abanyasidoni.”
7  Hiramu akimara kumva amagambo ya Salomo aranezerwa cyane, maze aravuga ati “Yehova ashimwe we wahaye Dawidi umwana w’umunyabwenge wo gutegeka ubu bwoko butabarika!”
8  Nuko Hiramu atuma kuri Salomo ati “ibyo wantumyeho nabyumvise. Nzaguha ibiti wifuza byose by’amasederi n’ibiti by’imiberoshi.
9  Abagaragu banjye bazabivana muri Libani babimanukane babigeze ku nyanja. Nzabihambiranya nk’ibihare, mbyambutse inyanja mbigeze aho uzambwira maze mbisatuze, nawe uze ubitware. Icyo ngusaba ni uko nawe wajya umpa ibyokurya by’abo mu rugo rwanjye.”
10  Hiramu akajya aha Salomo ibiti by’amasederi n’ibiti by’imiberoshi yifuzaga byose.
11  Salomo na we akajya aha Hiramu koru ibihumbi makumyabiri z’ingano kugira ngo zibe ibyokurya by’abo mu rugo rwa Hiramu, na koru makumyabiri z’amavuta y’imyelayo isekuye. Ibyo ni byo Salomo yahaga Hiramu uko umwaka utashye.
12  Nuko Yehova na we aha Salomo ubwenge nk’uko yari yarabimusezeranyije; Hiramu na Salomo babana neza, ndetse bagirana isezerano.
13  Umwami Salomo yazanaga abo gukora imirimo y’agahato abakuye muri Isirayeli hose. Abakoraga imirimo y’agahato bari ibihumbi mirongo itatu.
14  Yaboherezaga muri Libani mu byiciro, buri kwezi akohereza abantu ibihumbi icumi. Bamaraga ukwezi kumwe muri Libani, andi abiri bakayamara mu ngo zabo. Adoniramu ni we wari umutware w’abakoraga imirimo y’agahato.
15  Salomo yari afite abakozi ibihumbi mirongo irindwi bo kwikorera imitwaro, n’abakozi ibihumbi mirongo inani bo guconga amabuye mu misozi.
16  Abo bose biyongeraga ku batware ba Salomo bari bahagarariye imirimo, ni ukuvuga abantu ibihumbi bitatu na magana atatu bari bahagarariye abakoraga imirimo.
17  Umwami ategeka ko bacukura amabuye manini, amabuye ahenze cyane, kugira ngo bubake urufatiro rw’iyo nzu bakoresheje amabuye aconze.
18  Abubatsi ba Salomo n’abubatsi ba Hiramu n’Abagebali baconga amabuye; bategura ibiti n’amabuye byo kubaka iyo nzu.
15  Mu mwaka wa cumi n’umunani Umwami Yerobowamu mwene Nebati ari ku ngoma, Abiyamu yabaye umwami w’u Buyuda.
2  Yamaze imyaka itatu ku ngoma i Yerusalemu. Nyina yitwaga Maka, akaba yari umwuzukuru wa Abishalomu.
3  Abiyamu yakomeje kugendera mu byaha se yari yarakoze mbere ye, umutima we ntiwatunganira Yehova Imana ye nk’uko uwa sekuruza Dawidi wari umeze.
4  Ariko kubera Dawidi, Yehova Imana ye amuha umuhungu wari kuzamusimbura ku ngoma i Yerusalemu, kugira ngo Yerusalemu ikomeze kubaho,
5  kuko Dawidi yakoze ibyiza mu maso ya Yehova ntateshuke ku byo yamutegetse byose mu minsi yose yo kubaho kwe, uretse gusa ku birebana na Uriya w’Umuheti.
6  Mu minsi yose yo kubaho kwa Rehobowamu, hakomeje kubaho intambara z’urudaca hagati ye na Yerobowamu.
7  Ibindi bigwi bya Abiyamu n’ibintu byose yakoze, ese ntibyanditse mu gitabo cy’ibyakozwe mu gihe cy’abami b’u Buyuda? Nanone habaye intambara hagati ya Abiyamu na Yerobowamu.
8  Amaherezo Abiyamu aratanga asanga ba sekuruza, bamuhamba mu Murwa wa Dawidi; umuhungu we Asa amusimbura ku ngoma.
9  Mu mwaka wa makumyabiri Yerobowamu ari ku ngoma muri Isirayeli, Asa yimye ingoma aba umwami w’u Buyuda.
10  Yamaze imyaka mirongo ine ku ngoma i Yerusalemu; nyirakuru yitwaga Maka akaba yari umwuzukuru wa Abishalomu.
11  Asa akora ibyiza mu maso ya Yehova nk’ibyo sekuruza Dawidi yakoze.
12  Akura mu gihugu abagabo b’indaya bo mu rusengero, akuraho n’ibigirwamana byose biteye ishozi byari byarakozwe na ba sekuruza.
13  Ndetse yakuye na nyirakuru Maka ku bugabekazi, kuko yari yarakoze igishushanyo giteye ishozi cyakoreshwaga mu gusenga inkingi yera y’igiti. Hanyuma Asa atema icyo gishushanyo agitwikira ku kagezi ko mu kibaya cya Kidironi.
14  Gusa utununga two ntitwashizeho. Icyakora umutima wa Asa watunganiye Yehova mu minsi yose yo kubaho kwe.
15  Nuko azana ibintu byejejwe na se n’ibyo na we yejeje, abishyira mu nzu ya Yehova: ifeza, zahabu n’ibindi bikoresho.
16  Hagiye haba intambara hagati ya Asa na Basha umwami wa Isirayeli, mu minsi yabo yose.
17  Basha umwami wa Isirayeli yarazamutse atera u Buyuda atangira kubaka Rama, kugira ngo akumire abajya kwa Asa umwami w’u Buyuda cyangwa abavayo.
18  Asa abibonye afata ifeza na zahabu byose byari bisigaye mu bubiko bw’inzu ya Yehova no mu bubiko bw’inzu y’umwami, abiha abagaragu be. Umwami Asa abatuma kwa Beni-Hadadi mwene Taburimoni mwene Heziyoni, umwami wa Siriya wari utuye i Damasiko, aramubwira ati
19  “jye nawe dufitanye isezerano, isezerano ryari hagati ya data na so. Dore nkoherereje impano z’ifeza na zahabu. None genda usese isezerano ufitanye na Basha umwami wa Isirayeli, kugira ngo andeke.”
20  Beni-Hadadi yumvira Umwami Asa, yohereza abakuru b’ingabo be batera imigi ya Isirayeli, batsinda Iyoni, Dani, Abeli-Beti-Maka n’i Kinereti hose, igihugu cya Nafutali cyose kugeza ku ngabano zacyo.
21  Basha akimara kubyumva areka kubaka Rama, akomeza gutura i Tirusa.
22  Umwami Asa akoranya Abayuda bose, ntihasigara n’umwe, bazana amabuye n’ibiti Basha yubakishaga Rama, Umwami Asa abyubakisha Geba yo mu karere ka Benyamini, na Misipa.
23  Ibindi bikorwa byose bya Asa n’ubutwari bwe bwose n’ibigwi bye byose n’imigi yubatse, ese ntibyanditse mu gitabo cy’ibyakozwe mu gihe cy’abami b’u Buyuda? Asa ageze mu za bukuru arwara ibirenge.
24  Amaherezo Asa aratanga asanga ba sekuruza, bamuhamba hamwe na ba sekuruza, mu Murwa wa sekuruza Dawidi; umuhungu we Yehoshafati amusimbura ku ngoma.
25  Nadabu mwene Yerobowamu yimye ingoma muri Isirayeli mu mwaka wa kabiri Asa ari ku ngoma mu Buyuda; amara imyaka ibiri ku ngoma muri Isirayeli.
26  Yakoze ibibi mu maso ya Yehova, agendera mu nzira za se no mu cyaha se yakoze kigatuma Abisirayeli bacumura.
27  Basha mwene Ahiya wo mu muryango wa Isakari aramugambanira, amwicira i Gibetoni y’Abafilisitiya, igihe Nadabu n’Abisirayeli bose bari bagose Gibetoni.
28  Basha yamwishe mu mwaka wa gatatu Asa ari ku ngoma mu Buyuda, yima ingoma mu cyimbo cye.
29  Akimara kwima yishe abo mu nzu ya Yerobowamu bose. Nta muntu n’umwe ukomoka kuri Yerobowamu yasize agihumeka, kugeza aho yabamariye bose, nk’uko Yehova yari yarabivuze binyuze ku mugaragu we Ahiya w’i Shilo,
30  abaziza ibyaha Yerobowamu yakoze agatuma Abisirayeli bacumura, n’ukuntu yarakaje Yehova Imana ya Isirayeli.
31  Ibindi bigwi bya Nadabu n’ibintu byose yakoze, ese ntibyanditse mu gitabo cy’ibyakozwe mu gihe cy’abami ba Isirayeli?
32  Hagiye haba intambara hagati ya Asa na Basha umwami wa Isirayeli, mu minsi yabo yose.
33  Mu mwaka wa gatatu w’ingoma ya Asa umwami w’u Buyuda, Basha mwene Ahiya yimye ingoma aba umwami wa Isirayeli yose, amara imyaka makumyabiri n’ine ari ku ngoma i Tirusa.
34  Yakoze ibibi mu maso ya Yehova, agendera mu nzira ya Yerobowamu no mu cyaha yakoze kigatuma Abisirayeli bacumura.
20  Hanyuma Beni-Hadadi umwami wa Siriya akoranya ingabo ze zose n’amafarashi n’amagare y’intambara, ari kumwe n’abami mirongo itatu na babiri, arazamuka atera Samariya arayigota.
2  Nuko yohereza intumwa mu mugi kwa Ahabu, umwami wa Isirayeli, ziramubwira ziti “Beni-Hadadi aravuze ati
3  ‘ifeza yawe na zahabu yawe ni ibyanjye; abagore bawe n’abana bawe baruta abandi ubwiza, ni abanjye.’ ”
4  Umwami wa Isirayeli aramusubiza ati “mwami databuja, nk’uko ubivuze, jye n’ibyanjye byose turi abawe.”
5  Nyuma yaho intumwa zongera kugaruka ziravuga ziti “Beni-Hadadi aravuze ati ‘nagutumyeho nti “uzampe ifeza yawe na zahabu yawe n’abagore bawe n’abana bawe.
6  None ejo nk’iki gihe nzagutumaho abagaragu banjye basake bitonze inzu yawe n’amazu y’abagaragu bawe. Ikintu cyose wakundaga bazagitwara.” ’ ”
7  Nuko umwami wa Isirayeli ahamagara abakuru bo mu gihugu bose, arababwira ati “namwe murabona neza ko uyu muntu ashaka kuduteza akaga. Yantumyeho intumwa ansaba abagore banjye n’abana banjye n’ifeza na zahabu byanjye sinabimwima.”
8  Abakuru bose n’Abisirayeli bose baramubwira bati “ntumwumvire, ntiwemere gukora ibyo akubwira.”
9  Asubiza intumwa za Beni-Hadadi ati “mugende mubwire umwami databuja muti ‘ibyo wantumyeho abagaragu bawe mbere byose nzabikora. Ariko ibi byo sinabishobora.’” Izo ntumwa ziragenda zijya kubimubwira.
10  Beni-Hadadi amutumaho ati “umukungugu w’i Samariya nukwira ingabo turi kumwe buri wese akabona umukungugu wuzuye urushyi, imana zanjye zizampane, ndetse bikomeye!”
11  Umwami wa Isirayeli aramusubiza ati “mugende mumubwire muti ‘ukenyereye urugamba ntiyirata nk’ukenyurura atabarutse.’ ”
12  Yumvise ayo magambo, ubwo yari yicaranye n’abami mu ngando banywa, ahita abwira abagaragu be ati “nimujye mu birindiro!” Bahita bajya mu birindiro ngo batere umugi.
13  Nuko umuhanuzi asanga Ahabu umwami wa Isirayeli aramubwira ati “Yehova aravuze ati ‘wabonye izi ngabo uko ari nyinshi cyane? Uyu munsi ndazihana mu maboko yawe kugira ngo umenye ko ndi Yehova.’ ”
14  Ahabu aramubaza ati “ni nde uzazidukiza?” Undi aramusubiza ati “Yehova aravuze ati ‘muzazikizwa n’abasore bakorera ibikomangoma biyobora intara.’” Arongera arabaza ati “ni nde uzashoza urugamba?” Undi aramusubiza ati “ni wowe!”
15  Ahabu abara abasore bakorera ibikomangoma biyobora intara asanga ari magana abiri na mirongo itatu na babiri. Hanyuma abara ingabo zose z’Abisirayeli asanga ari ibihumbi birindwi.
16  Bagaba igitero ari saa sita, Beni-Hadadi ari mu ngando yinywera yasinze, ari kumwe n’abami mirongo itatu na babiri bamufashaga.
17  Ba basore bakorera ibikomangoma biyobora intara basohotse imbere y’abandi ku rugamba, Beni-Hadadi ahita yohereza intumwa; ziragaruka ziramubwira ziti “hari abantu baturutse i Samariya.”
18  Arababwira ati “niba bazanywe n’amahoro mubafate mpiri, niba kandi bazanywe no kurwana nabwo mubafate mpiri.”
19  Abari baturutse mu mugi ni ba basore bakoreraga ibikomangoma biyobora intara hamwe n’ingabo zari zibakurikiye.
20  Buri wese yica uwo bahanganye ku rugamba. Abasiriya barahunga, Abisirayeli barabakurikira, ariko Beni-Hadadi umwami wa Siriya aracika, yurira ifarashi ajyana n’abagendera ku mafarashi.
21  Umwami wa Isirayeli arasohoka yica Abasiriya bagendera ku mafarashi n’abagendera mu magare y’intambara, arabatikiza.
22  Nyuma yaho umuhanuzi asanga umwami wa Isirayeli aramubwira ati “genda wisuganye, utekereze icyo ukwiriye gukora kuko mu ntangiriro z’umwaka utaha umwami wa Siriya azagutera.”
23  Abagaragu b’umwami wa Siriya baramubwira bati “Imana yabo ni Imana yo mu misozi, ni yo mpamvu badutsinze. Noneho reka tuzarwanire na bo mu kibaya, urebe ko tutazabatsinda.
24  None genza utya: abami bose ubakureho ubasimbuze ba guverineri.
25  Ushake ingabo zinganya umubare n’ingabo zawe zishwe, ifarashi uyisimbuze indi farashi, igare ry’intambara urisimbuze irindi, maze tujye kurwanira na bo mu kibaya, urebe ko tutazabatsinda.” Arabumvira abigenza atyo.
26  Nuko mu ntangiriro z’umwaka, Beni-Hadadi abara ingabo z’Abasiriya, arazamuka ajya muri Afeki kurwana n’Abisirayeli.
27  Abisirayeli na bo barabarwa, bahabwa impamba, barasohoka bitegura kurwana na bo. Abisirayeli bakambika imbere yabo bameze nk’imikumbi ibiri mito y’ihene; Abasiriya bo bari bazimagije igihugu.
28  Umuntu w’Imana y’ukuri araza abwira umwami wa Isirayeli ati “Yehova aravuze ati ‘kubera ko Abasiriya bavuze bati “Yehova ni Imana yo mu misozi si Imana yo mu bibaya,” nzahana iriya mbaga yose mu maboko yanyu, mumenye ko ndi Yehova.’ ”
29  Bamara iminsi irindwi bakambitse mu birindiro byabo, bamwe ku ruhande rumwe abandi ku rundi. Ku munsi wa karindwi rurambikana, Abisirayeli bica Abasiriya, mu munsi umwe babicamo abagabo ibihumbi ijana bigenza.
30  Abasigaye bahungira mu mugi wa Afeki. Urukuta rugwira abantu ibihumbi makumyabiri na birindwi bari basigaye. Beni-Hadadi arahunga ajya kwihisha mu cyumba cy’imbere cyane cy’inzu yari mu mugi.
31  Abagaragu be baramubwira bati “twumvise ko abami bo mu nzu ya Isirayeli bagwa neza. None reka dukenyere ibigunira twizirike imigozi mu mutwe, dusange umwami wa Isirayeli. Ahari wenda yarokora ubugingo bwawe.”
32  Bakenyera ibigunira bizirika n’imigozi mu mutwe, bajya kureba umwami wa Isirayeli baramubwira bati “umugaragu wawe Beni-Hadadi aravuze ati ‘ndakwinginze, rokora ubugingo bwanjye.’ ” Umwami arabasubiza ati “ese aracyariho? Ni umuvandimwe wanjye.”
33  Nuko abo bagabo babifata nk’ikimenyetso cyiza, bahita bumva ko umwami abivuze abikuye ku mutima, baravuga bati “Beni-Hadadi ni umuvandimwe wawe.” Arabasubiza ati “nimugende mumuzane.” Beni-Hadadi araza aramusanga, umwami ahita amushyira mu igare rye.
34  Beni-Hadadi aramubwira ati “imigi data yambuye so nzayigusubiza, kandi uzihitiremo imihanda ushaka i Damasiko, nk’uko data yari ayifite i Samariya.” Ahabu aramusubiza ati “reka tugirane isezerano hanyuma ndakureka ugende.” Bahita bagirana isezerano maze Ahabu aramureka aragenda.
35  Icyo gihe, Yehova atuma umwe mu bahanuzi ngo abwire incuti ye ati “ndakwinginze nkubita.” Ariko iyo ncuti ye yanga kumukubita.
36  Aramubwira ati “kuko wanze kumvira ijambo rya Yehova, nidutandukana intare irakwica.” Hanyuma batandukanye ahura n’intare iramwica.
37  Uwo muhanuzi asanga undi mugabo aramubwira ati “nkubita.” Uwo mugabo aramukubita aramukomeretsa.
38  Nuko uwo muhanuzi aragenda ahagarara ku nzira ategereje umwami, yizirika igitambaro mu maso kugira ngo yiyoberanye.
39  Umwami ahanyuze, aramutakira ati “umugaragu wawe yari agiye aho urugamba ruhinanye, nuko haza umuntu wari uvuye ku rugamba, anzanira umuntu arambwira ati ‘rinda uyu muntu. Naramuka agucitse, ubugingo bwawe burajya mu cyimbo cy’ubwe cyangwa urihe italanto y’ifeza.’
40  Ariko igihe umugaragu wawe nari mpuze, uwo mugabo arabura.” Umwami wa Isirayeli aramubwira ati “urubanza rwawe ni urwo. Wowe ubwawe urarwiciriye.”
41  Uwo muhanuzi yiyambura vuba vuba igitambaro yari yitwikiriye mu maso, umwami wa Isirayeli ahita amenya ko ari umuhanuzi.
42  Aramubwira ati “Yehova aravuze ati ‘kubera ko warekuye umuntu nari navuze ko agomba kurimburwa, ubugingo bwawe buzajya mu cyimbo cy’ubwe, abaturage bawe bajye mu cyimbo cy’abe.’ ”
43  Nuko umwami wa Isirayeli ajya i Samariya mu rugo rwe yacitse intege kandi yijimye.
1  Umwami Dawidi yari ashaje, ageze mu za bukuru. Bamworosaga imyenda ariko ntasusurukirwe.
2  Nuko abagaragu be baramubwira bati “reka bashakire databuja umwami umukobwa w’isugi, ajye akorera umwami, amwiteho. Azajya agupfumbata, maze umwami databuja asusurukirwe.”
3  Bajya gushaka umukobwa mwiza cyane mu gihugu cyose cya Isirayeli, amaherezo babona Abishagi w’i Shunemu, bamuzanira umwami.
4  Uwo mukobwa yari mwiza bihebuje. Nuko araza akajya yita ku mwami kandi akamukorera. Icyakora umwami ntiyigeze agirana na we imibonano mpuzabitsina.
5  Hagati aho Adoniya umuhungu wa Hagiti yari yarikujije, aravuga ati “ni jye uzaba umwami!” Nuko yikoreshereza igare, yishakira n’abagendera ku mafarashi hamwe n’abagabo mirongo itanu bo kwiruka imbere ye.
6  Se ntiyigeze ashaka kwibabariza umwana we ngo amucyahe ati “ibyo ukora ni ibiki?” Uwo muhungu yari ateye neza, kandi nyina yari yaramubyaye akurikira Abusalomu.
7  Adoniya yumvikana na Yowabu mwene Seruya na Abiyatari umutambyi maze baramuyoboka, bakajya bamufasha.
8  Ariko Sadoki umutambyi, Benaya mwene Yehoyada, Natani umuhanuzi, Shimeyi, Reyi n’abagabo b’abanyambaraga ba Dawidi, bo ntibigeze bifatanya na Adoniya.
9  Amaherezo Adoniya ajya gutambira ibitambo by’intama n’inka n’ibimasa by’imishishe hafi y’ibuye rya Zoheleti ahateganye na Eni-Rogeli, atumira abavandimwe be bose, ari bo bana b’umwami, n’Abayuda bose, abagaragu b’umwami.
10  Ariko ntiyigeze atumira umuhanuzi Natani na Benaya n’abagabo b’abanyambaraga ba Dawidi n’umuvandimwe we Salomo.
11  Natani abwira Batisheba, nyina wa Salomo ati “ese ntabwo wumvise ko Adoniya mwene Hagiti yabaye umwami, kandi databuja Dawidi akaba nta cyo abiziho?
12  None rero reka nkugire inama. Kiza ubugingo bwawe n’ubugingo bw’umuhungu wawe Salomo.
13  Genda winjire usange umwami Dawidi umubwire uti ‘ese mwami databuja, si wowe warahiye umuja wawe uti “umuhungu wawe Salomo ni we uzanzungura abe umwami, kandi ni we uzicara ku ntebe yanjye y’ubwami”? None se kuki Adoniya ari we wimye ingoma?’
14  Igihe uri bube ukivugana n’umwami, nanjye ndinjira ngukurikiye, nemeze ko ibyo uvuga ari ukuri.”
15  Nuko Batisheba arinjira asanga umwami mu cyumba. Umwami yari ashaje cyane. Icyo gihe Abishagi w’i Shunemu yarimo akorera umwami.
16  Batisheba yikubita imbere y’umwami, maze umwami aramubwira ati “urifuza iki?”
17  Batisheba aramubwira ati “nyagasani, ntiwarahiye umuja wawe mu izina rya Yehova Imana yawe uti ‘umuhungu wawe Salomo ni we uzanzungura abe umwami, kandi ni we uzicara ku ntebe yanjye y’ubwami?’
18  None dore Adoniya yimye ingoma, ariko umwami databuja nta cyo abiziho.
19  Yatambye ibitambo by’ibimasa n’inyana z’imishishe n’intama byinshi cyane, atumira abana b’umwami bose na Abiyatari umutambyi na Yowabu umugaba w’ingabo, ariko umugaragu wawe Salomo we ntiyamutumiye.
20  None rero mwami databuja, Abisirayeli bose ni wowe bahanze amaso kugira ngo ubabwire uzazungura umwami databuja, akicara ku ntebe ye y’ubwami.
21  Kandi umwami databuja namara gutanga agasanga ba sekuruza, jye n’umuhungu wanjye Salomo tuzafatwa nk’abagome.”
22  Batisheba akivugana n’umwami, umuhanuzi Natani aba arinjiye.
23  Bahita babwira umwami bati “dore umuhanuzi Natani araje!” Nuko aza imbere y’umwami amwikubita imbere yubamye.
24  Natani aramubwira ati “nyagasani mwami, ese ni wowe wavuze uti ‘Adoniya ni we uzanzungura abe umwami kandi ni we uzicara ku ntebe yanjye y’ubwami’?
25  Dore uyu munsi yamanutse ajya gutamba ibimasa n’inyana z’imishishe n’intama byinshi cyane, kandi atumira abana b’umwami bose n’abakuru b’ingabo na Abiyatari umutambyi. Ubu bari imbere ye, bararya baranywa, bakarangurura bati ‘Umwami Adoniya arakabaho!’
26  Ariko jyewe umugaragu wawe na Sadoki umutambyi na Benaya mwene Yehoyada na Salomo umugaragu wawe, ntiyigeze adutumira.
27  Niba ibyabaye byategetswe n’umwami databuja, ntiwigeze umenyesha umugaragu wawe umuntu uzakuzungura akicara ku ntebe yawe y’ubwami.”
28  Nuko umwami Dawidi aramubwira ati “nimumpamagarire Batisheba.” Maze Batisheba araza ahagarara imbere y’umwami.
29  Umwami ararahira ati “ndahiye Yehova Imana nzima yacunguye ubugingo bwanjye ikabukiza ibyago nahuye na byo byose;
30  nk’uko nakurahiye Yehova Imana ya Isirayeli nti ‘umuhungu wawe Salomo ni we uzanzungura abe umwami, kandi ni we uzicara ku ntebe yanjye y’ubwami,’ ni ko ngiye kubigenza uyu munsi.”
31  Batisheba yikubita imbere y’umwami yubamye, aramubwira ati “databuja Umwami Dawidi arakabaho ibihe bitarondoreka!”
32  Ako kanya Umwami Dawidi aravuga ati “nimumpamagarire Sadoki umutambyi na Natani umuhanuzi, na Benaya mwene Yehoyada.” Nuko baza imbere y’umwami.
33  Umwami arababwira ati “nimujyane n’abagaragu ba shobuja, mwicaze Salomo umuhungu wanjye ku nyumbu yanjye, mumumanukane mumujyane i Gihoni.
34  Sadoki umutambyi na Natani umuhanuzi bamusukeho amavuta abe umwami wa Isirayeli; muvuze ihembe murangurure muti ‘Umwami Salomo arakabaho!’
35  Muzamuke mumukurikiye maze yinjire, yicare ku ntebe yanjye y’ubwami. Ni we uzanzungura kandi ni we nzagira umuyobozi wa Isirayeli n’u Buyuda.”
36  Benaya mwene Yehoyada ahita yikiriza ati “Amen! Uko abe ari ko na Yehova Imana y’umwami databuja avuga.
37  Nk’uko Yehova yabanaga n’umwami databuja, azabe ari na ko abana na Salomo, kandi intebe ye y’ubwami azayikomeze kurusha iya databuja Umwami Dawidi.”
38  Sadoki umutambyi na Natani umuhanuzi na Benaya mwene Yehoyada n’Abakereti n’Abapeleti baramanuka, bicaza Salomo ku nyumbu y’Umwami Dawidi bamujyana i Gihoni.
39  Sadoki umutambyi akura mu ihema ihembe ririmo amavuta, ayasuka kuri Salomo. Nuko bavuza ihembe, abantu bose bararangurura bati “Umwami Salomo arakabaho!”
40  Hanyuma abantu bose bazamuka bamukurikiye bavuza imyironge kandi bishimye cyane, isi irasaduka bitewe n’urusaku rwabo.
41  Adoniya n’abo yari yatumiye bose barangije kurya, bumva urwo rusaku. Yowabu yumvise ijwi ry’ihembe ahita abaza ati “urwo rusaku rw’umuvurungano uri mu mugi ni urw’iki?”
42  Akibivuga, Yonatani mwene Abiyatari umutambyi aba arahageze. Adoniya aramubwira ati “injira kuko nawe uri umugabo w’intwari, kandi uzanye inkuru nziza.”
43  Ariko Yonatani asubiza Adoniya ati “nta yo! Databuja Umwami Dawidi yimitse Salomo aba umwami.
44  None umwami yamwohereje ari kumwe na Sadoki umutambyi na Natani umuhanuzi, na Benaya mwene Yehoyada n’Abakereti n’Abapeleti, bamwicaza ku nyumbu y’umwami.
45  Sadoki umutambyi na Natani umuhanuzi bamusutseho amavuta i Gihoni baramwimika, hanyuma bazamuka bishimye, none umugi wose wuzuye urusaku. Urwo ni rwo rusaku mwumvise.
46  Uretse n’ibyo kandi, Salomo yicaye ku ntebe y’ubwami.
47  Ikindi kandi, abagaragu b’umwami baje kwifuriza databuja Umwami Dawidi kugubwa neza, bagira bati ‘Imana ihe Salomo izina ritangaje kurusha iryawe, kandi ikomeze intebe ye y’ubwami irute iyawe!’ Umwami yunama ku buriri bwe.
48  Umwami na we aravuga ati ‘Yehova Imana ya Isirayeli nasingizwe, kuko uyu munsi yatanze umuntu wo kwicara ku ntebe yanjye y’ubwami mbyirebera n’amaso yanjye!’ ”
49  Abo Adoniya yari yatumiye bose bahinda umushyitsi, barahaguruka baragenda, buri wese aca ukwe.
50  Adoniya na we agira ubwoba kubera Salomo. Arahaguruka aragenda afata amahembe y’igicaniro.
51  Hanyuma baza kubwira Salomo bati “Adoniya yagize ubwoba kubera Umwami Salomo. Yafashe amahembe y’igicaniro aravuga ati ‘Umwami Salomo abanze andahire ko atazicisha inkota umugaragu we.’ ”
52  Salomo aravuga ati “naba umugabo w’intwari nta gasatsi ke na kamwe kazagwa hasi. Ariko nihagira ikibi kimubonekaho azapfa.”
53  Nuko Umwami Salomo yohereza abantu bamukura ku gicaniro baramuzana. Arinjira yunamira Umwami Salomo. Salomo aramubwira ati “itahire iwawe.”
2  Dawidi ari hafi gupfa, ategeka umuhungu we Salomo ati
2  “dore ngiye kugenda nk’uko abo mu isi bose bagenda, none komera kandi ube umugabo nyamugabo.
3  Uzumvire Yehova Imana yawe, ugendere mu nzira ze, witondere amabwiriza, amategeko n’amateka ye n’ibyo akwibutsa nk’uko byanditswe mu mategeko ya Mose, kugira ngo ujye ugira amakenga mu byo ukora byose n’aho ujya hose,
4  maze Yehova asohoze amagambo yamvuzeho agira ati ‘abana bawe nibitondera inzira zabo bakagendera imbere yanjye mu kuri n’umutima wabo wose n’ubugingo bwabo bwose, ntuzabura uwo mu rubyaro rwawe wicara ku ntebe y’ubwami ya Isirayeli.’
5  “Uzi neza ibyo Yowabu mwene Seruya yankoreye, ibyo yakoreye abagaba b’ingabo babiri ba Isirayeli, ari bo Abuneri mwene Neri na Amasa mwene Yeteri, igihe yabicaga akamena amaraso mu gihe cy’amahoro nk’aho ari mu gihe cy’intambara, agashyira amaraso y’intambara ku mukandara akenyeje no ku nkweto yambaye.
6  Uzakoreshe ubwenge bwawe; ntuzemere ko imvi ze zimanuka mu mva amahoro.
7  “Bene Barizilayi w’i Gileyadi uzabagaragarize ineza yuje urukundo, babe mu barira ku meza yawe, kuko uko ari ko na bo bangiriye igihe nahungaga Abusalomu umuvandimwe wawe.
8  “Dore kandi uri kumwe na Shimeyi mwene Gera, Umubenyamini w’i Bahurimu; ni we wamvumye umuvumo mubi igihe nari ngiye i Mahanayimu. Yaramanutse aza kunsanganira kuri Yorodani maze murahira Yehova nti ‘sinzakwicisha inkota.’
9  Ntuzabure kumuhana kuko uri umunyabwenge kandi ukaba uzi icyo ukwiriye kumukorera; imvi ze zizajye mu mva ziriho amaraso wamuvushije.”
10  Nuko Dawidi aratanga asanga ba sekuruza, bamuhamba mu Murwa wa Dawidi.
11  Dawidi yamaze ku ngoma ya Isirayeli imyaka mirongo ine. Yamaze imyaka irindwi ari ku ngoma i Heburoni, amara imyaka mirongo itatu n’itatu ku ngoma i Yerusalemu.
12  Salomo yicara ku ntebe y’ubwami ya se Dawidi, ubwami bwe bugenda burushaho gukomera.
13  Hashize igihe, Adoniya mwene Hagiti asanga Batisheba nyina wa Salomo, Batisheba aramubaza ati “ese uzanywe n’amahoro?” Aramusubiza ati “ni amahoro.”
14  Aramubwira ati “hari icyo nashakaga kukubwira.” Batisheba aramusubiza ati “ngaho mbwira.”
15  Adoniya arakomeza ati “uzi neza ko ari jye wagombaga kwima ingoma ya Isirayeli, kandi ko ari jye Abisirayeli bose bari bahanze amaso ngo mbe umwami wabo. Ariko ubwami bwabaye ubw’umuvandimwe wanjye kuko yabuhawe biturutse kuri Yehova.
16  None hari ikintu kimwe gusa ngira ngo nkwisabire; kandi ntukinyime.” Batisheba aramubwira ati “ngaho kimbwire.”
17  Aravuga ati “ndakwinginze, mbwirira umwami Salomo (kuko atazakwangira) anshyingire Abishagi w’i Shunemu.”
18  Batisheba aravuga ati “ni byiza; ndabibwira umwami.”
19  Batisheba asanga Umwami Salomo ngo avuganire Adoniya. Umwami ahita ahaguruka aramusanganira kandi aramwunamira. Yicara ku ntebe ye y’ubwami, atumiza n’intebe y’umugabekazi kugira ngo yicare iburyo bwe.
20  Batisheba aramubwira ati “hari akantu gato ngira ngo nkwisabire. Ntubyange.” Umwami aramubwira ati “nsaba icyo ushaka, mubyeyi, kuko ntari bukikwime.”
21  Aravuga ati “reka Abishagi w’i Shunemu ashyingiranwe n’umuvandimwe wawe Adoniya.”
22  Umwami Salomo asubiza nyina ati “kuki usabira Adoniya gushyingiranwa na Abishagi w’i Shunemu? Ngaho musabire n’ubwami (ubundi se si we mukuru kuri jye), ubumusabire, we na Abiyatari umutambyi, na Yowabu mwene Seruya.”
23  Umwami Salomo arahira mu izina rya Yehova ati “ibyo Adoniya yavuze nibitamwicisha Imana impane, ndetse bikomeye.
24  Ubu ndahiye Yehova Imana nzima yanyicaje ku ntebe y’ubwami ya data Dawidi ikayikomeza kandi ikampa ubwami nk’uko yari yarabivuze, ko uyu munsi Adoniya ari bwicwe.”
25  Ako kanya Umwami Salomo yohereza Benaya mwene Yehoyada aragenda aramusumira, aramwica.
26  Hanyuma abwira Abiyatari umutambyi ati “jya mu masambu yawe muri Anatoti! Wari ukwiriye gupfa, ariko si ndi bukwice uyu munsi kuko wahekaga isanduku ya Yehova Umwami w’Ikirenga imbere ya data Dawidi, kandi ukaba warababaranye na data mu mibabaro ye yose.”
27  Salomo akura Abiyatari ku murimo w’ubutambyi imbere ya Yehova, kugira ngo asohoze amagambo Yehova yari yaravugiye i Shilo ku bihereranye n’inzu ya Eli.
28  Iyo nkuru iza kugera kuri Yowabu; Yowabu yari yarakurikiye Adoniya, nubwo atari yarakurikiye Abusalomu; ahungira mu ihema rya Yehova afata amahembe y’igicaniro arayakomeza.
29  Baza kubwira Umwami Salomo bati “Yowabu yahungiye mu ihema rya Yehova, ari iruhande rw’igicaniro.” Nuko Salomo yohereza Benaya mwene Yehoyada aramubwira ati “genda umwice!”
30  Benaya ajya mu ihema rya Yehova abwira Yowabu ati “umwami aravuze ngo ‘sohoka!’ ” Ariko Yowabu aramubwira ati “oya! Aha ni ho nzagwa.” Benaya asubirayo abwira umwami ati “Yowabu yavuze atya n’atya, kandi uku ni ko yanshubije.”
31  Umwami aramubwira ati “ukore nk’uko akubwiye, umwice; umuhambe maze jye n’inzu ya data udukureho amaraso Yowabu yamennye atari akwiriye kumeneka.
32  Yehova azatuma amaraso ye amugaruka ku mutwe kuko yishe abagabo babiri bakiranukaga cyane kandi bari beza kumurusha, akabicisha inkota data Dawidi atabizi. Abo bagabo ni Abuneri mwene Neri umugaba w’ingabo za Isirayeli, na Amasa mwene Yeteri umugaba w’ingabo z’u Buyuda.
33  Amaraso yabo azabe ku mutwe wa Yowabu no ku mutwe w’urubyaro rwe kugeza ibihe bitarondoreka. Ariko Dawidi n’urubyaro rwe n’inzu ye n’intebe ye y’ubwami, bazagira amahoro aturuka kuri Yehova kugeza ibihe bitarondoreka.”
34  Benaya mwene Yehoyada aragenda aramusumira aramwica, bamuhamba mu nzu ye mu butayu.
35  Nuko umwami agira Benaya mwene Yehoyada umugaba w’ingabo mu cyimbo cya Yowabu, kandi agira Sadoki umutambyi mu cyimbo cya Abiyatari.
36  Hanyuma umwami atuma kuri Shimeyi aramubwira ati “ubaka inzu i Yerusalemu abe ari ho utura. Ntuzigere uhava ngo ugire ahandi utarabukira.
37  Umunsi wasohotse ukambuka akagezi ka Kidironi, uzamenye ko uzapfa nta kabuza. Amaraso yawe azabe ku mutwe wawe.”
38  Shimeyi abwira umwami ati “iryo jambo ni ryiza. Ibyo umwami databuja avuze, ni byo umugaragu wawe azakora.” Nuko Shimeyi amara igihe kirekire atuye i Yerusalemu.
39  Hashize imyaka itatu, abagaragu babiri ba Shimeyi baracika bajya kwa Akishi mwene Maka umwami w’i Gati. Abantu baza kubwira Shimeyi bati “abagaragu bawe bari i Gati.”
40  Shimeyi ahita ahaguruka ategura indogobe ye, ajya i Gati kwa Akishi gushaka abagaragu be. Nuko Shimeyi aragenda akura abagaragu be i Gati.
41  Babwira Salomo bati “Shimeyi yavuye i Yerusalemu ajya i Gati aragaruka.”
42  Umwami atumaho Shimeyi aramubwira ati “sinakurahije mu izina rya Yehova nkakuburira nti ‘umunsi wasohotse ukagira aho ujya uzamenye ko uzapfa nta kabuza,’ maze nawe ukansubiza uti ‘ijambo uvuze ni ryiza’?
43  None kuki warenze ku ndahiro warahiye mu izina rya Yehova no ku itegeko naguhaye?”
44  Umwami abwira Shimeyi ati “wowe ubwawe uzi neza mu mutima wawe ibibi byose wakoreye data Dawidi; Yehova azakwitura ibibi wakoze bikugaruke ku mutwe.
45  Ariko Umwami Salomo azahabwa umugisha, kandi intebe y’ubwami ya Dawidi izakomerezwa imbere ya Yehova iteka ryose.”
46  Umwami ategeka Benaya mwene Yehoyada arasohoka aramusumira, aramwica. Ubwami bukomezwa cyane mu maboko ya Salomo.
3  Nuko Salomo aba umukwe wa Farawo umwami wa Egiputa, arongora umukobwa we amujyana mu Murwa wa Dawidi, kugeza igihe yarangirije kubaka inzu ye n’inzu ya Yehova n’urukuta rugose Yerusalemu.
2  Icyakora abantu batambiraga ibitambo ku tununga, kuko kugeza icyo gihe nta nzu yari yarubakiwe izina rya Yehova.
3  Salomo akomeza gukunda Yehova yumvira amategeko ya se Dawidi. Icyakora ku tununga ni ho yoserezaga ibitambo.
4  Nuko umwami ajya i Gibeyoni gutambirayo ibitambo, kuko aho ari ho hari akanunga gakomeye kurusha utundi. Salomo yosereza kuri icyo gicaniro ibitambo igihumbi bikongorwa n’umuriro.
5  Salomo ari i Gibeyoni Yehova amubonekera mu nzozi nijoro. Imana iramubwira iti “gira icyo unsaba ndakiguha.”
6  Salomo aravuga ati “wowe ubwawe wagiye ugaragariza ineza nyinshi yuje urukundo umugaragu wawe data Dawidi kuko yagenderaga imbere yawe mu kuri, akiranuka kandi afite umutima ugutunganiye. Wakomeje kumugaragariza iyi neza nyinshi yuje urukundo, umuha umwana ngo yicare ku ntebe ye y’ubwami nk’uko bimeze uyu munsi.
7  None Yehova Mana yanjye, wagize umugaragu wawe umwami mu cyimbo cya data Dawidi kandi ndi umwana muto. Sindaba inararibonye.
8  Umugaragu wawe ndi hagati y’ubwoko watoranyije: ni abantu benshi cyane batabarika kubera ubwinshi bwabo.
9  Uhe umugaragu wawe umutima wumvira kugira ngo acire imanza ubwoko bwawe, amenye gutandukanya icyiza n’ikibi. None se ni nde wabasha gucira imanza ubu bwoko bwawe butoroshye?”
10  Yehova ashimishwa n’ibyo Salomo amusabye.
11  Imana iramubwira iti “ubwo ibyo ari byo usabye, ntiwisabire kurama cyangwa ngo wisabire ubukire cyangwa ubugingo bw’abanzi bawe, ahubwo ukisabira ubwenge bwo guca imanza,
12  nzaguha ibyo unsabye. Nzaguha umutima w’ubwenge no gusobanukirwa, ku buryo nta muntu uzahwana nawe mu bakubanjirije, kandi no mu bazagukurikira nta wuzahwana nawe.
13  Ndetse nzaguha n’ibyo utasabye. Nzaguha ubukire n’icyubahiro, ku buryo nta n’umwe mu bami uzahwana nawe iminsi yose yo kubaho kwawe.
14  Kandi nugendera mu nzira zanjye, ugakomeza amabwiriza yanjye n’amategeko yanjye nk’uko so Dawidi yabigenje, nzaguha no kurama.”
15  Salomo akangutse asanga yarotaga. Nuko aza i Yerusalemu ahagarara imbere y’isanduku y’isezerano rya Yehova, atamba ibitambo bikongorwa n’umuriro n’ibitambo bisangirwa, kandi akoreshereza ibirori abagaragu be bose.
16  Hashize igihe abagore babiri bari indaya basanga umwami bahagarara imbere ye.
17  Umugore umwe aravuga ati “nyagasani, jye n’uyu mugore tubana mu nzu. None nabyaye umwana turi kumwe mu nzu.
18  Hashize iminsi itatu mbyaye, uyu mugore na we arabyara, turi kumwe twembi. Nta wundi muntu wabanaga natwe mu nzu, uretse twe twembi.
19  Nyuma yaho umwana w’uyu mugore yaje gupfa nijoro, kuko yari yamuryamiye.
20  Nuko mu gicuku arabyuka afata umwana wanjye amukura iruhande rwanjye igihe umuja wawe nari nsinziriye, amushyira mu gituza cye; naho umwana we wapfuye amushyira mu gituza cyanjye.
21  Nkangutse ngo nonse umwana wanjye, nsanga yapfuye. Ariko mu gitondo mwitegereje neza nsanga atari uwo nabyaye.”
22  Icyakora wa mugore wundi aravuga ati “oya, umwana muzima ni we wanjye, uwawe ni we wapfuye!” Wa mugore wa mbere akomeza kuvuga ati “oya, uwawe ni we wapfuye, umuzima ni uwanjye.” Bakomeza guterana amagambo imbere y’umwami.
23  Amaherezo umwami aravuga ati “uyu aravuga ati ‘uyu mwana muzima ni uwanjye, uwawe ni we wapfuye!’ Uriya na we akavuga ati ‘oya, umwana wawe ni we wapfuye, umuzima ni uwanjye!’ ”
24  Umwami aravuga ati “nimunzanire inkota.” Nuko bazanira umwami inkota.
25  Umwami aravuga ati “uyu mwana muzima nimumucemo kabiri, igice kimwe mugihe umugore umwe, ikindi mugihe undi.”
26  Ariko umugore wari nyina w’uwo mwana amugirira impuhwe za kibyeyi, ahita abwira umwami ati “nyihanganira gato nyagasani! Uyu mugore nimumuhe umwana muzima! Nyamuneka ntimumwice.” Wa mugore wundi we aravuga ati “nimumucemo kabiri twese tumubure!”
27  Umwami aravuga ati “uwo mwana muzima ntimumwice; mumuhe uyu mugore kuko ari we nyina.”
28  Abisirayeli bose bumvise urubanza umwami yaciye baramutinya cyane, kuko babonaga ko yari afite ubwenge buturuka ku Mana bwatumaga aca imanza neza.
12  Nuko Rehobowamu ajya i Shekemu, kuko i Shekemu ari ho Abisirayeli bose bari bagiye kumwimikira.
2  Yerobowamu mwene Nebati akimara kubyumva ari muri Egiputa (kuko yari yarahunze Umwami Salomo ajya kuba muri Egiputa),
3  bamutumaho araza. Hanyuma Yerobowamu n’iteraniro ryose ry’Abisirayeli baraza babwira Rehobowamu bati
4  “so yatumye umugogo wacu uturemerera cyane, none wowe utworohereze imirimo ivunanye so yadukoreshaga kandi woroshye umugogo uremereye yadukoreye, natwe tuzagukorera.”
5  Umwami arababwira ati “nimugende muzagaruke nyuma y’iminsi itatu.” Nuko baragenda.
6  Umwami Rehobowamu agisha inama abakuru bahoze ari abajyanama ba se Salomo igihe yari akiriho. Arababwira ati “nimungire inama. Aba bantu mbasubize iki?”
7  Baramubwira bati “uyu munsi niba ushaka kwereka aba bantu ko uri umugaragu wabo, ukabakorera, ubasubize ubabwira amagambo meza; na bo bazaba abagaragu bawe iteka.”
8  Ariko yanga kumvira inama abakuru bamugiriye, ajya kugisha inama abasore babyirukanye bamukoreraga.
9  Arababwira ati “nimungire inama y’icyo twasubiza abantu bansabye bati ‘tworohereze umugogo so yatwikoreje.’”
10  Abo basore babyirukanye baramusubiza bati “abo bantu bakubwiye bati ‘so yatumye umugogo wacu uturemerera cyane, none wowe uwutworohereze,’ uzabasubize uti ‘urutoki rwanjye rw’agahera ruzarusha ubunini ikiyunguyungu cya data.
11  Data yabikorezaga umugogo uremereye, ariko jye nzabarushirizaho. Data yabakubitishaga ibiboko, ariko jye nzabakubitisha sikorupiyo.’”
12  Ku munsi wa gatatu, Yerobowamu n’abantu bose bitaba Rehobowamu, kuko umwami yari yababwiye ati “muzagaruke ku munsi wa gatatu.”
13  Umwami asubiza abantu abuka inabi, yirengagiza inama abakuru bari bamugiriye.
14  Abasubiza akurikije inama abasore bari bamugiriye, agira ati “data yabikorezaga umugogo uremereye, ariko jye nzabarushirizaho. Data yabakubitishaga ibiboko, ariko jye nzabakubitisha sikorupiyo.”
15  Umwami yanze kumva ibyo rubanda bari bamubwiye, kuko ibyabaye byari byaturutse kuri Yehova, kugira ngo asohoze ijambo rye, iryo Yehova yari yaravuze binyuze kuri Ahiya w’i Shilo, abwira Yerobowamu mwene Nebati.
16  Abisirayeli bose bumvise ko umwami atabumviye, baramubwira bati “ni uwuhe mugabane dufite kwa Dawidi? Ndetse nta n’umurage dufite kwa mwene Yesayi. Isirayeli we, genda usenge imana zawe. Dawidi we, uramenye iby’inzu yawe!” Nuko Abisirayeli bisubirira mu mahema yabo.
17  Icyakora Rehobowamu akomeza gutegeka Abisirayeli babaga mu migi y’u Buyuda.
18  Hanyuma Umwami Rehobowamu yohereza Adoramu wari umutware w’abakoraga imirimo y’agahato, ariko Abisirayeli bose bamutera amabuye arapfa. Umwami Rehobowamu ahita yurira igare rye ahungira i Yerusalemu.
19  Nuko Abisirayeli bakomeza kwigomeka ku nzu ya Dawidi kugeza n’uyu munsi.
20  Abisirayeli bose bakimara kumenya ko Yerobowamu yagarutse, bahita bamutumaho aza mu iteraniro baramwimika, aba umwami w’Abisirayeli bose. Nta muntu n’umwe wayobotse inzu ya Dawidi, uretse umuryango wa Yuda wonyine.
21  Rehobowamu ageze i Yerusalemu ahita akoranya ab’inzu ya Yuda bose n’umuryango wa Benyamini, abantu ibihumbi ijana na mirongo inani b’indobanure bashoboye urugamba, kugira ngo barwane n’inzu ya Isirayeli maze bagarurire ubwami Rehobowamu mwene Salomo.
22  Imana y’ukuri ibwira Shemaya umuntu w’Imana y’ukuri iti
23  “bwira Rehobowamu mwene Salomo umwami w’u Buyuda n’inzu yose ya Yuda na Benyamini na rubanda rwose uti
24  ‘Yehova aravuze ati “ntimuzamuke ngo mujye kurwana n’abavandimwe banyu b’Abisirayeli. Buri wese nasubire iwe, kuko ibyabaye ari jye byaturutseho.” ’ ” Nuko bumvira ijambo rya Yehova, basubira mu ngo zabo nk’uko Yehova yabivuze.
25  Yerobowamu yubaka Shekemu mu karere k’imisozi miremire ya Efurayimu, aba ari ho atura. Hanyuma ava aho ajya kubaka Penuweli.
26  Aribwira mu mutima we ati “ubu ubwami bugiye gusubira mu nzu ya Dawidi.
27  Aba bantu nibakomeza kujya bazamuka bakajya gutambira ibitambo mu nzu ya Yehova i Yerusalemu, imitima yabo izahindukirira shebuja Rehobowamu, umwami w’u Buyuda. Nta kabuza bazanyica bagarukire Rehobowamu umwami w’u Buyuda.”
28  Umwami yigira inama yo gucura ibimasa bibiri bya zahabu, abwira abantu ati “kuzamuka mujya i Yerusalemu birabavuna. Isirayeli we, dore Imana yawe yagukuye mu gihugu cya Egiputa!”
29  Ikimasa kimwe agishyira i Beteli, ikindi agishyira i Dani.
30  Ibyo byatumye abantu bacumura, bakajya bajya gusenga ikimasa cy’i Dani.
31  Nuko yubaka insengero ku tununga, yimika n’abatambyi batari bene Lewi, abavanye muri rubanda rusanzwe.
32  Mu kwezi kwa munani, ku munsi wako wa cumi n’itanu, Yerobowamu akoresha umunsi mukuru nk’uwaberaga mu Buyuda, kugira ngo atambire ibitambo ku gicaniro yari yubatse i Beteli, abitambire ikimasa yari yacuze; aho i Beteli ahashyira abatambyi bo ku tununga yari yarubatse.
33  Ku munsi wa cumi n’itanu w’ukwezi kwa munani atambira ibitambo ku gicaniro yari yarubatse i Beteli, uko kukaba ari ukwezi yari yarihitiyemo. Akoreshereza Abisirayeli ibirori, atambira ibitambo ku gicaniro, arabyosa.
