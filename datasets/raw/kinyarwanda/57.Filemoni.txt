1  Jyewe Pawulo, wagizwe imbohe bampora Kristo Yesu, hamwe na Timoteyo umuvandimwe wacu, ndakwandikiye Filemoni dukunda, ukaba n’umukozi mugenzi wacu,
2  ndakwandikiye nawe Afiya mushiki wacu, nawe Arikipo umusirikare mugenzi wacu, hamwe n’itorero riteranira mu nzu yawe:
3  Ubuntu butagereranywa n’amahoro biva ku Mana Data no ku Mwami Yesu Kristo bibane namwe.
4  Buri gihe nshimira Imana yanjye iyo nkuvuga mu masengesho yanjye,
5  kuko nkomeza kumva ukuntu wizera Umwami Yesu n’ukuntu umukunda, ugakunda n’abera bose,
6  kugira ngo ukwizera usangiye n’abandi kujye mu bikorwa, kubera ko uzi neza ko ibyiza byose dufite bifitanye isano na Kristo.
7  Urukundo rwawe rwarampumurije cyane kandi rutuma ngira ibyishimo byinshi, kuko urukundo rurangwa n’ubwuzu rw’abera rwahumurijwe binyuze kuri wowe muvandimwe.
8  Ni yo mpamvu, nubwo mfite ubushizi bw’amanga bwinshi muri Kristo bwo kugutegeka gukora ibikwiriye,
9  ndakwinginga nshingiye ku rukundo, uko umbona uku jyewe Pawulo ndi umukambwe rwose, nkaba ndi n’imbohe nzira Kristo Yesu.
10  Ndakwinginga ku byerekeye umwana wanjye Onesimo, uwo nabyaye ndi mu ngoyi,
11  utari ufite icyo akumariye mbere, ariko ubu akaba adufitiye akamaro twembi.
12  Ndamwohereje ngo agaruke iwawe. Ni koko, uwo ni we rukundo rwanjye rurangwa n’ubwuzu.
13  Nakwishimira kumugumana ngo akomeze kunkorera mu cyimbo cyawe, muri izi ngoyi ndimo nzira ubutumwa bwiza.
14  Ariko sinshaka kugira icyo nkora utabinyemereye, kugira ngo udakora igikorwa cyiza bitewe n’agahato, ahubwo ugikore ubyishakiye.
15  Mu by’ukuri, wenda yavuye iwawe by’akanya gato kugira ngo uzamugarurirwe iteka ryose,
16  atakiri imbata, ahubwo ari ikirenze imbata, ari umuvandimwe ukundwa, cyane cyane ukundwa nanjye, ariko noneho ukundwa nawe cyane kurushaho, bitewe n’isano mufitanye ku mubiri n’iyo mufitanye mu Mwami.
17  Niba rero utekereza ko dufatanyije, umwakire neza nk’uko wanyakira ubwanjye.
18  Byongeye kandi, niba hari ikibi yagukoreye cyangwa hakaba hari icyo akugomba, ibyo abe ari jye ubibaraho.
19  Jyewe Pawulo mbyanditse n’ukuboko kwanjye: nzabyishyura. Kandi siniriwe nkubwira ko nawe ubwawe umfitiye umwenda, kandi uwo mwenda ni wowe ubwawe.
20  Koko rero muvandimwe, reka ngusabe kugira icyo umarira mu birebana n’Umwami: humuriza urukundo rwanjye rurangwa n’ubwuzu muri Kristo.
21  Nkwandikiye niringiye ko uzakora ibyo ngusabye, kandi nzi ko uzakora n’ibirenze ibyo mvuze.
22  Ariko nanone untegurire icumbi, kuko niringiye ko binyuze ku masengesho yanyu nzarekurwa nkagaruka kubakorera.
23  Epafura tubohanywe muri Kristo Yesu aragutashya,
24  abakozi dufatanyije umurimo, ari bo Mariko, Arisitariko, Dema na Luka, na bo baragutashya.
25  Ubuntu butagereranywa bw’Umwami Yesu Kristo bubane n’umwuka mugaragaza.
