4  Nuko rero, ubwo Kristo yababarijwe mu mubiri, namwe mugire imitekerereze nk’iye, kuko umuntu wababarijwe mu mubiri aba yaritandukanyije n’ibyaha,
2  kugira ngo igihe ashigaje cyo kubaho mu mubiri abeho adakora ibihuje n’irari ry’abantu, ahubwo abeho akora ibyo Imana ishaka.
3  Igihe cyashize cyari gihagije kugira ngo mukore ibyo abantu b’isi bakunda, igihe mwagenderaga mu bikorwa by’ubwiyandarike, irari ry’ibitsina ritagira rutangira, gukabya kunywa divayi nyinshi, kurara inkera, kurushanwa mu kunywa inzoga n’ibikorwa by’akahebwe byo gusenga ibigirwamana.
4  Kubera ko mutagikomeza gufatanya na bo gusaya muri ibyo bikorwa by’ubwiyandarike, birabatangaza maze bakagenda babatuka.
5  Ariko abo bantu bafite icyo bazaryozwa n’uwiteguye gucira urubanza abazima n’abapfuye.
6  Ni yo mpamvu abapfuye na bo batangarijwe ubutumwa bwiza kugira ngo bacirwe urubanza ku bw’umubiri, dukurikije uko abantu babibona, ariko bashobore kubaho ku bw’umwuka, dukurikije uko Imana ibibona.
7  Ariko iherezo rya byose riregereje. Ku bw’ibyo rero, mugire ubwenge kandi mube maso kugira ngo mushishikarire gusenga.
8  Ikiruta byose, mukundane urukundo rwinshi, kuko urukundo rutwikira ibyaha byinshi.
9  Mujye mwakirana mutinuba.
10  Mukurikije uko impano buri wese yahawe ingana, mujye muyikoresha mukorerana, kuko muri ibisonga byiza by’ubuntu butagereranywa bw’Imana bugaragazwa mu buryo bunyuranye.
11  Umuntu nagira icyo avuga, akivuge nk’uvuga amagambo yera y’Imana; kandi umuntu nagira icyo akora, agikore yishingikirije ku mbaraga Imana itanga, kugira ngo muri byose Imana ihabwe ikuzo binyuze kuri Yesu Kristo. Ikuzo n’ubushobozi bibe ibyayo iteka ryose. Amen.
12  Bakundwa, nimuhura n’ikigeragezo kimeze nk’umuriro ugurumana ntibikabatangaze ngo mumere nk’aho ari ikintu kidasanzwe kibagezeho.
13  Ahubwo mukomeze kwishima kuko musangira imibabaro na Kristo, kugira ngo mwishime kandi muzagire ibyishimo bisaze mu gihe ikuzo rye rizahishurwa.
14  Nibabatuka babahora izina rya Kristo, murahirwa, kuko umwuka w’ikuzo, ni ukuvuga umwuka w’Imana, uri kuri mwe.
15  Icyakora, muri mwe ntihakagire ubabazwa azira ko ari umwicanyi cyangwa umujura cyangwa umugizi wa nabi cyangwa kazitereyemo.
16  Ariko nababazwa azira ko ari Umukristo, ntibikamukoze isoni; ahubwo akomeze aheshe Imana ikuzo abaho mu buryo buhuje n’iryo zina.
17  Ubu ni cyo gihe cyagenwe kugira ngo urubanza rutangirire mu nzu y’Imana. Ariko se niba rutangirira muri twe, abatumvira ubutumwa bwiza bw’Imana bo bazamera bate?
18  “Kandi niba umukiranutsi akizwa biruhije, bizagendekera bite umuntu utubaha Imana n’umunyabyaha?”
19  Ku bw’ibyo rero, abababazwa bazira ko bakora ibyo Imana ishaka, bakomeze gushyira ubugingo bwabo mu maboko y’Umuremyi wizerwa, ari na ko bakomeza gukora ibyiza.
5  Nuko rero, abasaza bo muri mwe ndabagira inama kuko nanjye ndi umusaza kimwe na bo, nkaba n’umuhamya w’imibabaro ya Kristo, ndetse nkaba ndi no mu bazahabwa ikuzo rizahishurwa:
2  muragire umukumbi w’Imana mushinzwe kurinda, mutabikora nk’abahatwa. Ahubwo mubikore mubikunze, mutabitewe no gukunda inyungu zishingiye ku buhemu, ahubwo mubikore mubishishikariye;
3  mudatwaza igitugu abagize umurage w’Imana, ahubwo mujye muba ibyitegererezo by’umukumbi.
4  Igihe umwungeri mukuru azagaragara, muzahabwa ikamba ry’ikuzo ritangirika.
5  Mu buryo nk’ubwo, namwe basore, mugandukire ababaruta ubukuru. Ariko mwese mukenyere kwiyoroshya mu mishyikirano mugirana, kuko Imana irwanya abishyira hejuru, ariko abicisha bugufi ikabagaragariza ubuntu bwayo butagereranywa.
6  Ku bw’ibyo rero, mwicishe bugufi muri munsi y’ukuboko gukomeye kw’Imana, kugira ngo izabashyire hejuru mu gihe gikwiriye;
7  muyikoreze imihangayiko yanyu yose kuko ibitaho.
8  Mukomeze kugira ubwenge kandi mube maso. Umwanzi wanyu Satani azerera nk’intare itontoma, ashaka kugira uwo aconshomera.
9  Ariko mumurwanye mushikamye, mufite ukwizera gukomeye, muzi ko imibabaro nk’iyo igera ku muryango wose w’abavandimwe banyu bo ku isi.
10  Ariko nimumara kubabazwa akanya gato, Imana y’ubuntu bwose butagereranywa, yo yabahamagariye ikuzo ryayo ry’iteka mwunze ubumwe na Kristo, yo ubwayo izasoza imyitozo yanyu, itume mushikama kandi itume mukomera.
11  Ubushobozi ni ubwayo iteka ryose. Amen.
12  Mbandikiye mu magambo make mbinyujije kuri Silivani umuvandimwe wizerwa, kuko mbona ko ari ko ari, kugira ngo mbatere inkunga kandi mbahamirize nkomeje ko mu by’ukuri ibi ari ubuntu butagereranywa bw’Imana; nimubushikamemo.
13  Uwatoranyijwe nkamwe uri i Babuloni arabatashya; umwana wanjye Mariko na we arabatashya.
14  Muramukanishe gusomana kuje urukundo. Mwese abunze ubumwe na Kristo mugire amahoro.
1  Jyewe Petero, intumwa ya Yesu Kristo, ndabandikiye mwebwe bashyitsi batataniye i Ponto n’i Galatiya n’i Kapadokiya no muri Aziya n’i Bituniya; ndabandikiye mwebwe abatoranyijwe
2  mu buryo buhuje n’ubushobozi bw’Imana Data bwo kumenya ibintu bitaraba, mukaba mwarejejwe n’umwuka kugira ngo mujye mwumvira kandi muminjagirweho amaraso ya Yesu Kristo: Ubuntu butagereranywa, n’amahoro bigwire muri mwe.
3  Hasingizwe Imana, ari na yo Se w’Umwami wacu Yesu Kristo, kuko ku bw’imbabazi zayo nyinshi yatubyaye bundi bushya, kugira ngo tugire ibyiringiro bizima binyuze ku kuzuka kwa Yesu Kristo mu bapfuye,
4  kandi duhabwe umurage udashobora kwangirika, utanduye kandi udashobora gucuyuka. Uwo murage muwubikiwe mu ijuru,
5  mwebwe abarindwa n’imbaraga z’Imana binyuze ku kwizera, ngo muzabone agakiza kazahishurwa mu bihe bya nyuma.
6  Ibyo ni byo bituma mwishima cyane nubwo muri iki gihe hari ubwo biba ngombwa ko mumara igihe gito mubabazwa n’ibigeragezo binyuranye,
7  kugira ngo ukwizera kwanyu kwageragejwe kw’agaciro kenshi kurusha zahabu yangirika, nubwo igeragereshwa umuriro, kuzabaheshe ishimwe n’ikuzo n’icyubahiro ubwo Yesu Kristo azahishurwa.
8  Nubwo mutigeze mumubona, muramukunda. Nubwo ubu mutamureba, muramwizera kandi mukishima cyane, mufite ibyishimo bitavugwa kandi bihebuje,
9  kuko muzabona ingororano yo kwizera kwanyu, ni ukuvuga gukizwa k’ubugingo bwanyu.
10  Abahanuzi bahanuye ibyerekeye ubuntu butagereranywa mubikiwe, babaririje iby’ako gakiza bashyizeho umwete kandi bakora ubushakashatsi babyitondeye.
11  Bakomeje gukora ubushakashatsi ngo bamenye igihe ibyo byari kuzasohorera n’uko ibintu byari kuba bimeze icyo gihe, bakurikije uko umwuka wari ubarimo waberekaga ibyerekeye Kristo, ubwo wabahamirizaga mbere y’igihe iby’imibabaro ya Kristo n’ibintu by’ikuzo byari kuzayikurikira.
12  Bahishuriwe ko umurimo bakoraga atari bo ubwabo bikoreraga, ahubwo ko ari mwe bakoreraga bahanura ibintu ubu mwatangarijwe binyuze ku bababwiye ubutumwa bwiza, n’umwuka wera woherejwe uturutse mu ijuru. Ibyo bintu abamarayika na bo bifuza kubirunguruka.
13  Ku bw’ibyo rero, mutegure ubwenge bwanyu kugira ngo mushishikarire gukora umurimo, kandi mukomeze kugira ubwenge rwose. Mushingire ibyiringiro byanyu ku buntu butagereranywa muzagirirwa ubwo Yesu Kristo azahishurwa.
14  Kimwe n’abana bumvira, mureke kubaho muhuje n’irari mwagiraga kera mukiri mu bujiji,
15  ahubwo mube abera mu myifatire yanyu yose, nk’uko Uwabahamagaye na we ari Uwera,
16  kuko byanditswe ngo “mugomba kuba abera kuko ndi uwera.”
17  Byongeye kandi, niba mwambaza Data uca urubanza atarobanuye ku butoni akurikije imirimo ya buri wese, mujye mubaho mutinya muri iki gihe muri abimukira.
18  Muzi ko igihe mwacungurwaga mukavanwa mu myifatire yanyu itera imbuto mukomora ku migenzo mwasigiwe na ba sokuruza, mutacungujwe ibintu byangirika by’ifeza cyangwa zahabu.
19  Ahubwo mwacungujwe amaraso y’agaciro kenshi, nk’ay’umwana w’intama utagira inenge n’ikizinga, ni ukuvuga amaraso ya Kristo.
20  Ni iby’ukuri ko yari azwi mbere y’igihe, urufatiro rw’isi rutarashyirwaho, ariko yagaragajwe ku iherezo ry’ibihe ku bwanyu,
21  mwe mwizeye Imana binyuze kuri we, yo yamuzuye mu bapfuye maze ikamuha ikuzo, kugira ngo mwizere Imana kandi abe ari yo mwiringira.
22  Ubu rero ubwo mwamaze kweza ubugingo bwanyu mwumvira ukuri, bigatuma mukunda abavandimwe urukundo ruzira uburyarya, mukundane cyane mubikuye ku mutima.
23  Mwabyawe bundi bushya, mutabyawe n’imbuto ibora, ahubwo mubyawe n’imbuto idashobora kubora, binyuze ku ijambo ry’Imana nzima kandi ihoraho.
24  “Abantu bose bameze nk’ubwatsi, kandi ikuzo ryabo ryose rimeze nk’uburabyo bw’ubwatsi; ubwatsi buraraba, uburabyo bugahunguka,
25  ariko ijambo rya Yehova ryo rihoraho iteka ryose.” Iryo ni ryo “jambo,” ni na ryo butumwa bwiza mwatangarijwe.
2  Nuko rero, mwiyambure ububi bwose n’uburiganya bwose n’uburyarya no kwifuza no gusebanya k’uburyo bwose,
2  kandi mumere nk’impinja zivutse vuba, mugirire ipfa ryinshi amata adafunguye yo mu ijambo ry’Imana kugira ngo abakuze abageze ku gakiza,
3  niba mwarasogongeye mukamenya ko Umwami agira neza.
4  Nimumusange we buye rizima. Ni iby’ukuri ko abantu baryanze, ariko Imana yararitoranyije, kandi ibona ko ari iry’agaciro kenshi.
5  Namwe ubwanyu muri amabuye mazima yubakishwa inzu yo mu buryo bw’umwuka, kugira ngo mube abatambyi bera batamba ibitambo byo mu buryo bw’umwuka byemerwa n’Imana binyuze kuri Yesu Kristo.
6  Ibyanditswe biravuga ngo “dore ngiye gushyira i Siyoni ibuye ryatoranyijwe, ibuye ry’urufatiro rikomeza imfuruka, ry’agaciro kenshi; kandi nta wuryizera uzamanjirwa.”
7  Ku bw’ibyo rero, ni uw’agaciro kenshi kuri mwe kuko mwizera. Ariko ku batizera, “ni rya buye abubatsi banze ryabaye irikomeza umutwe w’imfuruka,”
8  kandi ni “ibuye risitaza n’urutare rugusha.” Abo barasitara kubera ko batumvira ijambo kandi icyo ni na cyo bagenewe.
9  Ariko mwebwe muri “ubwoko bwatoranyijwe, abatambyi n’abami, ishyanga ryera, abantu Imana yatoranyije ngo babe umutungo wayo, kugira ngo mutangaze mu mahanga yose imico ihebuje” y’uwabahamagaye akabakura mu mwijima, akabageza mu mucyo utangaje.
10  Hari igihe mutari ubwoko, ariko ubu muri ubwoko bw’Imana; mwari abantu batari baragiriwe imbabazi, ariko ubu muri abantu bagiriwe imbabazi.
11  Bakundwa, ndabinginga kuko muri abimukira n’abashyitsi, ngo mukomeze kwirinda irari ry’umubiri, ari ryo rirwanya ubugingo.
12  Mukomeze kugira imyifatire myiza hagati y’abanyamahanga, kugira ngo mu byo babasebya bavuga ko mukora ibibi, nibabona imirimo yanyu myiza bibatere gusingiza Imana ku munsi wayo wo kugenzura.
13  Mugandukire inzego zose zashyizweho n’abantu mubigiriye Umwami wacu: mugandukire umwami kuko ari uwo mu rwego rwo hejuru,
14  cyangwa abatware kuko batumwe na we guhana abakora ibibi no gushima abakora ibyiza.
15  Icyo Imana ishaka ni uko mwakora ibyiza kugira ngo mushobore gucecekesha abantu badashyira mu gaciro, bavuga ibyo batazi.
16  Mube nk’abantu bafite umudendezo, ariko uwo mudendezo wanyu ntimuwugire urwitwazo rwo gukora ibibi, ahubwo mube abagaragu b’Imana.
17  Mwubahe abantu b’ingeri zose, mukunde umuryango wose w’abavandimwe, mutinye Imana, mwubahe umwami.
18  Abagaragu baba mu rugo bagandukire ba shebuja, babatinya rwose uko bikwiriye, atari abeza gusa cyangwa abashyira mu gaciro, ahubwo na ba bandi batanyurwa.
19  Niba umuntu ashaka kugira umutimanama ukeye imbere y’Imana akihanganira ibintu bibabaje kandi akemera kubabara arengana, ibyo birashimishije.
20  None se byaba bimaze iki niba mukora ibyaha mugakubitwa maze mukabyihanganira? Ariko niba mukora ibyiza maze mukababazwa kandi mukabyihanganira, ibyo bishimisha Imana.
21  Koko rero, ibyo ni byo mwahamagariwe, kuko na Kristo yababajwe ku bwanyu, akabasigira icyitegererezo kugira ngo mugere ikirenge mu cye.
22  Nta cyaha yigeze akora, kandi nta kinyoma cyabonetse mu kanwa ke.
23  Yaratutswe ntiyasubiza. Igihe yababazwaga ntiyabakangishije, ahubwo yakomeje kwishyira mu maboko y’uca imanza zikiranuka.
24  We ubwe yikoreye ibyaha byacu mu mubiri we ku giti, kugira ngo adukize ibyaha kandi tubeho dukiranuka. “Imibyimba ye ni yo yabakijije.”
25  Mwari mumeze nk’intama zayobye; ariko ubu mwagarukiye umwungeri akaba n’umugenzuzi w’ubugingo bwanyu.
3  Mu buryo nk’ubwo, namwe bagore, mugandukire abagabo banyu kugira ngo niba hari n’abagabo batumvira ijambo, bareshywe n’imyifatire yanyu nta jambo muvuze,
2  kuko bazaba bibonera imyifatire yanyu izira amakemwa, kandi irangwa no kubaha cyane.
3  Umurimbo wanyu ntukabe uw’inyuma, wo kuboha umusatsi no kwirimbisha zahabu no kwambara imyenda,
4  ahubwo ube umuntu uhishwe mu mutima wambaye umwambaro utangirika, ni ukuvuga umwuka wo gutuza no kugwa neza, kuko ari wo ufite agaciro kenshi mu maso y’Imana.
5  Uko ni ko abagore bera ba kera biringiraga Imana na bo birimbishaga, bakagandukira abagabo babo
6  nk’uko Sara yumviraga Aburahamu, akamwita “umutware.” Kandi namwe muri abana ba Sara niba mukomeza gukora ibyiza mudatinya ikintu cyose giteye ubwoba.
7  Mu buryo nk’ubwo, namwe bagabo, mukomeze kubana n’abagore banyu muhuje n’ubumenyi, mububaha kubera ko ari inzabya zoroshye kurushaho, kuko muzaraganwa na bo impano itagereranywa y’ubuzima, kugira ngo amasengesho yanyu atagira inzitizi.
8  Ahasigaye mwese muhuze ibitekerezo, mujye mwishyira mu mwanya w’abandi, mukundane urukundo rwa kivandimwe, mugirirane impuhwe kandi mwicishe bugufi,
9  mutagira uwo mwitura inabi yabagiriye cyangwa ngo musubize ubatutse, ahubwo mumuvugishe mu bugwaneza, kubera ko ibyo ari byo mwahamagariwe kugira ngo muzaragwe umugisha.
10  “Ushaka gukunda ubuzima no kubona iminsi myiza, narinde ururimi rwe kugira ngo rutavuga ibibi, n’iminwa ye ngo itavuga ibinyoma,
11  ahubwo azibukire ibibi maze akore ibyiza, ashake amahoro kandi ayakurikire.
12  Amaso ya Yehova ari ku bakiranutsi, kandi amatwi ye yumva ibyo basaba binginga; ariko igitsure cya Yehova kiri ku bakora ibibi.”
13  Mu by’ukuri se, ni nde uzabagirira nabi niba mugira umwete wo gukora ibyiza?
14  Ariko niyo mwababazwa muzira gukiranuka, murahirwa. Icyakora, ibyo abandi batinya mwe ntimukabitinye kandi ntimugahagarike imitima.
15  Ahubwo mwemere mu mitima yanyu ko Kristo ari uwera akaba n’Umwami, kandi muhore mwiteguye gusobanurira umuntu wese ubabajije impamvu z’ibyiringiro mufite, ariko mubikore mu bugwaneza kandi mwubaha cyane.
16  Mugire umutimanama utabacira urubanza, kugira ngo ababavuga nabi bapfobya imyifatire yanyu myiza ya gikristo bamware,
17  kuko icyarushaho kuba cyiza ari uko mwababazwa babahora ko mukora neza niba ari byo Imana ishaka, kuruta ko mwababazwa babahora gukora nabi.
18  Ndetse na Kristo yapfuye rimwe na rizima ku birebana n’ibyaha, umukiranutsi apfira abakiranirwa kugira ngo abayobore ku Mana; yishwe ari mu mubiri, ariko ahindurwa muzima mu mwuka.
19  Ni muri iyo mimerere nanone yagiye kubwiriza imyuka yari mu nzu y’imbohe,
20  ya yindi itarumviye igihe Imana yakomezaga kwihangana mu minsi ya Nowa, mu gihe inkuge yubakwaga, iyo abantu bake gusa barokokeyemo, ni ukuvuga abantu umunani bakijijwe binyuze mu mazi.
21  Ikintu gisa n’icyo ni cyo n’ubu kibakiza, ni ukuvuga umubatizo, (si ugukuraho ico ryo ku mubiri, ahubwo ni ugusaba Imana kugira umutimanama uticira urubanza,) binyuze ku muzuko wa Yesu Kristo.
22  Yagiye mu ijuru none ubu ari iburyo bw’Imana, kandi Imana yamuhaye abamarayika n’abafite ubutware n’ubushobozi ngo bamugandukire.
