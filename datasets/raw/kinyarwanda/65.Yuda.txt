1  Jyewe Yuda, umugaragu wa Yesu Kristo, nkaba mva inda imwe na Yakobo, ndabandikiye mwebwe abo Imana Data yahamagaye, mukaba mukundwa na yo, mukarindirwa Yesu Kristo:
2  Imbabazi n’amahoro n’urukundo biva ku Mana bigwire muri mwe.
3  Bakundwa, nubwo nifuje cyane kubandikira mbabwira iby’agakiza dusangiye, nasanze ari na ngombwa kubandikira kugira ngo mbashishikarize kurwanirira cyane ukwizera abera bahawe rimwe risa kugeza iteka ryose.
4  Impamvu yabinteye ni uko hari bamwe baseseye muri twe, kandi Ibyanditswe byavuze kuva kera ko bari kuzacirwaho iteka. Ni abatubaha Imana bahindura ubuntu butagereranywa bw’Imana yacu urwitwazo rwo kwiyandarika, bakihakana Yesu Kristo, ari we Databuja wenyine n’Umwami wacu.
5  Nubwo byose musanzwe mubizi, ndashaka kubibutsa ko nubwo Yehova yarokoye ubwoko bwe akabukura mu gihugu cya Egiputa, nyuma yaho yarimbuye abatarizeye.
6  N’abamarayika batagumye mu buturo bwabo bwa mbere, ahubwo bakava aho bari bagenewe kuba, yababoheye burundu mu mwijima w’icuraburindi, abarindiye kuzacirwaho iteka ku munsi ukomeye.
7  Ab’i Sodomu n’i Gomora n’imigi yari ihakikije, na bo bamaze kwishora mu busambanyi bukabije kimwe n’abo bamarayika, bagatwarwa n’irari ry’umubiri kugira ngo bawukoreshe ibyo utaremewe, bashyiriweho kutubera akabarore ubwo bahanishwaga umuriro w’iteka.
8  Nubwo bimeze bityo ariko, abo bantu bahora basa n’abari mu nzozi na bo bahumanya imibiri yabo, bagasuzugura ababayobora kandi bagatuka abanyacyubahiro.
9  Nyamara Mikayeli, ari we mumarayika mukuru, ubwo yajyaga impaka na Satani bapfa umurambo wa Mose, ntiyatinyutse kumuciraho iteka amutuka, ahubwo yaramubwiye ati “Yehova agucyahe.”
10  Ariko abo bantu batuka ibintu byose badafite icyo baziho na busa, ndetse n’ibyo basobanukiwe byose babwirijwe na kamere nk’inyamaswa zitagira ubwenge, bakomeza kubyiyononesha.
11  Bagushije ishyano kuko bagendeye mu nzira ya Kayini, bakiroha mu nzira y’ubuyobe bwa Balamu bararikiye ingororano, kandi bakarimbuka bazize amagambo yo kwigomeka nk’aya Kora!
12  Abo ni intaza zihishe mu mazi iyo bari kumwe namwe mu isangira ryanyu ryo kugaragarizanya urukundo; ni abungeri bita ku nda zabo gusa nta gutinya; ni ibicu bitagira amazi bishushubikanywa n’umuyaga ubikoza hirya no hino; ni ibiti bitagira imbuto ku mwero wabyo, byapfuye kabiri, byaranduwe;
13  ni imiraba yo mu nyanja yarubiye, ivundura ifuro ry’ibikorwa byabo biteye isoni; ni inyenyeri zizerera, zabikiwe umwijima w’icuraburindi iteka ryose.
14  Henoki, uwa karindwi uhereye kuri Adamu, na we yahanuye ibyabo ubwo yagiraga ati “dore Yehova yazanye n’abera be uduhumbi n’uduhumbagiza,
15  aje kurangiza urubanza yaciriye abantu bose, no guhamya icyaha abatubaha Imana bose ku bw’ibikorwa bibi bakoze batubaha Imana, n’amagambo y’urukozasoni yose abanyabyaha batubaha Imana bavuze bayituka.”
16  Abo ni abantu bitotomba, binubira uko bari, bakurikiza ibihuje n’irari ryabo, kandi akanwa kabo kavuga amagambo yo kwihimbaza, mu gihe bashimagiza abantu bagamije kubakuraho indamu.
17  Ariko mwebwe bakundwa, mwibuke ibyavuzwe kera n’intumwa z’Umwami wacu Yesu Kristo,
18  ukuntu zakundaga kubabwira ziti “mu gihe cy’imperuka hazabaho abakobanyi bakurikiza ibihuje n’irari ryabo, bararikira ibintu byo kutubaha Imana.”
19  Abo ni abantu bazana kwirema ibice, ni inyamaswabantu, ntibafite umwuka w’Imana.
20  Naho mwebwe bakundwa, nimwiyubake mu byo kwizera kwanyu kwera cyane kandi musenge muyobowe n’umwuka wera,
21  mugume mu rukundo rw’Imana, mutegereje imbabazi z’Umwami wacu Yesu Kristo, mwiringiye kuzabona ubuzima bw’iteka.
22  Nanone mukomeze kugirira imbabazi abantu bamwe bashidikanya,
23  mubakize mubahubuje mu muriro. Ariko n’abandi mukomeze kubagaragariza imbabazi mutinya, ndetse mwanga n’umwambaro w’imbere wose washyizweho ikizinga n’umubiri.
24  Nuko rero ibasha kubarinda gusitara no kubahagarika imbere y’ikuzo ryayo mutariho ikizinga mufite ibyishimo byinshi,
25  ari yo Mana yacu imwe rukumbi n’Umukiza wacu, yadukijije ibinyujije kuri Yesu Kristo Umwami wacu, ihabwe ikuzo, icyubahiro, ububasha n’ubutware uhereye kera kose, na n’ubu n’iteka ryose. Amen.
