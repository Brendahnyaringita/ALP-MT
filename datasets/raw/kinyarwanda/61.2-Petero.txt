1  Jyewe Simoni Petero, umugaragu wa Yesu Kristo nkaba n’intumwa ye, ndabandikiye mwebwe abatoneshejwe nkatwe mugahabwa ukwizera guhwanye n’ukwacu, mubikesha gukiranuka kw’Imana yacu n’uk’Umukiza wacu Yesu Kristo.
2  Ubuntu butagereranywa, n’amahoro bigwire muri mwe, binyuze ku bumenyi nyakuri ku byerekeye Imana, n’Umwami wacu Yesu,
3  kuko imbaraga z’Imana zaduhereye ubuntu ibintu byose bifitanye isano n’ubuzima no kwiyegurira Imana, tubiheshejwe n’ubumenyi nyakuri bw’uwaduhamagaye binyuze ku ikuzo n’ingeso nziza.
4  Binyuze kuri ibyo, yaduhereye ubuntu amasezerano y’agaciro kenshi kandi ahebuje, kugira ngo binyuze kuri byo mugire kamere y’Imana, mumaze guca ukubiri no kononekara ko mu isi guterwa n’irari ry’ibitsina ritagira rutangira.
5  Kubera iyo mpamvu, ibyo abe ari byo bituma mushyiraho umwete wose mubikuye ku mutima, maze ukwizera kwanyu mukongereho ingeso nziza, ingeso nziza muzongereho ubumenyi,
6  ubumenyi mubwongereho kumenya kwifata, kumenya kwifata mubyongereho kwihangana, kwihangana mukongereho kwiyegurira Imana,
7  kwiyegurira Imana mukongereho urukundo rwa kivandimwe, urukundo rwa kivandimwe murwongereho gukunda abantu bose.
8  Ibyo nibiba muri mwe bigasendera, bizatuma mutaba abantu batagira icyo bakora cyangwa batera imbuto ku birebana n’ubumenyi nyakuri bwerekeye Umwami wacu Yesu Kristo.
9  Umuntu aramutse adafite ibyo bintu yaba ari impumyi, akihuma amaso ngo atareba umucyo, kandi aba yibagiwe ko yejejweho ibyaha bye bya kera.
10  Kubera iyo mpamvu bavandimwe, murusheho gukora uko mushoboye kose kugira ngo mutume guhamagarwa kwanyu no gutoranywa kwanyu kurushaho guhama, kuko mutazigera mugwa nimukomeza kubigenza mutyo.
11  Ahubwo muzahabwa kwinjirana ikuzo mu bwami bw’iteka bw’Umwami n’Umukiza wacu Yesu Kristo.
12  Kubera iyo mpamvu, nzahora niteguye kubibutsa ibyo bintu, nubwo mubizi kandi mukaba mushikamye mu kuri kuri muri mwe.
13  Icyakora igihe cyose nkiri muri iri hema, mbona ko nkwiriye kubakangura mbibutsa,
14  kuko nzi ko igihe cyo kwiyambura ihema ryanjye cyegereje cyane, mbese nk’uko n’Umwami wacu Yesu Kristo yabimbwiye.
15  Nanone, buri gihe nzajya nkora uko nshoboye kose kugira ngo nimara kugenda, namwe ubwanyu muzashobore kuvuga ibyo bintu.
16  Igihe twabamenyeshaga imbaraga z’Umwami wacu Yesu Kristo no kuhaba kwe, ntitwakurikije imigani y’ibinyoma yahimbanywe amayeri, ahubwo twabibamenyesheje dushingiye ku kuba turi abagabo biboneye ikuzo rye.
17  Imana, ari na yo Se, yamuhaye icyubahiro n’ikuzo, igihe ifite ikuzo rihebuje yamubwiraga aya magambo ngo “uyu ni Umwana wanjye nkunda nkamwemera.”
18  Koko rero, ayo magambo twayumvise aturutse mu ijuru igihe twari kumwe na we kuri wa musozi wera.
19  Ku bw’ibyo, dufite ijambo ry’ubuhanuzi ryarushijeho guhama, kandi muba mukoze neza iyo muryitayeho nk’itara rimurikira ahacuze umwijima, mu mitima yanyu, kugeza aho umuseke utambikiye, n’inyenyeri yo mu rukerera ikabandura.
20  Mbere na mbere, muzi ko nta buhanuzi bwo mu Byanditswe buturuka ku bisobanuro by’umuntu ku giti cye.
21  Nta na rimwe ubuhanuzi bwigeze buzanwa n’ubushake bw’umuntu, ahubwo abantu bavugaga ibyavaga ku Mana, kuko babaga bayobowe n’umwuka wera.
2  Icyakora, nk’uko mu Bisirayeli hadutse abahanuzi b’ibinyoma, ni ko no muri mwe hazaba abigisha b’ibinyoma. Abo bigisha b’ibinyoma bazazana rwihishwa udutsiko tw’amadini dutera kurimbuka, ndetse bazihakana shebuja wabaguze, bikururire kurimbuka kwihuse.
2  Byongeye kandi, benshi bazakurikiza ibikorwa byabo by’ubwiyandarike, kandi bazatukisha inzira y’ukuri.
3  Nanone, umururumba wabo uzatuma bababwira amagambo y’amahimbano kugira ngo babarye imitsi. Ariko urubanza abo baciriwe uhereye kera kose ntirutinda, kandi kurimbuka kwabo ntiguhunikira.
4  Koko rero, Imana ntiyaretse guhana abamarayika bakoze icyaha, ahubwo yabajugunye muri Taritaro, ibashyira mu myobo y’umwijima w’icuraburindi kugira ngo bategereze urubanza.
5  Nanone, ntiyaretse guhana isi ya kera, ahubwo yakijije Nowa wari umubwiriza wo gukiranuka, hamwe n’abandi barindwi, igihe yazanaga umwuzure ku isi y’abatubaha Imana.
6  Yaciriyeho iteka imigi ya Sodomu na Gomora iyihindura umuyonga, kugira ngo yereke abatubaha Imana bose ibintu bigomba kuzabaho.
7  Ariko yarokoye umukiranutsi Loti, wababazwaga cyane n’ukuntu abantu basuzuguraga amategeko bishoraga mu bikorwa by’ubwiyandarike.
8  Iminsi yose, uwo mukiranutsi yababazwaga n’ibyo yabonaga n’ibyo yumvaga igihe yabaga muri bo, ndetse n’ibikorwa byabo byo kwica amategeko.
9  Ibyo bigaragaza ko Yehova azi gukiza abantu biyeguriye Imana ibibagerageza, ariko abakiranirwa akabarindiriza umunsi w’urubanza kugira ngo barimburwe,
10  cyane cyane abakurikirana umubiri bafite irari ryo kuwuhumanya kandi bagasuzugura ubutware. Ni abantu bahangara, batsimbarara ku bitekerezo byabo; ntibatinya abanyacyubahiro, ahubwo barabatuka.
11  Nyamara abamarayika, nubwo babarusha imbaraga n’ububasha, ntibabarega bakoresheje amagambo y’ibitutsi; igituma batabikora ni uko bubaha Yehova.
12  Ariko abo bantu, bameze nk’inyamaswa zitagira ubwenge zavukiye gufatwa zikicwa, bazarimbukira mu nzira yabo yo kurimbuka, bazize ko batuka ibintu batazi.
13  Bo ubwabo bigirira nabi, bikaba ingororano y’amakosa yabo. Batekereza ko kwibera mu iraha ku manywa binejeje. Ni ibizinga n’inenge, kandi bishimira cyane inyigisho zabo ziyobya mu gihe basangira namwe.
14  Bafite amaso yuzuye ubusambanyi, ntibashobora kureka gukora icyaha, kandi bashukashuka abantu bahuzagurika. Bafite umutima watojwe kurarikira. Ni abana bavumwe.
15  Baretse inzira igororotse, barayobywa. Bakurikiye inzira ya Balamu mwene Bewori wakunze igihembo cyo gukora nabi,
16  ariko agacyahirwa ko yari yarenze ku byo gukiranuka. Itungo riheka imizigo ritavuga, ryavuze mu ijwi ry’umuntu, ribuza uwo muhanuzi gukomeza inzira ye y’ubusazi.
17  Abo ni amasoko atagira amazi, ni ibihu bishushubikanywa n’inkubi y’umuyaga kandi babikiwe umwijima w’icuraburindi.
18  Bavuga amagambo atagira umumaro yo kwiyemera, kandi bashukashuka abahunga abantu bagendera mu bibi, babashukishije irari ry’umubiri n’ibikorwa by’ubwiyandarike.
19  Babasezeranya umudendezo kandi na bo ubwabo ari imbata zo kubora, kuko utsinzwe n’undi ahinduka imbata y’uwo wamutsinze.
20  Koko rero, niba nyuma yo guhunga imyanda y’isi, binyuze ku bumenyi nyakuri ku byerekeye Umwami n’Umukiza wacu Yesu Kristo, barongeye kwishora muri ibyo bintu maze bikabatsinda, imimerere yabo ya nyuma irusha iya mbere kuba mibi.
21  Icyari kubabera cyiza ni uko batari kuba baramenye neza inzira yo gukiranuka, kuruta kuba barayimenye neza hanyuma bagahindukira bakareka amategeko yera bahawe.
22  Ibyababayeho bihuje n’uyu mugani w’ukuri uvuga ngo “imbwa isubiye ku birutsi byayo, kandi ingurube yuhagiwe isubiye kwivuruguta mu byondo.”
3  Bakundwa, uru ni urwandiko rwa kabiri mbandikiye. Muri uru rwandiko, kimwe no mu rwa mbere, ndakangura ubushobozi bwanyu bwo gutekereza neza, mbibutsa
2  ko mukwiriye kwibuka amagambo yavuzwe kera n’abahanuzi bera hamwe n’itegeko Umwami n’Umukiza wacu yatanze binyuze ku ntumwa zabatumweho.
3  Mubanze kumenya ibi, ko mu minsi y’imperuka hazaza abakobanyi bakobana, bakora ibihuje n’irari ryabo
4  bavuga bati “uko kuhaba kwe kwasezeranyijwe kuri he? Dore uhereye igihe ba sogokuruza basinziriye mu rupfu, ibintu byose bikomeza kumera nk’uko byahoze kuva isi yaremwa.”
5  Biyibagiza nkana ko ijuru ryahozeho kuva kera, kandi ko isi yakomejwe ivanywe mu mazi kandi igoswe n’amazi binyuze ku ijambo ry’Imana.
6  Ibyo ni byo byatumye isi y’icyo gihe irimburwa igihe yarengerwaga n’amazi.
7  Ariko iryo jambo ni ryo nanone ryatumye ijuru n’isi biriho ubu bibikirwa umuriro, kandi bikaba bitegereje umunsi w’urubanza no kurimbuka kw’abatubaha Imana.
8  Ariko bakundwa, iki kintu kimwe ntikikabisobe, ko umunsi umwe kuri Yehova ari nk’imyaka igihumbi, n’imyaka igihumbi ikaba ari nk’umunsi umwe.
9  Yehova ntatinza isezerano rye, nk’uko bamwe babona ibyo gutinda, ahubwo arabihanganira kubera ko adashaka ko hagira n’umwe urimburwa, ahubwo ashaka ko bose bihana.
10  Ariko umunsi wa Yehova uzaza nk’umujura. Kuri uwo munsi ijuru rizakurwaho habeho urusaku rwinshi cyane, ibintu by’ishingiro bishyuhe cyane bishonge, kandi isi n’ibikorwa biyirimo bizashyirwa ahagaragara.
11  Kubera ko ibyo byose bizashonga bityo, mbega ukuntu mukwiriye kuba abantu bafite imyifatire irangwa n’ibikorwa byera n’ibyo kwiyegurira Imana,
12  mutegereza kandi muhoza mu bwenge bwanyu ukuhaba k’umunsi wa Yehova! Kuri uwo munsi ijuru rizashya rishonge, kandi ibintu by’ishingiro bizashyuha cyane bishonge.
13  Ariko nk’uko isezerano rye riri, dutegereje ijuru rishya n’isi nshya, ibyo gukiranuka kuzabamo.
14  Ku bw’ibyo rero bakundwa, ubwo mutegereje ibyo, mukore uko mushoboye kose kugira ngo amaherezo muzasangwe mu mahoro, mudafite ikizinga kandi mutagira inenge.
15  Byongeye kandi, muzirikane ko kwihangana k’Umwami wacu ari agakiza, nk’uko Pawulo umuvandimwe wacu ukundwa na we yabibandikiye akurikije ubwenge yahawe,
16  akavuga ibyerekeye ibyo nk’uko nanone abivuga mu nzandiko ze zose. Icyakora, muri izo nzandiko harimo bimwe bigoye gusobanukirwa, ibyo abatigishijwe n’abahuzagurika bagoreka, nk’uko bagenza n’ibindi Byanditswe byose, bakikururira kurimbuka.
17  Ariko mwebweho bakundwa, ubwo mumenye ibyo hakiri kare, mwirinde kugira ngo mutayoba mukajyana na bo, muyobejwe n’ikinyoma cy’abantu basuzugura amategeko, maze mukareka gushikama kwanyu.
18  Ahubwo ubuntu butagereranywa, n’ubumenyi ku byerekeye Umwami n’Umukiza wacu Yesu Kristo bikomeze bigwire muri mwe. Nahabwe ikuzo ubu n’iteka ryose.
