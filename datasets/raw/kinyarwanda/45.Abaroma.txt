10  Bavandimwe, icyo umutima wanjye ubifuriza n’icyo mbasabira ku Mana, ni ukugira ngo rwose bakizwe.
2  Ndahamya ko bafite ishyaka ry’Imana, ariko ridahuje n’ubumenyi nyakuri,
3  kuko kuba bataramenye gukiranuka kw’Imana ahubwo bagashaka kwishyiriraho ukwabo bwite, byatumye batagandukira gukiranuka kw’Imana.
4  Kristo ni we herezo ry’Amategeko, kugira ngo umuntu wese wizera ahabwe gukiranuka.
5  Mose yanditse ko umuntu wakurikije gukiranuka kw’Amategeko azabeshwaho na ko.
6  Ariko ku bihereranye no gukiranuka guturuka ku kwizera, Ibyanditswe bivuga bitya biti “ntukavuge mu mutima wawe uti ‘ni nde uzazamuka mu ijuru?,’ ari byo kuvuga ngo ‘kumanura Kristo’;
7  cyangwa uti ‘ni nde uzamanuka ikuzimu?,’ ari byo kuvuga ngo ‘kuzamura Kristo mu bapfuye.’”
8  Ariko se Ibyanditswe bivuga iki? “Ahubwo ijambo rirakwegereye cyane, riri mu kanwa kawe no mu mutima wawe,” ari ryo “jambo” ryo kwizera, iryo tubwiriza.
9  Niba utangariza mu ruhame iryo ‘jambo riri mu kanwa kawe,’ ko Yesu ari Umwami, kandi ukizera mu mutima wawe ko Imana yamuzuye mu bapfuye, uzakizwa,
10  kuko umutima ari wo umuntu yizeza bikamugeza ku gukiranuka, ariko akanwa akaba ari ko yatuza bikamuhesha agakiza.
11  Ibyanditswe bigira biti “nta wubaka ukwizera kwe kuri we uzamanjirwa.”
12  Nta tandukaniro riri hagati y’Umuyahudi n’Umugiriki, kubera ko hariho Umwami umwe ubategeka bose, agakungahaza abamwambaza bose.
13  Kandi “umuntu wese wambaza izina rya Yehova azakizwa.”
14  Ariko se, bazambaza bate uwo batizeye? Bazizera bate uwo batigeze bumva? Bazumva bate hatagize ubabwiriza?
15  Kandi se bazabwiriza bate nta wabatumye? Nk’uko byanditswe ngo “mbega ukuntu ibirenge by’abatangaza ubutumwa bwiza bw’ibintu byiza ari byiza!”
16  Ariko kandi, bose si ko bumviye ubutumwa bwiza, kuko Yesaya yavuze ati “Yehova, ni nde wizeye ibyo yatwumvanye?”
17  Kwizera guturuka ku byo umuntu yumvise. Ibyo na byo abyumva iyo hari uvuze ibya Kristo.
18  Icyakora ndabaza niba batarumvise. Yee, mu by’ukuri, “ijwi ryabo ryageze mu isi yose, kandi amagambo yabo yageze ku mpera z’isi yose ituwe.”
19  Ariko ndabaza niba Abisirayeli bataramenye. Mbere na mbere Mose yaravuze ati “nzabatera kugira ishyari binyuze ku kitari ishyanga, nzabatera kuzabiranywa n’uburakari binyuze ku ishyanga ry’abatagira ubwenge.”
20  Ariko Yesaya we yavuze ashize amanga cyane ati “nabonywe n’abataranshatse, nagaragariye abatarambaririje.”
21  Ariko ku byerekeye Isirayeli aravuga ati “umunsi wose nategeraga amaboko ubwoko butumvira kandi busubizanya agasuzuguro.”
4  None ubwo bimeze bityo, tuvuge iki kuri Aburahamu, sogokuruza ku mubiri?
2  Urugero, iyo Aburahamu abarwaho gukiranuka abiheshejwe n’imirimo, yari kuba afite impamvu yo kwirata, ariko atiratana Imana.
3  None se ibyanditswe bivuga iki? “Aburahamu yizeye Yehova maze bimuhwanyirizwa no gukiranuka.”
4  Nuko rero, ku muntu wakoze umurimo, ntahabwa igihembo nk’aho ari ubuntu butagereranywa agiriwe, ahubwo agihabwa nk’aho ari umwenda yishyuwe.
5  Ariko ku muntu utakoze umurimo ahubwo akizera ubara umuntu utubaha Imana ho gukiranuka, uko kwizera kwe guhwana no gukiranuka.
6  Ni nk’uko Dawidi na we yavuze ibyishimo by’umuntu Imana ibaraho gukiranuka atabiheshejwe n’imirimo,
7  ati “hahirwa abababariwe ibikorwa byabo byo kwica amategeko kandi ibyaha byabo bikaba byaratwikiriwe;
8  hahirwa uwo Yehova atazaryoza icyaha cye.”
9  None se, abantu bakebwe ni bo bahirwa, cyangwa abatarakebwe na bo barahirwa? Turavuga tuti “ukwizera kwa Aburahamu kwamuhwanyirijwe no gukiranuka.”
10  None se ni mu yihe mimerere kwamuhwanyirijwe no gukiranuka? Ni igihe yari yarakebwe cyangwa ni igihe yari atarakebwa? Si igihe yari yarakebwe, ahubwo ni igihe yari atarakebwa.
11  Yahawe ikimenyetso, ari cyo gukebwa, ngo bibe ikimenyetso cyo gukiranuka yaheshejwe n’ukwizera yari afite atarakebwa, kugira ngo abe se w’abafite ukwizera bose batarakebwe, bityo bibahwanyirizwe no gukiranuka,
12  kandi abe na se w’abakebwe, atari abakurikiza umugenzo wo gukebwa gusa, ahubwo n’abagenda bakurikiza neza uko kwizera data Aburahamu yari afite akiri mu mimerere yo kudakebwa.
13  Aburahamu, cyangwa urubyaro rwe, ntiyahawe isezerano ry’uko yari kuzaragwa isi binyuze ku mategeko, ahubwo yarihawe binyuze ku gukiranuka yaheshejwe no kwizera.
14  Niba abakurikiza amategeko ari bo baragwa, ubwo no kwizera kwabaye imfabusa, kandi isezerano ryarasheshwe.
15  Mu by’ukuri, Amategeko azana umujinya w’Imana, ariko ahatari amategeko, nta no kwica amategeko kuhaba.
16  Ni yo mpamvu ibyo byaturutse ku kwizera, kugira ngo bibe bishingiye ku buntu butagereranywa, ngo isezerano rihabwe urubyaro rwe rwose, atari abakurikiza Amategeko gusa, ahubwo n’abakurikiza ukwizera kwa Aburahamu. (Ni we data wa twese,
17  nk’uko byanditswe ngo “nagushyizeho ngo ube se w’amahanga menshi.”) Ibyo byabereye mu maso y’Uwo yizeraga, ari we Mana, yo ituma abapfuye baba bazima, kandi ibintu bitariho ikabivuga nk’aho biriho.
18  Nubwo nta cyo yari gushingiraho agira ibyiringiro, nyamara ashingiye ku byiringiro, yizeye ko yari kuzaba se w’amahanga menshi, mu buryo buhuje n’ibyo yari yarabwiwe ngo “uko ni ko urubyaro rwawe ruzamera.”
19  Kandi nubwo ukwizera kwe kutigeze gucogora, yabonaga ko icyo gihe umubiri we wari waramaze gupfa, kuko yari afite hafi imyaka ijana, kandi n’inda ibyara ya Sara ikaba yarasaga n’iyapfuye.
20  Ariko bitewe n’isezerano ry’Imana, ntiyigeze ahungabanywa no kubura ukwizera, ahubwo ukwizera kwe kwaramukomeje ahesha Imana ikuzo,
21  kandi yemeraga adashidikanya ko ibyo Imana yari yarasezeranyije yashoboraga no kubisohoza.
22  Ni yo mpamvu “byamuhwanyirijwe no gukiranuka.”
23  Icyakora, kuba byaranditswe ngo “byamuhwanyirijwe no gukiranuka” si ku bwe gusa.
24  Ahubwo ni no ku bwacu, twebwe abagenewe kuzabiheshwa n’uko twizeye uwazuye Yesu Umwami wacu mu bapfuye.
25  Yatanzwe ku bw’ibicumuro byacu kandi azurirwa kugira ngo tubarweho gukiranuka.
11  Ariko noneho ndabaza niba Imana yaranze ubwoko bwayo. Ibyo ntibikabeho! Nanjye ndi Umwisirayeli wo mu rubyaro rwa Aburahamu, mu muryango wa Benyamini.
2  Imana ntiyanze ubwoko bwayo yabanje kwitaho. Yee, mbese ntimuzi icyo Ibyanditswe bivuga ku byerekeye Eliya, igihe yingingaga Imana ayiregera Abisirayeli?
3  Ati “Yehova, bishe abahanuzi bawe banasenya ibicaniro byawe, none ni jye jyenyine usigaye kandi barahiga ubugingo bwanjye.”
4  Ariko se Imana yamushubije iki? Yaramubwiye iti “nishigarije abantu ibihumbi birindwi batigeze bapfukamira Bayali.”
5  Muri ubwo buryo rero, no muri iki gihe hari abasigaye babonetse biturutse ku gutoranywa gushingiye ku buntu butagereranywa.
6  Ubwo rero niba bishingiye ku buntu butagereranywa, ntibigishingiye ku mirimo; naho ubundi ubuntu butagereranywa ntibwaba bukiri ubuntu butagereranywa.
7  None se bite? Icyo Isirayeli ishakana umwete ntiyakibonye, ahubwo abatoranyijwe ni bo bakibonye. Abandi barinangiye,
8  nk’uko byanditswe ngo “Imana yabashyize mu bitotsi byinshi byo mu buryo bw’umwuka, ibaha amaso kugira ngo batabona, n’amatwi ngo batumva, kugeza no kuri uyu munsi.”
9  Nanone Dawidi yaravuze ati “ameza yabo ababere umutego n’ikigoyi n’igisitaza n’inyiturano;
10  amaso yabo acure umwijima kugira ngo batabona, kandi bahore bahetamye umugongo.”
11  Ariko none ndabaza niba barasitaye ku buryo bagwa burundu. Ibyo ntibikabeho! Ariko gusitara kwabo kwatumye agakiza kagera ku banyamahanga, kugira ngo babatere kugira ishyari.
12  None rero, niba gusitara kwabo kwarakungahaje isi, no kugabanuka kwabo kugakungahaza abanyamahanga, mbega ukuntu umubare wabo wuzuye uzarushaho gukungahaza!
13  Ubu noneho ndabwira mwebwe abanyamahanga. Mu by’ukuri ndi intumwa ku banyamahanga kandi nubahisha umurimo wanjye,
14  niba nshobora mu buryo bwose gutera abo mu bwoko bwanjye kugira ishyari maze ngakiza bamwe muri bo.
15  Niba se gucibwa kwabo kwaratumye isi yiyunga n’Imana, hari ikindi kwakirwa kwabo kuzaba gusobanura kitari ukuva mu rupfu bakajya mu buzima?
16  Byongeye kandi, iyo igice gifashwe ngo kibe umuganura ari icyera, irobe ryose riba ari iryera; kandi iyo umuzi ari uwera, amashami na yo aba ari ayera.
17  Icyakora niba amwe mu mashami yarahwanyuwe, ariko wowe, nubwo wari umwelayo wo mu gasozi, ugaterwa hagati yayo maze ugasangira na yo ibitunga umwelayo bikungahaye bizanwa n’umuzi wawo,
18  ayo mashami ntukayishime hejuru. Ariko rero niba uyishima hejuru, wibuke ko umuzi utaguteyeho, ahubwo ni wowe uteye ku muzi.
19  Ubwo rero uzavuga uti “amashami yarahwanyuwe kugira ngo nterweho.”
20  Ni byo rwose! Yarahwanyuwe kubera ko yabuze ukwizera, ariko wowe uhagaze bitewe no kwizera. Reka rero kugira ibitekerezo byo kwishyira hejuru, ahubwo utinye,
21  kuko niba Imana itararetse amashami y’umwimerere, nawe ntizakureka.
22  Ku bw’ibyo rero, dore ineza y’Imana no kutajenjeka kwayo: ku baguye, nta kujenjeka, ariko wowe Imana ikugaragariza ineza yayo niba uguma mu neza yayo; naho ubundi nawe wazahwanyurwa.
23  Na bo nibataguma mu kubura ukwizera kwabo, bazaterwaho, kuko Imana ishobora kongera kubateraho.
24  Niba warahwanyuwe ku giti cy’umwelayo cyari gisanzwe ari icyo mu gasozi, maze ugaterwa mu buryo bunyuranyije na kamere ku giti cy’umwelayo cyahinzwe mu busitani, mbega ukuntu abasanzwe ari amashami y’umwimerere bazarushaho guterwa ku giti cyabo cy’umwelayo!
25  Ariko rero bavandimwe, sinshaka ko muyoberwa iri banga ryera kugira ngo mutigira abanyabwenge: bamwe mu Bisirayeli binangiye kugeza igihe umubare wuzuye w’abanyamahanga winjiriye,
26  kandi muri ubwo buryo Isirayeli yose izakizwa. Nk’uko byanditswe ngo “umukiza azaturuka i Siyoni akure Yakobo mu bikorwa byo kutubaha Imana.
27  Iryo ni ryo sezerano nzagirana na bo igihe nzakuraho ibyaha byabo.”
28  Ni iby’ukuri ko ku birebana n’ubutumwa bwiza ari abanzi ku bw’inyungu zanyu. Ariko ku birebana no gutoranya kw’Imana, barakundwa ku bwa ba sekuruza,
29  kuko impano z’Imana no guhamagara kwayo ari ibintu itazigera yicuza.
30  Nk’uko hari igihe mutumviraga Imana, ariko ubu mukaba mwaragiriwe imbabazi bitewe no kutumvira kwabo,
31  ni ko na bo ubu babaye abatumvira bigatuma mugirirwa imbabazi, kugira ngo na bo ubu bagirirwe imbabazi.
32  Imana yabakingiraniye bose hamwe mu kutumvira, kugira ngo bose ibagirire imbabazi.
33  Mbega ukuntu ubutunzi n’ubwenge n’ubumenyi by’Imana byimbitse! Kandi se mbega ukuntu imanza zayo zidahishurika n’inzira zayo zitarondoreka!
34  None se “ni nde wamenye ibyo Yehova atekereza, kandi se ni nde wabaye umujyanama we?”
35  Cyangwa “ni nde wabanje kugira icyo amuha, kugira ngo bibe ngombwa ko yiturwa?”
36  Ibintu byose ni we bikomokaho, biriho binyuze kuri we, kandi biriho ku bwe. Nahabwe ikuzo iteka ryose. Amen.
8  Abafitanye ubumwe na Kristo Yesu ntibacirwaho iteka.
2  Amategeko y’uwo mwuka utanga ubuzima muri Kristo Yesu, yababatuye ku mategeko y’icyaha n’urupfu,
3  kuko icyo Amategeko atashoboye gukora bitewe n’uko yari afite intege nke binyuze ku mubiri, Imana yo yagikoze igihe yoherezaga Umwana wayo mu mubiri wasaga n’umubiri wokamwe n’icyaha, kugira ngo akureho icyaha. Nguko uko yaciriyeho iteka icyaha mu mubiri,
4  kugira ngo ibisabwa n’Amategeko bikwiriye bisohorere muri twe abagenda badakurikiza iby’umubiri, ahubwo bakurikiza iby’umwuka.
5  Abakurikiza iby’umubiri berekeza ubwenge bwabo ku bintu by’umubiri, ariko abakurikiza iby’umwuka bo bakerekeza ubwenge bwabo ku bintu by’umwuka.
6  Guhoza ubwenge ku bintu by’umubiri bizana urupfu, ariko guhoza ubwenge ku bintu by’umwuka bikazana ubuzima n’amahoro.
7  Guhoza ubwenge ku bintu by’umubiri bituma umuntu yangana n’Imana, kuko umubiri utagandukira amategeko y’Imana, kandi nta n’ubwo washobora kuyagandukira.
8  Bityo rero, abakurikiza iby’umubiri ntibashobora gushimisha Imana.
9  Icyakora, ntimukurikiza iby’umubiri ahubwo mukurikiza iby’umwuka, niba mu by’ukuri umwuka w’Imana uba muri mwe. Ariko niba umuntu adafite umwuka wa Kristo, uwo ntaba ari uwe.
10  Ariko niba Kristo yunze ubumwe namwe, umubiri uba upfuye rwose bitewe n’icyaha, ariko umwuka wo utanga ubuzima bitewe no gukiranuka.
11  Niba rero umwuka w’uwazuye Yesu mu bapfuye uba muri mwe, uwazuye Kristo Yesu mu bapfuye nanone azahindura imibiri yanyu ipfa ayigire mizima, binyuze ku mwuka we uba muri mwe.
12  Nuko rero bavandimwe, dufite inshingano ariko itari iy’umubiri ngo tubeho dukurikiza iby’umubiri,
13  kuko niba mubaho mukurikiza iby’umubiri, muzapfa nta kabuza. Ariko nimwica ibikorwa by’umubiri mubyicishije umwuka, muzabaho.
14  Abayoborwa n’umwuka w’Imana bose ni abana b’Imana.
15  Ntimwahawe umwuka w’ububata utuma mwongera kugira ubwoba, ahubwo mwahawe umwuka ubahindura abana, uwo mwuka ukaba ari wo utuma turangurura tuti “Abba, Data!”
16  Umwuka w’Imana ubwawo ufatanya n’umwuka wacu guhamya ko turi abana b’Imana.
17  Niba rero turi abana, turi n’abaragwa: turi abaragwa b’Imana rwose, ariko turi abaraganwa na Kristo, niba tubabarana na we kugira ngo nanone tuzahererwe ikuzo hamwe na we.
18  Kubera iyo mpamvu, mbona ko imibabaro yo muri iki gihe ari ubusa uyigereranyije n’ikuzo rigiye kuzahishurirwa muri twe,
19  kuko ibyaremwe bitegerezanyije amatsiko menshi guhishurwa kw’abana b’Imana.
20  Ibyaremwe byashyizwe mu bubata bw’ibitagira umumaro, atari ku bushake bwabyo, ahubwo bitewe n’uwabibushyizemo. Ariko hariho n’ibyiringiro
21  by’uko ibyaremwe na byo ubwabyo bizabaturwa mu bubata bwo kubora, maze bikagira umudendezo uhebuje w’abana b’Imana.
22  Tuzi ko ibyaremwe byose bikomeza kunihira hamwe, kandi bikababarira hamwe kugeza ubu.
23  Si ibyo byonyine, ahubwo natwe abafite umuganura, ni ukuvuga umwuka, natwe ubwacu tunihira muri twe mu gihe tugitegereje cyane guhindurwa abana, tukabohorwa tukavanwa mu mibiri yacu binyuze ku ncungu.
24  Twakirijwe muri ibyo byiringiro, ariko ibyiringiro by’icyo wabonye ntibiba bikiri ibyiringiro. None se iyo umuntu abonye ikintu, akomeza kucyiringira?
25  Ariko iyo twiringiye icyo tutabona, dukomeza kugitegereza twihanganye.
26  Mu buryo nk’ubwo, umwuka na wo udufasha mu ntege nke zacu, kuko aho ikibazo kiri, ari uko icyo twagombye gusaba mu isengesho mu gihe tugomba gusenga tuba tutakizi. Ariko umwuka ubwawo winginga ku bwacu, uniha iminiho itavuzwe.
27  Nyamara ugenzura imitima amenya icyo umwuka uba ushaka kuvuga, kuko winginga usabira abera uhuje n’ibyo Imana ishaka.
28  Ubu noneho tuzi ko Imana ituma ibikorwa byayo bihurizwa hamwe kugira ngo bigirire akamaro abakunda Imana, ari bo bahamagawe nk’uko umugambi wayo uri,
29  kubera ko abo yabanje kumenya ari na bo yageneye mbere y’igihe kugira ishusho imeze nk’iy’Umwana wayo, kugira ngo abe imfura mu bavandimwe benshi.
30  Byongeye kandi, abo yagennye mbere y’igihe ni na bo yahamagaye, kandi abo yahamagaye ni na bo yabazeho gukiranuka. Amaherezo abo yabazeho gukiranuka ni na bo yahaye ikuzo.
31  None se ibyo bintu tubivugeho iki? Niba Imana iri mu ruhande rwacu, ni nde uzaturwanya?
32  Yo itaratwimye Umwana wayo ahubwo ikamutanga ku bwacu twese, kuki itazanaduhera hamwe na we ibindi bintu byose ibigiranye ineza?
33  Ni nde uzarega abo Imana yatoranyije? Imana ni yo ibabaraho gukiranuka.
34  Ni nde uzabaciraho iteka? Nta we, kuko Kristo Yesu yapfuye kandi akazurwa mu bapfuye, akaba ari iburyo bw’Imana, kandi nanone akaba yinginga adusabira.
35  Ni nde uzadutandukanya n’urukundo rwa Kristo? Mbese ni imibabaro cyangwa amakuba cyangwa gutotezwa cyangwa inzara cyangwa kwambara ubusa cyangwa akaga cyangwa inkota?
36  Nk’uko byanditswe ngo “turicwa umunsi ukira ari wowe tuzira, twagizwe nk’intama zigenewe kubagwa.”
37  Ariko ibyo byose tubivamo tunesheje rwose binyuze ku wadukunze.
38  Nemera ntashidikanya ko naho rwaba urupfu cyangwa ubuzima cyangwa abamarayika cyangwa ubutegetsi cyangwa ibintu biriho ubu cyangwa ibizaza cyangwa ububasha
39  cyangwa ubuhagarike cyangwa ubujyakuzimu cyangwa ikindi cyaremwe cyose, bitazashobora kudutandukanya n’urukundo rw’Imana ruri muri Kristo Yesu Umwami wacu.
16  Mbashimiye mushiki wacu Foyibe, ukorera umurimo mu itorero ry’i Kenkireya,
2  kugira ngo mumwakire mu Mwami nk’uko bikwiriye abera, no kugira ngo mumufashe mu byo yazabakeneraho byose, kuko na we ubwe yarwanye kuri benshi, ndetse nanjye ubwanjye.
3  Muntahirize Purisikila na Akwila, bagenzi banjye dukorana muri Kristo Yesu,
4  bari biteguye gucibwa amajosi ku bw’ubugingo bwanjye. Si jye jyenyine ubashima, ahubwo n’amatorero yose yo mu banyamahanga arabashima;
5  mutashye n’itorero riteranira mu nzu yabo. Mutashye uwo nkunda Epayineto, uwo akaba ari umuganura mu bizeye Kristo muri Aziya.
6  Mutashye Mariya wabakoreye imirimo myinshi.
7  Mutashye na Andironiko na Yuniya, bene wacu bakaba n’imbohe bagenzi banjye, abagabo bavugwa neza n’intumwa, bakaba bamaze igihe kirekire bunze ubumwe na Kristo kuruta icyo maze.
8  Muntahirize Ampuliyato, uwo nkunda mu Mwami.
9  Mutashye Urubano, umukozi mugenzi wacu muri Kristo, n’uwo nkunda Sitaki.
10  Mutashye Apele wemerwa muri Kristo. Mutashye n’abo kwa Arisitobulo.
11  Mutashye Herodiyoni mwene wacu. Mutashye abo kwa Narisisi bari mu Mwami.
12  Mutashye Tirifayina na Tirifoza, abagore bakorana umwete mu Mwami. Mutashye Perusi uwo dukunda, kuko yakoze imirimo myinshi mu Mwami.
13  Mutashye Rufo uwatoranyijwe mu Mwami, hamwe na nyina, ari na we mama.
14  Mutashye Asinkirito, Fulegoni, Herume, Patiroba, Heruma n’abavandimwe bari kumwe na bo.
15  Mutashye Filologo na Yuliya, Neru na mushiki we, na Olumpa hamwe n’abera bose bari kumwe na bo.
16  Muramukanishe gusomana kwera. Amatorero yose ya Kristo arabatashya.
17  Bavandimwe, ndabinginga ngo murebe abateza amacakubiri n’abazana ibisitaza banyuranya n’inyigisho mwigishijwe, kandi mubirinde.
18  Abantu bameze batyo si imbata za Kristo, ahubwo baba ari imbata z’inda zabo, kandi bakoresha akarimi keza n’amagambo ashyeshyenga kugira ngo bashuke imitima y’abatagira uburiganya.
19  Kumvira kwanyu kwagaragariye bose kandi ibyo bituma mbishimira. Ndashaka ko mugira ubwenge ku birebana n’ibyiza, ariko mukaba abaswa ku bibi.
20  Vuba aha, Imana itanga amahoro igiye kumenagurira Satani munsi y’ibirenge byanyu. Ubuntu butagereranywa bw’Umwami Yesu bubane namwe.
21  Timoteyo, umukozi mugenzi wanjye arabatashya, ndetse na bene wacu Lukiyosi na Yasoni na Sosipateri, na bo barabatashya.
22  Jyewe Terutiyo wanditse uru rwandiko, ndabatashya mu Mwami.
23  Gayo uncumbikiye, hamwe n’itorero ryose, arabatashya. Erasito umubitsi w’umugi, hamwe n’umuvandimwe we Kwaruto, barabatashya.
24  ——
25  Nuko rero, Imana ishobora gutuma mushikama ihuje n’ubutumwa bwiza ntangaza hamwe n’umurimo wo kubwiriza ibya Yesu Kristo, kandi ihuje no guhishurwa kw’ibanga ryera ryari ryarahishwe kuva mu bihe bya kera cyane,
26  ariko ubu rikaba ryaragaragaye kandi rikamenyekana mu mahanga yose binyuze ku byanditswe mu buhanuzi bihuje n’itegeko ry’Imana ihoraho, kugira ngo habeho kumvira gushingiye ku kwizera,
27  Imana nyir’ubwenge yonyine, ihabwe ikuzo iteka ryose binyuze kuri Yesu Kristo. Amen.
9  Ndavuga ukuri muri Kristo. Simbeshya, kuko umutimanama wanjye ufatanya nanjye guhamya uhuje n’umwuka wera,
2  ko mu mutima wanjye mfite agahinda kenshi n’umubabaro udashira.
3  Nakwifuza ko jyewe ubwanjye natandukanywa na Kristo nkaba ikivume ku bw’abavandimwe banjye, bene wacu ku mubiri,
4  ari bo Bisirayeli, bo bahinduwe abana bagahabwa ikuzo, n’amasezerano n’Amategeko hamwe n’umurimo wera n’ibyasezeranyijwe,
5  ari bo ba sogokuruza bakomokamo, kandi ni na bo Kristo yakomotsemo mu buryo bw’umubiri. Imana iri hejuru ya byose isingizwe iteka ryose. Amen.
6  Icyakora, si nk’aho ijambo ry’Imana ryatsinzwe, kuko abakomotse kuri Isirayeli bose atari “Abisirayeli” nyakuri.
7  Kuba ari urubyaro rwa Aburahamu si byo bituma bose baba abana, ahubwo handitswe ngo “abazitwa ‘urubyaro rwawe’ bazakomoka kuri Isaka.”
8  Ni ukuvuga ko abana bo mu buryo bw’umubiri mu by’ukuri atari bo bana b’Imana, ahubwo abana b’isezerano ni bo babonwa ko ari urubyaro,
9  kuko ijambo ry’isezerano ryagiraga riti “mu gihe nk’iki nzaza, kandi Sara azabyara umuhungu.”
10  Ariko isezerano ntiryatanzwe icyo gihe gusa, ahubwo ryatanzwe no mu gihe Rebeka yasamaga impanga kuri sogokuruza Isaka.
11  Igihe bari bataravuka, bataranagira icyiza cyangwa ikibi bakora, kugira ngo umugambi w’Imana werekeranye no gutoranya ukomeze kuba ushingiye kuri Iyo ihamagara, udashingiye ku mirimo,
12  Rebeka yarabwiwe ati “umukuru azaba umugaragu w’umuto.”
13  Nk’uko byanditswe ngo “nakunze Yakobo, ariko Esawu naramwanze.”
14  None se tuvuge iki? Mbese Imana irarenganya? Ibyo ntibikabeho!
15  Kuko yabwiye Mose iti “nzagirira imbabazi uwo nzagirira imbabazi, kandi nzagaragariza impuhwe uwo nzagaragariza impuhwe.”
16  Ubwo rero, ntibituruka ku muntu ubyifuza cyangwa ku mihati umuntu ashyiraho, ahubwo bituruka ku Mana, yo igira imbabazi.
17  Ibyanditswe bivuga ibya Farawo ngo “iyi ni yo mpamvu yatumye nkureka ngo ugumeho, ni ukugira ngo ngaragaze imbaraga zanjye binyuze kuri wowe, kandi ngo izina ryanjye ryamamazwe mu isi yose.”
18  Bityo rero, uwo ishatse imugirira imbabazi, kandi uwo ishatse iramureka akinangira.
19  Ubwo rero wambaza uti “none se kuki igaya umuntu? Kandi se ni nde warwanyije ibyo ishaka bisobanutse neza?”
20  None se wa muntu we, mu by’ukuri uri nde wowe uhangara kunenga Imana? Mbese ikibumbano cyabwira uwakibumbye kiti “kuki wambumbye utya?”
21  Ni ko ye, mbese umubumbyi ntafite ububasha ku ibumba, ngo mu mugoma umwe avanemo urwabya rukoreshwa iby’icyubahiro n’urundi rukoreshwa ibisuzuguritse?
22  Niba rero Imana, nubwo yashatse kugaragaza uburakari bwayo no kumenyekanisha imbaraga zayo, yarihanganiye cyane inzabya z’umujinya zari zikwiriye kurimbuka,
23  kugira ngo imenyekanishirize ikuzo ryayo ryinshi ku nzabya z’imbabazi, izo yateguriye mbere y’igihe kuzahabwa ikuzo,
24  ni ukuvuga twebwe abo yahamagaye, itatuvanye mu Bayahudi gusa, ahubwo ituvanye no mu banyamahanga, ibyo bitwaye iki?
25  Ni nk’uko nanone yabivuze mu gitabo cya Hoseya iti “abatari basanzwe ari ubwoko bwanjye nzabita ‘ubwoko bwanjye,’ n’utari ukunzwe mwite ‘ukunzwe’;
26  kandi ahantu babwiriwe ngo ‘ntimuri ubwoko bwanjye,’ aho ni ho bazitirwa ‘abana b’Imana nzima.’”
27  Byongeye kandi, Yesaya arangurura ijwi avuga ibya Isirayeli ati “nubwo umubare w’Abisirayeli wangana n’umusenyi wo ku nyanja, abasigaye ni bo bazakizwa.
28  Yehova azasaba abatuye isi bose kumumurikira ibyo bakoze, kandi azabirangiza vuba.”
29  Nanone, ni nk’uko Yesaya yari yarabivuze kera ati “iyo Yehova nyir’ingabo atadusigira imbuto, tuba twarabaye nka Sodomu, kandi tuba twarabaye nka Gomora.”
30  None se tuvuge iki? Ko abanyamahanga, nubwo batakurikizaga ibyo gukiranuka, bashyikiriye gukiranuka, gukiranuka guheshwa no kwizera.
31  Ariko Abisirayeli, nubwo bakurikiraga itegeko ryo gukiranuka, ntibashyikiriye iryo tegeko.
32  Byatewe n’iki? Byatewe n’uko barikurikiraga, batabitewe no kwizera, ahubwo babitewe n’imirimo. Basitaye ku “ibuye risitaza,”
33  nk’uko byanditswe ngo “dore ngiye gushyira i Siyoni ibuye risitaza n’urutare rugusha, ariko uwubaka ukwizera kwe kuri rwo ntazamanjirwa.”
7  None se bavandimwe, mwaba mutazi (kuko mbwira abazi amategeko) ko Amategeko atwara umuntu igihe cyose akiri muzima?
2  Urugero, umugore washatse aba ahambiriwe n’amategeko ku mugabo we mu gihe akiri muzima. Ariko iyo umugabo we apfuye, aba abohowe ku itegeko ry’umugabo we.
3  Ubwo rero, mu gihe umugabo we akiriho, yakwitwa umusambanyi aramutse abaye uw’undi mugabo. Ariko iyo umugabo we apfuye, aba abohowe ku itegeko ry’umugabo we, ku buryo atakwitwa umusambanyi aramutse abaye uw’undi mugabo.
4  None rero bavandimwe, namwe mwapfuye ku byerekeye Amategeko binyuze ku mubiri wa Kristo, kugira ngo mube ab’undi, wa wundi wazuwe mu bapfuye, kugira ngo twere imbuto zihesha Imana icyubahiro.
5  Igihe twabagaho dukurikiza iby’umubiri, iruba ryo gukora ibyaha ryashyirwaga ahabona n’Amategeko, ryakoreraga mu ngingo zacu kugira ngo twerere urupfu imbuto.
6  Ariko ubu twabohowe ku Mategeko, kuko twapfuye ku byari bituboshye, kugira ngo tube imbata mu buryo bushya binyuze ku mwuka, atari mu buryo bwa kera bw’amategeko yanditswe.
7  None se tuvuge iki? Mbese Amategeko ni icyaha? Ibyo ntibikabeho! Mu by’ukuri simba naramenye icyaha iyo ntakimenyeshwa n’Amategeko. Urugero, simba naramenye kwifuza, iyo amategeko aba ataravuze ati “ntukifuze.”
8  Ariko icyaha cyatijwe umurindi n’itegeko, kizana muri jye ukwifuza k’uburyo bwose, kuko igihe hatariho amategeko icyaha cyari cyarapfuye.
9  Koko rero, nigeze kubaho ntatwarwa n’amategeko; ariko itegeko rije icyaha cyongera kubaho, ariko jye ndapfa.
10  Itegeko ryari iryo gutanga ubuzima, nasanze ritera urupfu,
11  kuko icyaha cyatijwe umurindi n’itegeko maze kiranshuka, kinyica binyuze kuri ryo.
12  Ubundi, Amategeko ubwayo ni ayera kandi itegeko ryose ni iryera, rirakiranuka kandi ni ryiza.
13  None se, icyari cyiza cyampindukiye urupfu? Ibyo ntibikabeho! Ahubwo icyaha ni cyo cyampindukiye urupfu, kugira ngo bigaragare ko icyaha ari cyo kizana urupfu muri jye binyuze kuri icyo cyiza, kugira ngo icyaha kirusheho kuba icyaha binyuze kuri iryo tegeko.
14  Tuzi ko Amategeko ari ay’umwuka, ariko jye ndi uwa kamere; nagurishirijwe gutwarwa n’icyaha,
15  kuko ibyo nkora ntabizi. Ibyo nifuza si byo nkora; ahubwo ibyo nanga ni byo nkora.
16  Icyakora niba ibyo ntifuza ari byo nkora, nemera ko Amategeko ari meza.
17  Ariko noneho, si jye uba nkibikora, ahubwo ni icyaha kimbamo.
18  Nzi ko muri jye, ni ukuvuga mu mubiri wanjye, nta cyiza kibamo, kuko ubushobozi bwo kwifuza mbufite, ariko ubushobozi bwo gukora icyiza bwo simbugire.
19  Icyiza nifuza si cyo nkora, ahubwo ikibi ntifuza ni cyo nkora.
20  Niba rero icyo nifuza atari cyo nkora, si jye uba nkigikora, ahubwo ni icyaha kimbamo.
21  Ubwo rero, mbona iri tegeko rinyerekeyeho: iyo nifuza gukora icyiza, ikibi kiba kiri kumwe nanjye.
22  Mu by’ukuri, mu mutima wanjye nishimira amategeko y’Imana,
23  ariko mu ngingo zanjye mbona irindi tegeko rirwanya itegeko ryo mu bwenge bwanjye, rinjyana ndi imbohe rikanshyikiriza itegeko ry’icyaha riri mu ngingo zanjye.
24  Mbega ukuntu ndi uwo kubabarirwa! Ni nde uzankiza uyu mubiri untera urupfu?
25  Imana ishimwe binyuze kuri Yesu Kristo Umwami wacu! Nuko rero, mu bwenge bwanjye ndi imbata y’amategeko y’Imana, ariko mu mubiri wanjye ndi imbata y’amategeko y’icyaha.
6  None se tuvuge iki? Mbese dukomeze gukora icyaha kugira ngo ubuntu butagereranywa bugwire?
2  Ibyo ntibikabeho! Ubwo twapfuye ku byerekeye icyaha, twakomeza kubaho mu cyaha dute?
3  Cyangwa se ntimuzi ko twese ababatirijwe muri Kristo Yesu twabatirijwe no mu rupfu rwe?
4  Ku bw’ibyo rero, twahambanywe na we ubwo twabatirizwaga mu rupfu rwe, kugira ngo nk’uko Kristo yazuwe mu bapfuye binyuze ku ikuzo rya Se, abe ari ko natwe tugendera mu buzima bushya.
5  Niba twarunze ubumwe na we mu rupfu rumeze nk’urwe, ni na ko rwose tuzunga ubumwe na we mu muzuko umeze nk’uwe,
6  kuko tuzi ko kamere yacu ya kera yamanikanywe na we kugira ngo umubiri wacu wokamwe n’icyaha utagira icyo wongera gukora, bityo ntidukomeze kuba imbata z’icyaha.
7  Upfuye aba ahanaguweho icyaha cye.
8  Byongeye kandi, niba twarapfanye na Kristo, twizera nanone ko tuzabanaho na we,
9  kuko tuzi ko Kristo, ubu ubwo yazuwe mu bapfuye, atagipfa; urupfu nta bubasha rukimufiteho.
10  Urupfu yapfuye, yapfuye rimwe risa kugira ngo akureho icyaha iteka ryose, ariko ubuzima arimo ubu, ariho kugira ngo akore ibyo Imana ishaka.
11  Mu buryo nk’ubwo, namwe mujye mubona rwose ko mwapfuye ku cyaha, ariko mukaba muriho kugira ngo mukore ibyo Imana ishaka binyuze kuri Kristo Yesu.
12  Nuko rero, ntimukemere ko icyaha gikomeza gutegeka nk’umwami mu mibiri yanyu ipfa, ngo bitume mwumvira ibyo irarikira.
13  Ntimugakomeze guha ingingo zanyu icyaha, ngo zibe intwaro zo gukiranirwa, ahubwo mwihe Imana mumeze nk’abariho bazuwe mu bapfuye, n’ingingo zanyu muzihe Imana zibe intwaro zo gukiranuka.
14  Icyaha ntikigomba kubategeka, kuko mudatwarwa n’amategeko ahubwo mutwarwa n’ubuntu butagereranywa.
15  Hanyuma se dukurikizeho iki? Mbese dukore icyaha kubera ko tudatwarwa n’amategeko ahubwo dutwarwa n’ubuntu butagereranywa? Ibyo ntibikabeho!
16  Mbese ntimuzi ko iyo mukomeje kwiha umuntu mukaba imbata ze kugira ngo mumwumvire, muba mubaye imbata ze kubera ko mumwumvira? Mwaba imbata z’icyaha mukagororerwa urupfu, mwaba izo kumvira mukagororerwa gukiranuka?
17  Ariko Imana ishimwe kubera ko mwahoze muri imbata z’icyaha, ariko mukaba mwarumviye inyigisho mwahawe mubikuye ku mutima.
18  Ni koko, kubera ko mwabatuwe ku cyaha, mwabaye imbata zo gukiranuka.
19  Ndavuga mu mvugo y’abantu bitewe n’intege nke z’imibiri yanyu, kuko nk’uko mwatanze ingingo zanyu ngo zibe imbata z’ibikorwa by’umwanda n’ubwicamategeko, zigamije ubwicamategeko, ubu noneho mutange ingingo zanyu zibe imbata zo gukiranuka kugira ngo zikore ibikorwa byera.
20  Igihe mwari imbata z’icyaha, nta ho mwari muhuriye n’ibyo gukiranuka.
21  Ariko se, ni izihe mbuto mweraga icyo gihe? Ni ibintu bibakoza isoni ubu, kuko iherezo ry’ibyo bintu ari urupfu.
22  Icyakora, kubera ko mwabatuwe ku cyaha mukaba imbata z’Imana, ubu mwera imbuto zihuje no kwera, kandi iherezo ni ubuzima bw’iteka.
23  Ibihembo by’ibyaha ni urupfu, ariko impano Imana itanga ni ubuzima bw’iteka binyuze kuri Kristo Yesu Umwami wacu.
13  Umuntu wese agandukire abategetsi bakuru, kuko nta butegetsi bwabaho Imana itabyemeye, kandi abategetsi bariho bashyizweho n’Imana mu nzego zinyuranye ziciriritse uzigereranyije n’ubutegetsi bwayo.
2  Ni yo mpamvu urwanya ubutegetsi aba arwanyije gahunda y’Imana, kandi abarwanya iyo gahunda bazacirwa urubanza rubakwiriye.
3  Abategeka ni abo gutinywa, ariko ntibatinywa n’abakora ibyiza, ahubwo batinywa n’abakora ibibi. None se urashaka kudatinya umutegetsi? Komeza gukora ibyiza, na we azabigushimira,
4  kuko ari umukozi w’Imana ugukorera ibyiza. Ariko niba ukora ibibi, utinye kuko adatwarira inkota ubusa. Ni umukozi w’Imana, umuhozi wo gusohoreza umujinya ku muntu ukora ibibi.
5  Ku bw’ibyo rero, hari impamvu ituma mugomba kuganduka, mutabitewe gusa no gutinya uburakari, ahubwo nanone mubitewe n’umutimanama wanyu.
6  Iyo ni yo mpamvu ituma nanone mwishyura imisoro, kuko abo bategetsi ari abakozi b’Imana bakorera abaturage, bahora basohoza uwo mugambi.
7  Muhe bose ibibakwiriye: usaba umusoro, mumuhe uwo musoro; usaba ikoro, mumuhe iryo koro; usaba gutinywa, mumutinye; usaba icyubahiro, mumuhe icyo cyubahiro.
8  Ntimukagire umuntu mubamo umwenda uwo ari wo wose, keretse gukundana, kuko ukunda mugenzi we aba yashohoje amategeko.
9  Amategeko agira ati “ntugasambane, ntukice, ntukibe, ntukifuze,” n’andi mategeko ayo ari yo yose, akubiye muri iri jambo rimwe ngo “ukunde mugenzi wawe nk’uko wikunda.”
10  Urukundo ntirugirira abandi nabi. Ku bw’ibyo rero, mu rukundo ni mo amategeko asohorezwa.
11  Ibyo nanone mubikore bitewe n’uko muzi igihe turimo, ko igihe kigeze kugira ngo mukanguke muve mu bitotsi, kuko ubu agakiza kacu katwegereye cyane kurusha igihe twizeraga.
12  Ijoro rirakuze, burenda gucya. Nimucyo twiyambure imirimo y’umwijima, twambare intwaro z’umucyo.
13  Nimucyo tugende mu buryo bwiyubashye nk’abagenda ku manywa, tutarara inkera kandi tutanywera gusinda, tutishora mu busambanyi no mu bwiyandarike, tudashyamirana kandi tutagira ishyari.
14  Ahubwo mwambare Umwami Yesu Kristo, kandi ntimugateganye iby’igihe kizaza mubigiriye guhaza irari ry’umubiri.
14  Mwakire umuntu ufite intege nke mu kwizera kwe, ariko atari ukugira ngo mufate imyanzuro ku bibazo yibaza muri we.
2  Umuntu umwe afite ukwizera gutuma arya byose, ariko ufite intege nke yirira imboga.
3  Urya ntagasuzugure utarya, kandi utarya ntagacire urubanza urya, kuko Imana yamwakiriye.
4  Uri nde wowe ucira urubanza umugaragu wo mu rugo rw’undi? Imbere ya shebuja ni ho ahagarara cyangwa akagwa. Kandi koko, azahagarara kuko Yehova ashobora gutuma ahagarara.
5  Umuntu umwe abona ko umunsi umwe uruta undi, naho undi akabona ko umunsi umwe uhwanye n’indi yose; buri muntu yemere rwose adashidikanya mu bwenge bwe.
6  Uwubahiriza umunsi, awubahiriza ku bwa Yehova. Nanone urya, arya ku bwa Yehova, kuko ashimira Imana, kandi n’utarya na we areka kurya ku bwa Yehova, ariko kandi agashimira Imana.
7  Mu by’ukuri, nta n’umwe muri twe ubaho ku bwe gusa, kandi nta n’umwe upfa ku bwe gusa,
8  kuko niba turiho, turiho ku bwa Yehova, kandi niba dupfa, dupfa ku bwa Yehova. Ku bw’ibyo rero, niba turiho cyangwa niba dupfa, turi aba Yehova.
9  Icyo ni cyo cyatumye Kristo apfa kandi akongera kuba muzima, kugira ngo abe Umwami w’abapfuye n’abazima.
10  Ariko se kuki ucira urubanza umuvandimwe wawe? Cyangwa se nanone, kuki usuzugura umuvandimwe wawe? Twese tuzahagarara imbere y’intebe y’urubanza y’Imana,
11  kuko byanditswe ngo “‘ni ukuri, ni ukuri,’ ni ko Yehova avuga, ‘amavi yose azamfukamira, n’ururimi rwose ruzemera ku mugaragaro ko ndi Imana.’”
12  Nuko rero, buri wese muri twe azamurikira Imana ibyo yakoze.
13  Ku bw’ibyo, ntitugakomeze gucirana imanza, ahubwo mwiyemeze iki: kudashyira imbere y’umuvandimwe igisitaza cyangwa ikigusha.
14  Nzi neza kandi nemera mu Mwami Yesu ko nta kintu ubwacyo kiba cyanduye. Ahubwo iyo umuntu atekereza ko ikintu cyanduye, ni bwo gusa kiba cyanduye kuri we.
15  Niba umuvandimwe wawe agira agahinda bitewe n’ibyokurya, ubwo ntuba ukigendera mu rukundo. Ntukarimbure uwo Kristo yapfiriye ubitewe n’ibyokurya byawe.
16  Ku bw’ibyo rero, ntimugatume ibyiza mukora bivugwa nabi.
17  Ubwami bw’Imana ntibusobanura kurya no kunywa, ahubwo busobanura gukiranuka n’amahoro n’ibyishimo, hamwe n’umwuka wera.
18  Umuntu ukorera Kristo ari imbata ye mu birebana n’ibyo yemerwa n’Imana, n’abantu bakamwemera.
19  Nuko rero, nimucyo dukurikire ibintu bihesha amahoro n’ibituma duterana inkunga.
20  Reka gusenya umurimo w’Imana bitewe n’ibyokurya. Ni iby’ukuri ko ibintu byose bitanduye, ariko ni bibi ko umuntu arya mu gihe bishobora kuba igisitaza.
21  Ibyiza ni ukutarya inyama cyangwa kutanywa divayi cyangwa gukora ikindi kintu cyose gishobora kubera umuvandimwe wawe igisitaza.
22  Ukwizera ufite, kugire kube ukwawe imbere y’Imana. Hahirwa umuntu utishyira mu rubanza bitewe n’ibyo yiyemeje gukora.
23  Ariko niba ashidikanya, yaba amaze gucirwaho iteka aramutse ariye, kuko yaba ariye bidaturutse ku kwizera. Koko rero, ikintu cyose kidakoranywe ukwizera kiba ari icyaha.
5  Ku bw’ibyo rero, ubwo twabazweho gukiranuka biturutse ku kwizera, nimucyo dukomeze kugirana amahoro n’Imana binyuze ku Mwami wacu Yesu Kristo,
2  we nanone watumye tubasha kugera kuri ubu buntu butagereranywa duhagazemo ubu binyuze ku kwizera, kandi nimucyo twishime dushingiye ku byiringiro byo kuzabona ikuzo ry’Imana.
3  Kandi si ibyo gusa, ahubwo tujye twishima no mu gihe turi mu mibabaro, kubera ko tuzi ko imibabaro itera kwihangana,
4  kwihangana na ko kugatuma tuba mu mimerere yo kwemerwa n’Imana, imimerere yo kwemerwa n’Imana na yo igatuma tugira ibyiringiro.
5  Ibyiringiro ntibituma umuntu amanjirwa, kuko urukundo rw’Imana rwasutswe mu mitima yacu binyuze ku mwuka wera twahawe.
6  Mu by’ukuri, ubwo twari tukiri abanyantege nke, Kristo yapfiriye abatubaha Imana igihe cyagenwe kigeze.
7  Birakomeye ko umuntu yapfira umukiranutsi. Ni iby’ukuri ko wenda umuntu yatinyuka gupfira umuntu mwiza,
8  nyamara Imana yo yatweretse urukundo rwayo ubwo Kristo yadupfiraga tukiri abanyabyaha.
9  Ikirenze kuri ibyo ariko, ubwo ubu twamaze kubarwaho gukiranuka binyuze ku maraso ye, tuzakizwa umujinya w’Imana binyuze kuri we.
10  Niba igihe twari abanzi twariyunze n’Imana binyuze ku rupfu rw’Umwana wayo, ubu noneho ubwo twamaze kwiyunga, tuzarushaho gukizwa ku bw’ubuzima bwe.
11  Kandi si ibyo gusa, ahubwo nanone twishimira mu Mana binyuze ku Mwami wacu Yesu Kristo, kuko binyuze kuri we ubu twamaze kwiyunga n’Imana.
12  Ni yo mpamvu, nk’uko icyaha cyinjiye mu isi binyuze ku muntu umwe, n’urupfu rukinjira mu isi binyuze ku cyaha, ari na ko urupfu rwageze ku bantu bose kuko bose bakoze icyaha...
13  Mbere y’uko Amategeko abaho, icyaha cyari mu isi; ariko nta muntu ubarwaho icyaha igihe nta mategeko ariho.
14  Icyakora, kuva kuri Adamu kugeza kuri Mose, urupfu rwategekaga rumeze nk’umwami, ndetse rugategeka n’abatakoze icyaha gisa n’icya Adamu, wari ufite ishusho y’uwagombaga kuzaza.
15  Ariko uko byari bimeze ku cyaha, si ko bimeze ku mpano. Niba icyaha cy’umuntu umwe cyaratumye abantu benshi bapfa, ubuntu butagereranywa bw’Imana n’impano yayo hamwe n’ubuntu butagereranywa bw’umuntu umwe, ari we Yesu Kristo, bwarushijeho kugwira bugera ku bantu benshi.
16  Nanone uko ibintu byagenze binyuze ku muntu umwe wakoze icyaha, si ko bimeze ku mpano. Kuko urubanza rwo gucirwaho iteka rwaturutse ku cyaha kimwe, ariko impano yatanzwe bitewe n’ibyaha byinshi yatumye abantu babarwaho gukiranuka.
17  Niba icyaha cy’umuntu umwe cyaratumye urupfu rutegeka nk’umwami bitewe n’uwo muntu, abahabwa ubuntu bwinshi butagereranywa, n’impano yo gukiranuka, bazarushaho gutegeka ari abami mu buzima binyuze ku muntu umwe, ari we Yesu Kristo.
18  Nuko rero, nk’uko binyuze ku cyaha kimwe abantu b’ingeri zose baciriweho iteka, ni na ko binyuze ku gikorwa kimwe cyo gukiranuka abantu b’ingeri zose babarwaho gukiranuka, bagahabwa ubuzima.
19  Nk’uko kutumvira k’umuntu umwe kwatumye benshi baba abanyabyaha, ni na ko kumvira k’umuntu umwe kuzatuma benshi baba abakiranutsi.
20  Noneho Amategeko yaje yiyongeraho kugira ngo ibyaha bigwire. Ariko aho ibyaha byagwiriye, ubuntu butagereranywa na bwo bwarushijeho kugwira.
21  Kugira ngo bigende bite? Kugira ngo, nk’uko icyaha cyategetse nk’umwami hamwe n’urupfu, abe ari na ko ubuntu butagereranywa butegeka nk’umwami binyuze ku gukiranuka, ngo butange ubuzima bw’iteka binyuze kuri Yesu Kristo Umwami wacu.
15  Nuko rero, twebwe abakomeye tugomba gufasha abadakomeye kwihangana mu ntege nke zabo kandi ntitwinezeze.
2  Buri wese anezeze mugenzi we mu byiza kugira ngo bimwubake,
3  kuko na Kristo atinejeje ubwe, nk’uko byanditswe ngo “ibitutsi by’abagutukaga byanguyeho.”
4  Ibintu byose byanditswe kera byandikiwe kutwigisha, kugira ngo tugire ibyiringiro binyuze mu kwihangana kwacu no ku ihumure rituruka mu Byanditswe.
5  Nuko rero, Imana itanga ukwihangana n’ihumure ibahe kugira muri mwe imitekerereze nk’iyo Kristo Yesu yari afite,
6  kugira ngo mushobore guhesha ikuzo Imana y’Umwami wacu Yesu Kristo, ari na yo Se, n’akanwa kamwe kandi muhuje.
7  Ku bw’ibyo rero, mwakirane nk’uko Kristo na we yatwakiriye, kugira ngo Imana ihabwe ikuzo.
8  Ndababwira ko mu by’ukuri Kristo yabaye umukozi w’abakebwe, kugira ngo agaragaze ko Imana ari inyakuri, bityo ahamye ukuri kw’amasezerano Imana yasezeranyije ba sekuruza,
9  kandi ngo amahanga aheshe Imana ikuzo ku bw’imbabazi zayo. Nk’uko byanditswe ngo “ni yo mpamvu nzagusingiriza mu ruhame mu mahanga, kandi nzaririmbira izina ryawe ishimwe.”
10  Nanone kandi yaravuze ati “mwa mahanga mwe, nimwishimane n’ubwoko bwayo.”
11  Nanone ati “musingize Yehova, mwa mahanga yose mwe, kandi abantu bose bamusingize.”
12  Nanone Yesaya yagize ati “hazabaho umuzi wa Yesayi, kandi hari uzahaguruka kugira ngo ategeke amahanga; uwo ni we amahanga yose aziringira.”
13  Imana itanga ibyiringiro ibuzuzemo ibyishimo byose n’amahoro bitewe no kwizera kwanyu, kugira ngo mugire ibyiringiro bisaze binyuze ku mbaraga z’umwuka wera.
14  Ku birebana namwe bavandimwe, ubu nanjye nemejwe rwose ko namwe mwuzuye kugira neza, kuko mwujujwe ubumenyi bwose, kandi nanone mukaba mushobora kugirana inama.
15  Ariko kandi, mbandikiye mvuga ingingo zimwe na zimwe neruye kurushaho, mbese nk’aho nongeye kubibutsa, mbitewe n’ubuntu butagereranywa Imana yangiriye,
16  kugira ngo mbe umukozi wa Kristo Yesu ukorera amahanga, nkora umurimo wera wo gutangaza ubutumwa bwiza bw’Imana, kugira ngo ayo mahanga abe ituro ryemewe, ryejejwe n’umwuka wera.
17  Ku bw’ibyo, mfite impamvu zo kwishimira muri Kristo Yesu ku birebana n’ibintu byerekeye Imana.
18  Sinzatinyuka kugira ikintu na kimwe mvuga kitari muri ibyo bintu Kristo yakoze binyuze kuri jye, kugira ngo amahanga yumvire biturutse ku magambo yanjye n’ibikorwa byanjye,
19  n’imbaraga zo gukora ibimenyetso n’ibitangaza hamwe n’imbaraga z’umwuka wera. Ni yo mpamvu uhereye i Yerusalemu kugera no mu karere kose ka Iluriko, nabwirije ubutumwa bwiza bwerekeye Kristo mu buryo bunonosoye.
20  Koko rero, ni muri ubwo buryo nishyiriyeho intego yo kudatangaza ubutumwa bwiza ahantu hose Kristo yari yaramaze kuvugwa, kugira ngo ntubakira ku rufatiro rwashyizweho n’undi.
21  Ahubwo ni nk’uko byanditswe ngo “abatarigeze batangarizwa ibye bazabona, kandi abatarigeze bumva bazasobanukirwa.”
22  Ku bw’ibyo, incuro nyinshi nagiye ngira ibimbuza kuza iwanyu.
23  Ariko ubu kubera ko nta fasi isigaye ntarabwirizamo muri utwo turere, kandi nkaba maze imyaka runaka nifuza kuza iwanyu
24  igihe nzaba ngiye muri Esipanye, mbere na mbere niringiye ko igihe nzaba ndi muri urwo rugendo ngiyeyo, nzabareba mukamperekeza maze kubashira urukumbuzi mu rugero runaka.
25  Ariko ubu, ngiye kujya i Yerusalemu gukorera abera.
26  Ab’i Makedoniya no muri Akaya bashimishijwe no gusangira ibyabo batanga impano zo gufasha abakene bo mu bera bari i Yerusalemu.
27  Koko rero, bashimishijwe no kubigenza batyo, ariko bari banabarimo umwenda. Niba amahanga yarasangiye na bo ibintu byabo byo mu buryo bw’umwuka, na yo agomba kubakorera abaha ku bintu byo mu buryo bw’umubiri.
28  Ubwo rero nindangiza uwo murimo kandi nkabagezaho ibyo bintu neza, nzabanyuraho nerekeza muri Esipanye.
29  Byongeye kandi, nzi ko igihe nzaba nje iwanyu, nzaba nzanye umugisha utagabanyije uturuka kuri Kristo.
30  None rero bavandimwe, ndabinginga binyuze ku Mwami wacu Yesu Kristo no ku rukundo ruturuka ku mwuka, ngo mufatanye nanjye gusenga mushyizeho umwete munsabira ku Mana,
31  kugira ngo nkizwe abatizera bari i Yudaya, no kugira ngo umurimo ngiye gukorera i Yerusalemu uzemerwe n’abera,
32  bityo igihe nzabageraho mfite ibyishimo nk’uko Imana ishaka, nzahumurizanywe namwe.
33  Imana itanga amahoro ibane namwe mwese. Amen.
1  Jyewe Pawulo, umugaragu wa Yesu Kristo kandi wahamagariwe kuba intumwa, agashyirirwaho gutangaza ubutumwa bwiza bw’Imana, ndabandikiye.
2  Ubwo butumwa bwiza Imana yabusezeranyije mbere y’igihe mu Byanditswe byera ibinyujije ku bahanuzi bayo.
3  Buvuga iby’Umwana wayo wakomotse mu rubyaro rwa Dawidi ku mubiri,
4  ariko ku bw’imbaraga z’umwuka wera akitwa Umwana w’Imana binyuze ku kuzurwa mu bapfuye; uwo ni we Yesu Kristo Umwami wacu,
5  watumye tugirirwa ubuntu butagereranywa, tugahabwa n’inshingano yo kuba intumwa, kugira ngo amahanga yose agire ukwizera kandi yumvire ku bw’izina rye,
6  namwe mukaba mwarahamagawe muri ayo mahanga kugira ngo mube aba Yesu Kristo.
7  Ndabandikiye mwebwe mwese abakundwa n’Imana bari i Roma, mwahamagariwe kuba abera: Ubuntu butagereranywa n’amahoro biva ku Mana Data n’Umwami Yesu Kristo bibane namwe.
8  Mbere na mbere, nshimira Imana yanjye binyuze kuri Yesu Kristo ku birebana namwe mwese, kuko ukwizera kwanyu kuvugwa mu isi yose.
9  Imana nkorera umurimo wera ntizigamye mbwiriza ubutumwa bwiza bw’Umwana wayo, ni yo yambera umugabo, ukuntu buri gihe mpora mbavuga mu masengesho yanjye,
10  nsaba ko binshobokeye ubu nagera aho muri, niba ari byo Imana ishaka.
11  Nifuza cyane kubabona, kugira ngo ngire impano yo mu buryo bw’umwuka mbaha, itume mushikama,
12  cyangwa se ahubwo habeho guterana inkunga muri mwe, buri wese aterwe inkunga binyuze ku kwizera k’undi, kwaba ukwizera kwanyu cyangwa ukwanjye.
13  Ariko rero bavandimwe, sinshaka ko muyoberwa ko incuro nyinshi nagambiriye kuza iwanyu, ariko nkagenda ngira ibimbuza kugeza n’ubu, kugira ngo nshobore kubona imbuto no muri mwe kimwe no mu yandi mahanga.
14  Ari Abagiriki n’abatari Abagiriki, ari abanyabwenge n’abaswa, bose mbarimo umwenda.
15  Ni cyo gituma nifuza cyane kubatangariza ubutumwa bwiza namwe abari aho i Roma.
16  Ubutumwa bwiza ntibunkoza isoni. Mu by’ukuri, ni bwo mbaraga z’Imana zihesha agakiza umuntu wese ufite ukwizera, mbere na mbere Umuyahudi, hanyuma Umugiriki,
17  kuko muri bwo ari mo gukiranuka kw’Imana guhishurirwa. Ibyo bibaho bitewe n’uko umuntu afite ukwizera kandi bimwongerera ukwizera, nk’uko byanditswe ngo “ariko umukiranutsi azabeshwaho no kwizera.”
18  Umujinya w’Imana uhishurwa uturutse mu ijuru wibasiye ukutubaha Imana kose no gukiranirwa kose kw’abantu bapfukirana ukuri mu buryo bukiranirwa,
19  kubera ko ibishobora kumenywa ku byerekeye Imana bigaragarira muri bo, kuko Imana yabibagaragarije.
20  Imico yayo itaboneka, ari yo bubasha bwayo bw’iteka n’Ubumana bwayo, igaragara neza kuva isi yaremwa, kuko igaragarira mu byaremwe, ku buryo batagira icyo kwireguza.
21  Nubwo bari bazi Imana ntibayihaye ikuzo rikwiriye Imana, habe no kuyishimira, ahubwo batekereje ibitagira umumaro, kandi imitima yabo itagira ubwenge icura umwijima.
22  Nubwo bemeza ko ari abanyabwenge, babaye abapfapfa
23  maze ikuzo ry’Imana idashobora kubora barihindura nk’ishusho y’umuntu ubora, n’iy’ibiguruka n’iy’ibigenza amaguru ane n’iy’ibikururuka.
24  Ni yo mpamvu Imana yabaretse, ihuje n’ibyifuzo byo mu mitima yabo, bakishora mu bikorwa by’umwanda, kugira ngo bateshe agaciro imibiri yabo,
25  ni ukuvuga abafashe ukuri kw’Imana bakakugurana ikinyoma, bagasenga ibyaremwe kandi bakabikorera umurimo wera mu cyimbo cy’uwaremye, usingizwa iteka ryose. Amen.
26  Ni yo mpamvu Imana yabaretse bagatwarwa n’irari ry’ibitsina riteye isoni, kuko abagore babo bahinduye uburyo busanzwe imibiri yabo yaremewe gukoreshwa, bakayikoresha ibyo itaremewe.
27  Mu buryo nk’ubwo, abagabo na bo baretse kugirira abagore ibyo imibiri yabo yaremewe, bagurumanishwa n’iruba ryo kurarikirana, abagabo bakararikira abandi bagabo, bagakora ibiteye isoni, maze mu mibiri yabo bakabona igihembo cyuzuye gikwiranye no kuyoba kwabo.
28  Kubera ko batashatse kugira ubumenyi nyakuri ku byerekeye Imana, ni cyo cyatumye ibareka bakagira imitekerereze itemerwa n’Imana kandi bagakora ibintu bidakwiriye,
29  buzura gukiranirwa kose, ubugome, kurarikira n’ububi, buzura kwifuza, ubwicanyi, ubushyamirane, ikinyoma n’ubukeca. Ni abantu bahwihwisa amagambo,
30  basebanya, banga Imana, bashira isoni, bishyira hejuru, birarira, bahimba ibintu bibi, batumvira ababyeyi,
31  badasobanukirwa, batubahiriza amasezerano, badakunda ababo kandi batagira impuhwe.
32  Nubwo abo bazi neza iteka rikiranuka ry’Imana, ry’uko abakora bene ibyo bakwiriye gupfa, ntibakomeza kubikora gusa, ahubwo nanone bemeranya n’ababikora.
2  Ni yo mpamvu utagira icyo kwireguza wowe muntu, uwo waba uri we wese, niba uca urubanza; icyo uheraho ucira undi urubanza, ari cyo gituma nawe wiciraho iteka, kuko wowe uca urubanza ukora nk’ibyo akora.
2  Ubu noneho tuzi ko urubanza Imana icira abakora ibintu nk’ibyo ruhuje n’ukuri.
3  Ariko se wa muntu we, iyo ucira urubanza abakora ibyo kandi nawe ukarenga ukabikora, utekereza ko uzabona aho uhungira urubanza rw’Imana?
4  Cyangwa se usuzugura ubutunzi bwo kugira neza kwayo no gutinda kurakara no kwihangana kwayo, kuko utazi ko kugira neza kw’Imana kuba kugerageza gutuma wihana?
5  Ariko mu buryo buhuje no kwinangira kwawe n’umutima wawe utihana, wikururira umujinya wo ku munsi w’uburakari n’uwo guhishurwa k’urubanza rukiranuka rw’Imana.
6  Izitura buri muntu wese ibihuje n’ibikorwa bye,
7  ni ukuvuga ubuzima bw’iteka ku bashaka ikuzo n’icyubahiro no kutabora, binyuze ku gukomeza gukora ibyiza.
8  Ariko abakunda imyiryane kandi ntibumvire ukuri, ahubwo bakumvira ibyo gukiranirwa, bazagerwaho n’uburakari n’umujinya,
9  kandi imibabaro n’amakuba bizagera ku muntu wese ukora ibibi, mbere na mbere ku Muyahudi, hanyuma ku Mugiriki.
10  Ariko ikuzo n’icyubahiro n’amahoro bizagera ku muntu wese ukora ibyiza, mbere na mbere ku Muyahudi, hanyuma ku Mugiriki,
11  kuko Imana itarobanura ku butoni.
12  Urugero, abakoze ibyaha bose nta mategeko, nanone bazarimbuka nta mategeko, ariko abakoze ibyaha bose bafite amategeko bazacirwa urubanza n’ayo mategeko,
13  kuko abumva amategeko atari bo bakiranutsi imbere y’Imana, ahubwo abakora iby’ayo mategeko ni bo bazabarwaho gukiranuka.
14  Iyo abanyamahanga badafite amategeko bakoze ibintu bisabwa n’amategeko babibwirijwe na kamere yabo, abo bantu nubwo badafite amategeko, bo ubwabo baba bihindukiye amategeko.
15  Ni bo bagaragaza ko ibisabwa n’amategeko byanditswe mu mitima yabo, ari na ko imitimanama yabo ihamanya na bo, kandi mu bitekerezo byabo ubwabo bakaregwa cyangwa bakagirwa abere.
16  Ibyo bizaba ku munsi Imana izakoresha Kristo Yesu kugira ngo ice imanza z’ibintu by’amabanga abantu bakora, hakurikijwe ubutumwa bwiza mbwiriza.
17  Ariko noneho, ko uri Umuyahudi ku izina ukaba wishingikiriza ku mategeko kandi ukirata Imana,
18  ukaba uzi ibyo ishaka kandi ukemera ibintu by’ingenzi kuruta ibindi bitewe n’uko wigishijwe Amategeko,
19  ukaba wemera rwose ko ari wowe murandasi w’impumyi n’umucyo w’abari mu mwijima,
20  ko ari wowe ukosora abadashyira mu gaciro, ukaba umwigisha w’impinja, kandi ukaba usobanukiwe ibintu by’ingenzi by’ubumenyi n’ukuri biboneka mu Mategeko;
21  none wigisha abandi, ntiwiyigisha? Wowe ubwiriza ngo “ntukibe,” uriba?
22  Wowe uvuga uti “ntugasambane,” urasambana? Wowe ugaragaza ko wanga urunuka ibishushanyo bisengwa, wiba mu nsengero?
23  Wowe wirata amategeko, usuzuguza Imana wica Amategeko?
24  Nk’uko byanditswe, “izina ry’Imana ritukwa mu banyamahanga biturutse kuri mwe.”
25  Mu by’ukuri, gukebwa bigira umumaro gusa iyo ukurikiza amategeko. Ariko iyo ucumura ku mategeko, gukebwa kwawe kuba guhindutse kudakebwa.
26  Ariko se niba umuntu utarakebwe akurikiza ibisabwa n’Amategeko bikwiriye, kudakebwa kwe ntikuzahwana no gukebwa?
27  Umunyamahanga utarakebwe nasohoza ibisabwa n’Amategeko, azagucira urubanza wowe ufite amategeko yanditswe ukaba waranakebwe, ariko ukarenga ukica amategeko.
28  Umuyahudi si ugaragara inyuma ko ari we, kandi gukebwa si ukw’inyuma ku mubiri.
29  Ahubwo Umuyahudi ni uri we imbere, kandi gukebwa kwe ni uko mu mutima binyuze ku mwuka, bidaturutse ku mategeko yanditswe. Ishimwe ry’uwo ntirituruka ku bantu, ahubwo rituruka ku Mana.
3  None se, Abayahudi barusha iki abandi, cyangwa gukebwa kumaze iki?
2  Babarusha byinshi mu buryo bwose. Mbere na mbere, ni bo babikijwe amagambo yera y’Imana.
3  Hanyuma se byifashe bite? Niba bamwe muri bo batarizeye, ese aho kutizera kwabo kuzatuma ubudahemuka bw’Imana butagira icyo bugeraho?
4  Ibyo ntibikabeho! Ahubwo Imana igaragare ko ari inyakuri, kabone niyo umuntu wese yagaragara ko ari umunyabinyoma, nk’uko byanditswe ngo “kugira ngo ugaragare ko ukiranuka mu magambo yawe, kandi utsinde mu gihe ucirwa urubanza.”
5  Ariko kandi, niba gukiranirwa kwacu gutuma gukiranuka kw’Imana kugaragara, tuvuge iki? None se Imana iba ikiraniwe iyo isutse umujinya wayo? (Ndavuga nk’uko umuntu avuga.)
6  Ibyo ntibikabeho! None se bibaye bityo, Imana yazacira isi urubanza ite?
7  Ariko se niba ikinyoma cyanjye cyaratumye ukuri kw’Imana kurushaho kugaragara kugira ngo biyiheshe ikuzo, kuki ncirwa urubanza ko ndi umunyabyaha?
8  Kandi se kuki tutavuga, nk’uko bamwe bajya baturega batubeshyera, bakavuga ko tuvuga ngo “nimucyo dukore ibintu bibi kugira ngo ibyiza bibone kuza”? Urubanza abo bantu bazacirwa ruhuje n’ubutabera.
9  None se bite? Twaba turi mu mimerere myiza kurushaho? Reka da! Mbere twavuze ko Abayahudi kimwe n’Abagiriki bose batwarwa n’icyaha,
10  nk’uko byanditswe ngo “nta muntu ukiranuka, habe n’umwe;
11  nta n’umwe ufite ubushishozi, nta n’umwe ushaka Imana.
12  Abantu bose barayobye, bose hamwe bahindutse abatagira umumaro; nta n’umwe ukora ibyiza, ntihariho n’umwe.”
13  “Umuhogo wabo ni imva irangaye; bavuga ibinyoma bakoresheje indimi zabo.” “Iminwa yabo ijunditse ubumara bw’impiri.”
14  “Akanwa kabo kuzuye imivumo n’amagambo akarishye.”
15  “Ibirenge byabo byihutira kuvusha amaraso.”
16  “Kurimbuka n’ibyago biri mu nzira zabo,
17  kandi ntibamenye inzira y’amahoro.”
18  “Ntibatinya Imana.”
19  Ubu noneho tuzi ko ibintu byose Amategeko avuga, abibwira abatwarwa n’Amategeko, kugira ngo akanwa kose gaceceke kandi isi yose ibe ikwiriye guhanwa n’Imana.
20  Ku bw’ibyo rero, nta muntu uzabarwaho gukiranuka imbere yayo abiheshejwe n’imirimo y’amategeko, kuko amategeko ari yo atuma tugira ubumenyi nyakuri ku byerekeye icyaha.
21  Ariko noneho gukiranuka kw’Imana kwagaragaye bitanyuze ku mategeko, kuko kwahamijwe n’Amategeko n’Abahanuzi.
22  Ni koko, gukiranuka kw’Imana kwagaragaye binyuze ku kwizera Yesu Kristo, ku bantu bose bafite ukwizera, kuko nta kurobanura ku butoni.
23  Bose bakoze ibyaha, maze bananirwa kugera ku ikuzo ry’Imana,
24  kandi kuba babarwaho gukiranuka babiheshejwe n’ubuntu bwayo butagereranywa binyuze ku kubohorwa gushingiye ku ncungu yatanzwe na Kristo Yesu, ni nk’impano.
25  Imana yaramutanze ngo abe ituro ry’impongano binyuze ku kwizera amaraso ye. Ibyo byabereyeho kugira ngo igaragaze gukiranuka kwayo, kuko yababariraga abantu ibyaha byakozwe mu gihe cya kera, ubwo Imana yagaragazaga ukwihangana,
26  kugira ngo igaragaze gukiranuka kwayo muri iki gihe cya none, bityo ibe ikiranutse n’igihe umuntu wizera Yesu imubaraho gukiranuka.
27  None se hari impamvu yo kwirata? Nta yo. Ni ayahe mategeko atuma tutagira impamvu yo kwirata? Ni ay’imirimo? Oya rwose. Ahubwo ni amategeko yo kwizera,
28  kuko dutekereza ko umuntu abarwaho gukiranuka abiheshejwe no kwizera, atabiheshejwe n’imirimo y’amategeko.
29  Cyangwa se yaba ari Imana y’Abayahudi gusa? Mbese si n’Imana y’abanyamahanga? Yee, ni iy’abanyamahanga na bo,
30  niba mu by’ukuri Imana ari imwe, ikaba ari yo izafata abakebwe ikababaraho gukiranuka biturutse ku kwizera, n’abatarakebwe ikababaraho gukiranuka babiheshejwe no kwizera kwabo.
31  None se dukuraho amategeko binyuze ku kwizera kwacu? Ibyo ntibikabeho! Ahubwo dushyigikira amategeko.
12  Nuko rero bavandimwe, ndabinginga ku bw’impuhwe z’Imana ngo mutange imibiri yanyu ibe igitambo kizima cyera cyemerwa n’Imana, ari wo murimo wera muyikorera mubigiranye ubushobozi bwanyu bwo gutekereza.
2  Mureke kwishushanya n’iyi si, ahubwo muhinduke, muhindure imitekerereze rwose, kugira ngo ubwanyu mwigenzurire mumenye neza ibyo Imana ishaka, byiza, byemewe kandi bitunganye.
3  Nshingiye ku buntu butagereranywa nagiriwe, ndabwira buri wese muri mwe ko atagomba kwitekerezaho ibirenze ibyo agomba gutekereza. Ahubwo mutekereze mu buryo butuma mugira ubwenge, buri wese ahuje n’urugero rwo kwizera Imana yamuhaye.
4  Nk’uko dufite ingingo nyinshi mu mubiri umwe, ariko ingingo zose ntizikore ibintu bimwe,
5  ni na ko natwe, nubwo turi benshi, turi umubiri umwe twunze ubumwe na Kristo; ariko buri wese ni urugingo rwa mugenzi we.
6  Kubera ko rero dufite impano zitandukanye mu buryo buhuje n’ubuntu butagereranywa twahawe, niba twarahawe impano y’ubuhanuzi, nimucyo duhanure duhuje n’ukwizera twahawe;
7  cyangwa niba ari iy’umurimo, nimucyo dukomeze gukora uwo murimo; uwigisha nakomeze yigishe;
8  utanga inama, nakomeze atange inama; utanga, nakomeze atange atitangiriye itama; uyobora, nakomeze abikore abishyizeho umutima; ugaragaza imbabazi, nakomeze azigaragaze anezerewe.
9  Urukundo rwanyu rwe kugira uburyarya. Nimwange ikibi urunuka, mwizirike ku cyiza.
10  Ku birebana n’urukundo rwa kivandimwe, buri wese akunde mugenzi we urukundo rurangwa n’ubwuzu. Ku birebana no kubahana, mufate iya mbere.
11  Ntimukabe abanebwe mu byo mukora. Mugire ishyaka ryinshi mutewe n’umwuka. Mukorere Yehova muri abagaragu be.
12  Mwishimire mu byiringiro. Mwihanganire imibabaro. Musenge ubudacogora.
13  Musangire n’abera mukurikije ibyo bakeneye. Mugire umuco wo kwakira abashyitsi.
14  Mukomeze gusabira umugisha ababatoteza; mubasabire umugisha ntimubavume.
15  Mwishimane n’abishima, murirane n’abarira.
16  Mujye mutekereza ku bandi nk’uko namwe mwitekerezaho. Ntimugahoze ibitekerezo ku bintu bihanitse, ahubwo mujye mugendana n’ibintu byoroheje. Ntimukigire abanyabwenge.
17  Ntimukiture umuntu wese inabi yabagiriye. Mujye mukora ibigaragarira abantu bose ko ari byiza.
18  Niba bishoboka ku rwanyu ruhande, mubane amahoro n’abantu bose.
19  Bakundwa, ntimukihorere, ahubwo muhe umwanya umujinya w’Imana, kuko handitswe ngo “guhora ni ukwanjye, ni jye uzitura, ni ko Yehova avuga.”
20  Ahubwo, “umwanzi wawe nasonza umuhe ibyokurya, nagira inyota umuhe icyo kunywa, kuko nubigenza utyo uzaba umurunze amakara yaka ku mutwe.”
21  Ntimukemere kuneshwa n’ikibi, ahubwo ikibi mukomeze kukineshesha icyiza.
