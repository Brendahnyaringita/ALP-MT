4  Ku bw’ibyo rero, jyewe imbohe iboshywe ku bw’Umwami, ndabinginga ngo mugende mu buryo bukwiranye no guhamagarwa kwanyu,
2  mwiyoroshya rwose kandi mwitonda, mwihangana, mwihanganirana mu rukundo,
3  mwihatira cyane gukomeza ubumwe bw’umwuka mu murunga w’amahoro ubahuza.
4  Hariho umubiri umwe n’umwuka umwe, nk’uko hariho ibyiringiro bimwe, ari na byo mwahamagariwe.
5  Hariho Umwami umwe, ukwizera kumwe n’umubatizo umwe.
6  Hariho Imana imwe, ari na yo Se w’abantu bose, uri hejuru ya bose, ukora binyuze kuri bose kandi agakorera muri bose.
7  None rero, buri wese muri twe yahawe ubuntu butagereranywa mu buryo buhuje n’impano Kristo yamugeneye.
8  Ni yo mpamvu Imana igira iti “ubwo yazamukaga mu ijuru yajyanye imbohe; yatanze impano zigizwe n’abantu.”
9  None se, aya magambo ngo “ubwo yazamukaga” hari ikindi asobanura kitari uko nanone yamanutse akaza hasi, ni ukuvuga ku isi?
10  Uwo wamanutse ni na we wazamutse ajya hejuru cyane y’amajuru yose, kugira ngo ahe ibintu byose kuzura.
11  Bamwe yabahaye kuba intumwa, abandi abaha kuba abahanuzi, abandi abaha kuba ababwirizabutumwa, abandi abaha kuba abungeri n’abigisha,
12  kugira ngo abera bagororwe bakore umurimo w’itorero, hagamijwe kubaka umubiri wa Kristo,
13  kugeza ubwo twese tuzagera ku bumwe mu kwizera no mu bumenyi nyakuri bw’Umwana w’Imana, tukagera ku kigero cy’umuntu ukuze rwose, tukagera ku rugero rushyitse rw’igihagararo cyuzuye cya Kristo,
14  kugira ngo tudakomeza kuba impinja, tumeze nk’abateraganwa n’imiraba, tujyanwa hirya no hino n’imiyaga yose y’inyigisho, binyuze ku buryarya bw’abantu no ku mayeri yo guhimba uburyo bwo kuyobya abantu.
15  Ahubwo tujye tubwizanya ukuri, dukure mu rukundo muri byose, dukurira muri Kristo, ari we mutware.
16  Kuri we ni ho umubiri wose ukura gukura kwawo, kugira ngo wiyubake mu rukundo biturutse ku guteranyirizwa hamwe neza, kandi ugakorera hamwe binyuze ku ngingo zawo zose zitanga ibikenewe, mu buryo buhuje n’imikurire ya buri rugingo mu rugero rukwiriye.
17  Ku bw’ibyo, dore icyo mbabwira kandi nkagihamya mu Mwami: ntimukongere kugenda nk’uko abanyamahanga bagenda, bakurikiza ibitagira umumaro byo mu bwenge bwabo.
18  Ubwenge bwabo buri mu mwijima kandi batandukanyijwe n’ubuzima buva ku Mana, bitewe n’ubujiji buri muri bo no kwinangira kw’imitima yabo.
19  Bataye isoni, bishora mu bwiyandarike kugira ngo bakore ibikorwa by’umwanda by’uburyo bwose bafite umururumba.
20  Ariko mwe ntimwigishijwe ko Kristo ameze atyo,
21  niba mwaramwumvise kandi mukigishwa binyuze kuri we, nk’uko ukuri kuri muri Yesu,
22  ko mukwiriye kwiyambura kamere ya kera ihuza n’imyifatire yanyu ya kera, igenda yononekara ikurikije ibyifuzo byayo bishukana.
23  Ahubwo mwigishijwe ko mukwiriye guhindurwa bashya mu mbaraga zikoresha ubwenge bwanyu,
24  kandi mukambara kamere nshya yaremwe mu buryo buhuje n’uko Imana ishaka kandi ikaba ihuje no gukiranuka n’ubudahemuka nyakuri.
25  Ni yo mpamvu ubwo mwamaze kwiyambura ikinyoma, umuntu wese muri mwe akwiriye kubwizanya ukuri na mugenzi we, kuko turi ingingo za bagenzi bacu.
26  Nimurakara, ntimugakore icyaha; izuba ntirikarenge mukirakaye
27  kandi ntimugahe Satani urwaho.
28  Umujura ntakongere kwiba, ahubwo akorane umwete akoreshe amaboko ye umurimo mwiza, kugira ngo abone icyo aha abafite icyo bakennye.
29  Ijambo ryose riboze ntirigaturuke mu kanwa kanyu, ahubwo mujye muvuga ijambo ryose ryiza ryo kubaka abandi mu gihe bikenewe, kugira ngo abaryumvise ribahe ikintu cyiza.
30  Nanone, ntimugatere agahinda umwuka wera w’Imana, ari na wo wakoreshejwe mu kubashyiraho ikimenyetso ku bw’umunsi wo gucungurwa, bishingiye ku ncungu.
31  Gusharira kose n’uburakari n’umujinya no gukankama no gutukana bive muri mwe rwose hamwe n’ububi bwose.
32  Ahubwo mugirirane neza, mugirirane impuhwe, kandi mube mwiteguye kubabarirana rwose nk’uko Imana na yo yabababariye rwose binyuze kuri Kristo.
6  Bana, mwumvire ababyeyi banyu mwunze ubumwe n’Umwami, kuko ibyo ari byo bikiranuka:
2  “wubahe so na nyoko,” kuko iryo ari ryo tegeko rya mbere riherekejwe n’isezerano,
3  “kugira ngo ugubwe neza kandi uramire mu isi igihe kirekire.”
4  Namwe ba se, ntimukarakaze abana banyu, ahubwo mukomeze kubarera mubahana nk’uko Yehova ashaka, kandi mubatoza kugira imitekerereze nk’iye.
5  Namwe bagaragu, mwumvire ba shobuja bo ku mubiri nk’uko mwumvira Kristo, mubumvire mutinya kandi muhinda umushyitsi, mutaryarya mu mitima yanyu,
6  mudakorera ijisho nk’abashaka kunezeza abantu, ahubwo mumere nk’abagaragu ba Kristo mukora ibyo Imana ishaka mubigiranye ubugingo bwanyu bwose.
7  Mube abagaragu mufite umutima ukunze nk’abakorera Yehova badakorera abantu,
8  kuko muzi ko icyiza cyose umuntu yakora azacyiturwa na Yehova, yaba umugaragu cyangwa uw’umudendezo.
9  Namwe ba shebuja, mukomeze kubagenzereza mutyo, mureke kubashyiraho iterabwoba kuko muzi ko Shebuja, ari na we Shobuja, ari mu ijuru, kandi atarobanura ku butoni.
10  Hanyuma rero, mukomeze kugwiza imbaraga mu Mwami no mu bushobozi bw’imbaraga ze.
11  Mwambare intwaro zuzuye ziva ku Mana, kugira ngo mushobore kurwanya amayeri ya Satani mushikamye,
12  kuko tudakirana n’abafite amaraso n’umubiri, ahubwo dukirana n’ubutegetsi n’ubutware, n’abategetsi b’isi b’uyu mwijima, hamwe n’ingabo z’imyuka mibi y’ahantu ho mu ijuru.
13  Kubera iyo mpamvu, mwambare intwaro zuzuye ziva ku Mana, kugira ngo mubashe kwihagararaho ku munsi mubi, maze nimumara gukora ibyo byose mu buryo bunonosoye, mubashe guhagarara mushikamye.
14  Nuko rero, muhagarare mushikamye, mukenyeye ukuri kandi mwambaye gukiranuka nk’icyuma gikingira igituza,
15  mu birenge byanyu mwambaye inkweto z’ubutumwa bwiza bw’amahoro.
16  Ikirenze byose, mwitwaze ingabo nini yo kwizera, kuko ari yo muzashobora kuzimisha imyambi y’umubi yaka umuriro.
17  Nanone, mwemere ingofero y’agakiza n’inkota y’umwuka, ari yo jambo ry’Imana,
18  ari na ko mu buryo bwose bwo gusenga no kwinginga mukomeza gusenga mu mwuka igihe cyose. Ku bw’ibyo kandi, mukomeze kuba maso mudacogora, kandi mwinginga musabira abera bose,
19  nanjye munsabira kugira ngo mpabwe ubushobozi bwo kuvuga, mbumbure akanwa kanjye mvuge nshize amanga, kugira ngo menyekanishe ibanga ryera ry’ubutumwa bwiza,
20  ubwo mbereye ambasaderi ndi mu minyururu, kandi mvuge ibyabwo nshize amanga nk’uko nkwiriye kubivuga.
21  Noneho rero, kugira ngo namwe mushobore kumenya ibyanjye, ni ukuvuga ibyo nkora, umuvandimwe ukundwa Tukiko akaba n’umukozi wizerwa mu Mwami, azabamenyesha byose.
22  Igitumye muboherereza, ni ukugira ngo mumenye ibyacu kandi ahumurize imitima yanyu.
23  Amahoro n’urukundo hamwe no kwizera bituruka ku Mana Data n’Umwami Yesu Kristo, bibane n’abavandimwe.
24  Ubuntu butagereranywa bubane n’abantu bose bakunda Umwami wacu Yesu Kristo urukundo rudashobora kononekara.
5  Ku bw’ibyo rero, nimwigane Imana nk’abana bakundwa,
2  kandi mukomeze kugendera mu rukundo nk’uko Kristo na we yabakunze akabitangira, akaba ituro n’igitambo ku Mana, bifite impumuro nziza.
3  Ubusambanyi n’ibikorwa by’umwanda by’ubwoko bwose cyangwa umururumba ntibikigere binavugwa rwose muri mwe nk’uko bikwiriye abera,
4  cyangwa imyifatire iteye isoni cyangwa amagambo y’ubupfu cyangwa amashyengo ateye isoni: ibyo ni ibintu bidakwiriye, ahubwo mushime Imana.
5  Kuko ibi mubizi, ubwanyu mukaba mubisobanukiwe neza ko nta musambanyi cyangwa umuntu ukora ibikorwa by’umwanda cyangwa umunyamururumba, ni ukuvuga usenga ibigirwamana, ufite umurage uwo ari wo wose mu bwami bwa Kristo n’ubw’Imana.
6  Ntihakagire umuntu ubashukisha amagambo y’amanjwe, kuko ibyo bintu bivuzwe haruguru ari byo bituma Imana isuka umujinya wayo ku batumvira.
7  Ku bw’ibyo rero, ntimukifatanye na bo,
8  kuko kera mwari umwijima, ariko none muri umucyo mwunze ubumwe n’Umwami. Mukomeze kugenda nk’abana b’umucyo,
9  kuko imbuto z’umucyo zikubiyemo uburyo bwose bwo kugira neza no gukiranuka no kugendera mu kuri.
10  Mukomeze mugenzure mumenye neza icyo Umwami yemera,
11  kandi mureke kwifatanya na bo mu mirimo itera imbuto kandi y’umwijima, ahubwo mujye muyamagana,
12  kuko ibintu bakorera mu ibanga no kubivuga biteye isoni.
13  Ibintu byose byamaganwa bigaragazwa n’umucyo, kuko ikintu cyose kigaragajwe kiba ari umucyo.
14  Ni yo mpamvu ivuga iti “kanguka wowe usinziriye kandi uzuke uve mu bapfuye, Kristo azakumurikira.”
15  Nuko rero, mwirinde cyane kugira ngo mutagenda nk’abatagira ubwenge, ahubwo mugende nk’abanyabwenge,
16  mwicungurira igihe gikwiriye, kuko iminsi ari mibi.
17  Ku bw’ibyo, nimureke kuba abantu badashyira mu gaciro, ahubwo mukomeze kwiyumvisha ibyo Yehova ashaka.
18  Nanone ntimugasinde divayi irimo ubwiyandarike, ahubwo mukomeze kuzuzwa umwuka,
19  mubwirane za zaburi n’amagambo yo gusingiza Imana n’indirimbo z’umwuka, muririmbira Yehova kandi mumucurangira mu mitima yanyu
20  mu izina ry’Umwami wacu Yesu Kristo, buri gihe mushimira Imana yacu, ari na yo Data, ku bw’ibintu byose.
21  Mujye mugandukirana mutinya Kristo.
22  Abagore bagandukire abagabo babo nk’uko bagandukira Umwami,
23  kuko umugabo ari umutware w’umugore we, nk’uko Kristo na we ari umutware w’itorero akaba n’umukiza w’uwo mubiri.
24  Koko rero, nk’uko itorero rigandukira Kristo, abe ari ko abagore na bo bagandukira abagabo babo muri byose.
25  Bagabo, mukomeze gukunda abagore banyu nk’uko Kristo na we yakunze itorero kandi akaryitangira,
26  kugira ngo aryeze, arisukure aryuhagije amazi binyuze ku ijambo,
27  ngo abone uko yiha iryo torero rifite ubwiza buhebuje, ridafite ikizinga cyangwa umunkanyari cyangwa ikindi cyose gisa n’ibyo, ahubwo ribe iryera kandi ridafite inenge.
28  Muri ubwo buryo, abagabo bakwiriye gukunda abagore babo nk’imibiri yabo bwite. Ukunda umugore we aba yikunda,
29  kuko nta muntu wigeze yanga umubiri we, ahubwo arawugaburira akawukuyakuya nk’uko Kristo abigirira itorero,
30  kuko turi ingingo z’umubiri we.
31  “Ni yo mpamvu umugabo azasiga se na nyina akomatana n’umugore we, maze bombi bakaba umubiri umwe.”
32  Iri banga ryera rirakomeye. Ubu noneho ndavuga ibyerekeye Kristo n’itorero.
33  Ariko nanone, umuntu wese muri mwe abe ari ko akunda umugore we nk’uko yikunda; ku rundi ruhande, umugore agomba kubaha cyane umugabo we.
1  Jyewe Pawulo, intumwa ya Kristo Yesu nk’uko Imana yabishatse, ndabandikiye mwebwe abera bari muri Efeso hamwe n’abizerwa bunze ubumwe na Kristo Yesu:
2  Ubuntu butagereranywa, n’amahoro biva ku Mana Data n’Umwami Yesu Kristo bibane namwe.
3  Imana y’Umwami wacu Yesu Kristo, ari na yo Se, nisingizwe kuko yaduhereye imigisha yose yo mu buryo bw’umwuka ahantu ho mu ijuru, twunze ubumwe na Kristo,
4  nk’uko yadutoranyije twunze ubumwe na we urufatiro rw’isi rutarashyirwaho, kugira ngo tube abera kandi tudafite inenge imbere yayo mu rukundo.
5  Yadutoranyije mbere y’igihe kugira ngo izaduhindure abana bayo binyuze kuri Yesu Kristo, bihuje n’uko ibyishimira kandi ibishaka,
6  kugira ngo isingizwe bitewe n’ubuntu butagereranywa bwayo bw’ikuzo yatugaragarije binyuze ku Mwana wayo ikunda, ibigiranye ineza.
7  Binyuze kuri we, twarabohowe tubikesheje incungu yatanzwe binyuze ku maraso ye. Ni koko, twababariwe ibyaha byacu, nk’uko ubutunzi bw’ubuntu butagereranywa bwayo buri.
8  Yatugaragarije ubwo buntu bwayo bwinshi butagereranywa kandi iduha ubwenge bwose n’ubushishozi,
9  mu buryo bw’uko yatumenyesheje ibanga ryera ry’ibyo ishaka. Iryo banga rihuje n’ibyo Imana yishimira cyane yagambiriye muri yo,
10  igamije gushyiraho ubuyobozi, kugira ngo ibihe byagenwe nibigera ku ndunduro, ibintu byose bizongere guteranyirizwa hamwe muri Kristo, ari ibyo mu ijuru n’ibyo mu isi. Yee, biteranyirizwe muri we.
11  Natwe twahawe kuba abaraganwa na we twunze ubumwe na we, kuko twatoranyijwe mbere y’igihe bihuje n’umugambi w’ukora ibintu byose nk’uko abishaka,
12  kugira ngo twebwe ababaye aba mbere biringiye Kristo dutume asingizwa kandi ahabwe ikuzo.
13  Ariko namwe mwaramwiringiye mumaze kumva ijambo ry’ukuri, ari ryo butumwa bwiza bwerekeye agakiza kanyu. Nanone binyuze kuri we, mumaze kwizera mwashyizweho ikimenyetso binyuze ku mwuka wera wasezeranyijwe,
14  ukaba ari gihamya y’umurage wacu yatanzwe mbere y’igihe, kugira ngo ubwoko bw’Imana bubohorwe bishingiye ku ncungu, ngo Imana ihabwe ikuzo kandi isingizwe.
15  Ni yo mpamvu nanjye, uhereye igihe numviye ukuntu mwizera Umwami Yesu n’ukuntu mubigaragaza mu byo mugirira abera bose,
16  ntasiba gushimira ku bwanyu. Nkomeza kubavuga mu masengesho yanjye,
17  nsaba ko Imana y’Umwami wacu Yesu Kristo, Data w’ikuzo, yabaha umwuka w’ubwenge n’uwo guhishurirwa mu bumenyi nyakuri buhereranye na yo.
18  Kubera ko yamurikiye amaso y’imitima yanyu, nanone nsenga nsaba ko mwamenya ibyiringiro yabahamagariye, n’ubutunzi bw’ikuzo ibikiye abera ho umurage,
19  mukamenya n’ukuntu ububasha bwayo ari bwinshi bihebuje, ubwo iduha twebwe abizera. Kuba ubwo bubasha ari bwinshi bigaragarira mu byo imbaraga zayo zikomeye zikora,
20  izo yakoresheje mu bihereranye na Kristo igihe yamuzuraga mu bapfuye, ikamwicaza iburyo bwayo ahantu ho mu ijuru,
21  hasumba cyane ubutegetsi bwose n’ubutware bwose n’imbaraga zose n’ubwami bwose n’izina ryose rivugwa, atari muri iyi si ya none gusa, ahubwo no muri ya yindi izaza.
22  Nanone yashyize ibintu byose munsi y’ibirenge bye, kandi imugira umutware w’ibintu byose ku bw’inyungu z’itorero,
23  ari ryo mubiri we, rikaba no kuzura k’uwuzuza ibintu byose muri byose.
2  Byongeye kandi, ni mwe Imana yahinduye bazima nubwo mwari mwarapfiriye mu bicumuro byanyu no mu byaha byanyu,
2  ibyo mwahoze mugenderamo mukurikiza ibyo muri iyi si, mukurikiza umutegetsi w’ubutware bw’ikirere, ni ukuvuga umwuka ubu ukorera mu batumvira.
3  Ni koko, igihe twari tukiri muri bo, twese twitwaraga mu buryo buhuje n’irari ry’imibiri yacu, dukora ibyo imibiri yacu n’ibitekerezo byacu byifuza, kandi muri kamere yacu twari abana b’umujinya kimwe n’abandi bose.
4  Ariko Imana, yo ikungahaye ku mbabazi, ku bw’urukundo rwayo rwinshi yadukunze,
5  yaduhinduranye bazima na Kristo, ndetse n’igihe twari twarapfiriye mu byaha byacu, kuko mwakijijwe binyuze ku buntu butagereranywa.
6  Nanone yatuzuriye hamwe itwicaza hamwe ahantu ho mu ijuru twunze ubumwe na Kristo Yesu,
7  kugira ngo mu bihe bigiye kuza, hazagaragazwe ubutunzi buhebuje bw’ubuntu butagereranywa bwayo, n’ineza yatugaragarije twunze ubumwe na Kristo Yesu.
8  Koko rero, ubwo buntu butagereranywa ni bwo bwatumye mukizwa biturutse ku kwizera, kandi ibyo ntibyaturutse kuri mwe, ahubwo ni impano y’Imana.
9  Oya, ntibyaturutse ku mirimo kugira ngo hatagira umuntu ugira impamvu yo kwirata,
10  kuko turi umurimo w’intoki zayo, kandi twaremwe twunze ubumwe na Kristo Yesu kugira ngo dukore imirimo myiza, iyo Imana yaduteguriye mbere y’igihe ngo tuyigenderemo.
11  Ku bw’ibyo rero, mukomeze kuzirikana ko kera mwari abanyamahanga ku mubiri, abo “abakebwe” n’intoki ku mubiri bitaga “abatarakebwe,”
12  kandi ko icyo gihe mutari mufite Kristo. Mwari mutandukanyijwe n’ishyanga rya Isirayeli muri abanyamahanga ku masezerano y’ibyasezeranyijwe; nta byiringiro mwari mufite kandi mwari mu isi mutagira Imana.
13  Ariko noneho ubwo mwunze ubumwe na Kristo Yesu, mwebwe abahoze muri kure mwigijwe hafi n’amaraso ya Kristo,
14  kuko ari we mahoro yacu, we watumye amatsinda abiri y’abantu aba rimwe kandi agasenya urukuta rwari hagati yabo rwabatandukanyaga.
15  Binyuze ku mubiri we, yakuyeho urwango, ari rwo Mategeko yari agizwe n’amateka, kugira ngo amatsinda abiri y’abantu ayarememo umuntu umwe mushya wunze ubumwe na we kandi yimakaze amahoro,
16  no kugira ngo ashobore kunga rwose abo babiri abagire umubiri umwe ku Mana binyuze ku giti cy’umubabaro, kuko yishe rwa rwango binyuze kuri we ubwe.
17  Mwebwe abari kure hamwe n’abari hafi, yaraje abatangariza ubutumwa bwiza bw’amahoro,
18  kuko binyuze kuri we, twe abari bagize amatsinda abiri twegera Data binyuze ku mwuka umwe.
19  Ku bw’ibyo rero, ntimukiri abanyamahanga rwose kandi ntimukiri abimukira, ahubwo musangiye ubwenegihugu n’abera, kandi muri abo mu nzu y’Imana.
20  Mwubatswe ku rufatiro rw’intumwa n’abahanuzi, Kristo Yesu ubwe akaba ari we buye ry’urufatiro rikomeza imfuruka.
21  Muri we, inzu yose iteranyirizwa hamwe igafatana neza, ikazamurwa ikaba urusengero rwera rwa Yehova.
22  Muri we, namwe murubakwa mugahinduka ahantu Imana itura binyuze ku mwuka wayo.
3  Kubera iyo mpamvu, jyewe Pawulo ndi imbohe ya Kristo Yesu ku bwanyu, mwebwe abanyamahanga.
2  Mu by’ukuri, mwumvise ukuntu nabaye igisonga cy’ubuntu butagereranywa bw’Imana nagiriwe ku bw’inyungu zanyu,
3  ko namenye ibanga ryera binyuze ku byo nahishuriwe nk’uko nabyanditse mbere muri make.
4  Ku bw’iyo mpamvu, nimusoma ibi mushobora kubona ko nsobanukiwe ibanga ryera rya Kristo.
5  Mu bihe byahise, iri banga ntiryigeze rimenyeshwa abana b’abantu, nk’uko muri iki gihe ryahishuriwe intumwa ze zera n’abahanuzi binyuze ku mwuka,
6  ko abanyamahanga bagombaga kuba abaraganwa natwe, bakaba abagize umubiri umwe kandi bagasangira natwe isezerano bunze ubumwe na Kristo Yesu binyuze ku butumwa bwiza.
7  Nabaye umukozi w’ibyo mu buryo buhuje n’impano y’ubuntu butagereranywa bw’Imana nahawe, nk’uko imbaraga zayo zikora.
8  Jyewe urutwa n’uworoheje cyane mu bera bose, nahawe ubwo buntu butagereranywa kugira ngo ntangarize abanyamahanga ubutumwa bwiza bwerekeye ubutunzi butarondoreka bwa Kristo,
9  kandi nereke abantu uko ibanga ryera ricungwa, ibanga ryahishwe mu Mana uhereye mu bihe byahise bitarondoreka, yo yaremye ibintu byose.
10  Ibyo byabereyeho kugira ngo ubu, binyuze ku itorero, ubutegetsi n’ubutware bwo mu ijuru bumenyeshwe ubwenge bw’Imana bugaragarira mu buryo bwinshi bunyuranye,
11  bihuje n’umugambi w’iteka yatangije, ufitanye isano na Kristo Yesu, Umwami wacu.
12  Binyuze kuri we, dushobora kuvuga dushize amanga kandi tukegera Imana tudatinya, bitewe n’uko tumwizera.
13  Ku bw’ibyo rero, ndabasaba ngo mwe gucogora bitewe n’iyo mibabaro ingeraho ku bwanyu, kuko iyo mibabaro ibahesha ikuzo.
14  Kubera iyo mpamvu, mfukamira Data,
15  uwo imiryango yose yo mu ijuru no ku isi ikomoraho izina ryayo,
16  kugira ngo mu buryo buhuje n’ubutunzi bw’ikuzo rye, ahe umuntu wanyu w’imbere gukomera binyuze ku mbaraga z’umwuka we,
17  kandi atuze Kristo mu mitima yanyu mu rukundo binyuze ku kwizera kwanyu. Nanone nsenga nsaba ko mwashinga imizi kandi mukubakwa ku rufatiro ruhamye,
18  ngo mushobore kwiyumvisha neza hamwe n’abera bose, ubugari n’uburebure n’ubuhagarike n’ubujyakuzimu,
19  no kumenya urukundo rwa Kristo ruruta kure cyane ubumenyi, kugira ngo mwuzuzwe kuzura kose Imana itanga.
20  Nuko rero, ushobora gukora ibirenze cyane ibyo dusaba cyangwa ibyo dutekereza byose, ahuje n’imbaraga ze zikorera muri twe,
21  ahabwe ikuzo binyuze ku itorero no kuri Kristo Yesu ibihe byose kugeza iteka ryose. Amen.
