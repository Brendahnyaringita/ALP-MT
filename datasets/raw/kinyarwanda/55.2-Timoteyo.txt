4  Ndagutegeka nkwihanangiriza imbere y’Imana na Kristo Yesu ugomba kuzacira urubanza abazima n’abapfuye binyuze ku kuboneka kwe no ku bwami bwe,
2  ngo ubwirize ijambo, ubikore uzirikana ko ibintu byihutirwa, haba mu gihe cyiza no mu gihe kigoye, ucyahe, uhane, utange inama, ufite kwihangana kose n’ubuhanga bwose bwo kwigisha.
3  Hari igihe abantu batazihanganira inyigisho nzima, ahubwo bahuje n’irari ryabo, bazigwiriza abigisha bababwira ibyo amatwi yabo yifuza kumva,
4  kandi baziziba amatwi kugira ngo batumva ukuri kandi bayobe bahindukirire imigani y’ibinyoma.
5  Ariko wowe ukomeze kugira ubwenge muri byose, wemere kugirirwa nabi, ukore umurimo w’umubwirizabutumwa, usohoze umurimo wawe mu buryo bwuzuye.
6  Ubu ndasukwa nk’ituro ry’ibyokunywa, kandi igihe cyanjye gikwiriye cyo kubohorwa kiregereje.
7  Narwanye intambara nziza, narangije isiganwa, nakomeje ibyo kwizera.
8  Guhera ubu, mbikiwe ikamba ryo gukiranuka, iryo Umwami akaba n’umucamanza ukiranuka azampa ho ingororano kuri urya munsi, ariko si jye jyenyine, ahubwo n’abandi bose bakunze kuboneka kwe bazarihabwa.
9  Ukore uko ushoboye kose ungereho bidatinze,
10  kuko Dema yantaye bitewe n’uko yakunze iyi si akigira i Tesalonike; Kirisensi yagiye i Galatiya, naho Tito ajya i Dalumatiya.
11  Luka wenyine ni we turi kumwe. Uzazane na Mariko kuko angirira umumaro mu murimo.
12  Ariko Tukiko namwohereje muri Efeso.
13  Nuza, uzanzanire umwenda nasize i Tirowa kwa Karupo, hamwe n’imizingo, cyane cyane iy’impu.
14  Alegizanderi, umucuzi w’imiringa, yankoreye ibibi byinshi. Yehova azamwitura ibihwanye n’ibyo yakoze.
15  Kandi nawe ujye umwirinda kuko yarwanyije bikabije amagambo yacu.
16  Igihe naburanaga ubwa mbere nta waje kunshyigikira, ahubwo bose barantereranye; icyakora ntibizababarweho.
17  Ariko Umwami yambaye hafi anshyiramo imbaraga kugira ngo binyuze kuri jye, umurimo wo kubwiriza ubutumwa bwiza usohozwe mu buryo bwuzuye kandi amahanga yose abwumve, kandi nakijijwe akanwa k’intare.
18  Umwami azankiza ibibi byose, kandi azandokora anjyane mu bwami bwe bwo mu ijuru. Nahabwe ikuzo iteka ryose. Amen.
19  Muntahirize Purisikila na Akwila n’abo kwa Onesiforo.
20  Erasito yagumye i Korinto, ariko Tirofimo we namusize i Mileto arwaye.
21  Ukore uko ushoboye kose ungereho amezi y’imbeho ataratangira. Ewubulo aragutashya, kandi Pudensi na Lino na Kalawudiya n’abavandimwe bose na bo baragutashya.
22  Umwami abane n’umwuka ugaragaza. Ubuntu bwe butagereranywa bubane namwe mwese.
1  Jyewe Pawulo, intumwa ya Kristo Yesu nk’uko Imana yabishatse, mu buryo buhuje n’isezerano ry’ubuzima bubonerwa mu kunga ubumwe na Kristo Yesu,
2  ndakwandikiye Timoteyo, mwana wanjye nkunda: Ubuntu butagereranywa, n’imbabazi n’amahoro biva ku Mana Data no kuri Kristo Yesu Umwami wacu bibane nawe.
3  Nshimira Imana, iyo nkorera umurimo wera mfite umutimanama utancira urubanza, nk’uko ba sogokuruza bayikoreraga, ko mpora nkwibuka iyo nsenga ninginga ku manywa na nijoro
4  nibuka amarira yawe, nkifuza cyane kukubona kugira ngo nuzuzwe ibyishimo.
5  Nibuka ukwizera kuzira uburyarya kukurimo, kwabanje kuba muri nyogokuru Loyisi na nyoko Unike, ariko nkaba niringiye ko nawe kukurimo.
6  Kubera iyo mpamvu, ndakwibutsa ngo ureke impano y’Imana ikurimo wahawe igihe nakurambikagaho ibiganza, ikomeze kugurumana nk’umuriro.
7  Imana ntiyaduhaye umwuka w’ubugwari, ahubwo yaduhaye umwuka w’imbaraga n’urukundo n’ubwenge.
8  Ku bw’ibyo rero, ntugaterwe isoni no guhamya iby’Umwami wacu, cyangwa ngo uterwe isoni n’uko mboshywe bamumpora, ahubwo nawe wemere kugirirwa nabi uzira ubutumwa bwiza wishingikirije ku mbaraga z’Imana.
9  Yaradukijije, iduhamagaza guhamagarwa kwera bidaturutse ku mirimo yacu, ahubwo biturutse ku mugambi wayo n’ubuntu bwayo butagereranywa. Twabugaragarijwe binyuze kuri Kristo Yesu uhereye kera kose,
10  ariko ubu bwagaragaye neza binyuze ku kuboneka k’Umukiza wacu Kristo Yesu wakuyeho urupfu, maze binyuze ku butumwa bwiza, akaduhishurira uko tuzabona ubuzima no kutangirika.
11  Ubwo butumwa ni bwo nashyiriweho kuba umubwiriza n’intumwa n’umwigisha.
12  Ni na cyo gituma ibi byose bingeraho, ariko ntibintera isoni kuko nzi uwo nizeye, kandi niringiye ntashidikanya ko ashobora kurinda icyo namuragije kugeza kuri urya munsi.
13  Ukomeze icyitegererezo cy’amagambo mazima wanyumvanye, ufite ukwizera n’urukundo muri Kristo Yesu.
14  Ibyo byiza waragijwe ukomeze ubirinde binyuze ku mwuka wera utubamo.
15  Uzi neza ko abantu bose bo mu ntara ya Aziya bantereranye, barimo Figelo na Herumojene.
16  Umwami Imana agirire imbabazi abo mu rugo rwa Onesiforo, kuko yampumurije kenshi kandi ntaterwe isoni n’iminyururu yanjye.
17  Ahubwo ubwo yazaga i Roma, yanshatse ashyizeho umwete maze arambona.
18  Umwami Yehova amuhe kuzagirirwa imbabazi kuri urya munsi. Kandi imirimo yose yakoreye muri Efeso urayizi neza bihagije.
2  Nuko rero mwana wanjye, ukomeze kubonera imbaraga mu buntu butagereranywa bwerekeye Kristo Yesu.
2  Ibyo wanyumvanye kandi bikaba bihamywa n’abantu benshi, ujye ubishinga abantu bizerwa; na bo bazuzuza ibisabwa kugira ngo babyigishe abandi.
3  Kubera ko uri umusirikare mwiza wa Kristo Yesu, nawe ujye wemera kugirirwa nabi.
4  Nta musirikare wivanga mu mirimo idafitanye isano n’umwuga we agamije kwironkera inyungu, ushobora kwemerwa n’uwamuhaye umurimo w’ubusirikare.
5  Nanone kandi, iyo umuntu arushanwa mu mikino, yambikwa ikamba ari uko gusa arushanyijwe akurikije amategeko.
6  Umuhinzi ukorana umwete ni we ugomba kubanza kurya ku mbuto.
7  Ibi nkubwira ujye uhora ubizirikana, Umwami azaguha rwose ubushishozi muri byose.
8  Ujye wibuka ko Yesu Kristo yazuwe mu bapfuye kandi ko yari uwo mu rubyaro rwa Dawidi, mu buryo buhuje n’ubutumwa bwiza mbwiriza,
9  ari na bwo mbabarizwa kugeza n’ubwo mbohwa nk’aho ndi umugizi wa nabi. Icyakora ijambo ry’Imana ryo ntiriboshywe.
10  Ku bw’ibyo, nkomeza kwihanganira ibintu byose ku bw’abatoranyijwe, ngo na bo bashobore kuzabona agakiza bunze ubumwe na Kristo Yesu, babone n’ikuzo ry’iteka.
11  Iri jambo ni iryo kwizerwa: niba twarapfanye na we, nanone tuzabanaho na we;
12  nidukomeza kwihangana, nanone tuzategekana na we turi abami; nitumwihakana, na we azatwihakana;
13  niba turi abahemu, we akomeza kuba indahemuka, kuko adashobora guhakana uwo ari we.
14  Ujye ukomeza kubibutsa ibyo ubihanangiriza imbere y’Imana nk’umuhamya, ngo birinde intambara z’amagambo kuko nta cyo zimaze rwose, ahubwo zisenya abazumva.
15  Ukore uko ushoboye kose kugira ngo wihe Imana uri umukozi wemewe udakwiriye kugira ipfunwe, ukoresha neza ijambo ry’ukuri.
16  Ariko ujye wamaganira kure amagambo y’amanjwe akerensa ibintu byera, kuko abayavuga bazagenda barushaho kutubaha Imana,
17  kandi amagambo yabo azakwirakwira nk’igisebe cy’umufunzo. Bamwe muri abo ni Humenayo na Fileto.
18  Abo bantu baratandukiriye bareka ukuri bavuga ko umuzuko wamaze kubaho, kandi basenya ukwizera kwa bamwe.
19  Nyamara urufatiro rukomeye rw’Imana ruracyahagaze, ruriho iki kimenyetso gifatanya cyanditseho ngo “Yehova azi abe,” kandi ngo “uwambaza izina rya Yehova nazibukire ibyo gukiranirwa.”
20  Ubundi mu nzu nini ntihabamo ibikoresho bya zahabu n’ifeza gusa, ahubwo nanone habamo ibikozwe mu giti no mu ibumba, kandi bimwe bikoreshwa imirimo y’icyubahiro, ibindi imirimo isuzuguritse.
21  Umuntu niyitandukanya n’ibyo bikoreshwa imirimo isuzuguritse, azaba igikoresho gikoreshwa imirimo y’icyubahiro, cyejejwe, gifitiye nyiracyo akamaro kandi cyateguriwe umurimo mwiza wose.
22  Nuko rero, ujye uhunga irari rya gisore, ahubwo ukurikire gukiranuka, kwizera, urukundo n’amahoro, ufatanyije n’abambaza izina ry’Umwami bafite umutima ukeye.
23  Byongeye kandi, ujye ugendera kure impaka zishingiye ku bintu by’ubupfu n’ubujiji, kuko uzi ko zitera intambara.
24  Ariko umugaragu w’Umwami ntagomba kurwana, ahubwo agomba kuba umugwaneza ku bantu bose, ashoboye kwigisha kandi akamenya kwifata igihe ahanganye n’ibibi,
25  yigishanya ubugwaneza abamurwanya, kugira ngo ahari wenda Imana ibahe kwihana bitume bagira ubumenyi nyakuri ku byerekeye ukuri,
26  maze bagarure akenge bave mu mutego wa Satani, kuko yabifatiye mpiri ngo bakore ibyo ashaka.
3  Ariko umenye ko mu minsi y’imperuka hazabaho ibihe biruhije, bigoye kwihanganira,
2  kuko abantu bazaba bikunda, bakunda amafaranga, birarira, bishyira hejuru, batuka Imana, batumvira ababyeyi, ari indashima, ari abahemu,
3  badakunda ababo, batumvikana n’abandi, basebanya, batamenya kwifata, bafite ubugome, badakunda ibyiza,
4  bagambana, ari ibyigenge, bibona, bakunda ibinezeza aho gukunda Imana,
5  bafite ishusho yo kwiyegurira Imana ariko batemera imbaraga zako; bene abo ujye ubatera umugongo.
6  Muri abo ni ho haturuka abantu basesera mu ngo bakajyana bunyago abagore batagira umutima baremerewe n’ibyaha, batwawe n’irari ry’uburyo bwose,
7  bahora biga ariko ntibashobore na rimwe kugira ubumenyi nyakuri ku byerekeye ukuri.
8  Nk’uko Yane na Yambure barwanyije Mose, ni ko abo na bo barwanya ukuri. Ni abantu bononekaye rwose mu bwenge, badakwiriye kwemerwa rwose mu birebana no kwizera kwa gikristo.
9  Icyakora, ibyo nta ho bizabageza, kuko ubusazi bwabo buzagaragarira bose, kimwe n’uko ubwa ba bagabo bombi bwagaragaye.
10  Ariko wowe wakurikije neza inyigisho zanjye, n’imibereho yanjye, n’intego zanjye, no kwizera kwanjye, no kwiyumanganya kwanjye, n’urukundo rwanjye no kwihangana kwanjye,
11  no gutotezwa kwanjye, n’imibabaro yanjye, n’ibyambayeho muri Antiyokiya, muri Ikoniyo n’i Lusitira, n’ibitotezo byose nihanganiye; nyamara Umwami yarabinkijije byose.
12  Koko rero, abantu bose bifuza kubaho bariyeguriye Imana kandi bunze ubumwe na Kristo Yesu, na bo bazatotezwa.
13  Ariko abantu babi n’indyarya bazagenda barushaho kuba babi, bayobya kandi bakayobywa.
14  Ariko rero wowe, ugume mu byo wize kandi ukemera ko ari ukuri kuko uzi ababikwigishije,
15  kandi uzi ko uhereye mu bwana bwawe wamenye ibyanditswe byera, bishobora gutuma ugira ubwenge bwo kuguhesha agakiza binyuze ku kwizera Kristo Yesu.
16  Ibyanditswe byera byose byahumetswe n’Imana, kandi bifite akamaro ko kwigisha no gucyaha no gushyira ibintu mu buryo no guhanira gukiranuka,
17  kugira ngo umuntu w’Imana abe yujuje ibisabwa byose, afite ibikenewe byose kugira ngo akore umurimo mwiza wose.
