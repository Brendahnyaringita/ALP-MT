10  Jyewe Pawulo ndabinginga nshingiye ku bwitonzi bwa Kristo n’ineza ye, nubwo iyo turi kumwe ngaragara nk’uworoheje, ariko iyo tutari kumwe mbabwira nshize amanga.
2  Koko rero, ndabasaba ngo igihe nzaba ndi kumwe namwe, ntazakoresha ubwo bushizi bw’amanga niteze kuzakoresha mfatira ibyemezo bikaze bamwe batekereza ko tugenda dukurikiza kamere yacu.
3  Nubwo tugendana uyu mubiri, ntiturwana intambara dukurikije kamere yacu.
4  Kuko intwaro turwanisha atari izo mu buryo bw’umubiri, ahubwo Imana ni yo iziha imbaraga kugira ngo zisenye ibintu byashinze imizi.
5  Dusenya imitekerereze ikocamye n’ibintu byose byishyirira hejuru kurwanya ubumenyi buva ku Mana, kandi dufata mpiri ibitekerezo byose tugatuma byumvira Kristo.
6  Igihe muzaba mumaze kugaragaza ko mwumvira mu buryo bwuzuye, twiteguye kuzahana umuntu wese ugaragaza kutumvira k’uburyo bwose.
7  Muha ibintu agaciro mukurikije uko bigaragarira amaso. Niba umuntu yiyumvamo ko ari uwa Kristo, niyongere azirikane iki: nk’uko ari uwa Kristo, natwe ni uko.
8  Niyo nakwirata bikabije mu rugero runaka niratana ubutware Umwami yaduhaye bwo kububaka atari ubwo kubasenya, ntibyankoza isoni.
9  Ibyo mbivugiye kugira ngo ntasa naho nshaka kubatera ubwoba nkoresheje inzandiko zanjye.
10  Kuko hari bamwe bavuga bati “inzandiko ze ziraremereye kandi zifite imbaraga, ariko iyo ahibereye ubona ari umuntu udakanganye, n’amagambo ye asuzuguritse.”
11  Umuntu uvuga atyo azirikane ibi: uko turi mu magambo twandika mu nzandiko zacu tutahibereye, ni na ko tuzamera igihe tuzaba tuhibereye.
12  Kuko tutatinyuka kwishyira mu rwego rumwe n’abiyogeza bemeza ko bakwiriye cyangwa ngo twigereranye na bo. Iyo bapima agaciro kabo bakurikije amahame bishyiriyeho kandi bakigereranya na bo ubwabo, baba bagaragaje rwose ko nta bwenge bagira.
13  Ku rwacu ruhande, ntituzirata ibyo hanze y’ifasi twahawe, ahubwo tuzirata ibyo mu ifasi Imana yadukebeye, igenda ikagera n’iwanyu.
14  Mu by’ukuri ntiturenga imbibi z’ifasi yacu nk’aho mutari muri iyo fasi twahawe, kuko ari twe twaje ubwa mbere tukagera iwanyu, tukabatangariza ubutumwa bwiza bwerekeye Kristo.
15  Oya, ntitwirata ngo turenge imbibi z’ifasi twahawe, ngo twirate ibyakozwe n’undi muntu hanze y’ifasi twahawe, ahubwo twiringiye ko nk’uko ukwizera kwanyu kugenda kwiyongera, ari na ko tuzaba abakomeye muri mwe mu ifasi yacu. Ndetse tuzarushaho kuba abakomeye,
16  kugira ngo dutangaze ubutumwa bwiza mu bihugu byo hirya y’iwanyu, ngo tutirata mu ifasi y’undi muntu, aho ibintu byamaze gutegurwa.
17  “Ahubwo uwirata niyirate Yehova,”
18  kuko uwiyogeza yemeza ko akwiriye atari we wemerwa, ahubwo uwo Yehova yogeza ni we wemerwa.
4  Nuko rero, ubwo dufite uyu murimo ku bw’imbabazi twagiriwe, ni cyo gituma tudacogora.
2  Ahubwo twanze ibintu bikorwa rwihishwa biteye isoni, tutagendana uburyarya cyangwa ngo tugoreke ijambo ry’Imana, ahubwo tumenyekanisha ukuri, tukabera urugero rwiza imitimanama y’abantu bose imbere y’Imana.
3  Ariko niba ubutumwa bwiza tubwiriza butwikiriwe, butwikiriwe ku barimbuka
4  ari bo batizera, abo imana y’iyi si yahumye ubwenge kugira ngo umucyo w’ubutumwa bwiza bw’ikuzo bwerekeye Kristo, ari we shusho y’Imana, utabamurikira.
5  Ntitubwiriza ibitwerekeyeho, ahubwo tubwiriza ibyerekeye Kristo Yesu ko ari we Mwami, kandi ko twe ubwacu turi abagaragu banyu ku bwa Yesu.
6  Imana ni yo yavuze iti “umucyo umurikire mu mwijima,” kandi yamurikiye imitima yacu kugira ngo imurikirwe n’ubumenyi bw’ikuzo ku byerekeye Imana binyuze mu maso ha Kristo.
7  Icyakora, ubu butunzi tubufite mu nzabya z’ibumba kugira ngo imbaraga zirenze izisanzwe zibe iz’Imana, zidaturutse kuri twe.
8  Turabyigwa impande zose, ariko ntidutsikamiwe ku buryo tudashobora kwinyagambura; turashobewe ariko ntitwihebye rwose;
9  turatotezwa ariko ntitwatereranywe; dukubitwa hasi ariko ntiturimburwa.
10  Buri gihe, aho turi hose, mu mibiri yacu tugerwaho n’ibikorwa bizana urupfu byakorewe Yesu, kugira ngo ubuzima bwa Yesu bugaragarire no mu mibiri yacu.
11  Twebwe abariho duhora duhanganye n’urupfu ku bwa Yesu, kugira ngo nanone ubuzima bwa Yesu bugaragarire mu mibiri yacu ipfa.
12  Ku bw’ibyo rero, urupfu rukorera muri twe ariko ubuzima bugakorera muri mwe.
13  Nuko rero, kubera ko dufite umwuka umwe wo kwizera nk’uwo byanditsweho ngo “narizeye, ni cyo cyatumye mvuga,” natwe turizera kandi ni cyo gituma tuvuga,
14  tuzi ko uwazuye Yesu natwe azatuzurana na Yesu kandi azatwerekanira hamwe namwe.
15  Ibintu byose bikorwa ku bwanyu kugira ngo ubuntu butagereranywa bwagwiriye burusheho kwiyongera, bitewe n’abantu benshi bashimira bigatuma Imana ihabwa ikuzo.
16  Ku bw’ibyo rero, ntiducogora. Ahubwo nubwo umuntu wacu w’inyuma agenda azahara, nta gushidikanya ko umuntu wacu w’imbere agenda ahindurwa mushya uko bwije n’uko bukeye.
17  Nubwo amakuba yaba ay’akanya gato kandi ataremereye, atuviramo ikuzo rigenda rirushaho kugira uburemere kandi ry’iteka,
18  ari na ko dukomeza guhanga amaso, atari ku bintu biboneka, ahubwo ku bitaboneka, kuko ibiboneka ari iby’akanya gato, naho ibitaboneka bikaba iby’iteka.
11  Icyampa mukihanganira kudashyira mu gaciro kwanjye! Ariko ubundi mu by’ukuri, muranyihanganira.
2  Mbafitiye ifuhe, ariko ni ifuhe rituruka ku Mana, kuko jyewe ubwanjye nasezeranyije kuzabashyingira umugabo umwe, ari we Kristo, kugira ngo nzashobore kumubashyingira mumeze nk’isugi iboneye.
3  Ariko ndatinya ko mu buryo runaka, nk’uko inzoka yashutse Eva imushukishije uburyarya bwayo, ari na ko ubwenge bwanyu bwakononekara maze mukareka kutaryarya no kubonera bikwiriye Kristo.
4  Kuko iyo umuntu aje akabwiriza undi Yesu utandukanye n’uwo twabwirije, cyangwa mugahabwa undi mwuka utandukanye n’uwo mwahawe, cyangwa ubutumwa bwiza butandukanye n’ubwo mwemeye, mumwihanganira bitabagoye.
5  Ariko ntekereza ko nta kintu na kimwe nigeze ngaragaramo ko ndi hasi y’izo ntumwa zanyu z’akataraboneka.
6  Icyakora niba ndi n’umuswa wo kuvuga, rwose si ndi umuswa mu bumenyi, ahubwo mu buryo bwose twabagaragarije ubumenyi muri byose.
7  Cyangwa se naba narakoze icyaha kuko nicishije bugufi kugira ngo mushyirwe hejuru, kubera ko nabatangarije ubutumwa bwiza bw’Imana mbyishimiye, nta kiguzi mbatse?
8  Ahubwo andi matorero yo narayasahuye, nemera ko ampa ibyo nkeneye kugira ngo mbakorere.
9  Nyamara igihe nari kumwe namwe ngakena, nta n’umwe nabereye umutwaro, kuko abavandimwe baje baturutse i Makedoniya ari bo bampaye ibyo nari nkeneye byose. Koko rero, mu buryo bwose nakomeje kutababera umutwaro, kandi ni ko nzakomeza.
10  Ibyo mbabwira ni ukuri kwa Kristo, kwirata kwanjye mu turere two muri Akaya ntibizahagarara.
11  Kubera iki? Kubera ko ntabakunda se? Imana izi ko mbakunda.
12  Ubu rero, ibyo nkora nzakomeza kubikora, kugira ngo nkureho urwitwazo ku bashaka urwitwazo rwo kugaragara ko bahwanye natwe mu mwanya biratana.
13  Abo bantu ni intumwa z’ibinyoma, ni abakozi bariganya bihindura intumwa za Kristo.
14  Kandi ibyo ntibitangaje, kuko na Satani ubwe ahora yihindura umumarayika w’umucyo.
15  Ku bw’ibyo rero, ntibyaba ari ikintu gitangaje niba abakozi be na bo bakomeza kwihindura abakozi bo gukiranuka. Ariko iherezo ryabo rizahwana n’imirimo yabo.
16  Nongeye kuvuga nti “ntihakagire umuntu utekereza ko ntashyira mu gaciro.” Ariko kandi, niba mu by’ukuri ari uko mubitekereza, munyemere nubwo naba nsa naho ntashyira mu gaciro, kugira ngo nanjye nshobore kubona icyo nirata.
17  Icyo mvuga sinkivuga nkurikije urugero rw’Umwami, ahubwo ndakivuga nk’umuntu udashyira mu gaciro, nkakivuga mfite gukabya kwiyiringira biranga umuntu wirata.
18  Kubera ko hari benshi birata bakurikije iby’umubiri, nanjye nzajya nirata.
19  Ko mwihanganira abantu badashyira mu gaciro mubyishimiye, kandi numva ngo mushyira mu gaciro?
20  Mu by’ukuri, mwihanganira umuntu wese ubagira imbata ze, umuntu wese urya ibyo mufite, umuntu wese usahura ibyo mufite, umuntu wese wishyira hejuru yanyu n’umuntu wese ubakubita mu maso.
21  Ibyo mvuze ni twe bikoza isoni, kuko kuri bamwe bisa naho twagize intege nke mu mwanya turimo. Ariko niba hari undi muntu ugira ubutwari mu kintu runaka, reka mvuge nk’umuntu udashyira mu gaciro, nanjye ngira ubutwari muri icyo kintu.
22  Ni Abaheburayo? Nanjye ndi we. Ni Abisirayeli? Nanjye ndi we. Ni urubyaro rwa Aburahamu? Nanjye ni uko.
23  Ni abakozi ba Kristo? Ndasubiza nk’umusazi. Mbarusha kuba umukozi wa Kristo: mbarusha gukorana umwete imirimo myinshi, mbarusha kuba mu mazu y’imbohe kenshi, mbarusha gukubitwa ibiboko birenze urugero, mbarusha kugarizwa n’urupfu kenshi.
24  Incuro eshanu Abayahudi bankubise inkoni mirongo ine ziburaho imwe,
25  incuro eshatu nakubiswe inkoni, igihe kimwe natewe amabuye, incuro eshatu ubwato bwamenekeyeho, naraye ijoro kandi niriza umunsi ndi imuhengeri.
26  Nabaga ndi mu ngendo kenshi, ndi mu kaga gatewe n’inzuzi, ndi mu kaga gatewe n’abambuzi, ndi mu kaga gatewe n’abo mu bwoko bwanjye, ndi mu kaga gatewe n’abanyamahanga, ndi mu kaga ko mu mugi, ndi mu kaga ko mu butayu, ndi mu kaga ko mu nyanja, ndi mu kaga gatewe n’abavandimwe b’ibinyoma,
27  nkorana umwete kandi nkiyuha akuya. Ni kenshi nararaga ntasinziriye, mfite inzara n’inyota, incuro nyinshi ntagira icyo ndya, nicwa n’imbeho kandi nambaye ubusa.
28  Uretse ibyo byose, hari n’ibindwaniramo uko bwije n’uko bukeye, ni ukuvuga guhangayikira amatorero yose.
29  Ni nde ufite intege nke, ngo nanjye mbe ntafite intege nke? Ni nde usitara ngo bibure kundakaza?
30  Niba ari ngombwa kwirata, nziratana ibintu bifitanye isano n’intege nke zanjye.
31  Imana y’Umwami wacu Yesu, ari na yo Se, ari yo ndetse ikwiriye gusingizwa iteka ryose, izi ko ntabeshya.
32  I Damasiko, guverineri waho wategekeraga umwami Areta yari arinze umugi w’Abanyadamasiko ashaka kumfata,
33  ariko banyuza mu idirishya baciye mu rukuta, bamanura banshyize mu gitebo, mba ndamukize.
8  None rero bavandimwe, turashaka kubamenyesha ibihereranye n’ubuntu butagereranywa bw’Imana amatorero y’i Makedoniya yagiriwe,
2  ko mu gihe bari mu bigeragezo bikomeye kandi bababazwa, ibyishimo byabo byinshi n’ubukene bwabo bukabije byatumye ubutunzi bw’ubuntu bwabo bugwira.
3  Dukurikije ubushobozi bari bafite, ndahamya ko ibyo bakoze byari birenze ubushobozi bwabo,
4  kuko bo ubwabo bakomezaga kudusaba batwinginga cyane ngo tubareke na bo bagire icyo batanga, kandi bagire uruhare muri uwo murimo wo gufasha abera.
5  Ntibakoze ibyo twari twiringiye gusa, ahubwo bo ubwabo barabanje baritanga biha Umwami natwe, nk’uko Imana ishaka.
6  Ibyo byatumye dutera Tito inkunga, kugira ngo nk’uko ari we wari waratangije muri mwe uwo murimo wo gukusanya impano zanyu zivuye ku mutima, abe ari ko nanone awurangiza.
7  Icyakora, nk’uko mukungahaye muri byose, haba mu kwizera, mu bushobozi bwo kuvuga, mu bumenyi, mu mwete wose no mu rukundo tubakunda, abe ari ko nanone mwaguka muri uwo murimo wo gutanga.
8  Ibi simbivuze mbategeka, ahubwo mbivuze nshingiye ku mwete abandi bagaragaje, no kugira ngo mbagerageze ndebe niba urukundo rwanyu ruzira uburyarya.
9  Muzi ubuntu butagereranywa bw’Umwami wacu Yesu Kristo, ko nubwo yari umukire yabaye umukene ku bwanyu, kugira ngo mube abakire binyuze ku bukene bwe.
10  Kuri ibyo ndatanga igitekerezo: gukora uyu murimo bibafitiye akamaro, kubera ko ubu hashize umwaka mutangiye kuwukora, kandi mwanagaragaje ko mushaka kuwukora.
11  None rero, no kuwurangiza muwurangize, kugira ngo nk’uko mwagaragaje ko mushaka kuwukora, abe ari ko nanone muwurangiza mukurikije ibyo mufite.
12  Iyo mbere na mbere ubushake bwo gutanga buhari, birushaho kwakirwa neza hakurikijwe icyo umuntu afite, hadakurikijwe icyo adafite.
13  Sinshaka ko byorohera abandi ngo mwe bibarushye,
14  ahubwo habeho gusaranganya, maze ibibasagutse ubu bizibe icyuho cyabo, kugira ngo na bo ibibasagutse bizazibe icyuho cyanyu, bityo habeho iringaniza.
15  Ni nk’uko byanditswe ngo “ufite byinshi ntiyagize byinshi bikabije, kandi ufite bike ntiyagize bike bikabije.”
16  Nuko rero, Imana ishimwe kuko yashyize mu mutima wa Tito kubagirira umwete nk’uwo,
17  kubera ko yitabiriye rwose inkunga, ariko kubera ko na we ubwe bimushishikaje cyane, yiyemeje kuza iwanyu.
18  Ariko tumwohereje ari kumwe n’umuvandimwe ushimwa mu matorero yose, bitewe n’ibyo akora ku bw’ubutumwa bwiza.
19  Si ibyo gusa kandi, ahubwo ni na we amatorero yashyizeho ngo ajye aduherekeza mu birebana n’izo mpano zivuye ku mutima, tugomba kwitaho ku bw’ikuzo ry’Umwami, bikaba n’ikimenyetso cy’uko dufite umutima ukunze.
20  Muri ubwo buryo, twirinda ko hagira umuntu wabona icyo atugaya mu birebana n’izo mpano tugomba kwitaho zatanganywe ubuntu bwinshi.
21  “Twihatira kuba inyangamugayo mu byo dukora byose, atari imbere ya Yehova gusa, ahubwo n’imbere y’abantu.”
22  Byongeye kandi, tubatumye bari kumwe n’umuvandimwe wacu twagerageje muri byinshi tugasanga afite umwete, ariko ubu noneho afite umwete mwinshi kurushaho bitewe n’icyizere cyinshi abafitiye.
23  Ariko niba hari ikibazo cyose mufite kuri Tito, nababwira ko ari umukozi mugenzi wanjye, ufatanya nanjye guharanira inyungu zanyu; cyangwa niba hari ikibazo mufite kuri abo bavandimwe bacu, nababwira ko ari intumwa z’amatorero bakaba n’ikuzo rya Kristo.
24  Ku bw’ibyo rero, muzabereke ikimenyetso cy’urukundo rwanyu n’ukuntu ibyo twirase tubitewe namwe ari ukuri, kugira ngo amatorero abibone.
9  Naho ku byerekeye umurimo wo gufasha abera, sinari nkwiriye no kubibandikira,
2  kuko nzi ko mubifitiye ubushake, ari na cyo gituma nirata ku Banyamakedoniya mbitewe namwe, ko muri Akaya bamaze umwaka wose biteguye gufasha, kandi umwete wanyu ni wo washishikaje benshi muri bo.
3  Ariko ntumye abavandimwe, kugira ngo muzabe mwiteguye rwose nk’uko nakundaga kubivuga, bityo ibyo twirata kuri iyo ngingo tubitewe namwe, ntibizagaragare ko ari ubusa.
4  Naho ubundi ndamutse nzanye n’Abanyamakedoniya bagasanga mutiteguye, ari twe ari namwe, twese twakorwa n’isoni bitewe n’icyo cyizere tubafitiye.
5  Ku bw’ibyo rero, natekereje ko ari ngombwa gutera abavandimwe inkunga ngo baze iwanyu mbere y’igihe, kandi bategure hakiri kare impano yanyu ivuye ku mutima mwari mwarasezeranyije mbere, kugira ngo muri ubwo buryo ibe iteguye nk’impano ivuye ku mutima koko, atari nk’ikintu mwatswe ku gahato.
6  Ariko ku birebana n’ibyo, ubiba bike na we azasarura bike, kandi ubiba byinshi na we azasarura byinshi.
7  Buri wese akore nk’uko yabyiyemeje mu mutima we, atagononwa cyangwa asa n’ushyizweho agahato, kuko Imana ikunda utanga yishimye.
8  Byongeye kandi, Imana ishobora kubagwiriza ubuntu bwayo bwose butagereranywa, kugira ngo nubwo buri gihe muba mufite ibibahagije muri byose, mushobore no kugira ibikenewe byose ngo mukore umurimo mwiza wose.
9  (Nk’uko byanditswe ngo “yatanze atitangiriye itama kandi yahaye abakene. Gukiranuka kwe guhoraho iteka.”
10  Nuko rero, uha umubibyi imbuto atitangiriye itama agatanga n’umugati wo kurya, azabaha imbuto zo kubiba azitubure, kandi azongera umusaruro wo gukiranuka kwanyu.)
11  Mukungahazwa muri byose kugira ngo mugire ubuntu bw’uburyo bwose butuma Imana ishimwa binyuze kuri twe,
12  kuko gukora uyu murimo bitagamije gusa guha abera ibintu byinshi bakeneye, ahubwo nanone bituma Imana ishimwa cyane.
13  Binyuze kuri gihamya uyu murimo utanga, basingiza Imana bitewe n’uko mugandukira ubutumwa bwiza bwerekeye Kristo, nk’uko mutangariza mu ruhame ko mubugandukira, kandi bitewe n’uko mubaha impano mutitangiriye itama, bo n’abandi bose.
14  Babasabira binginga bifuza cyane kubabona, bitewe n’ubuntu butagereranywa Imana yabagiriye mu buryo buhebuje.
15  Imana ishimwe ku bw’impano yayo itagereranywa.
7  Bityo rero bakundwa, ubwo dufite ayo masezerano, nimucyo twiyezeho umwanda wose w’umubiri n’uwo mu buryo bw’umwuka, kandi dutunganishe ukwera kwacu gutinya Imana.
2  Muduhe umwanya mu mitima yanyu. Nta we twakoshereje, nta we twononnye, nta n’uwo twariye imitsi.
3  Ibyo simbivugiye kubaciraho iteka, kuko nabivuze mbere ko muri mu mitima yacu, kugira ngo mupfane natwe kandi mubaneho natwe.
4  Nshobora kuvugana namwe nshize amanga rwose. Ndirata cyane ku bwanyu. Mfite ihumure ryinshi n’ibyishimo bisaze mu mibabaro yacu yose.
5  Mu by’ukuri, igihe twari tugeze i Makedoniya, imibiri yacu ntiyahaboneye agahenge, ahubwo twakomeje kubabazwa mu buryo bwose: hanze hari intambara, imbere hari ubwoba.
6  Icyakora Imana ihumuriza abashenguwe umutima yaduhumurishije kuhaba kwa Tito.
7  Ariko kuhaba kwe si byo byonyine byaduhumurije, ahubwo nanone twahumurijwe n’ihumure yahumurijwe namwe, kuko yongeye kutuzanira inkuru y’ukuntu mufite icyifuzo gikomeye cyo kwihana, atubwira iby’amarira yanyu n’ishyaka mumfitiye, ku buryo byatumye nongera kwishima cyane kurushaho.
8  Ni yo mpamvu, nubwo urwandiko nabandikiye rwabababaje, ntabyicuza. Kandi nubwo ubwa mbere nabanje kubyicuza, (mbona ko urwo rwandiko rwabababaje nubwo byari iby’akanya gato,)
9  ubu mfite ibyishimo, atari ukubera ko nabababaje, ahubwo ari ukubera ko mwababaye bikabatera kwihana, kuko mwababaye mu buryo buhuje n’uko Imana ishaka, kugira ngo mutagira icyo mutakaza bitewe natwe.
10  Kubabara mu buryo buhuje n’uko Imana ishaka bitera kwihana guhesha agakiza, kandi nta wukwiriye kubyicuza; ariko kubabara mu buryo bw’isi byo bitera urupfu.
11  Dore icyo kubabara kwanyu mu buryo buhuje n’ibyo Imana ishaka byagezeho: byatumye murushaho kugira umwete, yee, byatumye mwivanaho umugayo, byatumye mugira uburakari n’ubwoba, kandi mugira icyifuzo gikomeye cyo kwihana, mugira ishyaka; yee, byatumye mukosora amakosa! Kuri iyo ngingo mwagaragaje mu buryo bwose ko muri indakemwa.
12  Mu by’ukuri, nubwo nabandikiye, sinabigiriye uwakosheje cyangwa uwakosherejwe, ahubwo ni ukugira ngo ishyaka mutugirira rigaragare muri mwe mu maso y’Imana.
13  Ni cyo cyatumye duhumurizwa. Icyakora, uretse ihumure twabonye, twarushijeho kugira ibyishimo byinshi bitewe n’ibyishimo bya Tito, kubera ko umutima we wahumurijwe namwe mwese.
14  Niba naramubaratiye mu buryo ubwo ari bwo bwose, sinakojejwe isoni, ahubwo nk’uko twababwiye ibintu byose tuvugisha ukuri, ni na ko ibyo twirase imbere ya Tito byagaragaye ko ari ukuri.
15  Nanone, urukundo rurangwa n’ubwuzu abafitiye rwarushijeho kwiyongera, kubera ko yibuka ukuntu mwese mwumvira, n’ukuntu mwamwakiriye mutinya kandi muhinda umushyitsi.
16  Nshimishwa n’uko mu buryo bwose ngira ubutwari bwinshi mbitewe namwe.
6  Ubwo dukorana na yo, turabinginga nanone ngo mwe kwemera ubuntu butagereranywa bw’Imana, hanyuma ngo munanirwe kugera ku ntego yabwo,
2  kuko ivuga iti “mu gihe cyo kwemererwamo narakumvise, no ku munsi w’agakiza naragutabaye.” Dore iki ni cyo gihe cyihariye cyo kwemererwamo. Dore uyu ni wo munsi w’agakiza.
3  Mu buryo ubwo ari bwo bwose, ntiduha urwaho ikintu icyo ari cyo cyose cyabera abandi igisitaza, kugira ngo umurimo wacu utabonekaho umugayo.
4  Ahubwo mu buryo bwose, tugaragaza ko dukwiriye kuba abakozi b’Imana twihanganira ibigeragezo byinshi, binyuze mu makuba, mu bihe by’ubukene, mu ngorane,
5  mu gukubitwa, mu gushyirwa mu mazu y’imbohe, mu midugararo, binyuze ku mirimo dukorana umwete, mu kurara tutagohetse, mu bihe byo kutagira icyo turya,
6  binyuze ku kwera, ku bumenyi, ku kwihangana, ku kugwa neza, ku mwuka wera, ku rukundo ruzira uburyarya,
7  binyuze ku magambo y’ukuri, ku mbaraga z’Imana, ku ntwaro zo gukiranuka dutwara mu kuboko kw’iburyo n’ukw’ibumoso,
8  binyuze ku ikuzo no gusuzugurwa, ku kuvugwa nabi no kuvugwa neza. Twitwa abashukanyi nyamara turi abanyakuri,
9  dufatwa nk’abatazwi nyamara tuzwi neza, dufatwa nk’abapfa nyamara dore turiho, dufatwa nk’abahanwa nyamara ntidutangwa ngo twicwe,
10  tumeze nk’abafite agahinda ariko duhora twishimye, tumeze nk’abakene ariko dutuma benshi baba abakire, tumeze nk’abatagira icyo bafite nyamara dutunze ibintu byose.
11  Yemwe mwa Bakorinto mwe, twababwiye tweruye kandi umutima wacu uragutse.
12  Ntimubyigana muri twe, ahubwo mubyigana mu mitima yanyu.
13  Ku bw’ibyo, ndababwira nk’ubwira abana nti “namwe mwaguke”; iyo ni yo ngororano.
14  Ntimukifatanye n’abatizera kuko mudahuje. Gukiranuka n’ubwicamategeko bifitanye sano ki? Cyangwa umucyo n’umwijima bihuriye he?
15  Kandi se, Kristo na Beliyali bahuriye he? Cyangwa uwizera n’utizera bafitanye mugabane ki?
16  Kandi se urusengero rw’Imana rwahuza rute n’ibigirwamana? Turi urusengero rw’Imana nzima, nk’uko Imana yavuze iti “nzatura hagati yabo, ngendere hagati muri bo, kandi nzaba Imana yabo na bo bazaba ubwoko bwanjye.”
17  “‘Nuko rero muve hagati yabo kandi mwitandukanye na bo,’ ni ko Yehova avuga, kandi ‘ntimukongere gukora ku kintu gihumanye’”; “‘nanjye nzabakira.’”
18  “‘Kandi nzababera so, namwe muzambera abahungu n’abakobwa,’ ni ko Yehova Ushoborabyose avuga.”
13  Iyi ni incuro ya gatatu nitegura kuza iwanyu. “Ikintu cyose kigomba kwemezwa n’akanwa k’abagabo babiri cyangwa batatu.”
2  Nabivuze mbere, kandi nubwo ubu ndi kure yanyu, amagambo yanjye muyafate nk’aho ndi kumwe namwe ubwa kabiri. Ndabivuga hakiri kare mburira abakoze ibyaha n’abandi bose, ko nindamuka ngarutse nta we nzababarira,
3  kubera ko mushaka gihamya y’uko Kristo avugira muri jye, kandi Kristo akaba adafite intege nke ku birebana namwe ahubwo afite imbaraga muri mwe.
4  Ni iby’ukuri ko yamanitswe biturutse ku ntege nke, ariko ubu ni muzima biturutse ku mbaraga z’Imana. Nanone ni iby’ukuri ko dufite intege nke nk’uko na we yigeze kugira intege nke, ariko tuzabana na we biturutse ku mbaraga z’Imana zikorera muri mwe.
5  Mukomeze kwisuzuma murebe niba mukiri mu byo kwizera, mukomeze mwigerageze mumenye uko muhagaze. Cyangwa se ntimuzi ko Yesu Kristo yunze ubumwe namwe? Keretse ahari mubaye mutemewe.
6  Niringiye rwose ko muzamenya ko twemewe.
7  Ubu dusenga Imana dusaba ko mutagira ikibi mukora, atari ukugira ngo twe tugaragare ko twemewe, ahubwo ari ukugira ngo mwe mukore ibyiza nubwo twe twagaragara ko tutemewe.
8  Nta kintu dushobora gukora ngo turwanye ukuri, keretse gusa gushyigikira ukuri.
9  Turishima rwose iyo dufite intege nke ariko mwe mukaba mufite imbaraga, kandi icyo dusenga dusaba ni uko mwagororwa.
10  Ni yo mpamvu mbandikiye ibi tutari kumwe, kugira ngo igihe tuzaba turi kumwe bitazaba ngombwa ko mfata imyanzuro itajenjetse mpuje n’ubutware Umwami yampaye, kuko yabumpereye kububaka, atari ukubasenya.
11  Ahasigaye rero bavandimwe, mukomeze kwishima, mukomeze kugororwa, mukomeze guhumurizwa, mutekereze kimwe, mubane amahoro, kandi Imana y’urukundo n’amahoro izabana namwe.
12  Muramukanishe gusomana kwera.
13  Abera bose barabatashya.
14  Ubuntu butagereranywa bw’Umwami Yesu Kristo, n’urukundo rw’Imana hamwe n’umwuka wera musangiye, bibane namwe mwese.
5  Tuzi ko inzu yacu yo ku isi, ni ukuvuga iri hema, nisenyuka tuzagira inzu ituruka ku Mana itarubatswe n’amaboko, inzu ihoraho yo mu ijuru.
2  Muri iyi nzu dutuyemo tuniha rwose, twifuza cyane kuzambara iyatugenewe ituruka mu ijuru,
3  kugira ngo mu by’ukuri nitumara kuyambara, tutazasangwa twambaye ubusa.
4  Koko rero, twebwe abari muri iri hema turaniha turemerewe cyane, ariko icyo twifuza si ukuryiyambura, ahubwo twifuza kwambara irindi kugira ngo igipfa kimirwe bunguri n’ubuzima.
5  Uwaduteguye ku bw’ibyo bintu ni Imana, yo yaduhaye gihamya y’ibigomba kuzaza, ni ukuvuga umwuka wayo.
6  Ku bw’ibyo rero, buri gihe duhora dufite ubutwari bwinshi, kandi tuzi ko mu gihe tugituye mu mubiri tuba tutari kumwe n’Umwami,
7  kuko tugenda tuyobowe no kwizera, tutayobowe n’ibyo tureba.
8  Ariko tugira ubutwari bwinshi kandi tugashimishwa cyane no kutaba mu mubiri tukajya kubana n’Umwami.
9  Ni yo mpamvu nanone twishyiriyeho intego yo kwemerwa na we, twaba turi kumwe na we cyangwa tutari kumwe na we.
10  Twese tugomba kuzerekanwa uko turi imbere y’intebe y’urubanza ya Kristo, kugira ngo buri wese ahabwe ingororano ye ikwiriye ibyo yakoze ari mu mubiri, bihuje n’ibikorwa bye, byaba ibyiza cyangwa ibibi.
11  Ku bw’ibyo rero, kubera ko tuzi icyo gutinya Umwami ari cyo, dukomeza kwemeza abantu, ariko Imana izi neza abo turi bo. Icyakora niringiye ko n’imitimanama yanyu izi neza abo turi bo.
12  Ntiturimo twongera kwiyogeza imbere yanyu twemeza ko dukwiriye, ahubwo turabaha impamvu yo kwirata ku bwacu, kugira ngo mubone icyo musubiza abiratana ibigaragara inyuma, batiratana ibiri mu mutima.
13  Kuko niba twarataye umutwe, twawutaye ku bw’Imana, niba dufite ubwenge, tubufite ku bwanyu.
14  Urukundo Kristo afite ruraduhata, kubera ko uyu ari wo mwanzuro twagezeho: umuntu umwe yapfiriye bose, bityo rero, bose barapfuye,
15  kandi yapfiriye bose kugira ngo abariho badakomeza kubaho ku bwabo, ahubwo babeho ku bw’uwo wabapfiriye kandi akazurwa.
16  Ubwo rero, uhereye ubu nta muntu tuzi mu buryo bw’umubiri. Kandi nubwo twamenye Kristo mu buryo bw’umubiri, ubu rwose ntitukimuzi dutyo.
17  Ku bw’ibyo rero, niba umuntu yunze ubumwe na Kristo, aba ari icyaremwe gishya. Ibya kera byavuyeho, dore ubu hasigaye hariho ibintu bishya.
18  Ariko ibintu byose bituruka ku Mana yo yatumye twiyunga na yo binyuze kuri Kristo, maze ikaduha umurimo wo kwiyunga.
19  Ni ukuvuga ko Imana yiyunze n’isi binyuze kuri Kristo, ntiyakomeza kubabaraho ibyaha byabo, kandi ni twe yashinze ijambo ryo kwiyunga.
20  Ku bw’ibyo rero, turi ba ambasaderi mu cyimbo cya Kristo, mbese ni nk’aho Imana yinginga binyuze kuri twe. Mu cyimbo cya Kristo, turabinginga tuti “nimwiyunge n’Imana.”
21  Umuntu utaramenye icyaha yamugize icyaha ku bwacu, kugira ngo duhinduke gukiranuka kw’Imana binyuze kuri we.
1  Jyewe Pawulo intumwa ya Kristo Yesu nk’uko Imana yabishatse, hamwe n’umuvandimwe wacu Timoteyo, ndabandikiye mwebwe abo mu itorero ry’Imana riri i Korinto, hamwe n’abera bose bari muri Akaya hose:
2  Ubuntu butagereranywa, n’amahoro biva ku Mana Data n’Umwami Yesu Kristo bibane namwe.
3  Hasingizwe Imana y’Umwami wacu Yesu Kristo, ari na yo Se, Data w’imbabazi nyinshi, akaba n’Imana nyir’ihumure ryose,
4  iduhumuriza mu makuba yacu yose, kugira ngo dushobore guhumuriza abari mu makuba y’uburyo bwose, binyuze ku ihumure Imana iduhumurisha natwe.
5  Nk’uko imibabaro tubabazwa ku bwa Kristo ari myinshi, ni na ko ihumure duhabwa binyuze kuri Kristo na ryo ari ryinshi.
6  Ubu rero, iyo turi mu makuba, aba ari ukugira ngo muhumurizwe kandi muzahabwe agakiza, cyangwa iyo duhumurizwa, aba ari ukugira ngo namwe muhumurizwe, mushobore kwihanganira imibabaro nk’iyo natwe tubabazwa.
7  Nguko uko ibyiringiro dufite ku birebana namwe bitajegajega, kuko tuzi ko uko dusangira imibabaro ari na ko tuzasangira ihumure.
8  Bavandimwe, ntitwifuza ko muyoberwa amakuba twahuye na yo mu ntara ya Aziya, ukuntu twahuye n’ibigeragezo bikaze birenze imbaraga zacu, ku buryo ndetse tutari twizeye ko twari kurokora ubuzima bwacu.
9  Mu by’ukuri, muri twe twumvaga ari nk’aho twari twakatiwe urwo gupfa. Ibyo byabereyeho kugira ngo tutiyiringira, ahubwo twiringire Imana izura abapfuye.
10  Yadukijije ikintu gikomeye cyane, ni ukuvuga urupfu, kandi izongera idukize; ni na yo twiringiye ko izakomeza kudukiza.
11  Namwe mushobora kudufasha musenga mwinginga mudusabira, kugira ngo benshi bashimire Imana ku bwacu kubera ibyo iduha mu buryo burangwa n’ineza, bitewe n’abantu benshi basenga badusabira.
12  Icyo twirata n’umutimanama wacu ukaba ugihamya ni iki: ni uko imyifatire twagize mu isi, ariko cyane cyane uko twitwaye muri mwe, twaranzwe no kwera no kutaryarya guturuka ku Mana, tutishingikirije ku bwenge bw’abantu, ahubwo twishingikirije ku buntu butagereranywa bw’Imana.
13  Mu by’ukuri, nta bindi bintu tubandikira uretse ibyo muzi neza kandi mwemera, kandi niringiye ko muzakomeza kubyemera kugeza ku iherezo,
14  nk’uko mu rugero runaka mwemeye ko turi impamvu ituma mwirata, nk’uko namwe muzatubera impamvu yo kwirata ku munsi w’Umwami wacu Yesu.
15  Bityo rero, kubera icyo cyizere nari mfite, nagambiriye mbere kuza iwanyu kugira ngo mwongere mubone uburyo bwo kwishima,
16  maze nimara kuruhukira iwanyu njye i Makedoniya, kandi ningaruka iwanyu mvuye i Makedoniya mumperekeze ho gato njye i Yudaya.
17  None se igihe nari mfite uwo mugambi, nigeze ngaragaza ko ntafatana ibintu uburemere? Cyangwa se ibyo ngambirira mbigambirira nkurikije kamere, kugira ngo mbe navuga nti “yee, yee,” hanyuma nti “oya, oya”?
18  Ariko nk’uko Imana yiringirwa, amagambo twababwiye ntabwo ari Yego hanyuma ngo yongere abe Oya,
19  kuko Umwana w’Imana, ari we Kristo Yesu wabwirijwe muri mwe binyuze kuri twe, ni ukuvuga binyuze kuri jye na Silivani na Timoteyo, atabaye Yego hanyuma ngo yongere abe Oya, ahubwo ku bihereranye na we, Yego yakomeje kuba Yego.
20  Uko amasezerano y’Imana yaba menshi kose, yabaye Yego binyuze kuri we. Bityo, natwe tubwira Imana binyuze kuri we tuti “Amen,” kugira ngo tuyiheshe ikuzo.
21  Ariko Imana ni yo ihamya ko ari mwe ari natwe, twese turi aba Kristo, kandi ni na yo yadusutseho umwuka.
22  Nanone yadushyizeho ikimenyetso cyayo, kandi mu mitima yacu yaduhaye gihamya y’ibigomba kuzaza, ni ukuvuga umwuka wayo.
23  Ubu ntanze Imana ho umugabo uzashinja ubugingo bwanjye, ko icyatumye kugeza ubu ntaza i Korinto ari uko ntashakaga ko murushaho kubabara.
24  Ibyo ntibishaka kuvuga ko dutegeka ukwizera kwanyu, ahubwo turi abakozi bakorana namwe kugira ngo mugire ibyishimo, kuko ukwizera kwanyu ari ko mushikamyemo.
2  Icyo niyemeje ni iki: sinzagaruka iwanyu mfite umubabaro.
2  None se ndamutse mbateye umubabaro kandi ari mwe muntera kugira ibyishimo, ni nde wundi wazantera kugira ibyishimo?
3  Ni cyo cyatumye mbandikira ibyo, kugira ngo ninza iwanyu ntazagira umubabaro bitewe n’abari bakwiriye kuntera kugira ibyishimo, kuko mwese mbafitiye icyizere ko ibyishimo mfite ari byo namwe mwese mufite.
4  Nabandikiye ndi mu makuba menshi, mfite n’ishavu mu mutima kandi ndira amarira menshi, ntagamije kubatera umubabaro, ahubwo ari ukugira ngo mumenye urukundo rwinshi mbafitiye.
5  Niba hari uwatumye habaho umubabaro, si jye yawuteye ahubwo ni mwe mwese yawuteye mu rugero runaka. Icyakora sinshaka gukoresha amagambo akarishye cyane.
6  Uko uwo muntu yacyashywe na benshi muri mwe birahagije,
7  ku buryo ubu noneho mwagombye kuba mwiteguye kumubabarira no kumuhumuriza, kugira ngo mu rugero runaka, uwo muntu aticwa n’agahinda gakabije afite.
8  Ku bw’ibyo rero, ndabinginga ngo mumugaragarize urukundo.
9  Nanone iki ni cyo gitumye mbandikira: ni ukugira ngo mbone ikimenyetso kibaturukaho, menye niba mwumvira muri byose.
10  Iyo mugize uwo mubabarira ku kintu icyo ari cyo cyose, nanjye mba mubabariye. Mu by’ukuri, ku rwanjye ruhande, uwo naba narababariye, niba hari uwo nababariye ku kintu icyo ari cyo cyose, ni mwe nabigiriye imbere ya Kristo,
11  kugira ngo Satani atabona icyo adufatiraho, kuko tutayobewe amayeri ye.
12  Igihe nari ngeze i Tirowa ngiye gutangaza ubutumwa bwiza bwerekeye Kristo, maze nkugururirwa irembo rigana mu murimo w’Umwami,
13  sinagize ihumure mu mutima wanjye, kubera ko ntabonye umuvandimwe wanjye Tito, ahubwo nabasezeyeho nkomeza nerekeza i Makedoniya.
14  Ariko Imana ishimwe, yo ihora ituyobora mu mwiyereko wo kunesha turi kumwe na Kristo, kandi igatuma impumuro y’ubumenyi ku byerekeye Imana itama ahantu hose binyuze kuri twe!
15  Ku Mana turi impumuro nziza ya Kristo ku bakizwa no ku barimbuka.
16  Ku barimbuka, turi impumuro ituruka ku rupfu ikazana urupfu, naho ku bakizwa tukaba impumuro ituruka ku buzima igatanga ubuzima. Kandi se ni nde wujuje ibisabwa kugira ngo atangaze ibyo bintu?
17  Ni twe, kuko tudacuruza ijambo ry’Imana nk’uko benshi bagira, ahubwo tuvugana umutima utaryarya nk’abatumwe n’Imana, turi imbere yayo kandi turi kumwe na Kristo.
3  Ese twongere dutangire kwiyogeza twemeza ko dukwiriye? Cyangwa se wenda kimwe n’abantu bamwe na bamwe, dukeneye kubazanira inzandiko zemeza ko dukwiriye, cyangwa se tukazihabwa namwe?
2  Mwe ubwanyu muri urwandiko rwacu rwanditswe ku mitima yacu, ruzwi kandi rusomwa n’abantu bose.
3  Mwagaragaye ko muri urwandiko rwa Kristo rwanditswe natwe binyuze ku murimo wacu, rutandikishijwe wino ahubwo rwandikishijwe umwuka w’Imana nzima, rutanditswe ku bisate by’amabuye nyamabuye, ahubwo rwanditswe ku bisate by’inyama, ni ukuvuga ku mitima.
4  Nuko rero, dufite icyo cyizere imbere y’Imana binyuze kuri Kristo.
5  Si uko twe ubwacu twujuje ibisabwa ku buryo twakwibwira ko hari ikintu icyo ari cyo cyose cyaturutse kuri twe, ahubwo kuba twujuje ibisabwa bituruka ku Mana.
6  Ni yo yatumye twuzuza ibisabwa kugira ngo tube abakozi b’isezerano rishya ridashingiye ku mategeko yanditswe, ahubwo rishingiye ku mwuka, kuko amategeko yanditswe yicisha, ariko umwuka ugahesha ubuzima.
7  Byongeye kandi se, niba amategeko atera urupfu yari yanditswe mu nyuguti zikebye ku mabuye yaraje afite ikuzo, ku buryo Abisirayeli batashoboraga kwitegereza mu maso ha Mose bitewe n’ikuzo rirabagirana ryo mu maso he, iryo kuzo rikaba ryaragombaga gushira,
8  kuki umwuka utatangwa mu ikuzo ryinshi kurushaho?
9  Niba amategeko atera gucirwaho iteka yari afite ikuzo, gukiranuka byo bigomba kugira ikuzo ryinshi kurushaho.
10  Koko rero, n’icyigeze guhabwa ikuzo cyararyambuwe bitewe n’ikuzo rikiruta.
11  Niba icyagombaga kuzakurwaho cyaraje gifite ikuzo, ikigumaho cyo kigomba kugira ikuzo ryinshi kurushaho.
12  Ku bw’ibyo rero, kubera ko dufite ibyo byiringiro, tuvuga dushize amanga rwose,
13  kandi ntidukora nk’ibyo Mose yakoraga igihe yashyiraga igitwikirizo mu maso he kugira ngo Abisirayeli batitegereza iherezo ry’icyagombaga gukurwaho.
14  Ahubwo ubushobozi bwabo bwo kwiyumvisha ibintu bwaragimbye. Kugeza n’uyu munsi, cya gitwikirizo kigumaho iyo isezerano rya kera risomwa, kubera ko gikurwaho binyuze kuri Kristo.
15  Koko rero, kugeza n’uyu munsi iyo ibyanditswe na Mose bisomwa, icyo gitwikirizo kiba kiri ku mitima yabo.
16  Ariko iyo umuntu ahindukiriye Yehova, icyo gitwikirizo gikurwaho.
17  Yehova ni Umwuka, kandi aho umwuka wa Yehova uri, haba hari umudendezo.
18  Iyo twese turabagiranisha ikuzo rya Yehova nk’indorerwamo, dufite mu maso hadatwikiriye, duhindurirwa gusa na we, tugahabwa ikuzo rigenda rirushaho kuba ryiza, bityo tukamera nk’uko Yehova ubwe, ari we Mwuka, aduhindura.
12  Ni ngombwa ko nirata. Nubwo nta cyo bimaze, reka ngire icyo mvuga ku bintu nabonye mu iyerekwa n’ibyo nahishuriwe n’Umwami.
2  Nzi umuntu wunze ubumwe na Kristo, niba yari mu mubiri simbizi, cyangwa niba atari mu mubiri na byo simbizi, Imana ni yo ibizi; uwo muntu yafashwe mu buryo butunguranye ajyanwa mu ijuru rya gatatu ameze atyo, ubu hashize imyaka cumi n’ine.
3  Ni koko, uwo muntu ndamuzi, niba yari mu mubiri cyangwa atari mu mubiri byo simbizi, Imana ni yo ibizi.
4  Nzi ko uwo muntu yajyanywe muri paradizo, maze akumva amagambo adakwiriye kuvugwa, ayo umuntu atemerewe kuvuga.
5  Nzirata ku bw’uwo muntu, ariko sinzirata ku bwanjye, keretse gusa ko nzirata intege nke zanjye.
6  Ndamutse nshatse kwirata, sinaba mbaye umuntu udashyira mu gaciro, kuko naba mvuga ukuri. Ariko ndabyirinda, kugira ngo hatagira umuntu unshima birenze uko ambona cyangwa ibyo anyumvana,
7  abitewe gusa n’uko nahishuriwe ibintu byinshi. Ku bw’ibyo rero, kugira ngo ntumva ko nashyizwe mu rwego ruhanitse cyane, nahawe ihwa ryo mu mubiri, ari ryo mumarayika wa Satani, kugira ngo akomeze kunkubita, ngo ntishyira mu rwego ruhanitse cyane.
8  Kuri iyo ngingo ninginze Umwami incuro eshatu zose nsaba ko rimvamo,
9  nyamara mu by’ukuri yarambwiye ati “ubuntu bwanjye butagereranywa buraguhagije, kuko imbaraga zanjye zirimo zuzurira mu ntege nke.” Ku bw’ibyo rero, nzishimira rwose kwirata intege nke zanjye kugira ngo imbaraga za Kristo zikomeze kuntwikira zimeze nk’ihema.
10  Ku bw’ibyo, nishimira intege nke, gutukwa, kuba mu bihe by’ubukene, gutotezwa no guhura n’ingorane ku bwa Kristo. Kuko iyo mfite intege nke ari bwo ngira imbaraga.
11  Nabaye umuntu udashyira mu gaciro. Ni mwe mwabinteye, kuko mwagombye kuba mwaragaragaje ko nkwiriye. Nta kintu na kimwe nigeze ngaragaramo ko ndi hasi y’izo ntumwa zanyu z’akataraboneka, nubwo nta cyo ndi cyo.
12  Koko rero, muri mwe hakorewe ibimenyetso bigaragaza ko ndi intumwa, binyuze ku kwihangana kose n’ibimenyetso n’ibitangaza n’imirimo ikomeye.
13  Ikintu kimwe andi matorero yabarushije, ni uko mwebwe ntigeze mbabera umutwaro. Rwose mumbabarire iryo kosa mubikuye ku mutima.
14  Dore iyi ni incuro ya gatatu nitegura kuza iwanyu, nyamara kandi sinzababera umutwaro. Sinshaka ibyo mutunze, ahubwo ni mwe nshaka, kuko abana atari bo bagomba kuzigamira ababyeyi, ahubwo ababyeyi ni bo bakwiriye kuzigamira abana babo.
15  Ku rwanjye ruhande, nakwemera rwose gutanga ibyo mfite byose no kwitanga jyewe wese ku bw’ubugingo bwanyu. Mbese niba mbakunda cyane, birakwiriye ko nkundwa buke?
16  Ariko uko biri kose, sinigeze mbabera umutwaro. Nyamara muvuga ko nabaye “umunyamayeri” kandi ko nabafatishije “uburyarya.”
17  Mbese hari ubwo nabariye imitsi binyuze ku muntu uwo ari we wese mu bo nabatumyeho?
18  Nateye Tito inkunga yo kuza iwanyu kandi mwohereza ari kumwe n’umuvandimwe. Hari ubwo Tito yigeze abarya imitsi? Ese ntitwari twunze ubumwe mu bitekerezo? Ntitwitwaraga kimwe?
19  Mbese mumaze iki gihe cyose mutekereza ko twabireguragaho? Turavugira imbere y’Imana twunze ubumwe na Kristo. Ariko rero bakundwa, ibintu byose tubikora tugamije kubatera inkunga.
20  Ndatinya ko ninza nzasanga mutameze nk’uko nabyifuzaga kandi nanjye nkababera uko mutabyifuzaga, ahubwo mu buryo runaka ngasanga hariho ubushyamirane, ishyari, uburakari, amakimbirane, gusebanya, kuvugira mu byongorerano, kwiyemera n’akaduruvayo.
21  Wenda ninongera kuza, Imana yanjye izancisha bugufi muri mwe, kandi wenda nzaririra benshi bakoze ibyaha kera, ariko bakaba batarihannye ngo bave mu bikorwa byabo by’umwanda n’ubusambanyi no kwiyandarika.
