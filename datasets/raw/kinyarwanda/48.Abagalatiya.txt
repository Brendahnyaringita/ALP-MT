4  Ariko ndababwira ko iyo umuragwa akiri umwana nta ho aba atandukaniye n’umugaragu, nubwo aba ari umutware w’ibintu byose.
2  Ahubwo aba ari mu maboko y’abashinzwe kumurinda n’ibisonga, kugeza igihe se yagennye.
3  Natwe ni uko. Igihe twari abana, twari mu bubata bw’ibintu by’ibanze by’isi.
4  Ariko igihe cyagenwe kigeze, Imana yohereje Umwana wayo wabyawe n’umugore kandi atwarwa n’amategeko
5  kugira ngo acungure abatwarwa na yo, bityo natwe tubone uko twemerwa ko turi abana.
6  Ubu noneho kubera ko muri abana, Imana yohereje umwuka w’Umwana wayo mu mitima yacu, kandi uwo mwuka urangurura ugira uti “Abba, Data!”
7  Ubwo rero ntukiri umugaragu, ahubwo uri umwana, kandi niba uri umwana, uri n’umuragwa ubihawe n’Imana.
8  Icyakora, igihe mwari mutaramenya Imana mwari imbata z’ibitari imana nyamana.
9  Ariko se ubwo mwamenye Imana, cyane cyane ubwo mwamenywe na yo, bishoboka bite ko mwakongera gusubira inyuma mu bintu by’ibanze bidafashije kandi bitagira intege, mugashaka kongera kuba imbata zabyo?
10  Muziririza mubyitondeye iminsi n’amezi n’ibihe n’imyaka.
11  Ndatinya ko ahari ibyo nabakoreye byose naba nararuhiye ubusa.
12  Bavandimwe, ndabinginga ngo mumere nkanjye, kuko nanjye nahoze meze nk’uko namwe mumeze. Nta kibi mwankoreye.
13  Ariko muzi ko uburwayi bwanjye ari bwo bwatumye mbona uburyo bwo kubabwiriza ubutumwa bwiza ku ncuro ya mbere.
14  Icyababeraga ikigeragezo cyo mu mubiri wanjye ntimwagisuzuguraga cyangwa ngo kibatere ishozi mucire, ahubwo mwanyakiriye nk’umumarayika w’Imana, nka Kristo Yesu.
15  None se bya byishimo mwari mufite byagiye he? Ndahamya ko iyo bibashobokera muba mwaranogoye amaso yanyu mukayampa.
16  Ubu se mpindutse umwanzi wanyu kuko mbabwiza ukuri?
17  Babashakana umwete batabashakira ibyiza, ahubwo baba bifuza kubancaho kugira ngo mubashakane umwete.
18  Nyamara kandi, ibyiza ni uko ubashakana umwete yajya buri gihe abashaka agamije ibyiza, atari igihe ndi kumwe namwe gusa,
19  bana banjye bato, abo nongeye kugirira ibise kugeza ubwo Kristo azaremwa muri mwe.
20  Ariko icyampa nkaba ndi kumwe namwe nonaha tukavugana mpinduye imvugo, kuko ibyanyu binteye gushoberwa.
21  Cyo ngaho nimumbwire mwebwe abashaka kuyoborwa n’amategeko: mbese ntimwumva icyo Amategeko avuga?
22  Urugero, ibyanditswe bivuga ko Aburahamu yari afite abahungu babiri, umwe akaba yaramubyaye ku muja, undi amubyara ku mugore ufite umudendezo.
23  Ariko umuhungu yabyaye ku muja yavutse mu buryo bw’umubiri, naho uwo yabyaye ku mugore ufite umudendezo avuka ku bw’isezerano.
24  Ibyo bintu bifite ikindi bigereranya, kuko abo bagore bagereranya amasezerano abiri, rimwe rikaba ari iryo ku musozi wa Sinayi ribyara abana bavukira mu bubata, ari na ryo rigereranywa na Hagari.
25  Hagari uwo ni we Sinayi, umusozi wo muri Arabiya, kandi agereranya Yerusalemu y’ubu kuko iri mu bubata, yo n’abana bayo.
26  Ariko Yerusalemu yo hejuru yo, ifite umudendezo kandi ni yo mama.
27  Kuko byanditswe ngo “ishime wa mugore we w’ingumba itabyara, tera hejuru urangurure ijwi ry’ibyishimo wowe mugore utarigeze ubabazwa n’igise, kuko abana b’umugore w’intabwa ari benshi kurusha abana b’umugore ufite umugabo.”
28  None rero bavandimwe, twebwe turi abana b’isezerano nk’uko Isaka yari ameze.
29  Ariko kimwe n’uko icyo gihe uwavutse mu buryo bw’umubiri yatangiye gutoteza uwavutse mu buryo bw’umwuka, n’ubu ni ko biri.
30  None se ni iki Ibyanditswe bivuga? Biravuga biti “irukana umuja n’umuhungu we, kuko umuhungu w’umuja atazaraganwa n’umuhungu w’umugore ufite umudendezo.”
31  Nuko rero bavandimwe, twe ntituri abana b’umuja, ahubwo turi abana b’umugore ufite umudendezo.
6  Bavandimwe, niyo umuntu yatandukira, na mbere y’uko abimenya, mwebwe abakuze mu buryo bw’umwuka mugerageze kugorora uwo muntu mu mwuka w’ubugwaneza, ari na ko buri wese muri mwe yirinda kugira ngo na we adashukwa.
2  Nimukomeze kwakirana ibibaremerera, bityo musohoze amategeko ya Kristo.
3  Umuntu natekereza ko hari icyo ari cyo kandi ari nta cyo ari cyo, aba yishuka.
4  Ahubwo buri wese agaragaze agaciro k’imirimo ye, ni bwo azabona impamvu yo kwishima ku bwe wenyine, atigereranyije n’undi muntu.
5  Kuko buri muntu wese aziyikorerera uwe mutwaro.
6  Byongeye kandi, umuntu wese wigishwa ijambo ajye asangira ibyiza byose n’umwigisha.
7  Ntimwishuke: iby’Imana ntibikerenswa, kuko ibyo umuntu abiba ari na byo azasarura.
8  Ubibira umubiri, muri uwo mubiri we azasaruramo kubora, ariko ubibira umwuka, muri uwo mwuka azasaruramo ubuzima bw’iteka.
9  Bityo rero, ntitukareke gukora ibyiza, kuko mu gihe gikwiriye tuzasarura nitutarambirwa.
10  Koko rero, igihe cyose dufite uburyo bwo gukora ibyiza, nimucyo tujye tubikorera bose, ariko cyane cyane abo duhuje ukwizera.
11  Mwirebere ukuntu mbandikiye mu nyuguti nini n’ukuboko kwanjye.
12  Abantu bose bashaka kwigaragaza neza imbere y’abantu ni bo babahatira gukebwa, kugira ngo badatotezwa bazira igiti cy’umubabaro cya Kristo Yesu.
13  Abakebwa na bo ntibakurikiza amategeko, ahubwo baba bashaka ko mukebwa kugira ngo babone uko birata ku bw’imibiri yanyu.
14  Ntibikabeho ko nirata, keretse gusa nirase igiti cy’umubabaro cy’Umwami wacu Yesu Kristo. Kubera we, mbona ko isi yamanitswe, kandi isi na yo ikabona ko namanitswe.
15  Gukebwa cyangwa kudakebwa nta cyo bimaze, ahubwo kuba icyaremwe gishya ni byo bifite akamaro.
16  Abazajya bagendera kuri gahunda bose bakurikiza iyo myifatire, amahoro n’imbabazi bibe kuri bo, ndetse no kuri Isirayeli y’Imana.
17  Ku bw’ibyo rero, ntihakagire umuntu n’umwe umbuza uburyo, kubera ko ku mubiri wanjye mfiteho ibimenyetso by’inkovu z’ubushye, ibimenyetso bigaragaza ko ndi imbata ya Yesu.
18  Bavandimwe, ubuntu butagereranywa bw’Umwami wacu Yesu Kristo bubane n’umwuka mugaragaza. Amen.
5  Kristo yatuvanye mu bubata kugira ngo tugire umudendezo nk’uwo. Nuko rero, muhagarare mushikamye, kandi ntimukongere kwishyira mu bubata.
2  Dore jyewe Pawulo ndababwira ko nimukebwa, Kristo nta cyo azaba akibamariye.
3  Ikindi kandi, ndongera guhamiriza umuntu wese ukebwa, ko aba agomba no gukurikiza Amategeko yose uko yakabaye.
4  Mwa bantu mwe mushaka kubarwaho gukiranuka mubiheshejwe n’amategeko, mwitandukanyije na Kristo, mugwa kure y’ubuntu bwe butagereranywa.
5  Ariko twebwe abayoborwa n’umwuka, dutegerezanyije amatsiko uko gukiranuka twiringiye kuzabona tubiheshejwe no kwizera.
6  Ku birebana na Kristo Yesu, ari ugukebwa cyangwa kudakebwa byose nta gaciro bifite. Ahubwo kwizera gukorera mu rukundo ni ko gufite agaciro.
7  Ko mwirukaga neza, ni nde wababujije gukomeza kumvira ukuri?
8  Uko koshywa ntikwaturutse ku yabahamagaye.
9  Agasemburo gake gatubura irobe ryose.
10  Mwebwe abunze ubumwe n’Umwami, nizeye ko mutazatekereza ibindi. Ariko uwo muntu uza kubadurumbanya, uwo yaba ari we wese, azagibwaho n’urubanza rwe.
11  Naho ku birebana nanjye bavandimwe, niba nkibwiriza ibyo gukebwa, naba ngitoterezwa iki kandi? Bibaye ari uko bimeze, icyo gisitaza, ari cyo giti cy’umubabaro, nticyaba kikiriho.
12  Abo bantu bashaka kubadurumbanya barakishahura!
13  Ni koko bavandimwe, mwahamagariwe umudendezo; icyakora uwo mudendezo ntimukawukoreshe muha urwaho umubiri. Ahubwo mukorerane mu rukundo mumeze nk’imbata,
14  kuko Amategeko yose asohorezwa muri iri jambo rimwe ngo “ujye ukunda mugenzi wawe nk’uko wikunda.”
15  Ariko rero niba mukomeza kuryana no guconshomerana, mwirinde mutamarana.
16  Ariko reka mbabwire: mukomeze kuyoborwa n’umwuka, ni bwo mutazakora ibyo umubiri urarikira.
17  Ibyo umubiri urarikira birwanya umwuka, n’umwuka ukarwanya umubiri, ibyo byombi bikaba bihabanye, ku buryo ibyo mwifuza gukora atari byo mukora.
18  Byongeye kandi, niba muyoborwa n’umwuka, ubwo ntimukiyoborwa n’amategeko.
19  Dore imirimo ya kamere iragaragara ni iyi: gusambana, ibikorwa by’umwanda, kwiyandarika,
20  gusenga ibigirwamana, ubupfumu, inzangano, gushyamirana, ishyari, kuzabiranywa n’uburakari, amakimbirane, amacakubiri, kwiremamo udutsiko tw’amadini,
21  kwifuza, kunywera gusinda, kurara inkera n’ibindi nk’ibyo. Ku birebana n’ibyo, ndababurira hakiri kare nk’uko nigeze kubaburira, ko abakora ibyo batazaragwa ubwami bw’Imana.
22  Ku rundi ruhande, imbuto z’umwuka ni urukundo, ibyishimo, amahoro, kwihangana, kugwa neza, kugira neza, kwizera,
23  kwitonda no kumenya kwifata. Ibintu nk’ibyo nta mategeko abihanira.
24  Ikindi kandi, aba Kristo Yesu bamanitse umubiri wabo ku giti, hamwe n’iruba ryawo n’irari ryawo.
25  Niba tubeshwaho n’umwuka, nimucyo dukomeze kugenda tutica gahunda, tuyobowe na wo.
26  Ntitukishyire imbere tuzana umwuka wo kurushanwa, tugirirana ishyari.
1  Jyewe Pawulo, intumwa itarashyizweho n’abantu cyangwa binyuze ku muntu uwo ari we wese, ahubwo yashyizweho na Yesu Kristo n’Imana Data yamuzuye mu bapfuye,
2  jye n’abavandimwe bose turi kumwe, ndabandikiye mwebwe abo mu matorero y’i Galatiya:
3  Ubuntu butagereranywa, n’amahoro biva ku Mana Data n’Umwami Yesu Kristo bibane namwe.
4  Yitangiye ibyaha byacu kugira ngo adukize iyi si mbi nk’uko Imana yacu, ari yo Data, yabishatse.
5  Nihabwe icyubahiro iteka ryose. Amen.
6  Ntangazwa n’ukuntu mu gihe gito murimo mutandukanywa n’uwabahamagariye ubuntu bwa Kristo butagereranywa, mugatangira kumva ubutumwa bwiza bw’ubundi buryo.
7  Nyamara ubwo si ubutumwa bwiza, ahubwo hari abantu bamwe babadurumbanya bashaka kugoreka ubutumwa bwiza bwerekeye Kristo.
8  Ariko nihagira ubabwira ubutumwa bwiza bunyuranye n’ubwo twababwirije, kabone niyo yaba umwe muri twe cyangwa umumarayika uvuye mu ijuru, navumwe.
9  Nk’uko twabivuze, nongere mbisubiremo: uwo ari we wese ubabwira ubutumwa bwiza bunyuranye n’ubwo mwemeye, navumwe.
10  Ese noneho nshaka kwemerwa n’abantu cyangwa kwemerwa n’Imana? Cyangwa se nshaka gushimisha abantu? Iyo mba ngishimisha abantu, simba ndi umugaragu wa Kristo.
11  Bavandimwe, ndabamenyesha ko ubutumwa bwiza nababwirije butaturutse ku bantu,
12  kuko ntabuhawe n’umuntu cyangwa ngo mbwigishwe, ahubwo nabuhishuriwe na Yesu Kristo.
13  Mwumvise iby’imyifatire nahoranye nkiri mu idini rya kiyahudi, uko nakabyaga gutoteza itorero ry’Imana nkaririmbura,
14  n’ukuntu narushaga abenshi b’urungano rwanjye bo mu bwoko bwanjye kugira amajyambere mu idini rya kiyahudi, kuko nabarushaga bose kurwanira ishyaka imigenzo ya ba data.
15  Ariko Imana yatumye mvuka, ikampamagara ku bw’ubuntu bwayo butagereranywa, ibonye ko ari byiza
16  guhishura Umwana wayo binyuze kuri jye, kugira ngo mbwire abanyamahanga ubutumwa bwiza bumwerekeyeho, sinabanje kugisha inama abafite umubiri n’amaraso.
17  Nta n’ubwo nagiye i Yerusalemu ku bambanjirije kuba intumwa, ahubwo nagiye muri Arabiya, hanyuma nongera kugaruka i Damasiko.
18  Nuko imyaka itatu ishize, njya i Yerusalemu gusura Kefa tumarana iminsi cumi n’itanu.
19  Ariko mu ntumwa nta wundi nabonye, keretse Yakobo uva inda imwe n’Umwami wacu.
20  Naho ku birebana n’ibi mbandikira, dore Imana irareba, simbeshya.
21  Nyuma yaho nagiye mu turere tw’i Siriya n’i Kilikiya.
22  Ariko abo mu matorero y’i Yudaya bari bunze ubumwe na Kristo ntibari bazi uko nsa;
23  bumvaga gusa bavuga bati “wa muntu wajyaga adutoteza ubu arabwiriza ubutumwa bwiza bwerekeye idini yahoze arimbura.”
24  Nuko basingiza Imana bitewe nanjye.
2  Hashize imyaka cumi n’ine, nongeye kujya i Yerusalemu ndi kumwe na Barinaba, kandi tujyana na Tito.
2  Icyakora, nagiyeyo bitewe n’ibyo nahishuriwe. Nuko nsobanurira ab’ingenzi iby’ubutumwa bwiza mbwiriza abanyamahanga, ariko mbibabwira twiherereye, kuko natinyaga ko ahari naba nirukira ubusa cyangwa ngo mbe narirukiye ubusa.
3  Nyamara nubwo Tito twari kumwe yari Umugiriki, nta wamuhatiye gukebwa.
4  Ariko kubera ko hari abavandimwe b’ibinyoma baduseseyemo rwihishwa, baje kudutata kugira ngo batuvutse umudendezo dufite muri Kristo Yesu, maze ngo babone uko batugira imbata zabo burundu,
5  abo ntitwabumviye ngo tubagandukire, oya rwose, habe n’isaha imwe, kugira ngo ukuri k’ubutumwa bwiza kugume muri mwe.
6  Naho ba bandi babonwaga ko ari ab’ingenzi, icyo baba barahoze bari cyo cyose, ibyo kuri jye nta cyo bihindura, kuko Imana itareba isura y’umuntu. Mu by’ukuri abo bantu nta kintu gishyashya bambwiye.
7  Ahubwo bamaze kubona ko nahawe ubutumwa bwiza ngo njye kububwiriza mu batakebwe, nk’uko Petero yabuhawe ngo ajye kububwiriza abakebwe,...
8  kuko Uwahaye Petero ubushobozi bwo kuba intumwa ku bakebwe, ari na we wampaye ubushobozi bwo kuba intumwa ku banyamahanga.
9  Koko rero, Yakobo na Kefa na Yohana, ari na bo babonwaga ko ari inkingi, bamaze kumenya ubuntu butagereranywa nahawe, baradushyigikiye jye na Barinaba, babigaragaza badukora mu ntoki, ngo tujye mu banyamahanga na bo bajye mu bakebwe.
10  Gusa twagombaga kujya tuzirikana abakene. Kandi ibyo nanjye nari nsanzwe nihatira kubikora.
11  Icyakora, igihe Kefa yazaga muri Antiyokiya, namurwanyije duhanganye kubera ko yabonetseho umugayo.
12  Mbere y’uko abantu baturutse kwa Yakobo baza, yasangiraga n’abanyamahanga. Ariko abo bantu bamaze kuza, yariyufuye yitandukanya na bo bitewe n’uko yatinye abakebwe.
13  Abandi Bayahudi na bo bifatanyije na we muri ubwo buryarya, ku buryo na Barinaba yayobejwe akifatanya na bo mu buryarya bwabo.
14  Ariko mbonye ko batagendaga mu nzira igororotse ihuje n’ukuri k’ubutumwa bwiza, mbwirira Kefa imbere ya bose nti “niba wowe wifata nk’abanyamahanga kandi uri Umuyahudi, ntiwifate nk’Abayahudi, kuki wahatira abanyamahanga gukurikiza imigenzo y’Abayahudi?”
15  Twebwe turi Abayahudi kavukire, ntituri abanyabyaha bo mu banyamahanga.
16  Nyamara tuzi ko umuntu abarwaho gukiranuka bidaturutse ku mirimo y’amategeko, ahubwo ko bituruka gusa ku kwizera Kristo Yesu. Twizeye Kristo Yesu kugira ngo tubarweho gukiranuka tubiheshejwe no kwizera Kristo, tutabiheshejwe n’imirimo y’amategeko, kubera ko nta muntu n’umwe wabarwaho gukiranuka biturutse ku mirimo y’amategeko.
17  None se niba mu gihe dushaka kubarwaho gukiranuka tubiheshejwe na Kristo tugaragara ko turi abanyabyaha, byaba bivuga ko Kristo ari we udushishikariza gukora ibyaha? Ntibikabeho!
18  Kuko niba ibyo nashenye ari byo nongeye kubaka, naba ngaragaje ko ndi umunyabyaha.
19  Jyewe napfuye ku byerekeye amategeko mbitewe n’amategeko, kugira ngo mbe muzima ku Mana.
20  Namanikanywe na Kristo. Ubwo rero si jye uriho, ahubwo Kristo ni we uriho, kandi yunze ubumwe nanjye. Koko rero, ubuzima mfite ubu mbukesha kwizera Umwana w’Imana wankunze akanyitangira.
21  Sinirengagiza ubuntu butagereranywa bw’Imana, kuko niba gukiranuka bizanwa n’amategeko, Kristo yaba yarapfiriye ubusa.
3  Yemwe mwa Bagalatiya b’abapfapfa mwe, ni nde waboheje, ko mwari mwarasobanuriwe neza ukuntu Yesu Kristo yamanitswe?
2  Dore icyo nshaka ko mumbwira: mbese mwahawe umwuka biturutse ku mirimo itegetswe n’amategeko, cyangwa byatewe n’uko mwumvise mukizera?
3  Mbese muri abapfapfa bigeze aho? Mwatangiye mu buryo bw’umwuka, none mugiye gusoza mu buryo bw’umubiri?
4  Mbese mwihanganiye imibabaro myinshi muruhira ubusa? Ndizera rwose ko mutaruhiye ubusa!
5  Ubwo se ubaha umwuka kandi agakorera ibitangaza muri mwe, abikora bitewe n’uko mukora imirimo itegetswe n’amategeko cyangwa bitewe no kuba mwarumvise mukizera?
6  Ni nk’uko Aburahamu “yizeye Yehova bikamuhwanyirizwa no gukiranuka.”
7  Muzi neza rwose ko abafite ukwizera ari bo bana ba Aburahamu.
8  Ibyanditswe byabonye hakiri kare ko abanyamahanga Imana yari kuzababaraho gukiranuka biturutse ku kwizera, maze bibwira Aburahamu ubutumwa bwiza mbere y’igihe, biti “amahanga yose azahabwa umugisha binyuze kuri wowe.”
9  Bityo rero, abafite ukwizera baherwa umugisha hamwe n’uwizerwa Aburahamu.
10  Abishingikiriza ku mirimo itegetswe n’amategeko bose ni ibivume, kuko byanditswe ngo “havumwe umuntu wese udakomeza kwita ku bintu byose byanditswe mu muzingo w’Amategeko ngo abikore.”
11  Byongeye kandi, biragaragara ko nta muntu Imana ibaraho gukiranuka bitewe n’uko yakurikije amategeko, kubera ko “umukiranutsi azabeshwaho no kwizera.”
12  Ubwo rero, Amategeko nta sano afitanye no kwizera, ariko “uyakurikiza azabeshwaho na yo.”
13  Kristo yaraducunguye adukiza umuvumo w’Amategeko ubwo yabaga ikivume mu cyimbo cyacu, kuko byanditswe ngo “havumwe umuntu wese umanitswe ku giti.”
14  Ibyo byari ukugira ngo abanyamahanga bazahabwe umugisha wa Aburahamu binyuze kuri Yesu Kristo, ngo duhabwe umwuka twasezeranyijwe tuwuheshejwe no kwizera.
15  Bavandimwe, reka dufate urugero rusanzwe mu mibereho y’abantu: iyo isezerano ryahamijwe, nubwo riba ari iry’umuntu, nta muntu ushobora kurihigika cyangwa ngo agire icyo aryongeraho.
16  Noneho rero, ibyasezeranyijwe byabwiwe Aburahamu n’urubyaro rwe. Ntibivuga ngo “n’imbyaro,” nk’aho ari nyinshi, ahubwo bivuga ko ari urubyaro rumwe biti “n’urubyaro rwawe,” ari rwo Kristo.
17  Ikindi mvuga ni iki: isezerano Imana yahamije mbere, Amategeko yaje hashize imyaka magana ane na mirongo itatu ntiyarisheshe cyangwa ngo akureho ibyasezeranyijwe.
18  Kuko niba umurage uva ku mategeko, ntiwaba ukivuye ku byasezeranyijwe. Nyamara Imana yawuhaye Aburahamu binyuze ku byasezeranyijwe.
19  None se kuki Amategeko yaje? Yongeweho kugira ngo agaragaze ibicumuro, kugeza aho urubyaro rwahawe isezerano rwagombaga kuzazira, kandi yatanzwe binyuze ku bamarayika, na bo bayashyikiriza umuhuza mu ntoki.
20  Icyakora iyo isezerano rireba umuntu umwe gusa, ntihaba umuhuza; kandi Imana ni imwe gusa.
21  None se Amategeko arwanya amasezerano y’Imana? Ntibikabeho! Iyo hatangwa itegeko rishobora gutanga ubuzima, no gukiranuka kuba kwaragezweho binyuze ku itegeko.
22  Ariko Ibyanditswe byakingiraniye ibintu byose gutwarwa n’icyaha, kugira ngo isezerano rituruka ku kwizera Yesu Kristo rihabwe abizera.
23  Icyakora, ukwizera kutaraza twarindwaga n’amategeko, dukingiraniwe gutwarwa na yo, dutegereje ukwizera kwagombaga kuzahishurwa.
24  Nguko uko Amategeko yatubereye umuherekeza utuyobora kuri Kristo, kugira ngo tubarweho gukiranuka tubiheshejwe no kwizera.
25  Ariko ubwo kwizera kwamaze kuza, ntitukiyoborwa n’umuherekeza.
26  Mwese muri abana b’Imana mubikesha kwizera Kristo Yesu,
27  kuko mwese ababatirijwe muri Kristo mwambaye Kristo.
28  Ntihakiriho Umuyahudi cyangwa Umugiriki, ntihakiriho umugaragu cyangwa uw’umudendezo, ntihakiriho umugabo cyangwa umugore, kuko mwese muri umwe, mwunze ubumwe na Kristo Yesu.
29  Niba muri aba Kristo, muri urubyaro nyakuri rwa Aburahamu, mukaba n’abaragwa b’isezerano.
