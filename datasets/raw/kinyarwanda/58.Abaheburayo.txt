10  Kubera ko Amategeko ari igicucu gusa cy’ibintu byiza bizaza, akaba atari ibyo bintu nyir’izina, abantu ntibashobora rwose gutunganya abegera Imana, babatunganyishije ibyo bitambo bahora batamba uko umwaka utashye.
2  None se iyo bitaba bityo, gutamba ibitambo ntibiba byarahagaze, kubera ko abakora umurimo wera bari kuba barejejwe rimwe na rizima, batagifite umutimanama ubashinja icyaha?
3  Ibinyuranye n’ibyo, ibyo bitambo bibibutsa ibyaha uko umwaka utashye,
4  kuko amaraso y’ibimasa n’ay’ihene adashobora gukuraho ibyaha.
5  Ni yo mpamvu igihe yazaga mu isi yavuze ati “‘ibitambo n’amaturo ntiwabishatse, ahubwo wanteguriye umubiri.
6  Ntiwemeye ibitambo bikongorwa n’umuriro n’ibitambo bitambirwa ibyaha.’
7  Nuko ndavuga nti ‘dore ndaje (ni ko byanditswe kuri jye mu muzingo w’igitabo), nzanywe no gukora ibyo ushaka, Mana.’”
8  Amaze kuvuga mbere na mbere ati “ibitambo n’amaturo n’ibitambo bikongorwa n’umuriro hamwe n’ibitambo bitambirwa ibyaha ntiwabishatse kandi ntiwabyemeye,” ari byo bitambo bitambwa hakurikijwe Amategeko,
9  nyuma yaho yaravuze ati “dore nzanywe no gukora ibyo ushaka.” Akuraho ibya mbere kugira ngo ashyireho ibya kabiri.
10  Binyuze kuri ibyo “ishaka,” twejejwe biturutse ku mubiri wa Yesu Kristo watanzwe rimwe na rizima.
11  Byongeye kandi, buri mutambyi ajya mu mwanya we uko bwije n’uko bukeye, kugira ngo akorere abantu kandi atange bya bitambo bitambwa kenshi, kuko bidashobora rwose gukuraho ibyaha burundu.
12  Ariko uwo we yatanze igitambo kimwe cy’ibyaha gihoraho, nuko yicara iburyo bw’Imana,
13  kandi kuva icyo gihe akomeza gutegereza kugeza igihe abanzi be bazagirirwa nk’agatebe akandagizaho ibirenge.
14  Icyo gitambo kimwe yatanze ni cyo cyatumye ashobora gutunganya abezwa kugeza iteka ryose.
15  Byongeye kandi, umwuka wera na wo urabiduhamiriza, kuko umaze kuvuga uti
16  “‘iri ni ryo sezerano nzasezerana na bo nyuma y’iyo minsi,’ ni ko Yehova avuga, ‘nzashyira amategeko yanjye mu mitima yabo kandi nzayandika mu bwenge bwabo,’”
17  nyuma yaho waravuze uti “kandi ibyaha byabo n’ibikorwa byabo byo kwica amategeko sinzabyibuka ukundi.”
18  Iyo habayeho kubabarirwa ibyaha, ntihaba hagikenewe igitambo cy’ibyaha.
19  Ku bw’ibyo rero bavandimwe, ubwo dufite ubushizi bw’amanga bwo kunyura mu nzira yinjira ahera tubiheshejwe n’amaraso ya Yesu,
20  iyo yadutangirije ari inzira nshya kandi nzima binyuze ku mwenda ukingiriza, ari wo mubiri we,
21  kandi ubwo dufite umutambyi ukomeye utegeka inzu y’Imana,
22  nimucyo twegere Imana dufite imitima itaryarya n’icyizere kidashidikanywaho duheshwa no kwizera, imitima yacu iminjagiweho, ikezwaho umutimanama mubi, n’imibiri yacu yuhagijwe amazi atanduye.
23  Nimucyo dukomeze kwatura ibyiringiro byacu tudahungabana, kuko uwasezeranyije ari uwo kwizerwa.
24  Nimucyo kandi tujye tuzirikanana kugira ngo duterane ishyaka ryo gukundana no gukora imirimo myiza,
25  tutirengagiza guteranira hamwe nk’uko hari bamwe babigize akamenyero, ahubwo duterane inkunga kandi turusheho kubigenza dutyo uko mubona urya munsi ugenda wegereza.
26  Niba dufite akamenyero ko gukora ibyaha nkana twaramaze kugira ubumenyi nyakuri ku byerekeye ukuri, ntihaba hagisigaye igitambo cy’ibyaha.
27  Ahubwo ikiba gisigaye ni ugutegerezanya ubwoba urubanza n’umuriro wo gufuha uzakongora abarwanya Imana.
28  Umuntu wese wasuzuguye amategeko ya Mose yicwaga nta mpuhwe, ashinjwe n’abagabo babiri cyangwa batatu.
29  None se umuntu usiribanga Umwana w’Imana kandi agakerensa agaciro k’amaraso y’isezerano yatumye yezwa, ndetse akarakaza umwuka w’ubuntu butagereranywa akawusuzugura, muratekereza ko umuntu nk’uwo adakwiriye guhabwa igihano gikaze cyane kurushaho?
30  Tuzi uwavuze ati “guhora ni ukwanjye, ni jye uzitura,” akongera ati “Yehova azacira ubwoko bwe urubanza.”
31  Biteye ubwoba kugwa mu maboko y’Imana nzima!
32  Icyakora, mukomeze kwibuka iminsi ya kera, igihe mwihanganiraga intambara ikomeye muri mu mibabaro myinshi nyuma y’aho mumariye kumurikirwa.
33  Rimwe na rimwe mwashyirwaga ku karubanda mugatukwa kandi mukababazwa, ikindi gihe mukifatanya n’ababaga bari mu makuba nk’ayo.
34  Kubera ko mwagaragarizaga impuhwe abari mu nzu y’imbohe, kandi mukemera kunyagwa ibyanyu mwishimye, muzi ko mufite ubutunzi bwiza kurushaho kandi burambye.
35  Ku bw’ibyo rero, ntimugatezuke ku bushizi bw’amanga bwanyu, kuko buzabahesha ingororano ikomeye.
36  Mukeneye kwihangana, kugira ngo nimumara gukora ibyo Imana ishaka, muzahabwe ibyasezeranyijwe.
37  Hasigaye “igihe gito cyane,” kandi “ugomba kuza azaza kandi ntazatinda.”
38  “Ariko umukiranutsi wanjye azabeshwaho no kwizera,” kandi “nasubira inyuma, ubugingo bwanjye ntibuzamwishimira.”
39  Ariko noneho ntituri abo gusubira inyuma ngo turimbuke, ahubwo turi abafite ukwizera kugira ngo turokore ubugingo bukomeze kubaho.
4  Ku bw’ibyo rero, ubwo hakiriho isezerano ryo kwinjira mu buruhukiro bwayo, nimucyo dutinye kugira ngo mu gihe icyo ari cyo cyose hatagira uwo ari we wese muri mwe usa naho atarigezeho,
2  kuko natwe twatangarijwe ubutumwa bwiza nk’uko na bo babutangarijwe, ariko ijambo bumvise nta cyo ryabamariye, kubera ko batagize ukwizera nk’ukw’abaryumviye.
3  Twebwe abizeye twinjira mu buruhukiro, nk’uko Imana yavuze iti “ni cyo cyatumye ndahira mfite uburakari nti ‘ntibazinjira mu buruhukiro bwanjye,’” nubwo imirimo yayo yarangiye uhereye igihe urufatiro rw’isi rwashyiriweho.
4  Hari aho yavuze iby’umunsi wa karindwi iti “nuko Imana iruhuka imirimo yayo yose ku munsi wa karindwi,”
5  irongera nanone iti “ntibazinjira mu buruhukiro bwanjye.”
6  Ku bw’ibyo rero, ubwo hakiriho uburyo kuri bamwe bwo kubwinjiramo kandi ababanje gutangarizwa ubutumwa bwiza batarabwinjiyemo bitewe no kutumvira,
7  yongeye gushyiraho umunsi, ubwo yavugaga nyuma y’igihe kirekire muri zaburi ya Dawidi iti “uyu munsi,” nk’uko byavuzwe mbere ngo “uyu munsi nimwumva ijwi ryayo ntimwinangire imitima.”
8  Iyo Yosuwa abageza ahantu h’uburuhukiro, Imana ntiba yaravuze nyuma yaho iby’undi munsi.
9  Nuko rero, haracyariho ikiruhuko cy’isabato kigenewe abantu b’Imana,
10  kuko umuntu winjiye mu buruhukiro bw’Imana na we aba aruhutse imirimo ye, nk’uko Imana yaruhutse imirimo yayo.
11  Nuko rero, nimucyo dukore uko dushoboye kose ngo twinjire muri ubwo buruhukiro, kugira ngo hatagira uwo ari we wese ugwa akurikije urugero rwabo rwo kutumvira.
12  Ijambo ry’Imana ni rizima, rifite imbaraga kandi riratyaye kurusha inkota yose ifite ubugi impande zombi, rirahinguranya kugeza ubwo rigabanya ubugingo n’umwuka, rikagabanya ingingo n’umusokoro, kandi rishobora kumenya ibitekerezo byo mu mutima n’imigambi yawo.
13  Nta cyaremwe kitagaragara imbere yayo, ahubwo ibintu byose byambaye ubusa kandi biratwikuruwe imbere y’amaso y’uzatubaza ibyo twakoze.
14  Nuko rero, ubwo dufite umutambyi mukuru uruta abandi winjiye mu ijuru, ari we Yesu Umwana w’Imana, nimucyo dukomeze kuvuga tweruye ko tumwizera,
15  kuko umutambyi mukuru dufite atari wa wundi udashobora kwiyumvisha intege nke zacu, ahubwo ni wa wundi wageragejwe mu buryo bwose kimwe natwe, uretse ko we atigeze akora icyaha.
16  Ku bw’ibyo rero, nimucyo twegere intebe y’ubwami y’ubuntu butagereranywa tudatinya, kugira ngo tugirirwe imbabazi kandi tubone ubuntu butagereranywa bwo kudutabara mu gihe gikwiriye.
11  Kwizera ni ukuba witeze ko ibintu wiringiye bizabaho nta kabuza, ufite ibimenyetso simusiga by’uko ibintu ari ukuri, nubwo biba bitagaragara.
2  Ukwizera nk’uko ni ko kwatumye abantu bo mu bihe bya kera bahamywa ko bashimishije Imana.
3  Kwizera ni ko gutuma dusobanukirwa ko ibintu byo mu ijuru n’ibyo mu isi byashyizwe kuri gahunda binyuze ku ijambo ry’Imana, ku buryo ibiboneka byakomotse ku bitaboneka.
4  Kwizera ni ko kwatumye Abeli atura Imana igitambo kirusha agaciro icya Kayini, kandi binyuze kuri uko kwizera, yahamijwe ko yari umukiranutsi, Imana ikaba yarahamije iby’amaturo ye; binyuze ku kwizera kwe, aracyavuga nubwo yapfuye.
5  Kwizera ni ko kwatumye Henoki yimurwa ngo atabona urupfu, kandi nta hantu yabonetse kuko Imana yari yamwimuye; mbere y’uko yimurwa, yari yarahamijwe ko yashimishije Imana rwose.
6  Byongeye kandi, umuntu udafite ukwizera ntashobora kuyishimisha, kuko uwegera Imana agomba kwemera ko iriho kandi ko igororera abayishakana umwete.
7  Kwizera ni ko kwatumye Nowa, ubwo yari amaze kuburirwa n’Imana ibintu byari bitaragaragara, agaragaza ko atinya Imana maze yubaka inkuge yo gukirizamo abo mu nzu ye. Binyuze kuri uko kwizera, yaciriyeho iteka isi, aba umuragwa wo gukiranuka guturuka ku kwizera.
8  Kwizera ni ko kwatumye Aburahamu yumvira akava iwabo ubwo yahamagarwaga, akajya mu gihugu yagombaga kuzahabwa ho umurage; yavuye iwabo, nubwo atari azi aho agiye.
9  Kwizera ni ko kwatumye aba nk’umwimukira mu gihugu cy’isezerano, akakibamo nk’uri mu gihugu cy’amahanga, abana mu mahema na Isaka na Yakobo, abari kuzaraganwa na we iryo sezerano,
10  kuko yari ategereje umugi wubatse ku mfatiro z’ukuri, umugi wubatswe n’Imana ikawuhanga.
11  Nanone, kwizera ni ko kwatumye Sara ahabwa imbaraga zo gusama inda y’urubyaro, nubwo yari yaracuze, kuko yabonaga ko uwatanze iryo sezerano ari uwo kwizerwa.
12  Nanone ni cyo cyatumye ku muntu umwe, na we wari umeze nk’uwapfuye, havuka abana banganya ubwinshi n’inyenyeri zo mu ijuru, batabarika nk’umusenyi wo ku nkombe z’inyanja.
13  Abo bose bapfuye bizera, nubwo batigeze babona ibyasezeranyijwe. Ahubwo babibonye biri kure kandi barabyishimira, batangariza mu ruhame ko ari abanyamahanga kandi ko ari abashyitsi muri icyo gihugu,
14  Abavuga batyo baba bagaragaza neza ko bashakana umwete ahantu habo bwite.
15  Ariko kandi, iyo mu by’ukuri baba barakomeje kwibuka aho bavuye, baba barabonye uburyo bwo gusubirayo.
16  Ariko noneho bifuza ahantu heza cyane kurushaho, ni ukuvuga ahantu hafitanye isano n’ijuru. Ni yo mpamvu Imana idakorwa n’isoni zo kwitwa Imana yabo, kuko yabateguriye umugi.
17  Kwizera ni ko kwatumye Aburahamu, igihe yageragezwaga, yarabaye nk’aho rwose yatambye Isaka; nuko uwo muntu wari warakiranye ibyishimo amasezerano agerageza gutamba umwana we w’ikinege,
18  nubwo yari yarabwiwe ngo “abazitwa ‘urubyaro rwawe’ bazakomoka kuri Isaka.”
19  Ariko yumvaga ko Imana yashoboraga ndetse no kumuzura mu bapfuye, kandi yamugaruriwe mu buryo bufite icyo bushushanya.
20  Nanone kwizera ni ko kwatumye Isaka aha umugisha Yakobo na Esawu ku birebana n’ibyari kuzabaho.
21  Kwizera ni ko kwatumye Yakobo, igihe yari agiye gupfa, aha umugisha abahungu bombi ba Yozefu kandi agasenga yishingikirije ku mutwe w’inkoni ye.
22  Kwizera ni ko kwatumye Yozefu, ubwo yari agiye gupfa, avuga ibyo kuva muri Egiputa kw’Abisirayeli, kandi ategeka uko bari kuzagenza amagufwa ye.
23  Kwizera ni ko kwatumye ababyeyi ba Mose bamuhisha amezi atatu amaze kuvuka, kubera ko babonaga ko uwo mwana yari mwiza cyane, maze ntibatinya itegeko ry’umwami.
24  Kwizera ni ko kwatumye Mose, ubwo yari amaze gukura, yanga kwitwa umwana w’umukobwa wa Farawo,
25  agahitamo kugirirwa nabi ari kumwe n’ubwoko bw’Imana, aho kumara igihe gito yishimira icyaha,
26  kuko yabonaga ko gutukwa ari uwasutsweho amavuta ari ubutunzi bukomeye cyane kuruta ubutunzi bwo muri Egiputa, kuko yatumbiraga ingororano yari kuzahabwa.
27  Kwizera ni ko kwatumye ava muri Egiputa ntatinye uburakari bw’umwami, kuko yakomeje gushikama nk’ureba Itaboneka.
28  Kwizera ni ko kwatumye yizihiza pasika kandi aminjagira amaraso ku nkomanizo z’imiryango, kugira ngo umurimbuzi adakora ku bana babo b’imfura.
29  Kwizera ni ko kwatumye bambuka Inyanja Itukura nk’abagenda ku butaka bwumutse, ariko Abanyegiputa babigerageje inyanja irabamira.
30  Kwizera ni ko kwatumye inkuta z’i Yeriko zigwa nyuma yo kugotwa iminsi irindwi.
31  Kwizera ni ko kwatumye Rahabu wari indaya atarimbukana n’abatarumviye, kuko yakiriye abatasi mu mahoro.
32  None se mvuge kindi ki? Igihe cyambana gito nkomeje kuvuga ibya Gideyoni, Baraki, Samusoni, Yefuta, Dawidi hamwe na Samweli n’abandi bahanuzi.
33  Binyuze ku kwizera, batsinze ubwami mu ntambara, bakora ibyo gukiranuka, bahabwa amasezerano, baziba iminwa y’intare,
34  bakumira imbaraga z’umuriro, barokoka ubugi bw’inkota, bahabwa kugira imbaraga nubwo bari abanyantege nke, baba intwari mu ntambara, banesha ingabo z’abanyamahanga.
35  Binyuze ku muzuko, abagore bahawe ababo bari bapfuye. Ariko hari n’abandi bababajwe urubozo kubera ko banze kubohorwa n’incungu runaka, kugira ngo bazagere ku muzuko mwiza kurushaho.
36  Ni koko, abandi bo bageragereshejwe kugirwa urw’amenyo no gukubitwa ibiboko, ndetse igikomeye kurushaho, hari abageragereshejwe gushyirwa ku ngoyi no mu mazu y’imbohe.
37  Bicishijwe amabuye, barageragejwe, bacibwamo kabiri n’inkerezo, bicishwa inkota, bazerera bambaye impu z’intama, bambaye impu z’ihene, bari mu bukene, mu mibabaro, bagirirwa nabi,
38  kandi isi ntiyari ikwiriye ko bayibamo. Bazereraga mu butayu no mu misozi no mu buvumo no mu masenga.
39  Nyamara, nubwo abo bose bahamijwe ko bashimishije Imana binyuze ku kwizera kwabo, ntibabonye isohozwa ry’ibyasezeranyijwe,
40  kuko Imana yatuboneye mbere y’igihe ikintu cyiza kurushaho, kugira ngo badatunganywa batari kumwe natwe.
8  Naho ku bihereranye n’ibyo turimo tuganiraho, iyi ni yo ngingo y’ingenzi: dufite umutambyi mukuru nk’uwo, kandi yicaye iburyo bw’intebe y’ubwami ya Nyir’icyubahiro mu ijuru,
2  akaba ari umukozi w’Imana ukorera abantu ari ahera no mu ihema ry’ukuri, iryo Yehova yabambye, ritabambwe n’umuntu.
3  Kubera ko buri mutambyi mukuru wese ashyirirwaho gutanga amaturo n’ibitambo, ni yo mpamvu byari ngombwa ko uwo na we agira ikintu atanga.
4  Iyo rero aza kuba ari ku isi, ntiyari kuba umutambyi kuko hari abandi batambyi batanga amaturo mu buryo buhuje n’Amategeko,
5  ariko umurimo wera abo bakora ni icyitegererezo n’igicucu cy’ibyo mu ijuru. Mbese nk’uko Mose, igihe yari agiye kubamba ihema ryose, Imana yamuhaye itegeko iti “uzitonde, ukore ibintu byose ukurikije icyitegererezo werekewe ku musozi.”
6  Ariko noneho Yesu yahawe umurimo uhebuje wo gukorera abantu, ku buryo ari n’umuhuza w’isezerano riruta irya mbere, ryashyizweho mu buryo bwemewe n’amategeko rishingiye ku byasezeranyijwe birushaho kuba byiza.
7  Iyo rya sezerano rya mbere riza kuba ridafite inenge, ntibyari kuba ngombwa ko hashakwa irya kabiri.
8  Imana yagaye abantu igihe yavugaga iti “‘dore iminsi izaza,’ ni ko Yehova avuga, ‘ubwo nzasezerana n’inzu ya Isirayeli n’inzu ya Yuda isezerano rishya,
9  ridahuje n’isezerano nagiranye na ba sekuruza umunsi nabafataga ukuboko nkabakura mu gihugu cya Egiputa, kuko batakomeje kugendera mu isezerano ryanjye, bigatuma ndeka kubitaho,’ ni ko Yehova avuga.”
10  “‘Iri ni ryo sezerano nzasezerana n’inzu ya Isirayeli nyuma y’iyo minsi,’ ni ko Yehova avuga, ‘nzashyira amategeko yanjye mu bwenge bwabo kandi nzayandika mu mitima yabo. Nzaba Imana yabo, kandi na bo bazaba ubwoko bwanjye.
11  “‘Ntibazigishanya, ngo buri wese yigishe mugenzi we cyangwa umuvandimwe we ati “menya Yehova!,” kuko bose bazamenya, uhereye ku woroheje ukageza ku ukomeye muri bo.
12  Nzabababarira ibikorwa byabo byo gukiranirwa, kandi ibyaha byabo sinzabyibuka ukundi.’”
13  Igihe Imana yavugaga iti “isezerano rishya,” irya mbere yari irigize impitagihe. Kandi ikintu kibaye impitagihe kigasaza, kiba cyenda kuvaho.
9  Iryo sezerano rya kera, ryari rifite amabwiriza arebana n’umurimo wera, rikagira n’ahera hano ku isi.
2  Hari harubatswe icyumba cya mbere cy’ihema cyari kirimo igitereko cy’amatara n’ameza n’imigati yo kumurikwa, kandi icyo cyumba cyitwaga “Ahera.”
3  Ariko inyuma y’umwenda wa kabiri ukingiriza, hari icyumba cy’ihema cyitwaga “Ahera Cyane.”
4  Icyo cyumba cyarimo icyotero cya zahabu n’isanduku y’isezerano yari iyagirijweho zahabu impande zose, irimo urwabya rwa zahabu rwarimo manu, ikabamo na ya nkoni ya Aroni yarabije uburabyo, hamwe n’ibisate by’amabuye byanditsweho isezerano.
5  Hejuru yayo hari abakerubi bafite ikuzo, igicucu cyabo gitwikiriye umupfundikizo w’ihongerero. Ariko iki si igihe cyo kuvuga buri kantu kose ku byerekeye ibyo bintu.
6  Ibyo bimaze kubakwa muri ubwo buryo, abatambyi binjiraga igihe cyose mu cyumba cya mbere cy’ihema bagiye gukora imirimo yera.
7  Ariko mu cyumba cya kabiri, umutambyi mukuru ni we wenyine winjiragamo incuro imwe mu mwaka, kandi ntiyahinjiraga adafite amaraso yo gutambira ibyaha bye n’ibyaha abantu bakoze bitewe n’ubujiji.
8  Ariko umwuka wera ugaragaza mu buryo busobanutse neza, ko inzira yinjira ahera yari itaragaragazwa igihe ihema rya mbere ryari rigihagaze.
9  Iryo hema ryashushanyaga iby’igihe cyagenwe ubu cyasohoye, kandi kugeza ubu amaturo n’ibitambo biratangwa. Icyakora, ibyo ntibishobora gutuma umuntu ukora umurimo wera agira umutimanama ukeye kandi utunganye rwose,
10  ahubwo bifitanye isano n’ibyokurya n’ibyokunywa no kwibiza no kujabika by’uburyo bunyuranye. Ibyo byari ibintu by’umubiri byasabwaga n’amategeko, kandi byategetswe kugeza igihe cyagenwe cyo gushyira ibintu mu buryo.
11  Ariko igihe Kristo yazaga ari umutambyi mukuru w’ibintu byiza byasohoye, binyuze ku ihema rikomeye kandi ritunganye kurushaho, ritakozwe n’amaboko, ibyo bikaba bishaka kuvuga ko ritari iryo muri ibi byaremwe,
12  ntiyinjiye afite amaraso y’ihene cyangwa ay’ibimasa by’imishishe, ahubwo yinjiye ahera rimwe na rizima afite amaraso ye bwite, nuko atubonera agakiza k’iteka.
13  Niba amaraso y’ihene n’ay’ibimasa n’ivu ry’inyana byaminjagirwaga ku babaga banduye byarabezaga, ku buryo Imana ibona ko ari abantu batanduye,
14  mbese amaraso ya Kristo witanze akiha Imana atagira inenge binyuze ku mwuka w’iteka, ntazarushaho kweza imitimanama yacu ho imirimo ipfuye, kugira ngo tubone uko dukorera Imana nzima umurimo wera?
15  Ni yo mpamvu ari umuhuza w’isezerano rishya, ngo abahamagawe bahabwe isezerano ry’umurage w’iteka, kubera ko yapfuye, kugira ngo binyuze ku ncungu, ababohore ku bicumuro bakoze bakigengwa n’isezerano rya mbere.
16  Iyo habayeho isezerano ry’umurage, umuntu waritanze aba agomba kubanza gupfa,
17  kuko isezerano ry’umurage rihamywa n’urupfu, bitewe n’uko ridashobora kugira agaciro igihe cyose uwaritanze akiriho.
18  Ni yo mpamvu isezerano rya mbere na ryo ryatangijwe habanje kumenwa amaraso.
19  Igihe Mose yari amaze kubwira abantu bose amabwiriza yose akubiye mu Mategeko, yafashe amaraso y’ibimasa by’imishishe n’ay’ihene n’amazi n’ubwoya bw’umutuku n’agati ka hisopu, maze ayaminjagira ku gitabo no ku bantu bose
20  agira ati “aya ni amaraso y’isezerano, iryo Imana yabategetse.”
21  Nuko ihema n’ibikoresho byose byakoreshwaga mu murimo wo gukorera abantu, na byo abiminjagiraho amaraso.
22  Koko rero, hakurikijwe Amategeko, ibintu hafi ya byose byezwa n’amaraso, kandi amaraso atamenwe ntihabaho kubabarirwa.
23  Ku bw’ibyo rero, byari ngombwa ko ibintu byari icyitegererezo cy’ibyo mu ijuru byezwa muri ubwo buryo, ariko ibintu byo mu ijuru byo bikezwa n’ibitambo birusha ibyo bitambo bindi kuba byiza.
24  Kristo ntiyinjiye ahera hakozwe n’amaboko hashushanyaga ah’ukuri, ahubwo yinjiye mu ijuru ubwaho, kugira ngo ubu ahagarare imbere y’Imana ku bwacu.
25  Ariko si ukugira ngo ajye yitangaho igitambo kenshi, nk’uko umutambyi mukuru yinjira ahera uko umwaka utashye afite amaraso atari aye.
26  Iyo biba bityo, byari kuba ngombwa ko ababazwa kenshi kuva urufatiro rw’isi rwashyirwaho. Ariko ubu yigaragaje rimwe na rizima ku mperuka y’ibihe, kugira ngo akureho icyaha binyuze ku gitambo cy’ubuzima bwe bwite.
27  Nk’uko abantu na bo bapfa rimwe gusa ariko nyuma yaho hakazabaho urubanza,
28  ni ko na Kristo yatanzwe ho igitambo rimwe gusa kugeza iteka, kugira ngo yishyireho ibyaha bya benshi. Igihe azaboneka ubwa kabiri, ntazaba azanywe no gukuraho icyaha, ahubwo azabonekera abamutegerezanyije amatsiko ku bw’agakiza kabo.
7  Melikisedeki uwo wari umwami w’i Salemu, akaba n’umutambyi w’Imana Isumbabyose, wasanganiye Aburahamu ubwo yari atabarutse avuye gutsinda abami akamuha umugisha,
2  ari na we Aburahamu yahaye icya cumi cya byose, mbere na mbere izina rye risobanurwa ngo “Umwami wo Gukiranuka,” kandi nanone ni umwami w’i Salemu, bisobanurwa ngo “Umwami w’Amahoro.”
3  Kubera ko atagira se cyangwa nyina, cyangwa igisekuru, ntagire intangiriro y’iminsi ye cyangwa iherezo ry’ubuzima bwe, ahubwo akaba yaragizwe nk’Umwana w’Imana, akomeza kuba umutambyi iteka.
4  Nuko mutekereze ukuntu uwo muntu yari akomeye, uwo Aburahamu wari umutware w’umuryango yahaye icya cumi akuye mu minyago myiza kuruta iyindi.
5  Ni iby’ukuri ko abakomoka kuri bene Lewi, ari na bo bahawe umurimo w’ubutambyi, bafite itegeko ryo kwaka abantu icya cumi nk’uko byategetswe n’Amategeko, bakacyaka abavandimwe babo nubwo na bo ari urubyaro rwa Aburahamu.
6  Ariko umuntu utarabakomokagaho yatse Aburahamu icya cumi, kandi aha umugisha uwahawe amasezerano.
7  Nta gushidikanya ko uworoheje ahabwa umugisha n’ukomeye.
8  Kandi ku ruhande rumwe, abantu bapfa ni bo bahabwa icya cumi, naho ku rundi ruhande, cyahawe umuntu uhamywa ko ari muzima.
9  Navuga ndetse ko binyuze kuri Aburahamu, Lewi uhabwa icya cumi na we yatanze icya cumi,
10  kuko yari ataravuka igihe sekuruza yahuraga na Melikisedeki.
11  None se, niba mu by’ukuri gutungana kwari kuzanwa n’ubutambyi bwa bene Lewi, (kuko bwari bukubiye mu Mategeko yahawe abantu,) byari kuba bikiri ngombwa ko haza undi mutambyi mu buryo bwa Melikisedeki, utavugwa ko ari umutambyi mu buryo bwa Aroni?
12  Nuko rero, ubwo ubutambyi burimo buhindurwa, ni ngombwa ko n’amategeko ahindurwa;
13  kuko uwavuzweho ayo magambo yari uwo mu wundi muryango, kandi nta muntu wo muri uwo muryango wigeze akorera umurimo ku gicaniro.
14  Birazwi neza rwose ko Umwami wacu akomoka mu muryango wa Yuda, kandi nta cyo Mose yigeze avuga kuri uwo muryango cyerekeye abatambyi.
15  Nanone kandi, biragaragara mu buryo busobanutse neza kurushaho ko hari undi mutambyi umeze nka Melikisedeki wagombaga kuza,
16  wabaye umutambyi bidaturutse ku byasabwaga n’amategeko ashingiye ku by’umubiri, ahubwo yabaye umutambyi biturutse ku mbaraga zituma agira ubuzima budashobora kurimburwa,
17  kuko ibye byahamijwe ngo “uri umutambyi iteka ryose mu buryo bwa Melikisedeki.”
18  Mu by’ukuri rero, itegeko rya mbere ryarahigitswe bitewe n’intege nke zaryo no kuba ritarashoboraga kugira icyo rigeraho.
19  Nta cyo Amategeko yashoboye gutunganya, ahubwo ibyiringiro byiza kurushaho byatanzwe nyuma, ni byo byatunganyije ibintu kandi ni byo bituma twegera Imana.
20  Nanone kuba byaratanzwe hakagerekwaho n’indahiro,
21  (hari abantu babaye abatambyi hatageretsweho indahiro, ariko hariho umwe wabaye umutambyi hageretsweho n’indahiro y’uwavuze ibye ati “Yehova yararahiye [kandi ntazabyicuza], ati ‘uri umutambyi iteka ryose,’”)
22  ni muri ubwo buryo nanone Yesu yatanzwe akaba gihamya y’isezerano rirushijeho kuba ryiza.
23  Byongeye kandi, byabaye ngombwa ko abantu benshi baba abatambyi basimburana, kubera ko urupfu rwababuzaga gukomeza kuba abatambyi.
24  Ariko we, kubera ko ahoraho iteka, ntazagira abamusimbura mu butambyi bwe.
25  Ni yo mpamvu ashobora no gukiza rwose abegera Imana bamunyuzeho, kuko ahora ari muzima kugira ngo abasabire yinginga.
26  Byari bikwiriye ko tugira umutambyi mukuru nk’uwo, w’indahemuka, utagira uburiganya, utanduye kandi watandukanyijwe n’abanyabyaha, agashyirwa hejuru y’amajuru.
27  Nk’uko abatambyi bakuru babigenza, we ntakeneye gutamba ibitambo buri munsi, ngo abanze atambire ibyaha bye, hanyuma ngo abone gutambira ibyaha by’abandi, (ibyo yabikoze rimwe na rizima ubwo yitangaga ubwe;)
28  kuko abo Amategeko ashyiraho ngo babe abatambyi bakuru ari abantu bafite intege nke, ariko ijambo ry’indahiro ryaje nyuma y’Amategeko rishyiraho Umwana, watunganyijwe kugeza iteka ryose.
6  Kubera iyo mpamvu rero, ubwo twavuye ku nyigisho z’ibanze ku byerekeye Kristo, nimucyo duhatanire gukura mu buryo bw’umwuka, tutongera gushyiraho urufatiro, ni ukuvuga kwihana imirimo ipfuye no kwizera Imana,
2  inyigisho zerekeye imibatizo, kurambikwaho ibiganza, umuzuko w’abapfuye n’urubanza rw’iteka.
3  Kandi rwose ibyo tuzabigeraho Imana nibitwemerera.
4  Abamurikiwe rimwe na rizima kandi bagasogongera ku mpano yo mu ijuru, bagahabwa umwuka wera,
5  bagasogongera ku ijambo ryiza ry’Imana n’ibintu byo mu gihe kizaza bigaragaza imbaraga zayo,
6  ariko bakaba baraguye bakabivamo, ntibishoboka kongera kubahembura ngo bihane, kuko bo ubwabo baba bongeye kumanika Umwana w’Imana kandi bakamukoza isoni ku mugaragaro.
7  Urugero, ubutaka busoma imvura ibugwaho kenshi hanyuma bukameza imboga zo kuribwa n’ababuhinze, na bwo buhabwa umugisha n’Imana.
8  Ariko iyo bumezeho amahwa n’ibitovu, barabwanga ndetse hafi no kubuvuma, kandi amaherezo buratwikwa.
9  Ariko mwebwe rero bakundwa, nubwo tuvuze dutyo, twemera tudashidikanya ko muri mu nzira nziza kandi ko ibyo bizabageza ku gakiza.
10  Imana ntikiranirwa ngo yibagirwe imirimo yanyu n’urukundo mwagaragaje ko mukunze izina ryayo, kuko mwakoreraga abera kandi mukaba mugikomeza kubakorera.
11  Ariko twifuza ko buri wese muri mwe agaragaza umwete nk’uwo, kugira ngo mukomeze kwizera mudashidikanya rwose ibyo mwiringiye kugeza ku iherezo,
12  kugira ngo mutaba abanebwe, ahubwo mwigane abazaragwa amasezerano binyuze ku kwizera no kwihangana.
13  Igihe Imana yahaga Aburahamu isezerano, kuko nta muntu ukomeye kuyirusha yashoboraga kurahira, yarirahiye ubwayo
14  iti “rwose no kuguha umugisha nzaguha umugisha, kandi no kukugwiza nzakugwiza.”
15  Uko ni ko Aburahamu yahawe iryo sezerano, amaze kugaragaza ukwihangana.
16  Abantu barahira umuntu ukomeye kubaruta, kandi indahiro yabo ni yo irangiza impaka zose, kuko iba ari gihamya bahawe yemewe n’amategeko.
17  Muri ubwo buryo, igihe Imana yagambiriraga kugaragariza neza kurushaho abaragwa b’isezerano ko umugambi wayo udakuka, yageretseho n’indahiro,
18  kugira ngo binyuze ku bintu bibiri bidahinduka, ibyo Imana idashobora kuvuga ibeshya, twebwe abahungiye mu buhungiro bw’Imana dushobore kubona inkunga ikomeye yo gukomera ku byiringiro byadushyizwe imbere.
19  Ibyo byiringiro bimeze nk’igitsika ubwato gikomeza ubugingo bwacu, ntibishidikanywaho kandi birahamye. Bituma twinjira tukarenga umwenda ukingiriza,
20  aho uwatubanjirije yinjiye ku bwacu, ari we Yesu wabaye umutambyi mukuru iteka ryose mu buryo bwa Melikisedeki.
13  Mukomeze gukundana urukundo rwa kivandimwe.
2  Ntimukibagirwe umuco wo kwakira abashyitsi, kuko binyuze kuri wo, hari abakiriye abamarayika batabizi.
3  Mujye muzirikana abari mu mazu y’imbohe, mbese nk’aho mubohanywe na bo, n’abagirirwa nabi, kuko namwe ubwanyu mukiri mu mubiri.
4  Ishyingiranwa ryubahwe n’abantu bose, kandi uburiri bw’abashakanye ntibukagire ikibuhumanya, kuko Imana izacira urubanza abasambanyi n’abahehesi.
5  Imibereho yanyu ntikarangwe no gukunda amafaranga, ahubwo mujye munyurwa n’ibyo mufite, kuko yavuze iti “sinzagusiga rwose kandi sinzagutererana.”
6  Bityo dushobora kugira ubutwari bwinshi tukavuga tuti “Yehova ni we umfasha, sinzatinya. Umuntu yantwara iki?”
7  Mwibuke ababayobora bababwiye ijambo ry’Imana, kandi mujye mutekereza ku ngaruka nziza z’imyifatire yabo, mwigane ukwizera kwabo.
8  Yesu Kristo ahora ari wa wundi: uko yari ejo ni ko ari uyu munsi, kandi ni ko azahora iteka ryose.
9  Ntimukayobywe n’inyigisho zinyuranye kandi z’inzaduka, kuko ari byiza ko umutima ukomezwa n’ubuntu butagereranywa bw’Imana, aho gukomezwa n’ibiribwa, kuko ababihugiramo nta nyungu babikuyemo.
10  Dufite igicaniro, kandi abakorera umurimo wera mu ihema ntibafite uburenganzira bwo kukiriraho.
11  Intumbi z’amatungo, ayo umutambyi mukuru yabaga yajyanye amaraso yayo ahera guhongerera ibyaha, zatwikirwaga inyuma y’inkambi.
12  Ku bw’ibyo, kugira ngo Yesu na we yejeshe abantu amaraso ye bwite, yababarijwe inyuma y’irembo.
13  Nuko rero, nimucyo tumusange inyuma y’inkambi, twikoreye igitutsi yikoreye,
14  kuko tudafite umugi uhoraho, ahubwo dutegerezanyije amatsiko umugi uzaza.
15  Nuko rero, nimucyo buri gihe tujye dutambira Imana igitambo cy’ishimwe, ari cyo mbuto z’iminwa itangariza mu ruhame izina ryayo, kandi tubikore tubinyujije kuri Yesu.
16  Byongeye kandi, ntimukibagirwe gukora ibyiza no gusangira n’abandi, kuko ibitambo bimeze bityo ari byo bishimisha Imana rwose.
17  Mwumvire ababayobora kandi muganduke, kuko bakomeza kuba maso barinda ubugingo bwanyu nk’abazabibazwa, kugira ngo babikore bishimye, aho kubikora basuhuza umutima, kuko ibyo ari mwe byagiraho ingaruka mbi.
18  Mukomeze gusenga mudusabira, kuko twiringiye ko dufite umutimanama uzira uburiganya, kandi twifuza kuba inyangamugayo muri byose.
19  Ariko cyane cyane ndabatera inkunga yo kudusabira, kugira ngo nzabagarurirwe vuba.
20  Imana y’amahoro, yazuye mu bapfuye Umwami wacu Yesu, wari ufite amaraso y’isezerano ry’iteka, akaba n’umwungeri mukuru w’intama,
21  ibahe ibyo mukeneye byose kugira ngo mukore ibyo ishaka, kandi binyuze kuri Yesu Kristo, ikorere muri twe ibiyishimisha. Nihabwe ikuzo iteka ryose. Amen.
22  None rero bavandimwe, ndabinginga ngo mwihanganire iri jambo ryo kubatera inkunga, kuko mu by’ukuri nabandikiye urwandiko mu magambo make.
23  Ndabamenyesha ko umuvandimwe wacu Timoteyo yafunguwe, kandi naza vuba tuzazana kubareba.
24  Muntahirize ababayobora bose n’abandi bera bose. Abo mu Butaliyani barabatashya.
25  Ubuntu butagereranywa bubane namwe mwese.
5  Umutambyi mukuru wese watoranyijwe mu bantu ashyirirwaho gukora umurimo w’Imana ku bw’inyungu z’abantu, kugira ngo ajye atanga amaturo n’ibitambo bitambirwa ibyaha.
2  Aba ashobora korohera abari mu bujiji n’abayobye kuko na we ubwe agira intege nke,
3  kandi kubera izo ntege nke ze, aba agomba gutamba ibitambo bitambirwa ibyaha ku bwe no ku bw’abandi bantu.
4  Nanone, nta muntu ufata uwo mwanya w’icyubahiro ari we ubwe uwihaye, ahubwo awufata gusa iyo ahamagawe n’Imana, mbese nk’uko Aroni na we yahamagawe.
5  Uko ni ko na Kristo atari we ubwe wihaye ikuzo igihe yabaga umutambyi mukuru, ahubwo yahawe ikuzo n’uwavuze ibye ati “uri umwana wanjye, uyu munsi nabaye so.”
6  Nk’uko nanone ivuga ahandi hantu iti “uri umutambyi iteka ryose mu buryo bwa Melikisedeki.”
7  Igihe Kristo yari ku isi, yasenze yinginga kandi asaba uwashoboraga kumukiza urupfu, ataka cyane asuka amarira, kandi yumviswe bitewe n’uko yatinyaga Imana.
8  Nubwo yari Umwana, yatojwe kumvira n’ibyamubayeho,
9  kandi amaze gutunganywa, ahabwa inshingano yo kuzageza abamwumvira bose ku gakiza k’iteka,
10  kuko Imana yamugize umutambyi mukuru mu buryo bwa Melikisedeki.
11  Dufite byinshi twamuvugaho kandi bigoye gusobanura, kuko mutinda kumva.
12  Mu by’ukuri, nubwo mwari mukwiriye kuba abigisha urebye igihe gishize, muracyakeneye umuntu wo kubigisha ibintu by’ibanze by’amagambo yera y’Imana, uhereye ku ntangiriro; mwabaye nk’abakeneye amata aho gukenera ibyokurya bikomeye.
13  Umuntu wese unywa amata aba ataramenya neza ijambo ryo gukiranuka, kuko aba ari uruhinja.
14  Ariko ibyokurya bikomeye ni iby’abakuze mu buryo bw’umwuka, bafite ubushobozi bwo kwiyumvisha ibintu bwatojwe gutandukanya icyiza n’ikibi, binyuze mu kubukoresha.
1  Imana yavuganye kera na ba sogokuruza kenshi no mu buryo bwinshi ikoresheje abahanuzi,
2  ni na yo yavuganye natwe ku iherezo ry’iyi minsi ikoresheje Umwana yashyizeho ngo abe umuragwa w’ibintu byose, kandi yagiye irema ibintu ibinyujije kuri uwo Mwana.
3  Ni we shusho y’ikuzo ryayo, kandi ni we shusho nyakuri ya kamere yayo, ni na we utuma ibintu byose bikomeza kubaho binyuze ku ijambo rifite imbaraga; amaze gukuraho ibyaha byacu yicaye iburyo bwa Nyir’icyubahiro mu ijuru.
4  Nguko uko yabaye ukomeye kuruta abamarayika, kugeza n’ubwo aragwa izina rihebuje kuruta ayabo.
5  Urugero, ni nde wo mu bamarayika yigeze kubwira iti “uri umwana wanjye, uyu munsi nabaye so”? Ikongera iti “nzamubera se kandi na we azambera umwana”?
6  Ariko igihe izongera kuzana Umwana wayo w’imfura mu isi ituwe, izavuga iti “abamarayika b’Imana bose nibamuramye.”
7  Nanone, yavuze iby’abamarayika iti “kandi abamarayika bayo ibahindura imyuka, n’abakozi bayo bakorera abantu ibahindura ibirimi by’umuriro.”
8  Ariko yavuze iby’Umwana wayo iti “Imana ni yo ntebe y’ubwami bwawe iteka ryose, kandi inkoni y’ubwami bwawe ni inkoni yo gukiranuka.
9  Wakunze gukiranuka wanga ubwicamategeko. Ni cyo cyatumye Imana, ari na yo Mana yawe, igutoranya igusutseho amavuta yo kwishima kurusha bagenzi bawe.”
10  Nanone iti “Mwami, ni wowe washyizeho imfatiro z’isi mu ntangiriro, kandi ijuru ni umurimo w’intoki zawe.
11  Ibyo bizashiraho, ariko wowe uzagumaho; kandi byose bizasaza nk’uko umwenda usaza.
12  Uzabizinga nk’uko bazinga umwenda, nk’uko bazinga umwitero; bizahindurwa, ariko wowe uhora uri wa wundi kandi imyaka yawe ntizagira iherezo.”
13  Ariko se ni nde mu bamarayika yigeze kubwira iti “icara iburyo bwanjye ugeze aho nzagirira abanzi bawe nk’agatebe ukandagizaho ibirenge”?
14  Mbese bose si imyuka ikora umurimo wo gufasha abantu, itumwa gukorera abazaragwa agakiza?
2  Ni yo mpamvu tugomba kwita ku byo twumvise kurusha uko twari dusanzwe tubikora, kugira ngo tudateshuka tukava mu byo kwizera.
2  Niba ijambo ryavuzwe binyuze ku bamarayika ryarahamye, kandi igicumuro cyose no kutumvira kose bikiturwa ibihuje n’ubutabera,
3  twazarokoka dute niba twarirengagije agakiza gakomeye bene ako kageni, ko katangiye kuvugwa binyuze ku Mwami wacu kandi abamwumvise bakaduhamiriza ko ari ukuri?
4  Imana na yo yabihamije ikoresheje ibimenyetso n’ibitangaza n’imirimo ikomeye n’impano z’umwuka wera zatanzwe nk’uko ishaka.
5  Abamarayika si bo yahaye gutegeka isi ituwe igomba kuza, ari na yo tuvuga.
6  Ahubwo hari aho umuhamya yigeze kubihamya agira ati “umuntu ni iki ku buryo wamuzirikana, cyangwa umuntu wakuwe mu mukungugu ni iki ku buryo wamwitaho?
7  Wamuremye abura ho gato ngo abe nk’abamarayika, umwambika ikamba ry’ikuzo n’icyubahiro kandi umuha gutwara imirimo y’intoki zawe.
8  Ibintu byose wabishyize munsi y’ibirenge bye.” Kubera ko Imana yamuhaye gutwara ibintu byose, nta kintu na kimwe yashigaje itakimuhaye ngo agitware. Ariko noneho ntiturabona ibintu byose bimugandukira,
9  ahubwo tubona Yesu, washyizwe hasi y’abamarayika ho gato, akambikwa ikamba ry’ikuzo n’icyubahiro kubera ko yapfuye, kugira ngo binyuze ku buntu butagereranywa bw’Imana asogongerere abantu bose urupfu.
10  Ibintu byose biriho ku bw’ikuzo ry’Imana kandi bibaho binyuze kuri yo. Ubwo rero kugira ngo igeze abana benshi ku ikuzo, ibona bikwiriye ko itunganya Umukozi Mukuru w’agakiza kabo binyuze ku mibabaro.
11  Ari uweza ari n’abezwa, bose bakomoka ku muntu umwe, kandi icyo ni cyo gituma adakorwa n’isoni zo kubita “abavandimwe” be,
12  kuko avuga ati “nzabwira abavandimwe banjye izina ryawe, nzagusingiza mu ndirimbo ndi hagati y’iteraniro.”
13  Kandi ati “nzamwiringira.” Nanone ati “dore jye n’abana Yehova yampaye.”
14  Nuko rero, kubera ko “abana” bafite amaraso n’umubiri, na we yagize amaraso n’umubiri, kugira ngo binyuze ku rupfu rwe, ahindure ubusa ufite ububasha bwo guteza urupfu, ari we Satani,
15  kandi abature abashyizwe mu bubata ubuzima bwabo bwose, bitewe no gutinya urupfu.
16  Mu by’ukuri ntafasha abamarayika, ahubwo afasha urubyaro rwa Aburahamu.
17  Ni cyo cyatumye biba ngombwa ko amera nk’“abavandimwe” be muri byose, kugira ngo abe umutambyi mukuru w’umunyambabazi kandi wizerwa mu bintu by’Imana, ngo atange igitambo cy’impongano y’ibyaha by’abantu.
18  Kubera ko na we ubwe yababaye igihe yageragezwaga, ni cyo gituma ashobora gufasha abageragezwa.
3  Nuko rero bavandimwe bera, musangiye guhamagarwa ko mu ijuru, muzirikane intumwa n’umutambyi mukuru, uwo tuvuga tweruye ko tumwizera, ari we Yesu.
2  Yabaye indahemuka ku wamugize intumwa n’umutambyi mukuru, nk’uko Mose na we yabaye indahemuka mu nzu y’Uwo yose,
3  kuko Yesu abonwa ko akwiriye ikuzo riruta irya Mose, mu buryo bw’uko uwubatse inzu agira icyubahiro cyinshi kiruta icy’iyo nzu.
4  Birumvikana ko buri nzu yose igira uyubaka, ariko uwubatse ibintu byose ni Imana.
5  Mose yari umugaragu w’indahemuka mu nzu y’Uwo yose, ibyo bikaba byari gihamya y’ibyari kuzavugwa hanyuma,
6  ariko Kristo we yari Umwana wizerwa wategekaga inzu y’Uwo yose. Ni twe nzu y’Uwo, niba dukomera ku bushizi bw’amanga bwacu kandi tugakomeza kwirata ibyiringiro byacu kugeza ku iherezo nta kudohoka.
7  Ku bw’iyo mpamvu, ni nk’uko umwuka wera ubivuga, uti “uyu munsi nimwumva ijwi ryayo,
8  ntimwinangire imitima nk’igihe ba sokuruza bandakazaga cyane, ku munsi wo kugerageza mu butayu,
9  igihe bangeragezaga; nyamara bari barabonye imirimo yanjye mu gihe cy’imyaka mirongo ine.
10  Ni yo mpamvu narakariye ab’icyo gihe nkabazinukwa, maze nkavuga nti ‘bahora iteka bayoba mu mitima yabo, kandi ntibigeze bamenya inzira zanjye.’
11  Ni cyo cyatumye ndahira mfite uburakari nti ‘ntibazinjira mu buruhukiro bwanjye.’”
12  Bavandimwe, mwirinde hatagira uwo ari we wese muri mwe ugira umutima mubi utizera bitewe no kwitandukanya n’Imana nzima.
13  Ahubwo mukomeze guterana inkunga buri munsi, igihe cyose bicyitwa “uyu munsi,” kugira ngo hatagira uwo ari we wese muri mwe winangira bitewe n’imbaraga z’icyaha zishukana.
14  Mu by’ukuri dusangira Kristo ari uko gusa dukomeje kugira icyizere twari dufite tugitangira, tukageza ku iherezo nta kudohoka,
15  mu gihe bivugwa ngo “uyu munsi nimwumva ijwi ryayo, ntimwinangire imitima nk’igihe ba sokuruza bandakazaga cyane.”
16  Ni ba nde bumvise nyamara bakarakaza Imana cyane? Mu by’ukuri se, si abavuye muri Egiputa bose bayobowe na Mose?
17  Kandi se, ni ba nde Imana yarakariye ikabazinukwa mu gihe cy’imyaka mirongo ine? Si abacumuye, intumbi zabo zikaba zaraguye mu butayu?
18  Ariko se, ni ba nde yarahiye ko batazinjira mu buruhukiro bwayo atari ba bandi batumviye?
19  Nuko rero, tubona ko batashoboye kubwinjiramo bitewe n’uko babuze ukwizera.
12  Nuko rero, kubera ko tugoswe n’icyo gicu kinini cyane cy’abahamya, nimucyo twiyambure ibituremerera by’uburyo bwose n’icyaha kitwizingiraho mu buryo bworoshye, kandi nimucyo twiruke twihanganye mu isiganwa ryadushyizwe imbere,
2  dutumbira Yesu, ari we Mukozi Mukuru wo kwizera kwacu, akaba ari na We ugutunganya. Kubera ibyishimo byamushyizwe imbere, yihanganiye igiti cy’umubabaro ntiyita ku isoni, yicara iburyo bw’intebe y’ubwami y’Imana.
3  Koko rero, mutekereze mwitonze kuri uwo wihanganiye amagambo y’abanyabyaha bamurwanyaga, babangamira inyungu zabo bwite, kugira ngo mutarambirwa maze mukagamburura.
4  Mu ntambara murwana n’icyo cyaha, ntimurahangana ngo mugere ubwo muvushwa amaraso,
5  kandi mwibagiwe rwose inama mugirwa nk’abana ngo “mwana wanjye ntugahinyure igihano cya Yehova, kandi ntukagamburure nagukosora,
6  kuko Yehova ahana uwo akunda; koko rero, akubita ibiboko umuntu wese yakira nk’umwana we.”
7  Ibyo mwihanganira biba bigamije kubahana. Imana ibafata nk’abana. None se ni nde mwana se adahana?
8  Ariko niba mudahanwa nk’abandi bose, mu by’ukuri muba muri ibibyarirano, mutari abana bemewe.
9  Byongeye kandi, twari dufite ba data batubyaye ku mubiri baduhanaga, kandi twarabubahaga. None se ntituzarushaho kugandukira Data w’ubuzima bwacu bwo mu buryo bw’umwuka kugira ngo tubeho?
10  Bamaze igihe runaka baduhana, bakurikije ibyo babonaga ko bibanogeye, ariko we aduhana ku bw’inyungu zacu, kugira ngo dusangire ukwera kwe.
11  Mu by’ukuri, nta gihano kigaragara ko gishimishije mu gihe kirimo gitangwa, ahubwo kirababaza. Nyamara nyuma yaho abatojwe na cyo kiberera imbuto z’amahoro, ari zo gukiranuka.
12  Ku bw’ibyo rero, murambure amaboko atentebutse n’amavi asukuma,
13  kandi mukomeze guharurira ibirenge byanyu inzira zigororotse, kugira ngo urugingo ruremaye rutarekana, ahubwo rukire.
14  Mubane amahoro n’abantu bose kandi muharanire kwezwa, kuko umuntu utejejwe atazabona Umwami.
15  Mube maso cyane kugira ngo hatagira umuntu uvutswa ubuntu butagereranywa bw’Imana, kandi hatagira umuzi ufite ubumara umera ukabatera guhagarika imitima maze benshi bakanduzwa na wo,
16  kugira ngo hatabaho umusambanyi cyangwa umuntu ukerensa ibintu byera nka Esawu, waguranye uburenganzira yari afite bwo kuba umwana w’imfura igaburo rimwe.
17  Kandi muzi ko nyuma yaho igihe yashakaga kuragwa umugisha atabyemerewe, kuko nubwo yarize ashaka cyane ko umwanzuro wahindurwa, ntiyabigezeho.
18  Ntimwegereye umusozi ubasha gukorwaho kandi wagurumanagaho umuriro, wariho igicu cyijimye n’umwijima w’icuraburindi n’umuyaga w’ishuheri,
19  n’ijwi ry’impanda n’iry’amagambo. Abantu bumvise iryo jwi basaba binginga ko hatagira irindi jambo babwirwa,
20  kuko batewe ubwoba cyane n’itegeko ryagiraga riti “kandi nihagira itungo rikora kuri uwo musozi ryicishwe amabuye.”
21  Nanone kubona ibyo bintu byari biteye ubwoba cyane, ku buryo Mose yavuze ati “mfite ubwoba kandi ndahinda umushyitsi.”
22  Ahubwo mwegereye Umusozi Siyoni n’umugi w’Imana nzima, ari wo Yerusalemu yo mu ijuru, hamwe n’abamarayika uduhumbi n’uduhumbagiza
23  bari mu ikoraniro rusange, n’itorero ry’abana b’imfura banditswe mu ijuru, n’Imana Umucamanza wa bose, n’ubuzima bwo mu buryo bw’umwuka bw’abakiranutsi batunganyijwe,
24  na Yesu umuhuza w’isezerano rishya, n’amaraso aminjagirwa, avuga mu buryo bwiza cyane kurusha aya Abeli.
25  Mwirinde kugira ngo mutanga kumvira uvuga. Mbese niba abanze kumvira uwatangaga umuburo w’Imana ku isi batararokotse, twe tuzarokoka dute niba twanga kumvira uvugira mu ijuru?
26  Icyo gihe ijwi rye ryanyeganyeje isi. Ariko noneho yatanze isezerano agira ati “hasigaye indi ncuro imwe, kandi sinzanyeganyeza isi yonyine, ahubwo n’ijuru nzarinyeganyeza.”
27  Amagambo ngo “hasigaye indi ncuro imwe” asobanura ko ibinyeganyezwa bizakurwaho, ni ukuvuga ibintu bitakozwe n’Imana, kugira ngo hagumeho ibintu bidashobora kunyeganyezwa.
28  Ku bw’ibyo rero, ubwo tuzahabwa ubwami budashobora kunyeganyezwa, nimucyo dukomeze kugira ubuntu butagereranywa, ari bwo butuma dukorera Imana umurimo wera mu buryo yemera, tuyitinya kandi tuyubaha.
29  Kuko nanone Imana yacu ari umuriro ukongora.
