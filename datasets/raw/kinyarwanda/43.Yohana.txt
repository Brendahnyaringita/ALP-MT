10  “Ni ukuri, ni ukuri, ndababwira ko utinjira mu rugo rw’intama anyuze mu irembo, ahubwo akuririra ahandi, uwo aba ari umujura n’umunyazi.
2  Ariko uwinjira anyuze mu irembo ni we mwungeri w’intama.
3  Umurinzi w’irembo aramukingurira kandi intama zumva ijwi rye, agahamagara intama ze mu mazina maze akazahura.
4  Iyo amaze gusohora intama ze zose, azijya imbere zikamukurikira, kuko zizi ijwi rye.
5  Uwo zitazi ntizamukurikira rwose, ahubwo zamuhunga, kuko zitamenya amajwi y’abo zitazi.”
6  Yesu yabahaye urwo rugero, ariko ntibamenya icyo ibyo bintu yababwiye byashakaga kuvuga.
7  Nuko Yesu yongera kubabwira ati “ni ukuri, ni ukuri, ndababwira ko ari jye rembo ry’intama.
8  Abaje banyiyitirira bose ni abajura n’abanyazi; ariko intama ntizabateze amatwi.
9  Ni jye rembo. Uwinjira wese anyuzeho azakizwa, kandi azajya yinjira asohoke, abone urwuri.
10  Umujura ntazanwa n’ikindi uretse kwiba no kwica no kurimbura. Jye nazanywe no kugira ngo zibone ubuzima, kandi ngo zibone bwinshi.
11  Ni jye mwungeri mwiza; umwungeri mwiza ahara ubugingo bwe ku bw’intama.
12  Umuntu ukorera ibihembo utari umwungeri kandi n’intama atari ize, iyo abonye isega ije asiga intama agahunga, maze iyo sega ikazisumira ikazitatanya,
13  kubera ko uwo muntu aba akorera ibihembo kandi akaba atitaye ku ntama.
14  Ni jye mwungeri mwiza; nzi intama zanjye kandi intama zanjye na zo ziranzi,
15  nk’uko Data anzi nanjye nkamenya Data; mpara ubugingo bwanjye ku bw’intama.
16  “Mfite n’izindi ntama zitari izo muri uru rugo; izo na zo ngomba kuzizana. Zizumva ijwi ryanjye kandi zizaba umukumbi umwe, zigire n’umwungeri umwe.
17  Iki ni cyo gituma Data ankunda, ni uko mpara ubugingo bwanjye kugira ngo nongere kububona.
18  Nta wubunyaka, ahubwo mbuhara ku bushake bwanjye. Mfite uburenganzira bwo kubuhara, kandi mfite n’uburenganzira bwo kongera kububona. Iryo tegeko narihawe na Data.”
19  Nanone Abayahudi bacikamo ibice kubera ayo magambo.
20  Benshi muri bo baravugaga bati “afite umudayimoni kandi ni umusazi. Kuki mumutega amatwi?”
21  Abandi bo bakavuga bati “aya si amagambo y’umuntu ufite umudayimoni. Ese hari umudayimoni wigeze ahumura impumyi?”
22  Icyo gihe, umunsi mukuru wo gutaha urusengero wari wabereye i Yerusalemu. Hari mu mezi y’imbeho
23  kandi Yesu yagendagendaga mu rusengero mu ibaraza rya Salomo.
24  Nuko Abayahudi baramukikiza maze baramubwira bati “uzaduheza mu rujijo kugeza ryari? Niba uri Kristo, bitubwire weruye.”
25  Yesu arabasubiza ati “narababwiye nyamara ntimwizera. Imirimo nkora mu izina rya Data ni yo impamya.
26  Ariko ntimwizeye kubera ko mutari abo mu ntama zanjye.
27  Intama zanjye zumva ijwi ryanjye, ndazizi kandi na zo zirankurikira.
28  Nziha ubuzima bw’iteka, kandi ntizizigera zirimbuka; nta wuzazikura mu kuboko kwanjye.
29  Izo Data yampaye ziruta ibindi bintu byose, kandi nta wushobora kuzikura mu kuboko kwa Data.
30  Jyewe na Data turi umwe.”
31  Abayahudi bongera gutora amabuye ngo bayamutere.
32  Yesu arabasubiza ati “naberetse imirimo myiza myinshi ituruka kuri Data. Ni uwuhe muri yo utuma muntera amabuye?”
33  Abayahudi baramusubiza bati “ntitugutera amabuye tuguhora umurimo mwiza, ahubwo turaguhora ko utuka Imana, kuko wowe nubwo uri umuntu wigira imana.”
34  Yesu arabasubiza ati “mbese mu Mategeko yanyu ntibyanditswe ngo ‘naravuze nti “muri imana”’?
35  Niba yarise ‘imana’ abo ijambo ry’Imana ryaciriyeho iteka, nyamara Ibyanditswe bikaba bidashobora gukuka,
36  murambwira, jyewe uwo Data yejeje kandi akantuma mu isi, muti ‘utuka Imana,’ kubera ko navuze nti ‘ndi Umwana w’Imana’?
37  Niba ntakora imirimo ya Data ntimunyizere.
38  Ariko niba nyikora, nubwo mutanyizera, nibura mwizere iyo mirimo kugira ngo mumenye kandi mukomeze kumenya ko Data yunze ubumwe nanjye, nanjye nkunga ubumwe na Data.”
39  Nuko bongera kugerageza kumufata, ariko arabahunga.
40  Yongera kujya hakurya ya Yorodani aho Yohana yabatirizaga mbere, nuko agumayo.
41  Abantu benshi baramusanga baravuga bati “mu by’ukuri, Yohana ntiyakoze ikimenyetso na kimwe, ariko ibintu byose Yohana yavuze kuri uyu muntu byari ukuri.”
42  Nuko abantu benshi bari aho baramwizera.
4  Umwami Yesu amenya ko Abafarisayo bari bumvise ko yahinduraga abantu benshi abigishwa akanababatiza, kurusha Yohana,
2  nubwo mu by’ukuri Yesu ubwe atari we wabatizaga ahubwo ari abigishwa be.
3  Nuko ava i Yudaya asubira i Galilaya.
4  Ariko yagombaga kwambukiranya Samariya.
5  Nuko agera mu mugi wa Samariya witwaga Sukara, hafi y’isambu Yakobo yahaye umuhungu we Yozefu.
6  Aho ni ho hari iriba rya Yakobo. Icyo gihe Yesu yicara ku iriba bitewe n’uko yari ananijwe n’urugendo. Hari nko ku isaha ya gatandatu.
7  Nuko umugore w’i Samariya aza kuvoma amazi. Yesu aramubwira ati “mpa amazi yo kunywa.”
8  (Abigishwa be bari bagiye mu mugi kugura ibyokurya.)
9  Uwo mugore aramubaza ati “ko uri Umuyahudi nkaba ndi Umusamariyakazi, bishoboka bite ko wansaba amazi yo kunywa?” (Kuko nta mishyikirano Abayahudi bagiranaga n’Abasamariya.)
10  Yesu aramusubiza ati “iyaba waramenye impano y’Imana, ukamenya n’ukubwiye ati ‘mpa amazi yo kunywa,’ uba umusabye akaguha amazi atanga ubuzima.”
11  Aramubwira ati “Nyagasani, nta n’indobo ufite yo kuvomesha kandi iriba ni rirerire. None se ayo mazi y’ubuzima urayakura he?
12  None se uruta sogokuruza Yakobo waduhaye iri riba, kandi na we ubwe n’abana be n’amatungo ye bakaba baranywaga ku mazi yaryo?”
13  Yesu aramusubiza ati “umuntu wese unywa kuri aya mazi azongera kugira inyota.
14  Umuntu wese unywa ku mazi nzamuha ntazagira inyota ukundi, ahubwo amazi nzamuha azaba isoko y’amazi idudubiza muri we, kugira ngo itange ubuzima bw’iteka.”
15  Uwo mugore aramubwira ati “Nyagasani, mpa kuri ayo mazi kugira ngo ntazongera kugira inyota cyangwa ngo mpore nza hano kuvoma.”
16  Aramusubiza ati “genda uhamagare umugabo wawe maze muze hano.”
17  Uwo mugore aramusubiza ati “nta mugabo ngira.” Yesu aramubwira ati “ubivuze neza, ubwo uvuze uti ‘nta mugabo ngira.’
18  Wagize abagabo batanu kandi n’uwo ufite ubu si umugabo wawe. Aho uvuze ukuri.”
19  Uwo mugore aramubwira ati “Nyagasani, menye ko uri umuhanuzi.
20  Ba sogokuruza basengeraga kuri uyu musozi, ariko mwe mukavuga ko i Yerusalemu ari ho abantu bakwiriye gusengera.”
21  Yesu aramubwira ati “mugore nyizera. Igihe kigiye kuza ubwo muzaba mutagisengera Data kuri uyu musozi cyangwa i Yerusalemu.
22  Mwe musenga uwo mutazi; twe dusenga uwo tuzi kuko agakiza gaturuka mu Bayahudi.
23  Ariko kandi igihe kigiye kugera, ndetse ubu cyageze, ubwo abasenga by’ukuri bazasengera Data mu mwuka no mu kuri; kandi koko, Data ashaka abameze nk’abo kugira ngo bamusenge.
24  Imana ni Umwuka, kandi abayisenga bagomba kuyisenga mu mwuka no mu kuri.”
25  Uwo mugore aramubwira ati “nzi ko Mesiya witwa Kristo ari hafi kuza. Igihe cyose azazira azatubwira ibintu byose yeruye.”
26  Yesu aramubwira ati “jyewe uvugana nawe ndi we.”
27  Muri uwo mwanya abigishwa be baba barahageze, batangazwa n’uko yavuganaga n’umugore. Birumvikana ariko ko nta n’umwe wamubajije ati “urashaka iki?,” cyangwa ati “kuki uvugana na we?”
28  Nuko uwo mugore asiga ikibindi cye ajya mu mugi, abwira abantu ati
29  “nimuze murebe umuntu wambwiye ibintu byose nakoze. Mbese aho ntiyaba ari we Kristo?”
30  Bava mu mugi bajya aho Yesu yari ari.
31  Hagati aho, abigishwa be baramuhataga bati “Rabi, akira urye.”
32  Ariko arababwira ati “mfite ibyokurya mutazi.”
33  Nuko abigishwa barabwirana bati “mbese haba hari uwamuzaniye ibyokurya?”
34  Yesu arababwira ati “ibyokurya byanjye ni ugukora ibyo uwantumye ashaka no kurangiza umurimo we.
35  Mbese ntimuvuga ko hasigaye amezi ane isarura rikagera? Dore ndababwira nti ‘mwubure amaso murebe, imirima ireze kugira ngo isarurwe.
36  Umusaruzi amaze guhabwa ibihembo bye no kwegeranya imbuto zikwiriye ubuzima bw’iteka, kugira ngo umubibyi n’umusaruzi bishimane.’
37  Koko rero, kuri iyo ngingo aya magambo ni ay’ukuri avuga ngo ‘umwe yarabibye undi arasarura.’
38  Nabatumye gusarura ibyo mutaruhiye. Abandi barabiruhiye none mwebwe mugiye gusangira na bo imbuto z’ibyo baruhiye.”
39  Icyo gihe benshi mu Basamariya bo muri uwo mugi baramwizera, bitewe n’ijambo uwo mugore yababwiye abahamiriza ati “yambwiye ibintu byose nakoze.”
40  Nuko Abasamariya bamusanze aho yari ari baramusaba ngo agumane na bo; ahamara iminsi ibiri.
41  Ibyo byatumye abandi benshi bamwizera bitewe n’ibyo yavugaga,
42  maze babwira uwo mugore bati “ubu noneho ntitucyemejwe n’ibyo watubwiye, kuko twiyumviye kandi tumenye tudashidikanya ko uyu muntu ari we mukiza w’isi.”
43  Iyo minsi ibiri ishize, arahava ajya i Galilaya.
44  Icyakora, Yesu ubwe yahamije ko nta muhanuzi uhabwa icyubahiro mu gihugu cye.
45  Nuko ageze i Galilaya, Abanyagalilaya baramwakira kuko bari barabonye ibintu byose yakoreye i Yerusalemu mu minsi mikuru, kubera ko na bo bari baragiye muri iyo minsi mikuru.
46  Yongera kugaruka i Kana ho muri Galilaya, aho yari yarahinduriye amazi divayi. Icyo gihe i Kaperinawumu hari umugaragu w’umwami wari ufite umwana urwaye.
47  Uwo mugabo yumvise ko Yesu yari yavuye i Yudaya akajya i Galilaya, ajya kumureba maze amusaba ko yaza akamukiriza umwana kuko yendaga gupfa.
48  Ariko Yesu aramubwira ati “mwebwe iyo mutabonye ibimenyetso n’ibitangaza ntimushobora kwizera.”
49  Umugaragu w’umwami aramubwira ati “Nyagasani, ngwino umwana wanjye atarapfa.”
50  Yesu aramubwira ati “igendere umwana wawe ni muzima.” Nuko uwo mugabo yizera ijambo Yesu amubwiye, aragenda.
51  Ariko akiri mu nzira, abagaragu be baza kumusanganira bamubwira ko umwana we ari muzima.
52  Na we ababaza igihe yakiriye. Baramubwira bati “ejo ku isaha ya karindwi ni bwo umuriro wamuvuyemo.”
53  Nuko se w’uwo mwana amenya ko iyo saha ari yo Yesu yamubwiriyeho ati “umwana wawe ni muzima.” Nuko we n’abo mu rugo rwe bose barizera.
54  Icyo cyari ikimenyetso cya kabiri Yesu yakoze igihe yavaga i Yudaya akajya i Galilaya.
11  Hariho umuntu wari urwaye witwaga Lazaro, wari utuye i Betaniya mu mudugudu bashiki be bari batuyemo, ari bo Mariya na Marita.
2  Mariya uwo ni wa wundi wari warasize Umwami amavuta ahumura neza kandi agahanaguza ibirenge bye umusatsi we; musaza we Lazaro yari arwaye.
3  Nuko bashiki be batuma kuri Yesu bati “Mwami, dore uwo ukunda cyane ararwaye.”
4  Ariko Yesu abyumvise aravuga ati “iyo ndwara si iyo kumwica, ahubwo ni iyo guhesha Imana ikuzo kugira ngo Umwana w’Imana ahabwe ikuzo binyuze kuri yo.”
5  Yesu yakundaga Marita na murumuna we na Lazaro.
6  Icyakora yumvise ko arwaye, aguma aho yari ari ahamara iminsi ibiri.
7  Hanyuma abwira abigishwa be ati “nimuze dusubire i Yudaya.”
8  Abigishwa baramubwira bati “Rabi, vuba aha ab’i Yudaya bashakaga kugutera amabuye, none urashaka gusubirayo?”
9  Yesu arabasubiza ati “mbese umunsi ntugira amasaha cumi n’abiri? Iyo umuntu agenda ku manywa, nta kintu asitaraho, kuko aba abona umucyo w’iyi si.
10  Ariko iyo umuntu agenda nijoro, arasitara kuko aba adafite umucyo muri we.”
11  Amaze kuvuga ibyo, arababwira ati “incuti yacu Lazaro arasinziriye, ariko ngiyeyo kumukangura.”
12  Nuko abigishwa baramubwira bati “Mwami, niba asinziriye azakira.”
13  Icyakora Yesu yababwiraga ko yapfuye. Ariko bo bibwiraga ko yavugaga ibyo gusinzira bisanzwe.
14  Noneho Yesu ababwira yeruye ati “Lazaro yarapfuye,
15  kandi ndishimye kubera mwe, ko ntari ndiyo, kugira ngo mwizere. Ariko nimuze tujye kumureba.”
16  Nuko Tomasi witwaga Didumo abwira abigishwa bagenzi be ati “nimuze natwe tugende dupfane na we.”
17  Yesu ahageze, asanga amaze iminsi ine mu mva.
18  I Betaniya hari bugufi bw’i Yerusalemu, ku birometero nka bitatu.
19  Ni yo mpamvu hari Abayahudi benshi bari baje kwa Marita na Mariya kubahumuriza, kubera ko musaza wabo yari yapfuye.
20  Marita yumvise ko Yesu ari mu nzira aza, ajya kumusanganira, ariko Mariya asigara yicaye mu rugo.
21  Nuko Marita abwira Yesu ati “Mwami, iyo uza kuhaba musaza wanjye ntaba yarapfuye.
22  Kandi na n’ubu nzi ko ibintu byose usaba Imana izabiguha.”
23  Yesu aramubwira ati “musaza wawe arazuka.”
24  Marita aramubwira ati “nzi ko azazuka ku muzuko wo ku munsi wa nyuma.”
25  Yesu aramubwira ati “ni jye kuzuka n’ubuzima. Unyizera wese naho yapfa, azongera abe muzima,
26  kandi umuntu wese uriho akaba anyizera ntazigera apfa. Ese ibyo urabyizeye?”
27  Aramusubiza ati “yego Mwami; nizeye ko uri Kristo Umwana w’Imana wagombaga kuza mu isi.”
28  Amaze kuvuga ibyo, aragenda ajya guhamagara murumuna we Mariya, amubwira mu ibanga ati “Umwigisha ari hano kandi araguhamagaye.”
29  Na we ngo abyumve, arabaduka arihuta ajya aho ari.
30  Icyo gihe Yesu yari ataragera mu mudugudu, ahubwo yari akiri aho Marita yamusanze.
31  Nuko Abayahudi bari kumwe na Mariya mu nzu bamuhumuriza, babonye ahagurutse n’ingoga agasohoka, baramukurikira batekereza ko agiye ku mva kuririrayo.
32  Mariya ageze aho Yesu yari ari, amukubise amaso yikubita ku birenge bye, aramubwira ati “Mwami, iyo uza kuhaba musaza wanjye ntaba yarapfuye.”
33  Nuko Yesu amubonye arira, n’Abayahudi bari bazanye na we barira, asuhuza umutima, arababara cyane,
34  aravuga ati “mwamushyize he?” Baramubwira bati “Mwami, ngwino urebe.”
35  Yesu ararira.
36  Nuko Abayahudi baravuga bati “nimurebe ukuntu yamukundaga!”
37  Ariko bamwe muri bo baravuga bati “ese uyu muntu wahumuye impumyi ntiyashoboraga kubuza uyu gupfa?”
38  Nuko Yesu amaze kongera gusuhuza umutima, ajya ku mva. Mu by’ukuri, iyo mva yari ubuvumo bari bakingishije ibuye.
39  Yesu aravuga ati “mukureho iryo buye.” Marita, mushiki w’uwari wapfuye, aramubwira ati “Mwami, ubu agomba kuba anuka kuko hashize iminsi ine.”
40  Yesu aramubwira ati “sinakubwiye ko niwizera uri bubone ikuzo ry’Imana?”
41  Nuko bavanaho ibuye. Yesu yubura amaso areba mu ijuru, maze aravuga ati “Data, ndagushimira ko unyumvise.
42  Ni koko, nari nzi ko buri gihe unyumva. Ariko ibyo mbivuze kubera aba bantu bankikije kugira ngo bizere ko ari wowe wantumye.”
43  Amaze kuvuga ibyo, arangurura ijwi ati “Lazaro, sohoka!”
44  Uwari warapfuye asohoka ibirenge n’amaboko bye bihambirijwe ibitambaro, no mu maso he hapfutse igitambaro. Yesu arababwira ati “nimumuhambure mumureke agende.”
45  Nuko Abayahudi benshi bari baje kwa Mariya babonye ibyo Yesu akoze baramwizera,
46  ariko bamwe bajya kureba Abafarisayo maze bababwira ibyo yakoze.
47  Ibyo byatumye abakuru b’abatambyi n’Abafarisayo bateranya Urukiko rw’Ikirenga rwa Kiyahudi, baravuga bati “turabigira dute ko uyu muntu akora ibimenyetso byinshi?
48  Nitumwihorera agakomeza, abantu bose bazamwizera maze Abaroma bazaze bakureho ahantu hacu dusengera n’ishyanga ryacu.”
49  Ariko umwe muri bo witwaga Kayafa, wari umutambyi mukuru muri uwo mwaka, arababwira ati “mwebwe nta cyo muzi;
50  ntimubona ko ari mwe bifitiye akamaro ko umuntu umwe apfira abantu, aho kugira ngo ishyanga ryose ririmburwe?”
51  Icyakora, ibyo ntiyabivuze ari we ubyibwirije, ahubwo kubera ko yari umutambyi mukuru muri uwo mwaka, yahanuraga ko Yesu yagombaga gupfira iryo shyanga,
52  atari iryo shyanga gusa, ahubwo ari no kugira ngo akoranyirize hamwe abana b’Imana batatanye.
53  Nuko guhera uwo munsi bajya inama yo kumwica.
54  Ku bw’ibyo, Yesu ntiyongera kugenda mu Bayahudi ku mugaragaro, ahubwo avayo ajya mu giturage cyo hafi y’ubutayu, mu mugi witwa Efurayimu, agumayo ari kumwe n’abigishwa be.
55  Icyo gihe pasika y’Abayahudi yari yegereje, kandi abantu benshi bavuye mu giturage bajya i Yerusalemu mbere y’uko pasika iba, kugira ngo bakore umuhango wo kwihumanura.
56  Nuko bakomeza gushaka Yesu, bakavugana bahagaze mu rusengero bati “mbese mubitekerezaho iki? Ntazaza mu munsi mukuru?”
57  Ubwo kandi abakuru b’abatambyi n’Abafarisayo bari batanze amategeko y’uko umuntu wese uzamenya aho aherereye, agomba kubibamenyesha kugira ngo bamufate.
53  Nuko baragenda buri wese ajya iwe.
8  Ariko Yesu ajya ku musozi w’Imyelayo.
2  Icyakora, mu museke yongera kujya mu rusengero, abantu bose baza aho ari; nuko aricara atangira kubigisha.
3  Abanditsi n’Abafarisayo bamuzanira umugore bafashe asambana, bamaze kumuhagarika hagati yabo,
4  baramubwira bati “Mwigisha, uyu mugore yafashwe asambana.
5  Mu Mategeko Mose yadutegetse kujya dutera amabuye abagore nk’aba. Mu by’ukuri, wowe urabivugaho iki?”
6  Birumvikana ariko ko ibyo babivuze bamugerageza kugira ngo babone icyo bamurega. Ariko Yesu arunama atangira kwandikisha urutoki hasi.
7  Nuko bakomeje kumubaza cyane, arunamuka arababwira ati “utagira icyaha muri mwe nafate iya mbere amutere ibuye.”
8  Arongera arunama akomeza kwandika hasi.
9  Ariko abumvise ayo magambo batangira gusohoka umwe umwe uhereye ku bakuru, maze asigara wenyine na wa mugore wari hagati yabo.
10  Yesu arunamuka aramubaza ati “mugore, ba bandi bari he? Mbese nta n’umwe waguciriye urubanza?”
11  Aramubwira ati “nta we nyagasani.” Yesu aramubwira ati “nanjye singucira urubanza. Igendere; uhereye ubu ntukomeze kugendera mu cyaha.”
12  Yesu yongera kubabwira ati “ndi umucyo w’isi. Unkurikira ntazigera na rimwe agendera mu mwijima, ahubwo azagira umucyo w’ubuzima.”
13  Nuko Abafarisayo baramubwira bati “ni wowe ubwawe wihamya; ibyo uhamya si iby’ukuri.”
14  Yesu arabasubiza ati “niyo nakwihamya ubwanjye, ibyo mpamya ni iby’ukuri, kuko nzi aho naturutse n’aho njya. Ariko mwebwe ntimuzi aho naturutse n’aho njya.
15  Muca urubanza mukurikije ibya kamere, ariko jye nta muntu n’umwe ncira urubanza.
16  Kandi niyo naca urubanza, urubanza rwanjye ni urw’ukuri, kuko ntari jyenyine, ahubwo Data wantumye ari kumwe nanjye.
17  Nanone mu Mategeko yanyu haranditswe ngo ‘ubuhamya bw’abantu babiri ni ubw’ukuri.’
18  Ni jye uhamya ibyanjye kandi na Data wantumye ahamya ibyanjye.”
19  Nuko baramubaza bati “So ari he?” Yesu arabasubiza ati “ntimunzi kandi na Data ntimumuzi. Iyo mumenya na Data mwari kumumenya.”
20  Ayo magambo yayavugiye aho baturira, ubwo yigishirizaga mu rusengero. Ariko nta wamufashe kuko igihe cye cyari kitaragera.
21  Nuko yongera kubabwira ati “ndagiye kandi muzanshaka, nyamara muzapfira mu byaha byanyu. Aho njya ntimubasha kuhaza.”
22  Abayahudi baravuga bati “ese agiye kwiyahura, ko avuze ngo ‘aho njya ntimubasha kuhaza?’”
23  Akomeza ababwira ati “mwe mukomoka hasi, jye nkomoka hejuru; muri ab’iyi si, jye si ndi uw’iyi si.
24  Ku bw’ibyo, ndababwira nti ‘muzapfira mu byaha byanyu.’ Nimutizera ko ndi uwo mbabwira ko ndi we, muzapfira mu byaha byanyu.”
25  Nuko baramubwira bati “uri nde?” Yesu arabasubiza ati “harya ubundi ndacyavugana iki namwe?
26  Mfite ibintu byinshi byo kubavugaho kandi naheraho nca urubanza. Koko rero, uwantumye ni umunyakuri, kandi ibyo namwumvanye ni byo mvugira mu isi.”
27  Ariko ntibasobanukirwa ko yababwiraga ibya Se.
28  Hanyuma Yesu aravuga ati “nimumara kumanika Umwana w’umuntu, ni bwo muzamenya ko ndi uwo mbabwira ko ndi we, kandi ko nta cyo nkora nibwirije, ahubwo ibyo bintu mbivuga nk’uko Data yabinyigishije.
29  Uwantumye ari kumwe nanjye; ntiyantaye kuko buri gihe nkora ibimushimisha.”
30  Mu gihe yavugaga ibyo, benshi baramwizera.
31  Nuko Yesu akomeza abwira Abayahudi bamwizeye ati “niba muguma mu ijambo ryanjye, muri abigishwa banjye nyakuri;
32  muzamenya ukuri, kandi ukuri ni ko kuzababatura.”
33  Baramusubiza bati “turi urubyaro rwa Aburahamu, kandi ntitwigeze tuba imbata z’umuntu uwo ari we wese. Bishoboka bite ko wavuga uti ‘muzabaturwa’?”
34  Yesu arabasubiza ati “ni ukuri, ni ukuri, ndababwira ko ukora ibyaha wese aba ari imbata y’ibyaha.
35  Byongeye kandi, imbata ntiguma mu rugo iteka, ariko umwana arugumamo iteka.
36  Ku bw’ibyo rero, Umwana nababatura, ni bwo muzaba mubatuwe by’ukuri.
37  Nzi ko muri urubyaro rwa Aburahamu; ariko murashaka kunyica kuko ijambo ryanjye ridatera imbere muri mwe.
38  Ibyo nabonanye Data ni byo mvuga, kandi namwe mukora ibyo mwumvanye so.”
39  Baramusubiza bati “data ni Aburahamu.” Yesu arababwira ati “niba muri abana ba Aburahamu, nimukore imirimo ya Aburahamu.
40  Ariko none murashaka kunyica, jyewe umuntu wababwiye ukuri numvanye Imana. Aburahamu ntiyakoze ikintu nk’icyo.
41  Mukora imirimo ya so.” Baramubwira bati “ntituri ibibyarirano. Dufite Data umwe, ni Imana.”
42  Yesu arababwira ati “iyo Imana iba So mwari kunkunda, kuko naje nturutse ku Mana none nkaba ndi hano. Sinaje nibwirije, ahubwo ni Yo yantumye.
43  Ni iki gituma mutamenya ibyo mvuga? Ni ukubera ko mudashobora kumva ijambo ryanjye.
44  Mukomoka kuri so Satani kandi mwifuza gukora ibyo so yifuza. Uwo yabaye umwicanyi agitangira; ntiyashikamye mu kuri, kuko ukuri kutari muri we. Iyo avuga ibinyoma, aba avuga ibihuje na kamere ye, kuko ari umunyabinyoma kandi akaba se w’ibinyoma.
45  Ariko jye ntimunyizera kubera ko mbabwira ukuri.
46  Ni nde muri mwe umpamya icyaha? Niba mvuga ukuri ni iki gituma mutanyizera?
47  Uwakomotse ku Mana yumva amagambo y’Imana. Iyo ni yo mpamvu ituma mutanyumva, kuko mutakomotse ku Mana.”
48  Abayahudi baramusubiza bati “ntitwabivuze ukuri ko uri Umusamariya kandi ko ufite umudayimoni?”
49  Yesu arabasubiza ati “nta mudayimoni mfite, ahubwo nubahisha Data, ariko mwe muransuzugura.
50  Icyakora sinishakira icyubahiro; hari ugishaka kandi ni we uca urubanza.
51  Ni ukuri, ni ukuri, ndababwira ko umuntu niyitondera ijambo ryanjye atazigera apfa.”
52  Abayahudi baramubwira bati “noneho tumenye ko ufite umudayimoni. Aburahamu yarapfuye ndetse n’abahanuzi. Ariko wowe uravuga uti ‘umuntu niyitondera ijambo ryanjye ntazigera asogongera ku rupfu.’
53  None se uruta data Aburahamu wapfuye? N’abahanuzi barapfuye. Wowe se wibwira ko uri nde?”
54  Yesu arabasubiza ati “niba nihesha ikuzo, ikuzo ryanjye ni ubusa. Ni Data umpesha ikuzo, uwo muvuga ko ari Imana yanyu;
55  nyamara ntimumuzi. Ariko jye ndamuzi. Ndamutse mvuze ko ntamuzi, naba mbaye umunyabinyoma nkamwe. Ariko jye ndamuzi kandi nitondera ijambo rye.
56  So Aburahamu yashimishwaga cyane n’ibyiringiro yari afite byo kubona igihe cyanjye, kandi yarakibonye aranezerwa.”
57  Nuko Abayahudi baramubwira bati “wowe nturagira n’imyaka mirongo itanu, none ngo wabonye Aburahamu?”
58  Yesu arababwira ati “ni ukuri, ni ukuri, ndababwira ko mbere y’uko Aburahamu abaho nari ndiho.”
59  Nuko bafata amabuye ngo bayamutere, ariko Yesu arihisha maze asohoka mu rusengero.
16  “Ibyo nabibabwiriye kugira ngo hatagira ikibasitaza.
2  Abantu bazabaca mu isinagogi. Ndetse igihe kiraje, ubwo uzabica wese azatekereza ko akoreye Imana umurimo wera.
3  Ariko bazakora ibyo bitewe n’uko batamenye Data nanjye ntibamenye.
4  Ariko kandi, icyatumye mbibabwira ni ukugira ngo igihe cyabyo nikigera muzibuke ko nabibabwiye. “Icyakora, ibyo sinabibabwiye mbere kubera ko nari nkiri kumwe namwe.
5  Ariko noneho ngiye gusanga uwantumye, nyamara nta n’umwe muri mwe umbaza ati ‘urajya he?’
6  Ariko kubera ko nababwiye ibyo, agahinda kuzuye mu mitima yanyu.
7  Icyakora ndababwira ukuri: kuba ngiye ni mwe bifitiye akamaro, kuko nintagenda umufasha atazigera aza aho muri. Ariko ningenda nzamuboherereza.
8  Naza azaha isi ibimenyetso byemeza ku byerekeye icyaha, gukiranuka n’urubanza:
9  azabanza ibyerekeye icyaha, kubera ko batanyizeye;
10  akurikizeho ibyerekeye gukiranuka, kubera ko ngiye kwa Data kandi mukaba mutazongera kumbona;
11  hanyuma akurikizeho ibyerekeye urubanza, kubera ko umutware w’iyi si yaciriwe urubanza.
12  “Nari ngifite byinshi byo kubabwira, ariko ntimushobora kubisobanukirwa nonaha.
13  Icyakora uwo mufasha naza, ari wo mwuka w’ukuri, azabayobora mu kuri kose kuko atazavuga ibyo yibwirije, ahubwo ibyo yumvise ni byo azavuga, kandi azabatangariza ibizaba bigiye kuza.
14  Uwo ni we uzampesha icyubahiro, kuko azababwira ibyo nzamugezaho.
15  Ibintu byose Data afite ni ibyanjye. Ni yo mpamvu mbabwiye ko azababwira ibyo nzamugezaho.
16  Hasigaye igihe gito ntimwongere kumbona, kandi nyuma y’igihe gito muzongera mumbone.”
17  Nuko bamwe mu bigishwa be baravugana bati “ibi atubwiye bisobanura iki, ngo ‘hasigaye igihe gito ntimwongere kumbona, kandi nyuma y’igihe gito muzongera mumbone,’ kandi ati ‘kuko ngiye kwa Data’?”
18  Ni ko kuvuga bati “ibi avuze bisobanura iki ngo ‘igihe gito’? Ntituzi ibyo avuga ibyo ari byo.”
19  Yesu amenye ko bashakaga kugira icyo bamubaza, arababwira ati “mbese murabazanya ibyo kubera ko mvuze nti ‘hasigaye igihe gito ntimwongere kumbona, kandi nyuma y’igihe gito mukazongera kumbona’?
20  Ni ukuri, ni ukuri, ndababwira ko muzarira kandi mukaboroga, ariko isi izishima. Muzagira agahinda, ariko agahinda kanyu kazahinduka ibyishimo.
21  Iyo umugore arimo abyara, arababara kubera ko igihe cye kiba kigeze. Ariko iyo amaze kubyara umwana, ntiyongera kwibuka wa mubabaro kubera ko aba afite ibyishimo by’uko hari umuntu wavutse mu isi.
22  Nuko rero, ubu namwe mufite agahinda. Ariko nzongera kubabona kandi imitima yanyu izishima; ibyishimo byanyu nta wuzabibaka.
23  Icyo gihe nta cyo muzambaza. Ni ukuri, ni ukuri, ndababwira ko ikintu cyose muzasaba Data mu izina ryanjye azakibaha.
24  Kugeza ubu nta kintu na kimwe murasaba mu izina ryanjye. Musabe muzahabwa, kugira ngo ibyishimo byanyu bibe byuzuye.
25  “Ibyo byose nabibabwiriye mu migani. Igihe kirageze, ubwo ntazongera kubabwirira mu migani, ahubwo nzajya mbabwira ibya Data neruye.
26  Icyo gihe muzasaba mu izina ryanjye, kandi simbabwiye ko nzajya mbasabira kuri Data.
27  Data ubwe abakunda bitewe n’uko mwankunze, kandi mukizera ko naje ndi intumwa ya Data.
28  Naje nturutse kwa Data maze nza mu isi. Byongeye kandi, ngiye kuva mu isi maze njye kwa Data.”
29  Abigishwa be baravuga bati “ntureba noneho ko utubwiye weruye, ntutubwirire mu ngero.
30  Ubu noneho tumenye ko uzi ibintu byose kandi ko udakeneye ko hagira umuntu ugira icyo akubaza. Ibyo ni byo bitumye twizera ko waturutse ku Mana.”
31  Yesu arabasubiza ati “ubu se noneho murizeye?
32  Dore igihe kigiye kuza, ndetse kirageze, ubwo muzatatana buri wese akajya iwe, mukansiga jyenyine. Icyakora sinzaba ndi jyenyine, kuko Data ari kumwe nanjye.
33  Nababwiye ibyo kugira ngo mugire amahoro binyuze kuri jye. Mu isi mugira imibabaro, ariko nimukomere! Nanesheje isi.”
18  Yesu amaze kuvuga ibyo ajyana n’abigishwa be hakurya y’ikibaya cya Kidironi ahantu hari ubusitani, maze we n’abigishwa be babwinjiramo.
2  Yuda wamugambaniraga na we yari azi aho hantu, kuko Yesu yajyaga ahahurira n’abigishwa be incuro nyinshi.
3  Nuko Yuda afata igitero cy’abasirikare n’abarinzi b’urusengero batumwe n’abakuru b’abatambyi n’Abafarisayo, bajyayo bitwaje imuri n’amatara n’intwaro.
4  Kubera ko Yesu yari azi ibintu byose byari bigiye kumubaho, yigira imbere arababaza ati “murashaka nde?”
5  Baramusubiza bati “Yesu w’i Nazareti.” Arababwira ati “ni jye.” Icyo gihe Yuda wamugambaniraga na we yari ahagararanye na bo.
6  Ariko ababwiye ati “ni jye,” basubira inyuma bikubita hasi.
7  Nuko yongera kubabaza ati “murashaka nde?” Baravuga bati “Yesu w’i Nazareti.”
8  Yesu arabasubiza ati “nababwiye ko ari jye. Niba rero ari jye mushaka, nimureke aba bagende,”
9  kugira ngo ijambo yavuze risohore ngo “mu bo wampaye nta n’umwe najimije.”
10  Hanyuma, kubera ko Simoni Petero yari afite inkota, arayikura ayikubita umugaragu w’umutambyi mukuru amuca ugutwi kw’iburyo. Uwo mugaragu yitwaga Maluko.
11  Ariko Yesu abwira Petero ati “shyira inkota yawe mu rwubati rwayo. Mbese igikombe Data yampaye singomba kukinyweraho uko byagenda kose?”
12  Hanyuma cya gitero cy’abasirikare n’umukuru w’abasirikare n’abarinzi b’urusengero bari boherejwe n’Abayahudi bafata Yesu baramuboha,
13  maze babanza kumujyana kwa Ana, kuko yari sebukwe wa Kayafa, wari umutambyi mukuru muri uwo mwaka.
14  Kayafa uwo ni wa wundi wagiriye Abayahudi inama ababwira ko byari bibafitiye akamaro ko umuntu umwe apfira abantu.
15  Icyo gihe Simoni Petero hamwe n’undi mwigishwa bakurikira Yesu. Uwo mwigishwa yari aziranye n’umutambyi mukuru. Nuko yinjirana na Yesu mu rugo rw’umutambyi mukuru,
16  ariko Petero we aguma hanze ku irembo. Nuko wa mwigishwa wundi wari uziranye n’umutambyi mukuru arasohoka, avugana n’umurinzi w’irembo maze yinjiza Petero.
17  Hanyuma umuja warindaga irembo abwira Petero ati “harya nawe nturi umwe mu bigishwa b’uyu muntu?” Aravuga ati “si ndi we.”
18  Icyo gihe abagaragu n’abarinzi b’urusengero bari bahagaze hafi aho bota; bari bacanye umuriro w’amakara bitewe n’uko hari imbeho. Petero na we yari ahagararanye na bo yota.
19  Nuko umukuru w’abatambyi abaza Yesu iby’abigishwa be n’inyigisho ze.
20  Yesu aramusubiza ati “nabwiye isi ku mugaragaro. Buri gihe nigishirizaga mu masinagogi no mu rusengero, aho Abayahudi bose bateranira, kandi nta kintu navugiye mu ibanga.
21  None urambariza iki? Baza abumvise ibyo nababwiye. Dore aba bose bazi ibyo navuze!”
22  Amaze kuvuga ayo magambo, umwe mu barinzi b’urusengero bari bahagaze aho akubita Yesu urushyi mu maso, aramubwira ati “ni uko usubiza umukuru w’abatambyi?”
23  Yesu aramusubiza ati “niba mvuze nabi, hamya ikibi mvuze; ariko se niba mvuze ibikwiriye, unkubitiye iki?”
24  Hanyuma Ana amwohereza kwa Kayafa umutambyi mukuru, aboshye.
25  Icyo gihe Simoni Petero yari ahagaze yota. Nuko baramubwira bati “harya nawe nturi umwe mu bigishwa be?” Arabihakana ati “si ndi we.”
26  Umwe mu bagaragu b’umutambyi mukuru wari mwene wabo wa wa muntu Petero yari yaciye ugutwi, aravuga ati “sinakubonye uri kumwe na we mu busitani?”
27  Ariko Petero yongera kubihakana; ako kanya isake irabika.
28  Nuko bavana Yesu kwa Kayafa, bamujyana mu ngoro ya guverineri. Icyo gihe hari mu gitondo cya kare. Ariko bo ntibinjira mu ngoro ya guverineri kugira ngo badahumana, maze babone uko baza kurya ibya pasika.
29  Nuko Pilato arasohoka abasanga aho bari aravuga ati “ni iki murega uyu muntu?”
30  Baramusubiza bati “iyo uyu muntu aba atakoze nabi, ntitwari kumukuzanira.”
31  Nuko Pilato arababwira ati “nimumujyane mumucire urubanza mukurikije amategeko yanyu.” Abo Bayahudi baramusubiza bati “amategeko ntatwemerera kwica umuntu.”
32  Ibyo byabayeho kugira ngo ijambo Yesu yavuze asobanura urupfu yagombaga gupfa risohore.
33  Nuko Pilato yongera kwinjira mu ngoro ye maze ahamagara Yesu, aramubaza ati “mbese uri umwami w’Abayahudi?”
34  Yesu aramusubiza ati “mbese ibyo ubivuze ubyibwirije, cyangwa ni abandi bakubwiye ibyanjye?”
35  Pilato aramusubiza ati “si ndi Umuyahudi. Abo mu bwoko bwawe n’abakuru b’abatambyi ni bo bakunzaniye. Wakoze iki?”
36  Yesu aramusubiza ati “ubwami bwanjye si ubw’iyi si. Iyo ubwami bwanjye buba ubw’iyi si, abagaragu banjye baba barwanye kugira ngo ntahabwa Abayahudi. Ariko noneho ubwami bwanjye si ubw’iyi si.”
37  Pilato aramubwira ati “erega noneho uri umwami?” Yesu aramusubiza ati “wowe ubwawe urabyivugiye ko ndi umwami. Iki ni cyo navukiye kandi ni cyo cyanzanye mu isi: ni ukugira ngo mpamye ukuri. Umuntu wese uri mu ruhande rw’ukuri yumva ijwi ryanjye.”
38  Pilato aramubwira ati “ukuri ni iki?” Amaze kuvuga ibyo yongera gusohoka asanga Abayahudi, arababwira ati “nta cyaha mubonyeho.
39  Byongeye kandi, mufite umugenzo w’uko mbabohorera umuntu kuri pasika. None se murashaka ko mbabohorera umwami w’Abayahudi?”
40  Nuko bongera gusakuza bati “ntutubohorere uyu, ahubwo utubohorere Baraba!” Baraba uwo yari umujura.
17  Yesu amaze kuvuga ibyo, yubura amaso areba mu ijuru aravuga ati “Data, igihe kirageze. Ubahisha umwana wawe, kugira ngo umwana wawe na we akubahishe,
2  kuko wamuhaye gutwara abantu bose, ngo abo wamuhaye bose abahe ubuzima bw’iteka.
3  Ubu ni bwo buzima bw’iteka: bitoze kukumenya, wowe Mana y’ukuri yonyine, bamenye n’uwo watumye, ari we Yesu Kristo.
4  Naguhesheje icyubahiro ku isi, kuko narangije umurimo wampaye gukora.
5  None ubu rero Data, mpesha icyubahiro iruhande rwawe, kugira ngo ngire icyubahiro nahoranye ndi kumwe nawe isi itarabaho.
6  “Abantu wampaye ubakuye mu isi nabamenyesheje izina ryawe. Bari abawe maze urabampa, kandi bubahirije ijambo ryawe.
7  None ubu bamenye ko ibintu byose wampaye ari wowe biturukaho.
8  Nabahaye amagambo wampaye, barayakira, maze bamenya badashidikanya ko naje ndi intumwa yawe, kandi bizera ko ari wowe wantumye.
9  Ni bo nsabira; sinsabira isi, ahubwo ndasabira abo wampaye kuko ari abawe.
10  Ibyanjye byose ni ibyawe, n’ibyawe ni ibyanjye, kandi nabaherewemo icyubahiro.
11  “Nanone, sinkiri mu isi, ariko bo bari mu isi, kandi nje aho uri. Data wera, ubarinde ugiriye izina ryawe wampaye, kugira ngo babe umwe nk’uko natwe turi umwe.
12  Nkiri kumwe na bo narabarindaga ngiriye izina ryawe wampaye. Nakomeje kubarinda, ntihagira n’umwe urimbuka, keretse umwana wo kurimbuka, kugira ngo ibyanditswe bisohore.
13  Ariko none ngiye kuza aho uri, kandi ibi ndabivugira mu isi kugira ngo ibyishimo byanjye bibuzuremo.
14  Nabahaye ijambo ryawe, ariko isi yarabanze kuko atari ab’isi, nk’uko nanjye ntari uw’isi.
15  “Singusaba ko ubakura mu isi, ahubwo ubarinde umubi.
16  Si ab’isi, nk’uko nanjye ntari uw’isi.
17  Ubereshe ukuri; ijambo ryawe ni ukuri.
18  Nk’uko wantumye mu isi, nanjye nabatumye mu isi.
19  Niyeza ku bwabo, kugira ngo na bo bezwe n’ukuri.
20  “Sinsabira aba bonyine, ahubwo nanone ndasabira abazanyizera binyuze ku ijambo ryabo,
21  kugira ngo bose babe umwe, nk’uko nawe Data, wunze ubumwe nanjye, nanjye nkaba nunze ubumwe nawe, kugira ngo na bo bunge ubumwe natwe, bityo isi yizere ko ari wowe wantumye.
22  Nanone nabahaye icyubahiro wampaye, kugira ngo babe umwe nk’uko natwe turi umwe.
23  Nunze ubumwe na bo, nawe wunze ubumwe nanjye, kugira ngo na bo babe umwe rwose, bityo isi imenye ko ari wowe wantumye, kandi ko wabakunze nk’uko wankunze.
24  Naho abo wampaye Data, ndifuza ko aho ndi na bo bahabana nanjye, kugira ngo na bo barebe icyubahiro wampaye, kuko wankunze urufatiro rw’isi rutarashyirwaho.
25  Data ukiranuka, mu by’ukuri isi ntiyakumenye. Ariko jye narakumenye, kandi aba na bo bamenye ko ari wowe wantumye.
26  Nabamenyesheje izina ryawe, kandi nzarimenyekanisha, kugira ngo urukundo wankunze rube muri bo, nanjye nunge ubumwe na bo.”
9  Igihe yihitiraga agenda, abona umuntu wavutse ari impumyi.
2  Nuko abigishwa be baramubaza bati “Rabi, ari uyu muntu, ari n’ababyeyi be, ni nde wakoze icyaha kugira ngo avuke ari impumyi?”
3  Yesu arabasubiza ati “yaba uyu muntu cyangwa ababyeyi be, nta wakoze icyaha, ahubwo byabereyeho kugira ngo imirimo y’Imana igaragarire kuri we.
4  Tugomba gukora imirimo y’uwantumye hakiri ku manywa. Ijoro rigiye kugwa, ubwo nta muntu ushobora kugira icyo akora.
5  Igihe cyose nkiri mu isi, ndi umucyo w’isi.”
6  Amaze kuvuga atyo, acira hasi atoba akondo n’amacandwe, maze asiga ako kondo ku maso y’uwo muntu,
7  aramubwira ati “genda wiyuhagire mu kidendezi cya Silowamu” (bisobanurwa ngo ‘Yaratumwe’). Ajya kwiyuhagira, agaruka areba.
8  Nuko abaturanyi n’abandi bari basanzwe bamubona asabiriza baravuga bati “mbese uyu si wa muntu wahoraga yicaye asabiriza?”
9  Bamwe baravuga bati “ni we.” Abandi bati “reka si we; ahubwo barasa.” Ariko uwo muntu aravuga ati “ni jye.”
10  Hanyuma baramubaza bati “none se byagenze bite kugira ngo amaso yawe ahumuke?”
11  Arabasubiza ati “wa muntu witwa Yesu yatobye akondo akansiga ku maso, arambwira ati ‘jya muri Silowamu wiyuhagire.’ Nuko ndagenda ndiyuhagira maze ndareba.”
12  Avuze atyo baramubaza bati “uwo muntu ari he?” Arabasubiza ati “simbizi.”
13  Bajyana uwo muntu wahoze ari impumyi, bamushyira Abafarisayo.
14  Bihurirana n’uko igihe Yesu yatobaga akondo akamuhumura amaso, hari ku munsi w’Isabato.
15  Icyo gihe Abafarisayo na bo bamubaza uko yahumutse. Arababwira ati “yanshyize akondo ku maso, hanyuma ndiyuhagira maze mbona ndarebye.”
16  Nuko bamwe mu Bafarisayo baravuga bati “uriya si umuntu waturutse ku Mana kuko atubahiriza Isabato.” Abandi bati “bishoboka bite ko umuntu w’umunyabyaha yakora ibimenyetso nka biriya?” Bituma bacikamo ibice.
17  Nuko bongera kubaza ya mpumyi bati “uramuvugaho iki ko yaguhumuye amaso?” Uwo muntu aravuga ati “ni umuhanuzi.”
18  Icyakora Abayahudi ntibemera ko yari yarahoze ari impumyi none akaba areba, kugeza ubwo bahamagaye ababyeyi b’uwo muntu wari wahumutse.
19  Barababaza bati “uyu ni we mwana wanyu muvuga ko yavutse ari impumyi? None se byagenze bite kugira ngo ubu abe areba?”
20  Nuko ababyeyi be baravuga bati “tuzi ko uyu ari umwana wacu kandi ko yavutse ari impumyi.
21  Ariko uko byagenze kugira ngo ubu abe areba ntitubizi, kandi n’uwamuhumuye ntitumuzi. Nimumwibarize ni mukuru. Agomba kwivugira.”
22  Ibyo ababyeyi be babivugiye ko batinyaga Abayahudi, kuko Abayahudi bari baramaze kwemeranya ko nihagira umuntu werura akavuga ko Yesu ari we Kristo, agomba kwirukanwa mu isinagogi.
23  Ni cyo cyatumye ababyeyi be bavuga bati “ni mukuru nimumwibarize.”
24  Bongera guhamagara ubwa kabiri uwo muntu wari warahoze ari impumyi, baramubwira bati “singiza Imana uvuga ukuri; twe tuzi ko uwo mugabo ari umunyabyaha.”
25  Na we arabasubiza ati “niba ari umunyabyaha simbizi. Icyo nzi ni kimwe, ni uko nari impumyi none nkaba mbona.”
26  Nuko baramubaza bati “yagukoreye iki? Yahumuye amaso yawe ate?”
27  Arabasubiza ati “nabibabwiye ntimwumva. Kuki mushaka kongera kubyumva? Ese namwe murashaka kuba abigishwa be?”
28  Babyumvise baramutuka bati “ni wowe mwigishwa w’uwo muntu, ariko twe turi abigishwa ba Mose.
29  Tuzi ko Imana yavuganye na Mose, ariko uwo muntu we ntituzi aho yaturutse.”
30  Uwo muntu arabasubiza ati “ni igitangaza kuba mutazi aho yaturutse kandi yampumuye amaso!
31  Tuzi ko Imana itumva abanyabyaha, ahubwo ko umuntu wese utinya Imana kandi agakora ibyo ishaka ari we yumva.
32  Uhereye kera ntitwigeze twumva umuntu wahumuye uwavutse ari impumyi.
33  Iyo uwo muntu aba ataraturutse ku Mana, nta kintu na kimwe yari gushobora gukora.”
34  Baramusubiza bati “wowe wese wavukiye mu byaha, none uratwigisha?” Nuko bamusunikira hanze.
35  Yesu yumva ko bamusohoye, maze amubonye aramubwira ati “mbese wizeye Umwana w’umuntu?”
36  Aramusubiza ati “uwo ni nde, nyagasani, kugira ngo mwizere?”
37  Yesu aramubwira ati “wamubonye, kandi ni we muvugana.”
38  Uwo muntu aravuga ati “ndamwizeye Mwami.” Hanyuma aramuramya.
39  Nuko Yesu aramubwira ati “naje muri iyi si nzanywe no guca uru rubanza: kugira ngo abatabona babone, n’ababona babe impumyi.”
40  Abafarisayo bari kumwe na we babyumvise baramubwira bati “ubwo se natwe turi impumyi?”
41  Yesu arababwira ati “iyo muba impumyi nta cyaha muba mufite. Ariko noneho ubwo muvuga muti ‘turabona,’ icyaha cyanyu kigumaho.”
7  Nyuma y’ibyo Yesu akomeza kuzenguruka muri Galilaya. Ntiyashakaga kujya i Yudaya kubera ko Abayahudi bashakaga kumwica.
2  Iminsi mikuru y’Abayahudi, ari yo minsi mikuru y’ingando, yari yegereje.
3  Nuko abavandimwe be baramubwira bati “va hano ujye i Yudaya, kugira ngo abigishwa bawe na bo barebe imirimo ukora,
4  kuko nta muntu ushaka kumenyekana hose ukorera ibintu mu ibanga. Ubwo ukora ibyo, iyereke isi.”
5  Mu by’ukuri, abavandimwe be ntibamwizeraga.
6  Nuko Yesu arababwira ati “igihe cyanjye ntikiragera, ariko mwebwe igihe cyanyu gihoraho.
7  Isi nta mpamvu ifite yo kubanga, ariko jye iranyanga kuko mpamya ko ibikorwa byayo ari bibi.
8  Mwebwe nimujye mu minsi mikuru. Jye sinjya muri iyo minsi mikuru nonaha kuko igihe cyanjye kitaragera neza.”
9  Amaze kuvuga ibyo, yigumira i Galilaya.
10  Ariko abavandimwe be bamaze kujya mu minsi mikuru, na we ajyayo, atari ku mugaragaro, ahubwo asa n’uwihishe.
11  Nuko Abayahudi bamushakira muri iyo minsi mikuru bavuga bati “wa muntu ari he?”
12  Abantu batangira kongorerana cyane bavuga ibye. Bamwe bakavuga bati “ni umuntu mwiza.” Abandi bati “oya, ahubwo ayobya abantu.”
13  Birumvikana ariko ko nta watinyukaga kuvugira ibye ku mugaragaro, kuko batinyaga Abayahudi.
14  Igihe iminsi mikuru yari igeze hagati, Yesu yinjira mu rusengero atangira kwigisha.
15  Nuko Abayahudi baratangara maze baravuga bati “uyu muntu ubu bumenyi n’ubu bwenge yabikuye he ko nta mashuri yize?”
16  Yesu arabasubiza ati “ibyo nigisha si ibyanjye ahubwo ni iby’uwantumye.
17  Umuntu nashaka gukora ibyo uwantumye ashaka, azamenya niba ibyo nigisha bituruka ku Mana cyangwa niba mvuga ibyo nihimbiye.
18  Uvuga ibyo yihimbiye aba yishakira icyubahiro, ariko ushaka icyubahiro cy’uwamutumye, uwo ni umunyakuri kandi nta gukiranirwa kuba kuri muri we.
19  Mbese Mose ntiyabahaye Amategeko? Nyamara nta n’umwe muri mwe uyumvira. Kuki mushaka kunyica?”
20  Abantu baramusubiza bati “ufite umudayimoni. Ni nde ushaka kukwica?”
21  Yesu arabasubiza ati “nakoze ikintu kimwe, none mwese mwatangaye.
22  Ni yo mpamvu Mose yabategetse gukebwa, si uko byaturutse kuri Mose, ahubwo byaturutse kuri ba sokuruza, kandi mukeba umuntu ku isabato.
23  Niba umuntu akebwa ku isabato kugira ngo amategeko ya Mose aticwa, ese ubu mundakariye bene aka kageni kuko nakijije umuntu ku isabato?
24  Mureke guca imanza mushingiye ku bigaragarira amaso, ahubwo mujye muca imanza zikiranuka.”
25  Nuko bamwe mu baturage b’i Yerusalemu baravuga bati “ese uyu si wa muntu bashaka kwica?
26  Nyamara dore aravugira mu ruhame kandi nta cyo bavuga. Ese abatware bacu bamenye badashidikanya ko uyu ari Kristo?
27  Nyamara twe tuzi aho uyu muntu yaturutse; Kristo naza nta wuzamenya aho yaturutse.”
28  Nuko Yesu ari mu rusengero yigisha, arangurura ijwi aravuga ati “muranzi kandi muzi aho naturutse. Sinaje ku bwanjye, ahubwo uwantumye ariho koko kandi ntimumuzi.
29  Jye ndamuzi kuko ari jye umuhagarariye, kandi ni We wantumye.”
30  Nuko bashaka uko bamufata, ariko ntihagira urambura ukuboko ngo amufate, kuko igihe cye cyari kitaragera.
31  Nyamara abantu benshi baramwizeye, baravuga bati “ese mugira ngo Kristo naza azakora ibimenyetso biruta ibyo uyu muntu yakoze?”
32  Abafarisayo bumvise abantu bajujura bamuvugaho ibyo bintu, abakuru b’abatambyi n’Abafarisayo batuma abarinzi b’urusengero ngo bamufate.
33  Nuko Yesu aravuga ati “ndacyari kumwe namwe igihe gito mbere y’uko nsubira ku wantumye.
34  Muzanshaka ariko ntimuzambona, kandi aho nzaba ndi ntimushobora kuhaza.”
35  Nuko Abayahudi barabazanya bati “uyu muntu arashaka kujya he ku buryo tutazamubona? Mbese arashaka kujya mu Bayahudi batataniye mu Bagiriki no kwigisha Abagiriki?
36  Ariya magambo avuze ngo ‘muzanshaka ariko ntimuzambona, kandi aho nzaba ndi ntimushobora kuhaza,’ asobanura iki?”
37  Nuko ku munsi wa nyuma, ari wo munsi ukomeye muri iyo minsi mikuru, Yesu arahaguruka maze arangurura ijwi aravuga ati “niba hari ufite inyota naze aho ndi anywe.
38  Unyizera, nk’uko Ibyanditswe bivuga, ‘muri we hazadudubiza imigezi y’amazi y’ubuzima.’”
39  Icyakora, ibyo yabivuze yerekeza ku mwuka abamwizeye bari bagiye guhabwa. Abantu bari batarahabwa umwuka kuko Yesu yari atarahabwa ikuzo.
40  Nuko bamwe mu bari aho bumvise ayo magambo baravuga bati “rwose uyu ni we wa Muhanuzi.”
41  Abandi baravuga bati “uyu ni we Kristo.” Ariko abandi na bo baravuga bati “ese Kristo yaturuka i Galilaya?
42  Ibyanditswe ntibivuga ko Kristo azakomoka mu rubyaro rwa Dawidi kandi agaturuka i Betelehemu mu mudugudu Dawidi yabagamo?”
43  Nuko abantu bacikamo ibice bamupfa.
44  Nubwo bamwe muri bo bashakaga kumufata, nta warambuye ukuboko ngo amufate.
45  Ba barinzi b’urusengero basubira ku bakuru b’abatambyi n’Abafarisayo, na bo barababaza bati “kuki mutamuzanye?”
46  Abarinzi b’urusengero barabasubiza bati “nta wundi muntu wigeze avuga nka we.”
47  Abafarisayo barabasubiza bati “ese aho namwe ntimwayobejwe?
48  Hari umutware n’umwe cyangwa Umufarisayo wigeze amwizera?
49  Ahubwo aba bantu batazi Amategeko baravumwe.”
50  Nikodemu wari warigeze kujya kumureba, kandi wari umwe muri bo, arababwira ati
51  “mbese amategeko yacu acira umuntu urubanza batabanje kumwumva no kumenya ibyo yakoze?”
52  Baramusubiza bati “ese nawe uri Umunyagalilaya? Genzura urebe urasanga nta muhanuzi ugomba guturuka i Galilaya.”*
53  Nuko baragenda buri wese ajya iwe.
6  Nyuma y’ibyo Yesu ajya hakurya y’inyanja ya Galilaya, cyangwa Tiberiya.
2  Ariko abantu benshi bakomeza kumukurikira, kuko bari babonye ibimenyetso yakoraga akiza abarwayi.
3  Nuko Yesu azamuka umusozi, agezeyo yicarana n’abigishwa be.
4  Icyo gihe umunsi mukuru w’Abayahudi wa pasika wari wegereje.
5  Igihe Yesu yuburaga amaso akabona abantu benshi baza bamusanga, yabajije Filipo ati “turagurira he imigati yo kugaburira aba bantu bose?”
6  Icyakora yabimubwiye amugerageza, kuko we ubwe yari azi icyo agiye gukora.
7  Filipo aramusubiza ati “n’uwagura imigati y’amadenariyo magana abiri ntiyaba ihagije kugira ngo buri muntu abone agace gato.”
8  Umwe mu bigishwa be, ari we Andereya umuvandimwe wa Simoni Petero, aramubwira ati
9  “hano hari akana k’agahungu gafite imigati itanu y’ingano za sayiri n’udufi tubiri. Ariko se ibyo byamarira iki abantu bangana batya?”
10  Yesu aravuga ati “mwicaze abantu nk’uko bicara bagiye kurya.” Aho hantu hari ibyatsi byinshi, nuko babyicaramo; hari abagabo nk’ibihumbi bitanu.
11  Yesu afata iyo migati, amaze gushimira ayihereza abari bicaye, na twa dufi atugenza atyo, bose babona ibyo bashakaga.
12  Ariko bamaze guhaga, abwira abigishwa be ati “muteranye ibice bisigaye kugira ngo hatagira igipfa ubusa.”
13  Nuko bateranya ibice by’imigati y’ingano za sayiri abariye bari bashigaje, buzuza ibitebo cumi na bibiri.
14  Abantu babonye ibimenyetso yakoraga, baravuga bati “nta gushidikanya, uyu ni we wa muhanuzi wagombaga kuza mu isi.”
15  Yesu amenye ko bagiye kuza kumufata ngo bamugire umwami, arahava asubira ku musozi ari wenyine.
16  Bugorobye, abigishwa be baramanuka bajya ku nyanja,
17  burira ubwato bambuka inyanja berekeza i Kaperinawumu. Icyo gihe bwari bumaze guhumana, kandi Yesu yari ataraza aho bari.
18  Nuko inyanja itangira kwivumbagatanya kubera ko hahuhaga umuyaga mwinshi cyane.
19  Ariko bamaze kugashya ibirometero bitanu cyangwa bitandatu, babona Yesu agenda hejuru y’inyanja, aza asanga ubwato, maze bagira ubwoba.
20  Ariko arababwira ati “ni jye ntimugire ubwoba!”
21  Nuko bemera ko ajya mu bwato, ubwato burakomeza bwomokera aho bageragezaga kujya.
22  Bukeye bwaho, imbaga y’abantu bari bahagaze ku yindi nkombe y’inyanja babona ko nta bundi bwato bwari buhasigaye uretse ubwato bumwe buto, kandi bamenya ko Yesu atinjiranye mu bwato n’abigishwa be, ahubwo ko bari bagiye bonyine.
23  Ariko amato yari avuye i Tiberiya agera hafi y’aho baririye ya migati igihe Umwami yari amaze gushimira.
24  Nuko iyo mbaga y’abantu babonye ko Yesu adahari ndetse n’abigishwa be, burira utwato twabo bajya i Kaperinawumu kumushakirayo.
25  Bamubonye hakurya y’inyanja baramubwira bati “Rabi, wageze hano ryari?”
26  Yesu arabasubiza ati “ni ukuri, ni ukuri, ndababwira ko mutaje kunshaka kubera ko mwabonye ibimenyetso, ahubwo ni ya migati mwariye mugahaga.
27  Ntimukorere ibyokurya byangirika, ahubwo mukorere ibyokurya bitangirika, bitanga ubuzima bw’iteka, ibyo Umwana w’umuntu azabaha; kuko Data ari we Mana, yamushyizeho ikimenyetso kigaragaza ko amwemera.”
28  Na bo baramubaza bati “twakora iki ngo dukore ibyo Imana ishima?”
29  Yesu arabasubiza ati “nguyu umurimo Imana ishima: ni uko mwizera uwo yatumye.”
30  Nuko baramubwira bati “none se ni ikihe kimenyetso uri bukore kugira ngo tukibone tukwizere? Ni ikihe gikorwa uri bukore?
31  Ba sogokuruza bariye manu mu butayu, nk’uko byanditswe ngo ‘yabahaye umugati wo kurya uvuye mu ijuru.’”
32  Nuko Yesu arababwira ati “ni ukuri, ni ukuri, ndababwira ko Mose atabahaye umugati uvuye mu ijuru, ahubwo Data ni we ubaha umugati w’ukuri uvuye mu ijuru.
33  Umugati Imana itanga, ni umanuka uvuye mu ijuru kandi ugaha isi ubuzima.”
34  Hanyuma baramubwira bati “Mwami, jya uhora uduha uwo mugati.”
35  Yesu arababwira ati “ni jye mugati utanga ubuzima. Uza aho ndi ntazasonza, kandi unyizera ntazagira inyota ukundi.
36  Ariko narabibabwiye: mwarambonye nyamara ntimwizeye.
37  Umuntu wese Data ampa, azaza aho ndi, kandi uza aho ndi sinzigera mwirukana.
38  Naje nturutse mu ijuru ntazanywe no gukora ibyo nshaka, ahubwo nazanywe no gukora ibyo uwantumye ashaka.
39  Ibyo uwantumye ashaka ni uko hatagira umuntu n’umwe mu bo yampaye nzimiza, ahubwo ko ngomba kuzamuzura ku munsi wa nyuma.
40  Ibyo Data ashaka ni uko umuntu wese ubonye Umwana kandi akamwizera abona ubuzima bw’iteka, nanjye nkazamuzura ku munsi wa nyuma.”
41  Nuko Abayahudi baramwitotombera kubera ko yavuze ati “ndi umugati wavuye mu ijuru,”
42  batangira kuvuga bati “harya uyu si we Yesu mwene Yozefu, se na nyina ntitubazi? None ashobora ate kuvuga ngo ‘naje nturutse mu ijuru’?”
43  Yesu arabasubiza ati “mureke kwitotomba hagati yanyu.
44  Nta muntu ushobora kuza aho ndi, keretse arehejwe na Data wantumye, nanjye nkazamuzura ku munsi wa nyuma.
45  Byanditswe n’abahanuzi ngo ‘bose bazigishwa na Yehova.’ Umuntu wese wumvise inyigisho za Data kandi akazemera aza aho ndi.
46  Si ukuvuga ko hari uwabonye Data, keretse uwavuye ku Mana; uwo ni we wabonye Data.
47  Ni ukuri, ni ukuri, ndababwira ko uwizera aba afite ubuzima bw’iteka.
48  “Ni jye mugati w’ubuzima.
49  Ba sokuruza baririye manu mu butayu, nyamara barapfuye.
50  Uyu ni wo mugati wavuye mu ijuru kugira ngo umuntu wese uwuriyeho ye gupfa.
51  Ni jye mugati muzima wavuye mu ijuru. Nihagira urya kuri uwo mugati azabaho iteka ryose; kandi koko, umugati nzatanga ni umubiri wanjye kugira ngo isi ibone ubuzima.”
52  Nuko Abayahudi bajya impaka hagati yabo, bati “uyu muntu yabasha ate kuduha umubiri we ngo tuwurye?”
53  Yesu na we arababwira ati “ni ukuri, ni ukuri, ndababwira ko nimutarya umubiri w’Umwana w’umuntu kandi ngo munywe amaraso ye, nta buzima muzagira muri mwe.
54  Urya umubiri wanjye akanywa n’amaraso yanjye afite ubuzima bw’iteka, kandi nzamuzura ku munsi wa nyuma.
55  Umubiri wanjye ni ibyokurya by’ukuri, n’amaraso yanjye akaba icyo kunywa cy’ukuri.
56  Urya umubiri wanjye akanywa n’amaraso yanjye akomeza kunga ubumwe nanjye, kandi nanjye nkunga ubumwe na we.
57  Nk’uko Data uriho yantumye kandi nkaba ndiho ku bwa Data, ni ko n’urya umubiri wanjye na we azabaho ku bwanjye.
58  Uyu ni wo mugati wavuye mu ijuru. Si nk’uwo ba sokuruza bariye, ariko bakarenga bagapfa. Urya kuri uwo mugati azabaho iteka ryose.”
59  Ibyo yabivuze igihe yigishirizaga imbere ya rubanda, i Kaperinawumu.
60  Nuko benshi mu bigishwa be ngo babyumve, baravuga bati “iryo jambo riragoye kuryemera; ni nde ushobora kuritega amatwi?”
61  Ariko Yesu amenye muri we ko abigishwa be babyitotombeye, arababwira ati “mbese ibi bibabereye igisitaza?
62  None se mwabyifatamo mute mubonye Umwana w’umuntu azamutse asubira aho yahoze mbere?
63  Umwuka ni wo utanga ubuzima; umubiri nta cyo umaze. Amagambo nababwiye ni ay’umwuka kandi ni yo buzima.
64  Ariko hari bamwe muri mwe batizera.” Kuva bigitangira, Yesu yari azi abatarizeraga n’uwari kuzamugambanira.
65  Nuko akomeza ababwira ati “ni cyo cyatumye mbabwira ko nta muntu ushobora kuza aho ndi, keretse abihawe na Data.”
66  Ibyo byatumye benshi mu bigishwa be bisubirira mu byo bahozemo, bareka kugendana na we.
67  Nuko Yesu abaza ba bandi cumi na babiri ati “mbese namwe murashaka kwigendera?”
68  Simoni Petero aramusubiza ati “Mwami, twagenda dusanga nde? Ni wowe ufite amagambo y’ubuzima bw’iteka,
69  kandi twarizeye, tumenya ko uri Uwera w’Imana.”
70  Yesu arabasubiza ati “si jye wabitoranyirije uko muri cumi na babiri? Nyamara umwe muri mwe arasebanya.”
71  Mu by’ukuri uwo yavugaga ni Yuda mwene Simoni Isikariyota, kuko ari we wari kuzamugambanira, nubwo yari umwe wo muri ba bandi cumi na babiri.
21  Nyuma y’ibyo, Yesu yongera kwiyereka abigishwa be ku nyanja ya Tiberiya; dore uko yabiyeretse:
2  Simoni Petero yari kumwe na Tomasi witwaga Didumo, na Natanayeli w’i Kana ho muri Galilaya hamwe na bene Zebedayo n’abandi bigishwa babiri.
3  Simoni Petero arababwira ati “ngiye kuroba.” Baramubwira bati “natwe turajyana nawe.” Baragenda burira ubwato, ariko muri iryo joro ntibagira icyo bafata.
4  Ariko butangiye gucya, Yesu ahagarara ku nkombe; birumvikana ariko ko abigishwa be batamenye ko ari Yesu.
5  Hanyuma Yesu arababwira ati “bana bato, hari icyo mufite cyo kurya?” Baramusubiza bati “nta cyo!”
6  Arababwira ati “mujugunye urushundura iburyo bw’ubwato muragira icyo mufata.” Nuko bararujugunya, ariko ntibashobora kurukururira mu bwato kuko amafi yari menshi.
7  Nuko wa mwigishwa Yesu yakundaga abwira Petero ati “ni Umwami!” Simoni Petero yumvise ko ari Umwami, yambara umwitero we kuko yari yambaye ubusa, asimbukira mu nyanja.
8  Ariko abandi bigishwa baza mu bwato buto bakurura urushundura rurimo amafi, kuko batari kure y’inkombe; bari nko kuri metero mirongo icyenda gusa.
9  Icyakora bomotse, babona umuriro w’amakara uriho amafi n’umugati.
10  Yesu arababwira ati “muzane ku mafi mumaze gufata.”
11  Nuko Simoni Petero ajya mu bwato akururira urushundura ku butaka, rwuzuye amafi manini ijana na mirongo itanu n’atatu. Ariko nubwo yari menshi cyane, urushundura ntirwacitse.
12  Yesu arababwira ati “muze musamure.” Nta n’umwe mu bigishwa wagize ubutwari bwo kumubaza ati “uri nde?” kuko bari bazi ko ari Umwami.
13  Yesu araza afata umugati arawubaha, abaha n’amafi.
14  Iyo yari incuro ya gatatu Yesu abonekera abigishwa be nyuma y’aho azukiye mu bapfuye.
15  Bamaze kurya, Yesu abaza Simoni Petero ati “Simoni mwene Yohana, urankunda kurusha aya?” Aramubwira ati “yego Mwami, uzi ko ngukunda cyane.” Aramubwira ati “gaburira abana b’intama banjye.”
16  Yongera kumubaza ubwa kabiri ati “Simoni mwene Yohana, urankunda?” Aramubwira ati “yego Mwami, uzi ko ngukunda cyane.” Aramubwira ati “ragira abana b’intama banjye.”
17  Amubaza ubwa gatatu ati “Simoni mwene Yohana, urankunda cyane?” Petero arababara kubera ko yari amubajije ubwa gatatu ati “urankunda cyane?” Aramubwira ati “Mwami, umenya byose, kandi uzi ko ngukunda cyane.” Yesu aramubwira ati “gaburira abana b’intama banjye.
18  Ni ukuri, ni ukuri, ndakubwira ko igihe wari ukiri muto wikenyezaga, kandi ukajya aho ushaka. Ariko numara gusaza, uzajya urambura amaboko undi agukenyeze, akujyane aho udashaka.”
19  Ibyo yabivuze asobanura urupfu yari kuzapfa ahesha Imana icyubahiro. Nuko amaze kumubwira atyo, aramubwira ati “komeza unkurikire.”
20  Petero akebutse abona wa mwigishwa Yesu yakundaga abakurikiye, ari na we wari warigeze kwigira inyuma akegamira mu gituza cye mu gihe cy’ifunguro rya nimugoroba, akamubwira ati “Mwami, ni nde ukugambanira?”
21  Nuko Petero amubonye abwira Yesu ati “Mwami, uyu we se azamera ate?”
22  Yesu aramubwira ati “niba nshaka ko agumaho kugeza aho nzazira, ibyo bikurebaho iki? Wowe komeza unkurikire.”
23  Nuko iryo jambo ryamamara mu bavandimwe ko uwo mwigishwa atari kuzapfa. Nyamara Yesu ntiyavuze ko atari kuzapfa, ahubwo yaravuze ati “niba nshaka ko agumaho kugeza aho nzazira, ibyo bikurebaho iki?”
24  Uwo mwigishwa ni we uhamya ibyo kandi ni we wabyanditse; tuzi ko ibyo ahamya ari ukuri.
25  Mu by’ukuri, hari ibindi bintu byinshi Yesu yakoze. Biramutse byanditswe byose mu buryo burambuye, ndatekereza ko isi ubwayo itakwirwamo imizingo yakwandikwa.
13  Mbere y’umunsi mukuru wa pasika, Yesu yari azi ko igihe cye cyo kuva mu isi agasanga Se kigeze. Kubera ko yari yarakunze abe bari mu isi, yakomeje kubakunda kugeza ku iherezo.
2  Icyo gihe Satani yari yamaze gushyira mu mutima wa Yuda Isikariyota mwene Simoni igitekerezo cyo kumugambanira. Ifunguro rya nimugoroba ryari rigikomeza.
3  Kubera ko Yesu yari azi ko Se yari yarashyize ibintu byose mu maboko ye, kandi ko yari yaraturutse ku Mana none akaba yari agiye gusubira ku Mana,
4  ahaguruka aho bafatiraga ifunguro rya nimugoroba, ashyira ku ruhande umwitero we maze afata igitambaro cy’amazi aragikenyera.
5  Hanyuma asuka amazi mu ibesani, atangira koza ibirenge by’abigishwa be no kubihanaguza igitambaro cy’amazi yari akenyeye.
6  Nuko ageze kuri Simoni Petero, Petero aramubaza ati “Mwami, uranyoza ibirenge?”
7  Yesu aramusubiza ati “ibyo nkora ubu ntubisobanukiwe, ariko uzabisobanukirwa hanyuma.”
8  Petero aramubwira ati “ntuzigera na rimwe unyoza ibirenge.” Yesu aramusubiza ati “nintakoza nta cyo uri bube uhuriyeho nanjye.”
9  Simoni Petero aramubwira ati “Mwami, ntunyoze ibirenge gusa, ahubwo unyoze n’ibiganza n’umutwe.”
10  Yesu aramubwira ati “uwiyuhagiye nta kindi aba agikeneye uretse gukaraba ibirenge, kuko aba asukuye wese wese. Namwe murasukuye, ariko si mwese.”
11  Koko rero, yari azi umuntu wamugambaniraga. Ni yo mpamvu yavuze ati “mwese si ko musukuye.”
12  Nuko amaze kuboza ibirenge no kwambara umwitero we, agaruka ku meza arababwira ati “ese muzi icyo mbakoreye?
13  Munyita ‘Umwigisha’ n’‘Umwami,’ kandi muba muvuga ukuri kuko ari ko ndi koko.
14  Ku bw’ibyo rero, niba mbogeje ibirenge kandi ndi Umwami nkaba n’Umwigisha, namwe mugomba kozanya ibirenge.
15  Mbahaye icyitegererezo kugira ngo ibyo mbakoreye namwe muzajye mubikora.
16  Ni ukuri, ni ukuri, ndababwira ko umugaragu ataruta shebuja, kandi ko uwatumwe ataruta uwamutumye.
17  Niba ibyo mubizi, murahirwa niba mubikora.
18  Simvuze mwese; abo natoranyije ndabazi. Ahubwo ni ukugira ngo Ibyanditswe bisohore, ngo ‘uwajyaga arya ku byokurya byanjye ni we wambanguriye agatsinsino.’
19  Uhereye ubu ndabibabwira bitaraba, kugira ngo nibiba muzizere ko ndi we.
20  Ni ukuri, ni ukuri, ndababwira ko uwakira umuntu wese ntumye, nanjye aba anyakiriye, kandi unyakira aba yakiriye uwantumye.”
21  Yesu amaze kuvuga ibyo, ahagarika umutima cyane, arabahamiriza ati “ni ukuri, ni ukuri, ndababwira ko umwe muri mwe ari bungambanire.”
22  Abigishwa batangira kurebana, bibaza uwo yavugaga uwo ari we.
23  Umwe mu bigishwa ba Yesu yari yicaye imbere y’igituza cye, kandi Yesu yaramukundaga.
24  Nuko Simoni Petero amucira amarenga, aramubwira ati “tubwire uwo avuga uwo ari we.”
25  Uwo mwigishwa yigira inyuma yegamira mu gituza cya Yesu, aramubwira ati “Mwami, ni nde?”
26  Nuko Yesu aramusubiza ati “ni uwo ndi buhe agace k’umugati maze gukoza.” Hanyuma amaze gukoza ako gace k’umugati, agahereza Yuda mwene Simoni Isikariyota.
27  Amaze gufata ako gace k’umugati, Satani amwinjiramo. Nuko Yesu aramubwira ati “icyo ukora, gikore vuba.”
28  Icyakora nta n’umwe mu bari ku meza wamenye impamvu amubwiye atyo.
29  Bamwe batekereje ko ubwo Yuda ari we wari ufite agasanduku k’amafaranga, Yesu yamubwiraga ati “gura ibintu tuzakenera mu munsi mukuru,” cyangwa ko yagombaga kugira icyo aha abakene.
30  Nuko amaze kwakira ako gace k’umugati ahita asohoka; icyo gihe hari nijoro.
31  Amaze gusohoka, Yesu aravuga ati “ubu Umwana w’umuntu ahawe icyubahiro, kandi Imana ihawe icyubahiro binyuze kuri we.
32  Imana ubwayo izamuhesha icyubahiro, kandi na we azahita ayihesha icyubahiro.
33  Bana bato, ndacyari kumwe namwe igihe gito. Muzanshaka; kandi nk’uko nabwiye Abayahudi nti ‘aho njya ntimushobora kuhaza,’ namwe ubu ndabibabwiye.
34  Ndabaha itegeko rishya ngo mukundane; nk’uko nabakunze namwe abe ari ko mukundana.
35  Ibyo ni byo bose bazabamenyeraho ko muri abigishwa banjye, nimukundana.”
36  Simoni Petero aramubaza ati “Mwami, ugiye he?” Yesu aramusubiza ati “aho njya ntushobora kunkurikira ubu, ariko nyuma uzankurikira.”
37  Petero aramubwira ati “Mwami, kuki ubu ntashobora kugukurikira? Nzahara ubugingo bwanjye kubera wowe.”
38  Yesu aramubwira ati “ngo uzahara ubugingo bwawe kubera jye? Ni ukuri, ni ukuri, ndakubwira ko isake iri bubike umaze kunyihakana gatatu.”
14  “Ntimuhagarike imitima. Mwizere Imana, nanjye munyizere.
2  Mu nzu ya Data harimo imyanya myinshi. Iyo itahaba mba narabibabwiye, kuko ngiye kubategurira umwanya.
3  Nanone, niba ngiye kubategurira umwanya, nzagaruka kandi nzabakira iwanjye, kugira ngo aho ndi abe ari ho namwe muba.
4  Kandi aho ngiye, inzira murayizi.”
5  Tomasi aramubaza ati “Mwami, ntituzi aho ugiye. None inzira twayimenya dute?”
6  Yesu aramusubiza ati “ni jye nzira n’ukuri n’ubuzima. Nta muntu ujya kwa Data atanyuzeho.
7  Iyo mumenya, na Data muba mwaramumenye; guhera ubu muramuzi kandi mwaramubonye.”
8  Filipo aramubwira ati “Mwami, twereke Data biraba bihagije.”
9  Yesu aramubwira ati “Filipo, nabanye namwe igihe kirekire kingana gitya, none nturamenya? Uwambonye yabonye na Data. None kuki uvuga uti ‘twereke Data’?
10  Mbese ntiwizera ko nunze ubumwe na Data, Data na we akunga ubumwe nanjye? Ibintu mbabwira si ibyo nihimbira. Ahubwo Data ukomeza kunga ubumwe nanjye ni we ukora imirimo ye.
11  Mwizere ko nunze ubumwe na Data kandi Data na we akaba yunze ubumwe nanjye. Niba mutanabyizeye, mwizezwe n’imirimo ubwayo.
12  Ni ukuri, ni ukuri, ndababwira ko unyizera na we azakora imirimo nkora, ndetse azakora imirimo ikomeye kuruta iyi, kuko ngiye kwa Data.
13  Nanone icyo muzasaba cyose mu izina ryanjye nzagikora, kugira ngo Data ahabwe icyubahiro binyuze ku Mwana.
14  Icyo muzasaba cyose mu izina ryanjye nzagikora.
15  “Niba munkunda muzubahiriza amategeko yanjye.
16  Nzasaba Data, na we azabaha undi mufasha uzabana namwe iteka ryose,
17  ari wo mwuka w’ukuri isi idashobora kwakira, kuko itawureba kandi ikaba itawuzi. Mwe murawuzi kuko ugumana namwe, kandi ukaba uri muri mwe.
18  Sinzabasiga mu bwigunge. Nzagaruka aho muri.
19  Hasigaye igihe gito isi ntiyongere kumbona, ariko mwe muzambona kuko ndiho, kandi namwe muzabaho.
20  Icyo gihe muzamenya ko nunze ubumwe na Data kandi ko mwunze ubumwe nanjye, nanjye nkaba nunze ubumwe namwe.
21  Uwemera amategeko yanjye kandi akayubahiriza, uwo ni we unkunda. Unkunda, Data na we azamukunda, kandi nanjye nzamukunda mwiyereke mu buryo bwuzuye.”
22  Yuda utari Isikariyota aramubwira ati “Mwami, byagenze bite ngo ube ushaka kutwiyereka mu buryo bwuzuye, ariko ntiwiyereke isi?”
23  Yesu aramusubiza ati “niba umuntu ankunda, azubahiriza ijambo ryanjye kandi Data azamukunda; tuzaza aho ari tubane na we.
24  Utankunda ntiyubahiriza amagambo yanjye. Iri jambo mwumva si iryanjye, ahubwo ni irya Data wantumye.
25  “Nababwiye ibi bintu nkiri kumwe namwe.
26  Ariko umufasha, ari wo mwuka wera Data azaboherereza mu izina ryanjye, ni we uzabigisha ibintu byose kandi abibutse ibyo nababwiye byose.
27  Mbasigiye amahoro kandi mbahaye amahoro yanjye. Sinyabahaye nk’uko isi iyatanga. Ntimuhagarike imitima, kandi imitima yanyu ye gushya ubwoba.
28  Mwumvise ko nababwiye nti ‘ndagiye kandi ndagaruka aho muri.’ Niba munkunda munezezwe n’uko ngiye kwa Data, kuko Data anduta.
29  Dore mbibabwiye bitaraba, kugira ngo nibiba muzizere.
30  Sinongera kuvugana namwe byinshi, kuko umutware w’isi aje, kandi nta bubasha amfiteho.
31  Ahubwo ni ukugira ngo isi imenye ko nkunda Data, kandi ko uko Data yantegetse gukora ari ko nkora. Muhaguruke tuve hano.
19  Nuko muri uwo mwanya Pilato afata Yesu, amukubita ibiboko.
2  Hanyuma abasirikare baboha ikamba ry’amahwa barimwambika mu mutwe, bamwambika n’umwitero w’isine
3  bakajya bamwegera bakamubwira bati “ni amahoro Mwami w’Abayahudi!” Nanone bakamukubita inshyi mu maso.
4  Pilato yongera gusohoka arababwira ati “dore mubazaniye hano hanze kugira ngo mumenye ko nta cyaha mubonyeho.”
5  Nuko Yesu asohoka yambaye ikamba ry’amahwa n’umwitero w’isine. Maze Pilato arababwira ati “wa muntu nguyu!”
6  Ariko abakuru b’abatambyi n’abarinzi b’urusengero bamubonye barasakuza bati “mumanike! Mumanike!” Pilato arababwira ati “nimumujyane mumwimanikire, kuko jye nta cyaha mubonyeho.”
7  Abayahudi baramusubiza bati “dufite itegeko, kandi dukurikije iryo tegeko agomba gupfa, kuko yigize umwana w’Imana.”
8  Nuko Pilato yumvise ayo magambo arushaho kugira ubwoba.
9  Yongera kwinjira mu ngoro ye maze abaza Yesu ati “ukomoka he?” Ariko Yesu ntiyamusubiza.
10  Nuko Pilato aramubwira ati “uranga kumvugisha? Ntuzi ko mfite ububasha bwo kukurekura kandi nkagira n’ububasha bwo kukumanika?”
11  Yesu aramusubiza ati “nta bubasha na buke wari kugira bwo kugira icyo untwara iyo utabuhabwa buturutse mu ijuru. Ni cyo gituma umuntu wakungabije ari we ufite icyaha gikomeye kurushaho.”
12  Ibyo byatumye Pilato akomeza gushaka uko yamurekura. Ariko Abayahudi barasakuza bati “nurekura uyu muntu, uraba utari incuti ya Kayisari. Umuntu wese wigize umwami aba avuze nabi Kayisari.”
13  Pilato yumvise ayo magambo asohora Yesu, maze yicara ku ntebe y’urubanza iri ahantu hitwa Ahashashwe Amabuye, ariko mu giheburayo hitwa Gabata.
14  Cyari igihe cyo kwitegura pasika; hari nko ku isaha ya gatandatu. Nuko abwira Abayahudi ati “dore umwami wanyu!”
15  Ariko barasakuza bati “mukureho! Mukureho! Mumanike!” Pilato arababwira ati “ese manike umwami wanyu?” Abakuru b’abatambyi baramusubiza bati “nta wundi mwami dufite keretse Kayisari.”
16  Nuko ako kanya aramubaha kugira ngo amanikwe. Hanyuma bafata Yesu.
17  Yikorera igiti cye cy’umubabaro, arasohoka, ajya ahantu hitwa Igihanga, mu giheburayo hitwa Gologota.
18  Bagezeyo baramumanika; yari amanikanywe n’abandi bantu babiri, umwe ku ruhande rumwe, undi ku rundi, Yesu ari hagati.
19  Nanone Pilato yandika itangazo arishyira ku giti cy’umubabaro. Ryari ryanditswe ngo “Yesu w’i Nazareti, Umwami w’Abayahudi.”
20  Nuko Abayahudi benshi basoma iryo tangazo, kuko aho Yesu yari amanitswe hari hafi y’umugi, kandi rikaba ryari ryanditse mu giheburayo, mu kilatini no mu kigiriki.
21  Ariko abakuru b’abatambyi b’Abayahudi babwira Pilato bati “ntiwandike ngo ‘Umwami w’Abayahudi,’ ahubwo wandike ko yavuze ati ‘ndi Umwami w’Abayahudi.’”
22  Pilato arabasubiza ati “ibyo nanditse nabyanditse.”
23  Abasirikare bamaze kumanika Yesu, bafata imyitero ye bayigabanyamo kane, buri musirikare atwara igice kimwe; hasigara ikanzu. Ariko iyo kanzu ntiyari ifite uruteranyirizo, kuko yari iboshye kuva hejuru kugeza hasi.
24  Nuko baravugana bati “ntituyitanyure, ahubwo dukoreshe ubufindo kugira ngo tumenye uri bube nyirayo.” Ibyo byabereyeho kugira ngo ibyanditswe bisohore ngo “bagabanye imyitero yanjye, kandi umwambaro wanjye bawukorera ubufindo.” Kandi koko, abasirikare bakoze ibyo bintu.
25  Icyakora, nyina wa Yesu na nyina wabo na Mariya muka Kilopa hamwe na Mariya Magadalena, bari bahagaze hafi y’igiti cy’umubabaro cya Yesu.
26  Nuko Yesu abonye nyina hamwe n’umwigishwa yakundaga bahagaze aho, abwira nyina ati “mugore, dore umwana wawe!”
27  Hanyuma abwira uwo mwigishwa ati “dore nyoko!” Uhereye ubwo, uwo mwigishwa amujyana iwe.
28  Hanyuma y’ibyo, Yesu amenye ko ibintu byose birangiye kugira ngo ibyanditswe bisohore, aravuga ati “mfite inyota.”
29  Hari hateretse ikibindi cyuzuye divayi isharira. Nuko bashyira sipongo yuzuye divayi isharira ku gati ka hisopu bayimushyira ku munwa.
30  Bamaze kumuha kuri iyo divayi isharira, Yesu aravuga ati “birasohoye!” Nuko acurika umutwe, umwuka urahera.
31  Kubera ko wari umunsi wo Kwitegura, kandi Abayahudi bakaba batarashakaga ko hagira imirambo iguma ku biti by’umubabaro ku Isabato, (kuko umunsi w’iyo Sabato wari ukomeye,) basabye Pilato ko babavuna amaguru bakabamanura.
32  Nuko abasirikare baraza bavuna amaguru y’umuntu wa mbere n’ay’undi wari umanikanywe na we.
33  Ariko bageze kuri Yesu, basanga yamaze gupfa, ntibamuvuna amaguru.
34  Ariko umwe mu basirikare amutikura icumu mu rubavu, ako kanya havamo amaraso n’amazi.
35  Uwabibonye ni we ubihamya kandi ibyo ahamya ni ukuri; uwo muntu azi ko avuga ibintu by’ukuri, kugira ngo namwe mwizere.
36  Mu by’ukuri, ibyo byabereyeho kugira ngo ibyanditswe bisohore ngo “nta gufwa rye rizavunwa.”
37  Nanone hari ibindi byanditswe bivuga ngo “bazareba uwo bateye icumu.”
38  Hanyuma y’ibyo, Yozefu wo muri Arimataya wari umwigishwa wa Yesu, ariko mu ibanga kuko yatinyaga Abayahudi, asaba Pilato umurambo wa Yesu ngo awukureho, maze Pilato aramwemerera. Nuko araza akuraho umurambo we.
39  Nanone Nikodemu, wa wundi waje kumureba bwa mbere nijoro, azana igipfunyika kizingiyemo ishangi n’umusagavu gipima ibiro nka mirongo itatu.
40  Nuko bafata umurambo wa Yesu bawuzingiraho ibitambaro bashyiramo n’imibavu, nk’uko Abayahudi bagira umugenzo wo gutegura umurambo bagiye guhamba.
41  Aho hantu yamanitswe hari ubusitani, kandi muri ubwo busitani harimo imva nshya itarigeze ihambwamo.
42  Kubera ko hari ku munsi w’Abayahudi wo kwitegura, bashyira Yesu muri iyo mva, kuko yari iri hafi.
5  Hanyuma y’ibyo habaye umunsi mukuru w’Abayahudi, maze Yesu arazamuka ajya i Yerusalemu.
2  I Yerusalemu, ku irembo ry’intama, hari ikidendezi cyitwaga Betesida mu giheburayo, cyari gifite amabaraza atanu akikijwe n’inkingi.
3  Muri ayo mabaraza hari haryamye abarwayi benshi, impumyi, ibirema n’abari bafite ingingo z’umubiri zanyunyutse.
4  ——
5  Aho hari umuntu wari umaze imyaka mirongo itatu n’umunani arwaye.
6  Yesu abonye uwo muntu aryamye kandi amenye ko yari amaze igihe kirekire arwaye, aramubaza ati “mbese urashaka gukira?”
7  Uwo murwayi aramusubiza ati “Nyagasani, simfite umuntu wo kunshyira mu kidendezi iyo amazi yibirinduye, kandi iyo nje, undi antanga kumanukiramo.”
8  Yesu aramubwira ati “haguruka ufate ingobyi yawe ugende.”
9  Uwo muntu ahita akira, maze afata ingobyi ye atangira kugenda. Uwo munsi hari ku isabato.
10  Hanyuma Abayahudi babwira uwo wari umaze gukira bati “ni ku Isabato, kandi amategeko ntiyemera ko utwara iyo ngobyi.”
11  Ariko arabasubiza ati “uwankijije ni we wambwiye ati ‘fata ingobyi yawe ugende.’”
12  Baramubaza bati “uwo muntu wakubwiye ngo ‘fata ingobyi yawe ugende’ ni nde?”
13  Ariko uwo mugabo wari wakijijwe ntiyari azi uwamukijije, kuko Yesu yari yigendeye kandi aho hakaba hari abantu benshi.
14  Nyuma y’ibyo, Yesu amusanga mu rusengero, aramubwira ati “dore wakize. Ntuzongere gukora icyaha, kugira ngo utazagerwaho n’ibirushijeho kuba bibi.”
15  Uwo muntu aragenda abwira Abayahudi ko ari Yesu wamukijije.
16  Nuko ibyo bituma Abayahudi batoteza Yesu, kuko yakoraga ibyo bintu ku Isabato.
17  Ariko arabasubiza ati “Data yakomeje gukora kugeza n’ubu, kandi nanjye nkomeza gukora.”
18  Ngiyo impamvu yatumye Abayahudi barushaho gushaka kumwica, batamuziza gusa ko yicaga Isabato, ahubwo banamuhora ko yitaga Imana Se, bityo akigereranya n’Imana.
19  Yesu arabasubiza ati “ni ukuri, ni ukuri, ndababwira ko nta kintu na kimwe Umwana ashobora gukora yibwirije, keretse gusa icyo abonye Se akora, kuko ibyo Uwo akora ari byo n’Umwana akora.
20  Se akunda Umwana, akamwereka ibintu byose we ubwe akora, kandi azamwereka imirimo iruta iyi kugira ngo mutangare.
21  Nk’uko Data azura abapfuye akabagira bazima, ni ko Umwana na we abo ashaka abagira bazima.
22  Nta muntu n’umwe Data acira urubanza, ahubwo ibyo guca imanza byose yabihaye Umwana,
23  kugira ngo bose bubahe Umwana nk’uko bubaha Se. Utubaha Umwana ntiyubaha na Se wamutumye.
24  Ni ukuri, ni ukuri, ndababwira ko uwumva ijambo ryanjye kandi akizera uwantumye, ari we ufite ubuzima bw’iteka. Ntashyirwa mu rubanza, ahubwo yavuye mu rupfu ajya mu buzima.
25  “Ni ukuri, ni ukuri, ndababwira ko igihe kigiye kugera, ndetse ubu cyageze, ubwo abapfuye bazumva ijwi ry’Umwana w’Imana, maze abazaba bararyumviye bakabaho.
26  Nk’uko Data afite ubuzima muri we, ni na ko yahaye Umwana kugira ubuzima muri we.
27  Yamuhaye ubutware bwo guca imanza, kuko ari Umwana w’umuntu.
28  Ntimutangazwe n’ibyo, kuko igihe kigiye kugera, maze abari mu mva bose bakumva ijwi rye
29  bakavamo, abakoze ibyiza bakazukira guhabwa ubuzima, naho abakoze ibibi bakazukira gucirwa urubanza.
30  Nta kintu na kimwe nshobora gukora nibwirije. Uko numvise ni ko nca urubanza, kandi urubanza nca ni urw’ukuri kuko ntaharanira ibyo nshaka, ahubwo mparanira ibyo uwantumye ashaka.
31  “Niba ari jye jyenyine uhamya ibyanjye, ibyo mpamya si iby’ukuri.
32  Hari undi uhamya ibyanjye, kandi nzi ko ibyo ahamya kuri jye ari ukuri.
33  Mwatumye abantu kuri Yohana, kandi yahamije ukuri.
34  Icyakora sinishingikiriza ku buhamya bw’abantu, ahubwo ibyo mbivugiye kugira ngo mukizwe.
35  Uwo muntu yari ameze nk’itara ryaka, rimurika, kandi mwamaze igihe gito mushaka kwishimira cyane umucyo we.
36  Ariko mfite ibimpamya biruta ibyo Yohana yahamije. Imirimo Data yampaye gukora, ni ukuvuga imirimo nkora ubwayo, ihamya ko Data yantumye.
37  Nanone Data wantumye yahamije ibyanjye. Ntimwigeze kumva ijwi rye cyangwa ngo mubone isura ye.
38  Ijambo rye ntiriguma muri mwe, kuko mutizeye uwo yatumye.
39  “Mushakashaka mu Byanditswe kuko mutekereza ko ari byo bizabahesha ubuzima bw’iteka; nyamara ibyo Byanditswe ni byo bimpamya.
40  Ariko ntimushaka kuza aho ndi ngo mubone ubuzima.
41  Sinemera icyubahiro giturutse ku bantu,
42  ariko nzi neza ko mudakunda Imana mu mitima yanyu.
43  Naje mu izina rya Data ntimwanyakira, ariko iyo hagira undi uza mu izina rye bwite, uwo muba mwaramwakiriye.
44  Mwakwizera mute kandi buri wese yishakira icyubahiro ahabwa na mugenzi we, mukaba mudashaka icyubahiro giturutse ku Mana yonyine?
45  Ntimutekereze ko nzabarega kuri Data; hari ubarega, ari we Mose, uwo mwiringiye.
46  Koko rero, iyo mwemera Mose, nanjye muba mwaranyemeye, kuko uwo yanditse ibinyerekeyeho.
47  Ariko se niba mutizera ibyo uwo yanditse, amagambo yanjye yo mwayizera mute?”
15  “Ni jye muzabibu w’ukuri, kandi Data ni we uwuhingira.
2  Ishami ryose ryo kuri jye ritera imbuto arivanaho, kandi iryera imbuto ryose arikuraho ibisambo akarisukura, kugira ngo ryere imbuto nyinshi.
3  Mwe mwamaze gusukurwa bitewe n’ijambo nababwiye.
4  Mukomeze kunga ubumwe nanjye, nanjye nunge ubumwe namwe. Nk’uko ishami ridashobora kwera imbuto ubwaryo ritagumye ku muzabibu, ni ko namwe mudashobora kwera imbuto mudakomeje kunga ubumwe nanjye.
5  Ni jye muzabibu, namwe mukaba amashami. Ukomeza kunga ubumwe nanjye, nanjye nkunga ubumwe na we, uwo ni we wera imbuto nyinshi, kuko nta kintu na kimwe mushobora gukora mutari kumwe nanjye.
6  Iyo umuntu adakomeje kunga ubumwe nanjye, aracibwa nk’ishami, akuma. Hanyuma abantu bagatoragura ayo mashami bakayajungunya mu muriro, agashya.
7  Nimukomeza kunga ubumwe nanjye kandi amagambo yanjye akaguma muri mwe, mujye musaba icyo mushaka, muzagihabwa.
8  Iki ni cyo cyubahisha Data: ni uko mukomeza kwera imbuto nyinshi kandi mukagaragaza ko muri abigishwa banjye.
9  Nk’uko Data yankunze kandi nanjye nkaba mbakunda, mugume mu rukundo rwanjye.
10  Nimwubahiriza amategeko yanjye, muzaguma mu rukundo rwanjye, nk’uko nubahirije amategeko ya Data nkaguma mu rukundo rwe.
11  “Ibyo mbibabwiriye kugira ngo ibyishimo mfite namwe mubigire, kandi ibyishimo byanyu bibe byuzuye.
12  Ngiri itegeko mbahaye: ni uko mukundana nk’uko nanjye nabakunze.
13  Nta wufite urukundo ruruta uru: ko umuntu ahara ubugingo bwe ku bw’incuti ze.
14  Muri incuti zanjye niba mukora ibyo mbategeka.
15  Sinkibita abagaragu, kuko umugaragu aba atazi ibyo shebuja akora. Ahubwo mbita incuti, kuko nabamenyesheje ibintu byose numvanye Data.
16  Si mwe mwantoranyije, ahubwo ni jye wabatoranyije, mbashyiraho kugira ngo mugende maze mukomeze kwera imbuto, kandi ngo imbuto zanyu zigumeho, kugira ngo icyo muzajya musaba Data cyose mu izina ryanjye azajye akibaha.
17  “Icyo mbategeka ni uko mukundana.
18  Isi nibanga, mumenye ko yanyanze mbere y’uko ibanga.
19  Iyo muba ab’isi, isi iba yarabakunze kuko mwari kuba muri abayo. Ariko noneho kuko mutari ab’isi, ahubwo nabatoranyije mbakuye mu isi, ni cyo gituma isi ibanga.
20  Muzirikane ijambo nababwiye nti ‘umugaragu ntaruta shebuja.’ Niba barantoteje namwe bazabatoteza; niba barubahirije ijambo ryanjye, n’iryanyu bazaryubahiriza.
21  Ariko bazabakorera ibyo byose babahora izina ryanjye, kuko batazi uwantumye.
22  Iyaba ntaraje ngo mbabwire, nta cyaha baba bafite. Ariko ubu nta cyo bafite bireguza ku bw’icyaha cyabo.
23  Unyanze aba yanze na Data.
24  Iyo mba ntarakoreye muri bo imirimo undi muntu wese atigeze akora, nta cyaha baba bafite. Ariko noneho barayibonye kandi baranyanga, banga na Data.
25  Ariko ibyo byabereyeho kugira ngo ibyanditswe mu Mategeko yabo bisohore ngo ‘banyanze nta mpamvu.’
26  Umufasha naza, uwo nzaboherereza aturutse kuri Data, ari wo mwuka w’ukuri uturuka kuri Data, ni we uzahamya ibyanjye.
27  Namwe mugomba kubihamya, kuko mwabanye nanjye kuva ngitangira.
20  Ku munsi wa mbere w’icyumweru, Mariya Magadalena azindukira ku mva, hakiri umwijima, maze asanga ibuye ryavuye ku mva.
2  Nuko ariruka asanga Simoni Petero na wa mwigishwa wundi Yesu yakundaga, arababwira ati “bakuye Umwami mu mva, kandi ntituzi aho bamushyize.”
3  Hanyuma Petero na wa mwigishwa wundi barasohoka bagana ku mva.
4  Nuko bombi batangira kwiruka; ariko wa mwigishwa wundi aravuduka asiga Petero, amutanga kugera ku mva.
5  Arunama arungurukamo, abona ibitambaro birambitse hasi, ariko ntiyinjiramo.
6  Hanyuma Simoni Petero na we aza amukurikiye yinjira mu mva, abona ibitambaro birambitse hasi.
7  Nanone abona umwenda wari ku mutwe we utari kumwe na bya bitambaro, ahubwo uzinze, uri ukwawo.
8  Muri uwo mwanya, wa mwigishwa wari wageze ku mva mbere na we yinjiramo, arabibona maze arizera.
9  Bari batarasobanukirwa ibyanditswe bivuga ko yagombaga kuzuka mu bapfuye.
10  Nuko abo bigishwa basubira mu ngo zabo.
11  Icyakora Mariya akomeza guhagarara hanze iruhande rw’imva, arira. Hanyuma igihe yari akirira, arunama kugira ngo arunguruke mu mva,
12  maze abona abamarayika babiri bambaye imyenda yera, umwe yicaye ahagana ku mutwe, undi ahagana ku birenge by’aho umurambo wa Yesu wari uryamye.
13  Nuko baramubwira bati “mugore, urarizwa n’iki?” Arababwira ati “bajyanye Umwami wanjye kandi sinzi aho bamushyize.”
14  Amaze kuvuga ibyo, arahindukira abona Yesu ahagaze, ariko ntiyamenya ko ari Yesu.
15  Yesu aramubaza ati “mugore, urarizwa n’iki? Urashaka nde?” Ariko we yibwira ko ari umukozi wo mu busitani, maze aramubwira ati “Nyagasani, niba ari wowe wamujyanye, mbwira aho wamushyize, mpamukure.”
16  Yesu aramubwira ati “Mariya!” Arahindukira amubwira mu giheburayo ati “Rabuni!” (bisobanurwa ngo “Mwigisha!”)
17  Yesu aramubwira ati “reka kungundira, kuko ntarazamuka ngo njye kwa Data. Ahubwo sanga abavandimwe banjye ubabwire uti ‘ndazamutse ngiye kwa Data, ari we So, no ku Mana yanjye ari yo Mana yanyu.’”
18  Mariya Magadalena araza abwira abigishwa iyo nkuru ati “nabonye Umwami!” kandi ababwira ko yamubwiye ibyo bintu.
19  Nuko bugorobye kuri uwo munsi wa mbere w’icyumweru, nubwo inzugi z’aho abigishwa bari bari zari zikinze bitewe n’uko batinyaga Abayahudi, Yesu araza ahagarara hagati yabo arababwira ati “mugire amahoro.”
20  Amaze kuvuga atyo, abereka ibiganza bye n’urubavu rwe. Nuko abigishwa baranezerwa babonye Umwami.
21  Yesu yongera kubabwira ati “mugire amahoro. Nk’uko Data yantumye, nanjye ndabatumye.”
22  Amaze kubabwira atyo, abahuhaho arababwira ati “nimwakire umwuka wera.
23  Abo muzababarira ibyaha bose bazaba babibabariwe, kandi abo mutazabibabarira bose ntibazaba babibabariwe.”
24  Ariko Tomasi, umwe muri ba bandi cumi na babiri witwaga Didumo, ntiyari kumwe na bo igihe Yesu yazaga.
25  Nuko abandi bigishwa baramubwira bati “twabonye Umwami!” Ariko arababwira ati “nintabona aho bamuteye imisumari mu biganza kandi ngo nshyire urutoki rwanjye aho bateye imisumari, ngo nshyire n’ikiganza cyanjye mu rubavu rwe, sinzemera rwose.”
26  Nyuma y’iminsi umunani, nanone abigishwa be bari mu nzu, kandi na Tomasi yari kumwe na bo. Yesu araza ahagarara hagati yabo nubwo inzugi zari zikinze, arababwira ati “mugire amahoro.”
27  Hanyuma abwira Tomasi ati “shyira urutoki rwawe hano, kandi urebe ibiganza byanjye, uzane n’ikiganza cyawe ugishyire mu rubavu rwanjye maze ureke gushidikanya, ahubwo wizere.”
28  Tomasi aramusubiza ati “Mwami wanjye, Mana yanjye!”
29  Yesu aramubwira ati “wijejwe n’uko umbonye? Hahirwa abizera batabonye.”
30  Mu by’ukuri, hari ibindi bimenyetso byinshi Yesu yakoreye imbere y’abigishwa be bitanditswe muri uyu muzingo.
31  Ariko ibi byandikiwe kugira ngo mwizere ko Yesu ari we Kristo Umwana w’Imana, kandi ngo muhabwe ubuzima binyuze ku izina rye, kubera ko mwizeye.
1  Mu ntangiriro Jambo yariho, Jambo yari kumwe n’Imana, kandi Jambo yari imana.
2  Mu ntangiriro uwo yari kumwe n’Imana.
3  Ibintu byose byabayeho binyuze kuri we, kandi nta kintu na kimwe cyabayeho bitanyuze kuri we.
4  Ubuzima bwabayeho binyuze kuri we, kandi ubwo buzima bwari umucyo w’abantu.
5  Uwo mucyo umurikira mu mwijima, ariko umwijima ntiwawuganje.
6  Hari umuntu waje atumwe ngo ahagararire Imana: izina rye ryari Yohana.
7  Uwo muntu yaje gutanga ubuhamya, kugira ngo ahamye iby’umucyo, ngo abantu b’ingeri zose babone uko bizera binyuze kuri we.
8  Si we wari uwo mucyo, ahubwo yagombaga guhamya iby’uwo mucyo.
9  Umucyo nyakuri uha abantu b’ingeri zose umucyo, wari ugiye kuza mu isi.
10  Yari mu isi, kandi isi yabayeho binyuze kuri we; ariko isi ntiyamumenye.
11  Yaje mu rugo rwe, ariko abantu be ntibamwakira.
12  Icyakora abamwakiriye bose yabahaye uburenganzira bwo kuba abana b’Imana, kuko bizeye izina rye.
13  Ntibavutse biturutse ku maraso cyangwa ku bushake bw’umubiri cyangwa ku bushake bw’umuntu, ahubwo byaturutse ku Mana.
14  Nuko Jambo aba umubiri, abana natwe, kandi twabonye ubwiza bwe, ubwiza nk’ubw’umwana w’ikinege akomora kuri se. Yari yuzuye ubuntu butagereranywa, n’ukuri.
15  (Yohana yahamije ibye, ndetse yararanguruye. Ni we wavuze ati “uza nyuma yanjye yarambanjirije kuko yabayeho mbere yanjye.”)
16  Twese twahawe ku kuzura kwe ndetse tugirirwa ubuntu butagereranywa, busesuye kandi budashira.
17  Kubera ko Amategeko yatanzwe binyuze kuri Mose, ubuntu butagereranywa hamwe n’ukuri byaje binyuze kuri Yesu Kristo.
18  Nta muntu wigeze abona Imana; umwana w’ikinege ufite kamere y’Imana uri mu gituza cya Se ni we wasobanuye ibyayo.
19  Ibi ni byo Yohana yahamije igihe Abayahudi bamutumagaho abatambyi n’Abalewi baturutse i Yerusalemu, ngo bamubaze bati “uri nde?”
20  Araberurira ntiyahakana, ahubwo araberurira ati “si jye Kristo.”
21  Nuko baramubaza bati “none se uri Eliya?” Arababwira ati “si ndi we.” Bati “uri wa Muhanuzi se?” Arabasubiza ati “oya!”
22  Baramubaza bati “none se uri nde, kugira ngo tubone icyo dusubiza abadutumye? Wowe uvuga ko uri nde?”
23  Arababwira ati “ndi ijwi ry’urangururira mu butayu ati ‘mugorore inzira za Yehova’ nk’uko umuhanuzi Yesaya yabivuze.”
24  Abo bari batumwe bari Abafarisayo.
25  Nuko baramubaza bati “none se kuki ubatiza niba utari Kristo, ntube Eliya, ntube na wa Muhanuzi?”
26  Yohana arabasubiza ati “mbatiriza mu mazi. Muri mwe harimo uwo mutazi,
27  ari we uza nyuma yanjye, ariko sinkwiriye no gupfundura agashumi k’urukweto rwe.”
28  Ibyo byabereye i Betaniya hakurya ya Yorodani, aho Yohana yabatirizaga.
29  Bukeye bwaho abona Yesu aza amusanga, maze aravuga ati “dore Umwana w’Intama w’Imana, ukuraho icyaha cy’isi!
30  Uyu ni we navuzeho nti ‘nyuma yanjye haje umuntu wambanjirije, kuko yabayeho mbere yanjye.’
31  Ndetse sinari muzi, ariko impamvu yatumye nza kubatiriza mu mazi, kwari ukugira ngo Isirayeli imumenye.”
32  Nanone Yohana yabihamije avuga ati “nabonye umwuka umanuka uturutse mu ijuru umeze nk’inuma, maze umugumaho.
33  Icyakora sinari muzi. Ahubwo uwantumye kubatiriza mu mazi yarambwiye ati ‘uwo uzabona umwuka umumanukiyeho maze ukamugumaho, uwo ni we ubatirisha umwuka wera.’
34  Ibyo narabibonye, kandi nahamije ko uwo ari Umwana w’Imana.”
35  Nanone bukeye bwaho, Yohana yari ahagararanye n’abigishwa be babiri,
36  nuko abonye Yesu agenda, aravuga ati “dore Umwana w’Intama w’Imana!”
37  Abo bigishwa babiri bumvise avuze atyo bakurikira Yesu.
38  Hanyuma Yesu arahindukira abona bamukurikiye, arababaza ati “murashaka iki?” Baramubwira bati “Rabi (bisobanurwa ngo Mwigisha), uba he?”
39  Arababwira ati “nimuze murahabona.” Nuko baragenda babona aho yabaga, bagumana na we uwo munsi; hari nko ku isaha ya cumi.
40  Andereya, umuvandimwe wa Simoni Petero, yari umwe muri abo babiri bumvise ibyo Yohana yavuze maze bagakurikira Yesu.
41  Yabanje kujya kureba umuvandimwe we Simoni, aramubwira ati “twabonye Mesiya” (bisobanurwa ngo Kristo).
42  Nuko amujyana aho Yesu ari. Yesu amubonye aravuga ati “uri Simoni mwene Yohana; uzitwa Kefa” (bisobanurwa ngo Petero).
43  Bukeye bwaho, Yesu yifuza kujya i Galilaya. Nuko abona Filipo, aramubwira ati “nkurikira ube umwigishwa wanjye.”
44  Filipo yari uw’i Betsayida mu mugi wa Andereya na Petero.
45  Filipo ajya kureba Natanayeli, aramubwira ati “twabonye uwo Mose yanditse mu Mategeko, n’Abahanuzi bakamwandika: ni Yesu mwene Yozefu w’i Nazareti.”
46  Ariko Natanayeli aramubwira ati “mbese hari ikintu cyiza gishobora guturuka i Nazareti?” Filipo aramubwira ati “ngwino wirebere.”
47  Yesu abonye Natanayeli aje amusanga, aravuga ati “dore Umwisirayeli nyakuri, utagira uburiganya muri we.”
48  Natanayeli aramubaza ati “wamenye ute?” Yesu aramusubiza ati “mbere y’uko Filipo aguhamagara, ubwo wari wicaye munsi y’igiti cy’umutini, nakubonye.”
49  Natanayeli aramusubiza ati “Rabi, uri Umwana w’Imana, uri Umwami wa Isirayeli.”
50  Yesu aramusubiza ati “kuba nkubwiye ko nakubonye wicaye munsi y’igiti cy’umutini, ni cyo gitumye wizera? Uzabona ibintu bikomeye cyane kuruta ibi.”
51  Nanone aramubwira ati “ni ukuri, ni ukuri, ndababwira ko muzabona ijuru rikingutse n’abamarayika b’Imana bazamuka kandi bamanuka basanga Umwana w’umuntu.”
2  Nuko ku munsi wa gatatu haba ubukwe i Kana ho muri Galilaya, kandi nyina wa Yesu yari ahari.
2  Yesu n’abigishwa be na bo bari batumiwe muri ubwo bukwe.
3  Divayi imaze gushira, nyina wa Yesu aramubwira ati “nta divayi bafite.”
4  Ariko Yesu aramubwira ati “mugore, mpuriye he nawe? Igihe cyanjye ntikiragera.”
5  Nyina abwira abaherezaga ati “icyo ababwira cyose mugikore.”
6  Icyo gihe hari intango esheshatu z’amazi zibajwe mu mabuye, zabaga ziri aho nk’uko byasabwaga n’umugenzo w’Abayahudi wo kwiyeza, buri ntango ikaba yarashoboraga kujyamo incuro ebyiri cyangwa eshatu z’amazi.
7  Yesu arababwira ati “izo ntango nimuzuzuze amazi.” Barazuzuza bageza ku rugara.
8  Hanyuma arababwira ati “mudaheho mushyire umusangwa mukuru.” Nuko baramushyira.
9  Umusangwa mukuru amaze gusogongera kuri ayo mazi yari yahinduwe divayi, ariko akaba atari azi aho yaturutse, nubwo abaherezaga bari bavomye ayo mazi bo bari bahazi, ahamagara umukwe
10  maze aramubwira ati “abandi bantu bose babanza gutanga divayi nziza, abantu bamara gusinda bakazana itaryoshye. Ariko wowe wabitse divayi nziza kugeza ubu.”
11  Ibyo Yesu yabikoreye i Kana ho muri Galilaya, biba intangiriro y’ibimenyetso yakoze, kandi agaragaza icyubahiro cye n’abigishwa be baramwizera.
12  Ibyo birangiye, we na nyina n’abavandimwe be n’abigishwa be baramanuka bajya i Kaperinawumu, ariko ntibamarayo iminsi myinshi.
13  Icyo gihe pasika y’Abayahudi yari yegereje; Yesu arazamuka ajya i Yerusalemu.
14  Asanga mu rusengero abagurishaga inka n’intama n’inuma, n’abari bicaye bavunja amafaranga.
15  Amaze kuboha ikiboko mu migozi, abirukana mu rusengero bose hamwe n’intama n’inka zabo, kandi anyanyagiza ibiceri by’abavunjaga amafaranga, yubika n’ameza yabo.
16  Hanyuma abwira abagurishaga inuma ati “mukure ibi bintu hano! Inzu ya Data mureke kuyihindura inzu y’ubucuruzi!”
17  Abigishwa be bibuka ko handitswe ngo “ishyaka ndwanira inzu yawe rirandya.”
18  Nyuma y’ibyo Abayahudi baramubaza bati “none ko ukoze ibyo, ikimenyetso watwereka ni ikihe?”
19  Yesu arabasubiza ati “musenye uru rusengero, nanjye nzarwubaka mu minsi itatu.”
20  Nuko Abayahudi baravuga bati “uru rusengero rwubatswe mu myaka mirongo ine n’itandatu, none ngo wowe uzarwubaka mu minsi itatu?”
21  Ariko urusengero yavugaga ni umubiri we.
22  Igihe yari amaze kuzurwa mu bapfuye, abigishwa be bibutse ko ibyo yigeze kubivuga, maze bizera Ibyanditswe n’amagambo Yesu yavuze.
23  Icyakora igihe yari i Yerusalemu mu minsi mikuru ya pasika, abantu benshi babonye ibimenyetso yakoraga bizera izina rye.
24  Ariko Yesu ntiyabiringiraga kuko yari abazi bose,
25  kandi akaba atari akeneye ko hagira umubwira ibyabo, kuko we ubwe yamenyaga ibiri mu mitima y’abantu.
3  Hariho umugabo wo mu Bafarisayo witwaga Nikodemu, akaba yari umutware w’Abayahudi.
2  Uwo mugabo aza aho ari nijoro aramubwira ati “Rabi, tuzi ko uri umwigisha waturutse ku Mana, kuko nta muntu n’umwe ushobora gukora ibimenyetso nk’ibyo ukora, Imana itari kumwe na we.”
3  Yesu aramusubiza ati “ni ukuri, ni ukuri, ndakubwira ko umuntu atabanje kongera kubyarwa, atabasha kubona ubwami bw’Imana.”
4  Nikodemu aramubaza ati “umuntu ashobora kubyarwa ate kandi ashaje? Ntashobora kongera kwinjira mu nda ya nyina ngo avuke.”
5  Yesu aramusubiza ati “ni ukuri, ni ukuri, ndakubwira ko umuntu atabyawe binyuze ku mazi no ku mwuka adashobora kwinjira mu bwami bw’Imana.
6  Icyavutse ku mubiri ni umubiri, kandi n’icyavutse ku mwuka ni umwuka.
7  Ntutangazwe n’uko nkubwiye ko mugomba kongera kubyarwa.
8  Umuyaga uhuha werekeza aho ushaka, ukumva ijwi ryawo ariko ntumenye aho uturuka n’aho ujya. Ni na ko bimeze ku muntu wese wabyawe binyuze ku mwuka.”
9  Nikodemu aramusubiza ati “ibyo byashoboka bite?”
10  Yesu aramusubiza ati “uri umwigisha wa Isirayeli, none ntuzi ibyo bintu?
11  Ni ukuri, ni ukuri, ndakubwira ko ibyo tuzi ari byo tuvuga, kandi ko ibyo twabonye ari byo duhamya; ariko mwe ntimwemera ubuhamya dutanga.
12  Niba narababwiye ibintu byo mu isi ntimwemere, nimbabwira ibyo mu ijuru muzemera mute?
13  Byongeye kandi, nta muntu n’umwe wazamutse ngo ajye mu ijuru, keretse uwamanutse ava mu ijuru, ari we Mwana w’umuntu.
14  Kandi nk’uko Mose yamanitse inzoka mu butayu, ni ko n’Umwana w’umuntu agomba kumanikwa,
15  kugira ngo umwizera wese ashobore kubona ubuzima bw’iteka.
16  “Imana yakunze isi cyane ku buryo yatanze Umwana wayo w’ikinege, kugira ngo umwizera wese atarimbuka, ahubwo abone ubuzima bw’iteka.
17  Imana ntiyatumye Umwana wayo mu isi gucira isi urubanza, ahubwo byari ukugira ngo isi ikizwe binyuze kuri we.
18  Umwizera ntacirwa urubanza. Utamwizera yamaze gucirwa urubanza, kubera ko atizeye izina ry’Umwana w’ikinege w’Imana.
19  Iki ni cyo urubanza rushingiraho: umucyo waje mu isi, ariko abantu bakunda umwijima aho gukunda umucyo, kuko ibikorwa byabo ari bibi.
20  Ukora ibikorwa bibi yanga umucyo, kandi ntaza mu mucyo, kugira ngo ibikorwa bye bitagawa.
21  Ariko ukora iby’ukuri aza mu mucyo, kugira ngo ibikorwa bye bigaragare ko byakozwe bihuje n’ibyo Imana ishaka.”
22  Hanyuma y’ibyo, Yesu n’abigishwa be bajya mu karere ka Yudaya, bamaranayo igihe runaka kandi abatiza abantu.
23  Ariko Yohana na we yabatirizaga muri Ayinoni hafi y’i Salimu kuko hari amazi menshi, kandi abantu bakomezaga kumusanga kugira ngo babatizwe,
24  kuko Yohana yari atarashyirwa mu nzu y’imbohe.
25  Nuko abigishwa ba Yohana bajya impaka n’Abayahudi ku birebana no kwezwa,
26  maze basanga Yohana baramubwira bati “Rabi, wa muntu mwari kumwe hakurya ya Yorodani, uwo wahamije, dore arimo arabatiza none abantu bose baramusanga.”
27  Yohana arabasubiza ati “nta kintu na kimwe umuntu ashobora kubona atagihawe giturutse mu ijuru.
28  Mwebwe ubwanyu murampamya ko navuze nti ‘si jye Kristo, ahubwo noherejwe kumubanziriza.’
29  Ufite umugeni ni we mukwe. Icyakora iyo incuti y’umukwe ihagaze imuteze amatwi, igira ibyishimo byinshi cyane ibitewe n’ijwi ry’umukwe. Ku bw’ibyo rero, ibyishimo byanjye biruzuye.
30  Uwo agomba gukomeza gukuzwa, naho jye ngakomeza gucishwa bugufi.”
31  Uwaturutse hejuru asumba abandi bose. Uwaturutse mu isi ni uwo mu isi kandi avuga ibyo mu isi. Uwaturutse mu ijuru asumba abandi bose.
32  Ibyo yabonye n’ibyo yumvise ni byo ahamya, ariko nta muntu wemera ubuhamya bwe.
33  Uwemeye ubuhamya bwe aba yemeje ko Imana ari inyakuri.
34  Uwo Imana yatumye avuga amagambo y’Imana, kuko Imana idatanga umwuka iwugera.
35  Se akunda Umwana we kandi yashyize ibintu byose mu maboko ye.
36  Uwizera Umwana afite ubuzima bw’iteka; utumvira Umwana ntazabona ubuzima, ahubwo umujinya w’Imana uguma kuri we.
12  Nuko hasigaye iminsi itandatu ngo pasika ibe, Yesu agera i Betaniya, aho Lazaro, wa wundi Yesu yari yarazuye mu bapfuye, yabaga.
2  Hanyuma bamutegurirayo ifunguro rya nimugoroba; Marita ni we wabakoreraga, naho Lazaro ari umwe mu bari bicaranye na we ku meza.
3  Nuko Mariya afata igice cya litiro y’amavuta ahumura neza y’agati kitwa narada, amavuta y’umwimerere ahenze cyane, ayasiga ku birenge bya Yesu, abihanaguza umusatsi we. Impumuro y’ayo mavuta ahumura neza itama mu nzu hose.
4  Ariko umwe mu bigishwa be witwaga Yuda Isikariyota, ari na we wari ugiye kumugambanira, aravuga ati
5  “kuki aya mavuta ahumura neza atagurishijwe amadenariyo magana atatu ngo ahabwe abakene?”
6  Icyakora ibyo ntiyabivuze bitewe n’uko yari ahangayikishijwe n’abakene, ahubwo yabitewe n’uko yari umujura, akaba ari we wari ufite agasanduku k’amafaranga, kandi yajyaga yiba amafaranga yashyirwagamo.
7  Nuko Yesu aravuga ati “nimumureke akomeze uwo muhango, kugira ngo ategure umunsi nzahambwa.
8  Abakene muri kumwe na bo iteka ryose, ariko jye ntituzahorana iteka.”
9  Nuko Abayahudi benshi bamenya ko ariyo maze baraza, batazanywe no kureba Yesu wenyine, ahubwo bazanywe no kureba na Lazaro, uwo yari yarazuye mu bapfuye.
10  Icyo gihe abakuru b’abatambyi bajya inama yo kwica na Lazaro,
11  kuko Abayahudi benshi bajyagayo bakizera Yesu kubera we.
12  Bukeye bwaho, abantu benshi bari baje mu minsi mikuru bumvise ko Yesu agiye kuza i Yerusalemu,
13  bafata amashami y’imikindo bajya kumusanganira. Barangurura amajwi bati “turakwinginze, dukize! Hahirwa uje mu izina rya Yehova, hahirwa umwami wa Isirayeli!”
14  Ariko Yesu amaze kubona icyana cy’indogobe acyicaraho, nk’uko byanditswe ngo
15  “ntutinye wa mukobwa w’i Siyoni we. Dore umwami wawe aje yicaye ku cyana cy’indogobe.”
16  Mu mizo ya mbere, abigishwa be ntibasobanukiwe ibyo bintu. Ariko Yesu amaze guhabwa ikuzo, ni bwo bibutse ko ibyo byanditswe kuri we kandi ko babimukoreye.
17  Ya mbaga y’abantu bari kumwe na we igihe yahamagaraga Lazaro akava mu mva, akamuzura mu bapfuye, bakomeza guhamya ibye.
18  Kubera iyo mpamvu, abantu benshi na bo baza aho ari, kuko bari bumvise icyo kimenyetso yakoze.
19  Ibyo byatumye Abafarisayo babwirana bati “murabona ko murushywa n’ubusa. Dore isi yose yamukurikiye!”
20  Icyo gihe mu bari baje gusenga muri iyo minsi mikuru, harimo Abagiriki.
21  Nuko begera Filipo wakomokaga i Betsayida ho muri Galilaya, baramubwira bati “nyakubahwa, turashaka kureba Yesu.”
22  Filipo araza abibwira Andereya. Andereya na Filipo na bo bajya kubibwira Yesu.
23  Ariko Yesu arabasubiza ati “igihe kirageze kugira ngo Umwana w’umuntu ahabwe ikuzo.
24  Ni ukuri, ni ukuri, ndababwira ko iyo impeke y’ingano itaguye mu butaka ngo ipfe, ikomeza kuba impeke imwe gusa; ariko iyo ipfuye, ni bwo yera imbuto nyinshi.
25  Ukunda ubugingo bwe araburimbura, ariko uwanga ubugingo bwe muri iyi si, azaburindira ubuzima bw’iteka.
26  Umuntu nashaka kunkorera, ankurikire, kandi aho ndi ni ho unkorera na we azaba. Umuntu nankorera, Data azamwubahisha.
27  Ubu umutima wanjye urahagaze; mvuge iki se kandi? Data, ndokora unkure muri iki gihe cy’amakuba! Nyamara iki gihe cy’amakuba kigomba kungeraho, kuko ari cyo cyatumye nza.
28  Data, ubahisha izina ryawe.” Nuko mu ijuru humvikanira ijwi rigira riti “nararyubahishije, kandi nzongera ndyubahishe.”
29  Nuko imbaga y’abantu bari bahagaze hafi aho baryumvise bavuga ko ari inkuba. Abandi baravuga bati “ni umumarayika umuvugishije.”
30  Yesu arabasubiza ati “iryo jwi ntiryumvikanye ku bwanjye, ahubwo ni ku bwanyu.
31  Ubu iyi si iciriwe urubanza; ubu umutware w’iyi si agiye kujugunywa hanze.
32  Nyamara jyeweho, ninzamurwa nkava mu isi, nzireherezaho abantu b’ingeri zose.”
33  Mu by’ukuri, ibyo yabivuze ashaka gusobanura urupfu yari agiye gupfa.
34  Nuko abantu baramusubiza bati “twumvise mu Mategeko ko Kristo agumaho iteka ryose. None bishoboka bite ko uvuga ko Umwana w’umuntu agomba kuzamurwa? Uwo Mwana w’umuntu ni nde?”
35  Nuko Yesu arababwira ati “umucyo uracyari kumwe namwe igihe gito. Mugende mugifite umucyo, kugira ngo umwijima utabaganza; ugenda mu mwijima ntaba azi aho ajya.
36  Mu gihe mugifite umucyo, mwizere umucyo kugira ngo mubone uko muba abana b’umucyo.” Yesu amaze kuvuga ibyo, aragenda ajya kubihisha.
37  Ariko nubwo yari yarakoreye ibimenyetso byinshi imbere yabo, ntibamwizeye,
38  kugira ngo ibyavuzwe n’umuhanuzi Yesaya bisohore ngo “Yehova, ni nde wizeye ibyo twumvise? Kandi se ukuboko kwa Yehova kwahishuriwe nde?”
39  Impamvu yatumye badashobora kwizera, nanone yavuzwe na Yesaya agira ati
40  “yahumye amaso yabo n’imitima yabo arayinangira, kugira ngo batarebesha amaso yabo ngo basobanukirwe mu mitima yabo maze bahindukire nanjye mbakize.”
41  Yesaya yavuze atyo bitewe n’uko yabonye ikuzo rya Kristo, kandi ni we yavugaga.
42  Icyakora, no mu batware harimo benshi bamwizeye, ariko kubera Abafarisayo, ntiberura ko bamwizera, kugira ngo batirukanwa mu isinagogi,
43  kuko bakundaga icyubahiro cy’abantu kuruta icy’Imana.
44  Icyakora Yesu arangurura ijwi aravuga ati “unyizera si jye gusa aba yizeye, ahubwo aba yizeye n’uwantumye;
45  kandi umbonye aba abonye n’uwantumye.
46  Naje ndi umucyo w’isi kugira ngo umuntu wese unyizera ataguma mu mwijima.
47  Ariko umuntu niyumva amagambo yanjye ntayakomeze, simucira urubanza; kuko ntazanywe no gucira isi urubanza, ahubwo naje gukiza isi.
48  Unyanze kandi ntiyakire amagambo yanjye, hari umucira urubanza. Amagambo navuze ni yo azamucira urubanza ku munsi wa nyuma,
49  kubera ko ntavuze ibyo nibwirije, ahubwo Data wantumye ni we ubwe wantegetse icyo nkwiriye gutangaza n’icyo nkwiriye kuvuga.
50  Nanone nzi ko itegeko rye ari ryo buzima bw’iteka. Ku bw’ibyo rero, ibyo mvuga, uko Data yabimbwiye nanjye ni ko mbivuga.”
