4  Mbega ngo zahabu nziza, zahabu yahoze irabagirana ngo iracuyuka! Mbega ngo amabuye yera aranyanyagira mu mahuriro y’imihanda yose!
2  Abana b’i Siyoni bari bafite agaciro, bari bahwanyije agaciro na zahabu itunganyijwe, Mbega ngo baramera nk’intango nini z’ibumba, umurimo w’amaboko y’umubumbyi!
3  Ndetse n’ingunzu zahaye ibibwana byazo amabwabwa, zirabyonsa. Ariko umukobwa w’ubwoko bwanjye yabaye umugome, amera nk’imbuni yo mu butayu.
4  Ururimi rw’umwana wonka rwafatanye n’urusenge rw’akanwa bitewe n’inyota. Abana basabye ibyokurya ariko ntibabona ubibaha.
5  Abaryaga ibintu bishimishije bumiriwe mu mihanda. Abarezwe bambara imyenda myiza y’umutuku bapfumbase ibirundo by’ivu.
6  Igihano cy’icyaha cy’umukobwa w’ubwoko bwanjye kiraremereye kurusha igihano cy’icyaha cya Sodomu, Yarimbuwe mu kanya gato, ntiyabona amaboko ayivuna.
7  Abanaziri be bari bakeye cyane kurusha urubura; beraga kurusha amata. Bari bakeye mu maso kurusha amabuye ya marijani; bari banoze kurusha ibuye rya safiro.
8  None isura yabo yarirabuye kurusha umukara tsiritsiri. Nta wababonaga mu muhanda ngo abamenye. Uruhu rwabo rwafatanye n’amagufwa, rwuma nk’igiti.
9  Abishwe n’inkota bapfuye neza kurusha abishwe n’inzara, Kuko abanyenzara bazonzwe bakamera nk’abasogoswe bitewe no kubura umwero wo mu murima.
10  Amaboko y’abagore b’abanyambabazi yatetse abana babo. Bababereye nk’ibyokurya byo guhumuriza, igihe umukobwa w’ubwoko bwanjye yarimbukaga.
11  Yehova yashohoje umujinya we, asuka uburakari bwe bugurumana. Yakongeje umuriro muri Siyoni ukongora imfatiro zaho.
12  Abami bo mu isi n’abatuye isi bose ntibatekerezaga ko Umwanzi n’umubisha bari kuzinjira mu marembo ya Yerusalemu.
13  Muri yo habonetse abavusha amaraso y’abakiranutsi, Bitewe n’ibyaha by’abahanuzi n’amakosa y’abatambyi baho.
14  Barindagiraga mu mihanda nk’impumyi; bahumanyijwe n’amaraso, Ku buryo nta washoboraga gukora ku myenda yabo.
15  Barababwiraga bati “nimuve mu nzira! Turahumanye! Nimuve mu nzira! Nimuve mu nzira! Ntimudukoreho!” Kubera ko batagiraga aho baba, bazereraga hose. Abantu bavugiye mu mahanga bati “ntibazongera kuba abimukira.
16  Mu maso ha Yehova hatumye bacikamo ibice. Ntazongera kubareba. Abantu ntibazubaha abatambyi kandi ntibazagirira impuhwe abasaza.”
17  Tukiriho, amaso yacu yazonzwe no gutegereza ubufasha, ariko aheze mu kirere. Twakomeje kwitegereza, dutegereza ishyanga ritashoboraga kutuzanira agakiza.
18  Bahize intambwe zacu ku buryo nta wukigenda ku karubanda k’iwacu. Iherezo ryacu riregereje. Iminsi yacu irarangiye, kuko iherezo ryacu rije.
19  Abatwirukankanaga banyarukaga kurusha kagoma zo mu kirere. Badukurikiranye mu misozi batwotsa igitutu, baducira ibico mu butayu.
20  Umwuka wo mu mazuru yacu, uwatoranyijwe na Yehova, yafatiwe mu rwobo rwabo; Uwo ni we twavugaga tuti “tuzibera mu gicucu cye mu mahanga.”
21  Wa mukobwa wo muri Edomu we, wowe utuye mu gihugu cya Usi, ishime unezerwe. Nawe igikombe kizakugeraho, usinde ugaragaze ubwambure bwawe.
22  Yewe mukobwa w’i Siyoni we, icyaha cyawe kigeze ku iherezo. Ntazongera kukujyana mu bunyage. Yewe mukobwa wo muri Edomu we, yitaye ku makosa yawe, ashyira ahabona ibyaha byawe.
5  Yehova, ibuka ibyatubayeho. Reba witegereze umugayo uturiho.
2  Umurage wacu weguriwe abo tutazi, amazu yacu ahabwa abanyamahanga.
3  Twabaye imfubyi zitagira ba se, ba mama baba abapfakazi.
4  Amazi yacu bwite tuyanywa dutanze amafaranga. Inkwi zacu tuzibona dutanze ikiguzi.
5  Abatwirukankana batugeze ku ijosi. Turananiwe, ntibatumye turuhuka.
6  Amaboko yacu twayahaye Egiputa, tuyaha Ashuri kugira ngo tubone umugati uduhagije.
7  Ba sogokuruza ni bo bakoze ibyaha, ariko ntibakiriho. None ni twe twikoreye ibyaha byabo.
8  Dusigaye dutegekwa n’abagaragu, kandi nta watuvuvunura mu kuboko kwabo.
9  Dushyira ubugingo bwacu mu kaga kugira ngo tubone umugati, bitewe n’inkota yo mu butayu.
10  Uruhu rwacu rurahinda umuriro nk’itanura kuko inzara itumereye nabi.
11  Abagore bacishijwe bugufi i Siyoni, abari bacishwa bugufi mu migi y’u Buyuda.
12  Ibikomangoma byamanitswe biboshywe ukuboko kumwe; abasaza ntibacyubahwa.
13  Abasore bikoreye urusyo, kandi abana b’abahungu bikoreye inkwi barasitara.
14  Abasaza bashize mu marembo, n’abasore ntibagicuranga.
15  Umunezero wo mu mutima wacu warashize; imbyino zacu zahindutse umuborogo gusa.
16  Ikamba ryo ku mutwe wacu ryaraguye; tugushije ishyano kuko twakoze ibyaha.
17  Ni cyo cyatumye umutima wacu urwara. Ibyo byose ni byo byatumye amaso yacu ahuma;
18  Byatumye umusozi wa Siyoni uhinduka itongo; ingunzu ni zo ziwutemberaho.
19  Yehova, uzicara ku ntebe y’ubwami kugeza iteka ryose. Intebe yawe y’ubwami izahoraho uko ibihe bizagenda bisimburana.
20  Kuki utwibagirwa iteka ryose? Kuki umara iminsi myinshi waradutaye?
21  Yehova, twigarurire, natwe twiteguye kukugarukira. Duhe iminsi mishya nk’uko byari bimeze kera.
22  Nyamara waratwanze rwose; waraturakariye cyane.
1  Mbega ngo umugi wahoze ufite abaturage benshi urasigaramo ubusa! Mbega ngo umugi wahoze utuwe cyane mu mahanga urasigara umeze nk’umupfakazi! Mbega ngo uwahoze ari umwamikazi mu ntara zose arakoreshwa imirimo y’agahato!
2  Nijoro ararira agahogora, amarira agatemba ku matama. Mu bakunzi be bose ntagira n’umwe umuhumuriza. Incuti ze zose zaramuriganyije; zahindutse abanzi be.
3  Yuda yajyanywe mu bunyage bitewe n’imibabaro n’uburetwa bwinshi. Yagiye gutura mu mahanga. Ntiyabonye uburuhukiro. Abamutotezaga bose bamufashe ageze mu makuba.
4  Inzira za Siyoni ziraboroga kuko nta wukizinyuramo ajya mu minsi mikuru. Amarembo yaho yose yarasenyutse; abatambyi baho barasuhuza umutima. Abari baho bishwe n’agahinda, kandi na yo ifite intimba.
5  Abanzi bayo barayiganje. Abanzi bayo ntibahangayitse. Kuko Yehova ubwe yateje Siyoni agahinda bitewe n’ibicumuro byabo byinshi, Abana bayo bajyanywe ari imbohe bashorewe n’umwanzi.
6  Ubwiza bwose bw’umukobwa w’i Siyoni bwarayoyotse. Abatware baho babaye nk’impala zabuze urwuri; Bakomeza kugenda nta rutege imbere y’ubakurikiye.
7  Igihe Yerusalemu yari mu mibabaro n’abaturage bayo batagira aho baba, yibutse Ibyiza byose yahoranye mu bihe bya kera. Igihe abaturage bayo bagwaga mu maboko y’umwanzi batagira gitabara, Abanzi bayo barayibonye, baseka bishimira kurimbuka kwayo.
8  Yerusalemu yakoze icyaha gikabije. Ni cyo cyatumye iba ikintu giteye ishozi. Abayubahaga bose barayisuzuguye kuko babonye ubwambure bwayo. Kandi isuhuza umutima igasubira inyuma.
9  Guhumana kwayo kuri mu binyita by’imyambaro yayo. Ntiyibutse iherezo ryayo, Yaguye mu buryo bukojeje isoni. Ntifite uyihumuriza. Yehova, reba imibabaro yanjye, kuko abanzi bishyira hejuru.
10  Umwanzi yaramburiye ukuboko ku bintu byiza byayo byose. Kuko yabonye amahanga yinjira mu rusengero rwayo, Ayo wategetse ko atagomba kwinjira mu iteraniro ryawe.
11  Abaturage bayo bose barasuhuza umutima; barashaka umugati. Batanze ibintu byiza byabo kugira ngo babone icyo kurya, bahumurize ubugingo bwabo. Yehova, birebe kandi witegereze uko nabaye nk’umugore utagira umumaro.
12  Mbese nta cyo bibabwiye mwa bahisi n’abagenzi mwese mwe? Nimurebe kandi mwitegereze. Mbese hari undi mubabaro uhwanye n’uyu mubabaro ukabije natejwe, Ari ko gahinda Yehova yanteje ku munsi w’uburakari bwe bugurumana?
13  Yohereje umuriro mu magufwa yanjye uturutse hejuru, ayigarurira yose. Yateze ibirenge byanjye urushundura, ansubiza inyuma. Yangize nk’umugore w’intabwa. Umunsi wose mba ndwaye.
14  Yakomeje kuba maso kugira ngo arebe ibicumuro byanjye. Bisobekeranye mu kiganza cye. Byarazamutse bigera mu ijosi ryanjye. Imbaraga zanjye zaracogoye. Yehova yampanye mu maboko y’abo ntashobora guhagarara imbere.
15  Yehova yankuyemo abanyambaraga abata kure. Yandemeshereje inama kugira ngo amenagure abasore banjye. Yehova yanyukanyutse urwengero rw’umwari w’i Buyuda.
16  Ibyo byose ni byo bituma ndira nk’umugore. Ijisho ryanjye, ijisho ryanjye ritemba amazi. Kuko umpumuriza, uhumuriza ubugingo bwanjye, ari kure yanjye. Abana banjye bararimbutse, kuko abanzi bishyira hejuru.
17  Siyoni yateze amaboko. Ntifite uwo kuyihumuriza. Yehova yatanze itegeko ku birebana na Yakobo kugira ngo abamukikije bose bamwange. Yerusalemu yabaye igiteye ishozi muri bo.
18  Yehova arakiranuka, kuko nigometse ku byavuye mu kanwa ke. Mutege amatwi mwese kandi mwitegereze akababaro kanjye. Abasore n’inkumi banjye bajyanywe mu bunyage.
19  Nahamagaye abankundaga cyane, ariko barandiganyije. Abatambyi banjye n’abakuru baguye mu mugi, Bashakisha icyo kurya kugira ngo bahumurize ubugingo bwabo.
20  Yehova, reba ukuntu ndi mu makuba akomeye. Amara yanjye aribirindura. Umutima wanjye uradihaguza, kuko nigometse cyane. Hanze inkota yahekuye ababyeyi. Mu nzu imbere na ho urupfu rurabicikiriza.
21  Abantu bumvise uko nsuhuza umutima nk’umugore. Simfite umpumuriza. Abanzi banjye bose bumvise ibyago byanjye barishima kubera ko ari wowe wabikoze. Ntuzabura kuzana umunsi watangaje kugira ngo babe nkanjye.
22  Ibibi bakoze byose bigere imbere yawe maze ubahane bikomeye, Nk’uko wampannye cyane bitewe n’ibicumuro byanjye byose. Kuko amaganya yanjye ari menshi, kandi umutima wanjye urarwaye.
2  Mbega ngo Yehova ararakara agatwikiriza umukobwa w’i Siyoni igicu cy’umwijima! Yahanantuye ubwiza bwa Isirayeli ku ijuru abujugunya ku isi. Kandi ku munsi w’uburakari bwe ntiyibutse intebe y’ibirenge bye.
2  Yehova yamize bunguri ubuturo bwa Yakobo bwose ntiyagira na bumwe agirira impuhwe. Yashenye ibihome by’umukobwa w’u Buyuda afite umujinya mwinshi. Yabigejeje ku butaka, ahumanya ubwami n’ibikomangoma byaho.
3  Yaciye amahembe yose ya Isirayeli abitewe n’uburakari bwe bugurumana. Yashubije ukuboko kwe kw’iburyo inyuma ari imbere y’umwanzi; Kandi muri Yakobo akomeza kugurumana nk’umuriro ukongora impande zose.
4  Yabanze umuheto we nk’umwanzi. Ukuboko kwe kw’iburyo kubanguye Nk’umwanzi, kandi akomeza kwica abanogeye ijisho bose. Yasutse umujinya we umeze nk’umuriro mu ihema ry’umukobwa w’i Siyoni.
5  Yehova yabaye nk’umwanzi. Yamize Isirayeli bunguri. Yamize bunguri iminara yaho yose, arimbura ibihome byaho byose. Yagwirije umukobwa w’i Buyuda umuborogo n’amaganya.
6  Yashenye ingando ye nk’usenya akazu ko mu murima. Iminsi mikuru ye yayimazeho. Yehova yatumye iminsi mikuru n’isabato byibagirana muri Siyoni. Mu gihe cy’uburakari bwe bukaze ntiyubashye umwami n’umutambyi.
7  Yehova yataye igicaniro cye. Yazinutswe urusengero rwe. Inkuta z’iminara yaho yazihanye mu maboko y’umwanzi. Bumvikanishirije ijwi ryabo mu nzu ya Yehova nk’abari mu munsi mukuru.
8  Yehova yatekereje kurimbura urukuta rw’umukobwa w’i Siyoni. Yarambuye umugozi ugera. Ntiyashubije ukuboko inyuma ngo areke kurumira bunguri. Yatumye igihome n’urukuta bicura umuborogo. Byarimbukiye rimwe.
9  Amarembo yaho yarigise mu butaka. Yarimbuye ibihindizo byaho arabivunagura. Umwami waho n’abatware baho bari mu mahanga. Nta mategeko agihari. Abahanuzi baho na bo ntibakibona iyerekwa riturutse kuri Yehova.
10  Abakuru b’umukobwa w’i Siyoni bicaye hasi baraceceka. Biteye umukungugu ku mutwe bakenyera ibigunira. Abari b’i Yerusalemu bubitse umutwe bawugeza ku butaka.
11  Amaso yanjye yamazweho n’amarira. Amara yanjye aribirindura. Umwijima wanjye wasutswe hasi bitewe no kurimbuka k’umukobwa w’ubwoko bwanjye, Bitewe n’uko umwana muto n’uwonka barabiraniye ku karubanda ko mu mugi.
12  Bakomeza kubaza ba nyina bati “ibinyampeke na divayi biri he?” Bitewe n’uko barabiranye nk’umuntu wiciwe ku karubanda ko mu mugi, Bitewe n’uko ubugingo bwabo busukwa mu gituza cya ba nyina.
13  Ni iki naguha ho gihamya? Nakugereranya n’iki wa mukobwa w’i Yerusalemu we? Wa mwari w’i Siyoni we, naguhwanya n’iki kugira ngo nguhumurize? Kuko kurimbuka kwawe ari kunini nk’inyanja. Ni nde wagukiza?
14  Ibyo abahanuzi bawe beretswe ku bwawe nta cyo bimaze kandi ni imfabusa, Ntibagaragaje ibyaha byawe kugira ngo utajyanwa mu bunyage, Ahubwo bakomezaga kwerekwa, bakakubwira amagambo atagira umumaro kandi ayobya.
15  Abahisi n’abagenzi bose bakoma mu mashyi bakunnyega. Bakubise ikivugirizo, bazunguriza umutwe umukobwa w’i Yerusalemu bagira bati “Mbese uyu ni wa mugi bajyaga bavuga bati ‘ni ubwiza butunganye, ni ibyishimo by’isi yose’?”
16  Abanzi bawe bose barakwasamiye. Bagukubitiye ikivugirizo bakomeza kuguhekenyera amenyo. Baravuze bati “tuzamumira bunguri. Rwose uyu ni wo munsi twari dutegereje, none turawubonye, nguyu turawureba!”
17  Yehova yakoze ibyo yatekereje. Yashohoje ibyo yavuze, Ibyo yategetse uhereye mu minsi ya kera. Yarashenye ntiyagira impuhwe. Yatumye umwanzi akwishima hejuru. Yashyize hejuru ihembe ry’abanzi bawe.
18  Yewe rukuta rw’umukobwa w’i Siyoni we, umutima wabo watakiye Yehova. Ku manywa na nijoro usuke amarira ameze nk’umugezi. We kuruhuka, kandi imboni y’ijisho ryawe ntituze.
19  Haguruka uboroge nijoro, mu rukerera. Suka ibiri mu mutima wawe imbere ya Yehova nk’usuka amazi. Mutegere ibiganza ku bw’ubugingo bw’abana bawe, Barabiranira mu mahuriro y’inzira zose bitewe n’inzara.
20  Yehova, reba kandi witegereze uwo wateje imibabaro ikomeye bene aka kageni. Mbese abagore bakwiriye gukomeza kurya imbuto zo mu nda yabo, bakarya abana bavutse bashyitse, Cyangwa umutambyi n’umuhanuzi bakwiriye kwicirwa mu rusengero rwa Yehova?
21  Umwana w’umuhungu n’umusaza barambaraye mu mayira. Abasore n’inkumi banjye bishwe n’inkota. Wabishe ku munsi w’uburakari bwawe. Warabasogose ntiwabagirira impuhwe.
22  Wahamagaje abatuye mu midugudu yanjye yose ituwe n’abimukira, nko ku munsi mukuru. Kandi ku munsi w’uburakari bwa Yehova nta n’umwe warokotse cyangwa ngo acike ku icumu; Abo nabyaye bashyitse nkabarera, umwanzi wanjye yarabatsembye.
3  Ndi umuntu wabonye imibabaro bitewe n’inkoni y’umujinya we.
2  Yaranshoreye anyuza mu mwijima ntiyanyuza mu mucyo.
3  Koko rero, akomeza kumbangurira ukuboko umunsi ukira.
4  Yatumye umubiri wanjye n’uruhu rwanjye bishiraho. Yamenaguye amagufwa yanjye.
5  Yanyubatseho urukuta, angotesha igiti cy’uburozi n’ingorane.
6  Yanyicaje mu mwijima nk’abapfuye kera cyane.
7  Yanzitije urukuta rw’amabuye kugira ngo ntahita. Yambohesheje imihama y’umuringa iremereye.
8  Kandi iyo ntatse nkarangurura ijwi ntabaza, akumira isengesho ryanjye.
9  Inzira zanjye yazifungishije amabuye aconze. Imihanda nyuramo yarayiyobeje.
10  Yambereye nk’idubu yubikiriye, amerera nk’intare iri mu bwihisho.
11  Yavurunze inzira zanjye, angira nk’umurima uraye. Yangize nk’itongo.
12  Yabanze umuheto we, angira intego y’umwambi we.
13  Yampinguranyije impyiko akoresheje imyambi, abana bo mu kirimba cye.
14  Abantu bose bampinduye urw’amenyo; bangira indirimbo yabo umunsi ukira.
15  Yampaye ibintu byinshi bisharira. Yampagije igiti gisharira cyane.
16  Amenyo yanjye yayamenaguje umucanga. Yatumye nigaragura mu ivu.
17  Nanone watereranye ubugingo bwanjye bituma butagira amahoro. Nibagiwe icyitwa icyiza cyose.
18  Nkomeza kwibwira nti “icyubahiro cyanjye cyarayoyotse, hamwe n’ibyo nari niteze kuri Yehova.”
19  Ibuka akababaro kanjye n’uko ntagira aho mba, wibuke igiti gisharira cyane n’igiti cy’uburozi.
20  Ubugingo bwawe buzibuka maze wuname undebe.
21  Icyo ni cyo nzibuka mu mutima wanjye. Ni cyo kizatuma nkomeza gutegereza.
22  Ibikorwa by’ineza yuje urukundo bya Yehova ni byo byatumye tudashiraho, kuko imbabazi ze zitazigera zishira.
23  Bihinduka bishya buri gitondo. Ubudahemuka bwawe ni bwinshi.
24  Ubugingo bwanjye bwaravuze buti “Yehova ni umugabane wanjye, ni yo mpamvu nzakomeza kumutegereza.”
25  Yehova abera mwiza umwiringira; abera mwiza ubugingo bukomeza kumushaka.
26  Ni byiza ko umuntu ategereza, ndetse agategereza agakiza ka Yehova acecetse.
27  Ni byiza ko umugabo yikorera umugogo mu gihe cy’ubusore bwe.
28  Niyicare ukwe akomeze aceceke kuko Imana yabimwikoreje.
29  Namanuke akoze umunwa mu mukungugu. Ahari wenda hari ibyiringiro.
30  Nategere itama umukubita. Nahage ibitutsi.
31  Kuko Yehova atazamutererana iteka.
32  Kuko nubwo yateza umuntu agahinda, azamugirira imbabazi nk’uko ineza yuje urukundo ye ari nyinshi.
33  Kuko nubwo yateje abantu imibabaro n’agahinda, ntibyaturutse mu mutima we.
34  Kuko guhonyora imfungwa zose zo mu isi,
35  Kugoreka urubanza rw’umuntu imbere y’Isumbabyose,
36  No kurenganya umuntu mu rubanza, Yehova ntashobora kubyemera.
37  None se ni nde wigeze avuga ngo ikintu kibeho Yehova ubwe atategetse ko kiba?
38  Kuko mu kanwa k’Isumbabyose hataturukamo ibibi n’ibyiza.
39  Umuntu muzima yakwinuba ate, umugabo w’umunyambaraga yakwinubira ate icyaha cye?
40  Nimucyo dusuzume inzira zacu kandi tuzigenzure, maze tugarukire Yehova.
41  Nimucyo twerekeze umutima wacu ku Mana iri mu ijuru kandi tuyitegere ibiganza tuvuga tuti
42  “Twaracumuye turigomeka, ntiwatubabarira.
43  Wadukumirishije uburakari, ukomeza kudukurikirana. Waratwishe ntiwatugirira impuhwe.
44  Wikingirije igicu kugira ngo isengesho ritakugeraho.
45  Watugize ibicibwa n’ibishingwe mu bantu bo mu mahanga.”
46  Abanzi bacu bose baratwasamiye.
47  Ibiteye ubwoba n’umwobo, gushoberwa no kurimbuka byabaye ibyacu.
48  Amaso yanjye akomeza gutemba imigezi y’amazi bitewe no kurimbuka k’umukobwa w’ubwoko bwanjye.
49  Ijisho ryanjye ryarasutswe kandi ntirizatuza, ku buryo ritazaruhuka,
50  Kugeza ubwo Yehova azitegereza akareba hasi ari mu ijuru.
51  Ijisho ryanjye ryigirijeho nkana ubugingo bwanjye, bitewe n’abakobwa bose bo mu mugi wanjye.
52  Abanzi banjye bampize nk’abahiga inyoni bampora ubusa.
53  Bacecekeshereje ubuzima bwanjye mu rwobo, bakomeza kumpirikiraho amabuye.
54  Amazi yatembeye ku mutwe wanjye. Naribwiye nti “ndapfuye pe!”
55  Yehova, nambaje izina ryawe ndi mu rwobo hasi cyane.
56  Umva ijwi ryanjye. Ntuhishe amatwi yawe ngo ubure kumpa agahenge no kumva ijwi ryo gutabaza kwanjye.
57  Ku munsi nakomezaga kukwambaza waranyegereye urambwira uti “witinya.”
58  Yehova, wamburaniye urubanza rw’ubugingo bwanjye. Wacunguye ubuzima bwanjye.
59  Yehova, wabonye ibibi bankoreye. Umburanire.
60  Wabonye ukuntu banyihimuyeho, n’ibibi byose batekereje kungirira.
61  Yehova, wumvise igitutsi bantutse n’ibibi byose batekereje kungirira,
62  Wumvise amagambo ava mu kanwa k’abampagurukiye, n’ukuntu bamvugira mu byongorerano umunsi ukira.
63  Reba uko bicara n’uko bahaguruka. Bangira indirimbo yabo.
64  Yehova, uzabiture ukurikije umurimo w’amaboko yabo.
65  Uzatume bagira umutima winangiye, umuvumo wawe uzababeho.
66  Yehova, uzabakurikire ufite uburakari ubatsembe munsi y’ijuru ryawe.
