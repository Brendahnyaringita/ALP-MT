10  Abimeleki amaze gupfa, Tola wo mu Bisakari arahaguruka kugira ngo akize Isirayeli. Yari atuye i Shamiri mu karere k’imisozi miremire ya Efurayimu, kandi yari mwene Puwa, mwene Dodo.
2  Amara imyaka makumyabiri n’itatu ari umucamanza wa Isirayeli, hanyuma arapfa, bamuhamba i Shamiri.
3  Amaze gupfa, Yayiri w’Umugileyadi arahaguruka, amara imyaka makumyabiri n’ibiri ari umucamanza wa Isirayeli.
4  Yayiri yabyaye abahungu mirongo itatu bagenderaga ku ndogobe mirongo itatu, kandi bari bafite imigi mirongo itatu. Iyo migi yakomeje kwitwa Havoti-Yayiri kugeza n’uyu munsi. Iri mu gihugu cy’i Gileyadi.
5  Hanyuma Yayiri arapfa, ahambwa i Kamoni.
6  Abisirayeli bongera gukora ibibi mu maso ya Yehova, basenga Bayali n’ibishushanyo bya Ashitoreti, n’imana z’i Siriya, imana z’i Sidoni, imana z’i Mowabu, imana z’Abamoni n’imana z’Abafilisitiya. Nuko Abisirayeli bata Yehova bareka kumukorera,
7  bituma Yehova abarakarira cyane, abagurisha mu maboko y’Abafilisitiya no mu maboko y’Abamoni.
8  Muri uwo mwaka bababaza Abisirayeli bari batuye i Gileyadi, mu burasirazuba bwa Yorodani mu gihugu cy’Abamori, barabakandamiza cyane. Ibyo byamaze imyaka cumi n’umunani yose.
9  Ndetse Abamoni bajyaga bambuka Yorodani bagatera umuryango wa Yuda, uwa Benyamini n’uwa Efurayimu. Abisirayeli bariheba cyane,
10  batakambira Yehova ngo abafashe, bagira bati “twagucumuyeho, kuko twataye Imana yacu tugakorera Bayali.”
11  Yehova abaza Abisirayeli ati “ese igihe Abanyegiputa, Abamori, Abamoni, Abafilisitiya,
12  Abasidoni, Abamaleki n’Abamidiyani babakandamizaga, ntimwantakiye nkabakiza amaboko yabo?
13  Ariko mwarantaye, mukorera izindi mana. Ni yo mpamvu nanjye ntazongera kubakiza.
14  Nimugende mutakire imana mwahisemo gukorera, abe ari zo zizajya zibakiza igihe muhuye n’amakuba.”
15  Abisirayeli basubiza Yehova bati “twaracumuye, none udukorere icyo ubona gikwiriye mu maso yawe. Ariko turakwinginze uyu munsi udukize.”
16  Nuko bakura imana z’abanyamahanga hagati muri bo bakorera Yehova, na we ntiyashobora gukomeza kwihanganira ingorane Abisirayeli barimo.
17  Hanyuma Abamoni batumanaho bashinga ibirindiro i Gileyadi. Abisirayeli na bo bateranira hamwe bashinga ibirindiro i Misipa.
18  Nuko abantu b’i Gileyadi n’abatware baho barabazanya bati “ni nde uzatujya imbere tukarwana n’Abamoni? Uwo muntu ni we uzaba umutware w’abatuye i Gileyadi bose.”
4  Ehudi amaze gupfa, Abisirayeli bongera gukora ibibi mu maso ya Yehova.
2  Nuko Yehova abagurisha mu maboko ya Yabini umwami w’i Kanani wategekaga i Hasori. Umugaba w’ingabo ze yari Sisera, kandi yari atuye i Harosheti-Goyimu.
3  Abisirayeli batakambira Yehova kuko Yabini yari afite amagare y’intambara magana cyenda afite inziga zikwikiyemo ibyuma bityaye cyane, kandi akaba yari amaze imyaka makumyabiri abakandamiza cyane.
4  Icyo gihe umuhanuzikazi Debora, muka Lapidoti, ni we wari umucamanza wa Isirayeli.
5  Yari atuye munsi y’igiti cy’umukindo wa Debora, hagati y’i Rama n’i Beteli, mu karere k’imisozi miremire ya Efurayimu. Abisirayeli barazamukaga bakamusanga kugira ngo abacire imanza.
6  Debora atuma kuri Baraki mwene Abinowamu w’i Kedeshi-Nafutali, ati “Yehova Imana ya Isirayeli aragutegetse ati ‘fata abagabo ibihumbi icumi bo muri bene Nafutali no muri bene Zabuloni, mujye ku musozi wa Tabori muhashinge ibirindiro.
7  Nanjye nzagusangisha Sisera, umugaba w’ingabo za Yabini, ku mugezi wa Kishoni, ndetse n’amagare ye y’intambara n’imbaga y’abasirikare be bose, muhane mu maboko yawe.’”
8  Baraki asubiza Debora ati “niwemera ko tujyana, ndajyayo. Ariko nutemera ko tujyana, sinjyayo.”
9  Debora aramusubiza ati “turajyana nta kabuza. Icyakora, si wowe uzahabwa icyubahiro muri icyo gitero, kuko Yehova azagurisha Sisera mu maboko y’umugore.” Nuko Debora arahaguruka ajyana na Baraki i Kedeshi.
10  Baraki ateranyiriza bene Zabuloni na bene Nafutali i Kedeshi, abagabo ibihumbi icumi bazamuka bamukurikiye, na Debora azamukana na we.
11  Hagati aho, Heberi w’Umukeni yari yaritandukanyije n’abandi Bakeni bene Hobabu, sebukwe wa Mose, ajya gushinga ihema rye iruhande rw’igiti kiri i Sananimu, hafi y’i Kedeshi.
12  Babwira Sisera ko Baraki mwene Abinowamu yazamutse akajya ku musozi wa Tabori.
13  Sisera ahita akoranya amagare ye yose y’intambara, amagare y’intambara magana cyenda afite inziga zikwikiyemo ibyuma bityaye cyane, n’abantu bose bari kumwe na we, bava i Harosheti-Goyimu bajya ku mugezi wa Kishoni.
14  Nuko Debora abwira Baraki ati “haguruka, kuko uyu munsi Yehova agiye guhana Sisera mu maboko yawe. Mbese Yehova si we ukugiye imbere?” Baraki amanuka umusozi wa Tabori akurikiwe na ba bagabo ibihumbi icumi.
15  Yehova ateza urujijo Sisera n’amagare ye yose y’intambara n’ingabo ze zose, maze Baraki abarimbuza inkota. Amaherezo Sisera ava mu igare rye, ahunga agenza ibirenge.
16  Baraki akurikira ayo magare y’intambara n’ingabo zose abageza i Harosheti-Goyimu, ku buryo ingabo za Sisera zose yazirimbuje inkota, ntihasigara n’uwo kubara inkuru.
17  Sisera yahunze agenza ibirenge, ajya ku ihema rya Yayeli, muka Heberi w’Umukeni, kuko Yabini umwami w’i Hasori yari abanye amahoro n’abo mu rugo rwa Heberi w’Umukeni.
18  Yayeli arasohoka ajya gusanganira Sisera aramubwira ati “hindukira uze hano databuja, hindukira uze aho ndi. Ntutinye.” Nuko arahindukira aramusanga, yinjira mu ihema. Hashize umwanya, Yayeli amworosa ikiringiti.
19  Hanyuma Sisera abwira Yayeli ati “ndakwinginze, mpa utuzi two kunywa kuko inyota inyishe.” Nuko Yayeli apfundura uruhago rw’uruhu rwarimo amata, aramuha aranywa, maze arongera aramworosa.
20  Sisera aramubwira ati “hagarara ku muryango w’ihema maze nihagira umuntu uza akakubaza ati ‘nta muntu ugeze aha?,’ umusubize uti ‘nta we!’”
21  Kubera ko Sisera yari ananiwe cyane, yahise asinzira. Nuko Yayeli muka Heberi afata urubambo rw’ihema n’inyundo, agenda yomboka aramwegera, amushimangira urwo rubambo muri nyiramivumbi, rurahinguranya rwinjira mu butaka. Sisera apfa atyo.
22  Baraki aje akurikiye Sisera, Yayeli arasohoka aza kumusanganira, aramubwira ati “ngwino nkwereke uwo ushaka.” Yinjira amukurikiye, asanga Sisera arambaraye hasi yapfuye, urubambo rukwikiye muri nyiramivumbi.
23  Nguko uko uwo munsi Imana yatumye Abisirayeli batsinda Yabini umwami w’i Kanani.
24  Abisirayeli bakomeza kugira amaboko, barwanya Yabini umwami w’i Kanani kugeza bamurimbuye.
11  Yefuta w’i Gileyadi yari umugabo w’umunyambaraga kandi w’intwari. Yefuta yari yarabyawe n’indaya, kandi se yari Gileyadi.
2  Umugore wa Gileyadi yamubyariye abahungu. Abahungu b’uwo mugore bamaze gukura birukana Yefuta, baramubwira bati “nta murage uzahabwa mu rugo rwa data, kuko wabyawe n’undi mugore.”
3  Yefuta ahunga abavandimwe be ajya gutura mu gihugu cy’i Tobu. Abagabo batagiraga icyo bakora basanga Yefuta, bakajya bajyana na we mu bitero.
4  Hashize igihe gito Abamoni batera Abisirayeli.
5  Abamoni bateye Abisirayeli, abakuru b’i Gileyadi bahita bajya gushaka Yefuta mu gihugu cy’i Tobu.
6  Babwira Yefuta bati “ngwino utubere umugaba w’ingabo, turwane n’Abamoni.”
7  Ariko Yefuta asubiza abakuru b’i Gileyadi ati “si mwe mwanyanze mukanyirukana mu rugo rwa data? Kuki muje kundeba ari uko mwugarijwe n’akaga?”
8  Abakuru b’i Gileyadi basubiza Yefuta bati “ni yo mpamvu nyine tuje kukureba. Ngwino tujyane turwanye Abamoni kandi uratubera umutware twese abatuye i Gileyadi bose.”
9  Yefuta abwira abakuru b’i Gileyadi ati “nimungarura kugira ngo ndwane n’Abamoni, Yehova akabahana mu maboko yanjye, nanjye nzababera umutware!”
10  Abakuru b’i Gileyadi basubiza Yefuta bati “nitutabikora nk’uko ubivuze, Yehova azatubere umugabo.”
11  Nuko Yefuta ajyana n’abakuru b’i Gileyadi maze rubanda bamugira umutware wabo n’umugaba w’ingabo. Yefuta asubiramo ya magambo yose imbere ya Yehova i Misipa.
12  Yefuta yohereza intumwa ku mwami w’Abamoni, aramubaza ati “turapfa iki ko wanteye mu gihugu cyanjye?”
13  Nuko umwami w’Abamoni asubiza intumwa za Yefuta ati “byatewe n’uko igihe Abisirayeli bavaga muri Egiputa batwaye igihugu cyanjye, kuva kuri Arunoni kugeza i Yaboki no kuri Yorodani. None kinsubize ku neza.”
14  Ariko Yefuta yongera kohereza intumwa ku mwami w’Abamoni,
15  ziramubwira ziti “Yefuta aravuze ati ‘Abisirayeli ntibatwaye igihugu cy’Abamowabu cyangwa icy’Abamoni.
16  Igihe Abisirayeli bavaga muri Egiputa banyuze inzira yo mu butayu bagera ku Nyanja Itukura, baza kugera i Kadeshi.
17  Abisirayeli bohereje intumwa ku mwami wa Edomu baramubwira bati “turakwinginze, reka tunyure mu gihugu cyawe,” ariko umwami wa Edomu ntiyabemerera. Bohereje n’intumwa ku mwami w’i Mowabu na we arabyanga. Nuko Abisirayeli baguma i Kadeshi.
18  Igihe banyuraga mu butayu, bagiye bakikiye igihugu cya Edomu n’icy’i Mowabu, ku buryo banyuze mu burasirazuba bw’igihugu cy’i Mowabu bagakambika mu karere ka Arunoni. Ntibigeze barenga imbibi z’i Mowabu kuko Arunoni yari urugabano rw’i Mowabu.
19  “‘Nyuma yaho Abisirayeli bohereje intumwa kuri Sihoni umwami w’Abamori, umwami w’i Heshiboni, baramubwira bati “turakwinginze reka tunyure mu gihugu cyawe tujye mu gihugu cyacu.”
20  Ariko Sihoni ntiyizera ko Abisirayeli bari kunyura mu gihugu cye gusa, ateranya ingabo ze zose, akambika i Yahasi arwanya Abisirayeli.
21  Yehova Imana ya Isirayeli abibonye ahana Sihoni n’ingabo ze zose mu maboko y’Abisirayeli, maze barabica bigarurira igihugu cyose Abamori bari batuyemo.
22  Nuko bigarurira akarere kose k’Abamori, kuva kuri Arunoni ukageza i Yaboki, no kuva mu butayu ukageza kuri Yorodani.
23  “‘Ubwo rero, Yehova Imana ya Isirayeli ni we wirukanye Abamori imbere y’ubwoko bwe bw’Abisirayeli, none nawe urashaka kubirukana!
24  Ese umuntu wese imana yawe Kemoshi yirukanye imbere yawe si we nawe uzirukana? Natwe uwo Yehova Imana yacu yirukanye imbere yacu ni we tuzirukana.
25  None se utekereza ko hari icyo urusha Balaki mwene Sipori, umwami w’i Mowabu? Hari ubwo yigeze yiyenza ku Bisirayeli cyangwa ngo abarwanye?
26  Ko hashize imyaka magana atatu Abisirayeli batuye i Heshiboni no mu midugudu ihakikije, muri Aroweri no mu midugudu ihakikije, no mu migi yose iri ku nkengero za Arunoni, kuki mutahabambuye muri icyo gihe cyose?
27  Jyeweho nta cyaha nigeze ngukorera, ahubwo ni wowe ungirira nabi ukantera. Yehova, we Mucamanza, uyu munsi ace urubanza hagati y’Abisirayeli n’Abamoni.’”
28  Ariko Umwami w’Abamoni ntiyita ku magambo Yefuta yamutumyeho.
29  Umwuka wa Yehova uza kuri Yefuta, anyura i Gileyadi no mu Bamanase, agera i Misipe y’i Gileyadi, avuyeyo yerekeza aho Abamoni bari.
30  Yefuta ahigira Yehova umuhigo ati “nuhana Abamoni mu maboko yanjye,
31  uzasohoka mu nzu yanjye aje kunsanganira ubwo nzaba ntabarutse amahoro mvuye kurwana n’Abamoni, uwo muntu azaba uwa Yehova, kandi nzamutanga nk’igitambo gikongorwa n’umuriro.”
32  Yefuta aragenda ajya kurwana n’Abamoni, Yehova abahana mu maboko ye.
33  Arabatsinda uhereye kuri Aroweri ukageza i Miniti, yigarurira imigi makumyabiri, kugeza Abeli-Keramimu, yica abantu benshi cyane. Nuko Abamoni bayoboka Abisirayeli.
34  Amaherezo Yefuta agaruka iwe i Misipa. Hanyuma umukobwa we aza kumusanganira avuza ishako kandi abyina! Yari umwana w’ikinege. Uretse uwo, nta muhungu cyangwa umukobwa wundi yagiraga.
35  Amukubise amaso ahita ashishimura imyambaro ye, aravuga ati “ayii mukobwa wanjye! Unshenguye umutima kuko ubaye uwo ngiye guteza akaga. Nahigiye Yehova umuhigo kandi sinshobora kwivuguruza.”
36  Ariko umukobwa we aramubwira ati “data, niba warahigiye Yehova umuhigo unkorere ibihuje n’ibyo wavuze, kuko Yehova yatumye uhora inzigo abanzi bawe b’Abamoni.”
37  Abwira se ati “reka ngire icyo nkwisabira: ube undetse amezi abiri ngende, nzamuke njye mu misozi kuririra ubusugi bwanjye hamwe n’abakobwa b’incuti zanjye.”
38  Se aramusubiza ati “ngaho genda!” Aramwohereza aragenda, amara amezi abiri ari hamwe n’abakobwa b’incuti ze, aririra ubusugi bwe mu misozi.
39  Amezi abiri ashize agaruka kwa se, hanyuma se ahigura umuhigo yari yarahize ku birebana n’uwo mukobwa. Uwo mukobwa ntiyigeze aryamana n’umugabo. Nuko bihinduka umugenzo muri Isirayeli,
40  buri mwaka abakobwa b’Abisirayeli bakajya gushimira umukobwa wa Yefuta w’i Gileyadi, iminsi ine mu mwaka.
8  Abefurayimu baramubaza bati “wadukoze ibiki? Kuki wagiye gutera Abamidiyani utaduhamagaye?” Nuko baramutonganya cyane.
2  Arabasubiza ati “ibyo nakoze bihuriye he n’ibyo mwakoze? Ese imizabibu Abefurayimu bahumbye ntiruta iyo Ababiyezeri basaruye?
3  Imana yahanye ibikomangoma by’i Midiyani, ari byo Orebu na Zebu, mu maboko yanyu. None se nakoze iki ugereranyije n’ibyo mwakoze?” Ababwiye ayo magambo baracururuka.
4  Amaherezo Gideyoni agera kuri Yorodani, ayambukana na ba bagabo magana atatu. Bari bananiwe ariko bakomeza gukurikirana abanzi babo.
5  Hanyuma abwira ab’i Sukoti ati “ndabinginze nimuhe imigati abantu turi kumwe, kuko bananiwe; nkurikiye Zeba na Salumuna, abami b’Abamidiyani.”
6  Ariko abatware b’i Sukoti baravuga bati “ese wamaze gufata Zeba na Salumuna ngo tubone guha ingabo zawe imigati?”
7  Gideyoni aravuga ati “ni yo mpamvu Yehova nahana Zeba na Salumuna mu maboko yanjye, nzatanyagurisha imibiri yanyu amahwa yo mu butayu n’imishubi.”
8  Akomeza inzira arazamuka agera i Penuweli, abwira abaho amagambo nk’ayo, ariko ab’i Penuweli na bo bamusubiza nk’uko ab’i Sukoti bamushubije.
9  Na bo arababwira ati “nintabaruka amahoro, nzasenya uyu munara wanyu.”
10  Zeba na Salumuna bari i Karikori, bari hamwe n’ingabo zabo ibihumbi cumi na bitanu zari zasigaye mu ngabo zose z’ab’Iburasirazuba. Abari bamaze gupfa bari abagabo ibihumbi ijana na makumyabiri batwara inkota.
11  Gideyoni akomeza kuzamuka anyuze mu nzira y’abatuye mu mahema, mu burasirazuba bw’i Noba na Yogibeha, atera izo ngabo aziguye gitumo.
12  Abami babiri b’Abamidiyani, ari bo Zeba na Salumuna barahunga. Gideyoni ahita abakurikira arabafata, atuma ingabo zose zicikamo igikuba.
13  Gideyoni mwene Yowashi atabaruka ku rugamba anyuze mu kayira kazamuka kagana i Heresi.
14  Akiri mu nzira, afata umusore w’i Sukoti, amubaza ibyaho. Nuko uwo musore amwandikira amazina y’abatware b’i Sukoti n’ay’abakuru baho; bari mirongo irindwi na barindwi.
15  Asanga abantu b’i Sukoti arababwira ati “dore nguyu Zeba na Salumuna, abo mwantukiye muvuga muti ‘ese wamaze gufata Zeba na Salumuna ngo tubone guha imigati ingabo zawe zaguye agacuho?’”
16  Nuko afata abakuru bo muri uwo mugi, afata n’amahwa n’imishubi, maze abo bantu b’i Sukoti abaha isomo.
17  Asenya umunara w’i Penuweli, yica n’abantu bo muri uwo mugi.
18  Gideyoni abaza Zeba na Salumuna ati “abantu b’i Tabori mwishe bari bantu ki?” Baramusubiza bati “bari bameze nkawe; bari bameze nk’abana b’umwami.”
19  Ahita avuga ati “bari abavandimwe banjye, bene mama. Ndahiye kubaho kwa Yehova, iyo mutabica nanjye sinari kubica.”
20  Abwira imfura ye Yeteri ati “genda ubice.” Ariko uwo musore agira ubwoba bwo gukura inkota kuko yari akiri muto.
21  Zeba na Salumuna baramubwira bati “ngwino abe ari wowe utwiyicira, kuko uko umugabo ari, ari ko n’imbaraga ze zingana.” Nuko Gideyoni araza yica Zeba na Salumuna, atwara imirimbo ifite ishusho y’ukwezi, yari ku majosi y’ingamiya zabo.
22  Hanyuma Abisirayeli babwira Gideyoni bati “wowe n’umuhungu wawe n’umwuzukuru wawe muzatwitegekere, kuko wadukijije amaboko y’Abamidiyani.”
23  Ariko Gideyoni arabasubiza ati “jye ubwanjye sinzabategeka, n’umwana wanjye ntazabategeka. Yehova ni we uzabategeka.”
24  Gideyoni arababwira ati “reka ngire icyo mbisabira: buri wese nampe impeta yo ku zuru akuye mu byo yanyaze.” (Abo bari batsinze bari bafite impeta zo ku mazuru zicuzwe muri zahabu, kuko bari Abishimayeli.)
25  Barasubiza bati “turaziguha rwose.” Barambura umwitero, buri wese akagenda ajugunyaho impeta yo ku zuru akuye mu minyago ye.
26  Impeta zo ku mazuru zicuzwe muri zahabu yabasabye zapimaga shekeli za zahabu igihumbi na magana arindwi, ziyongera ku mitako ifite ishusho y’ukwezi, amaherena, imyambaro iboshye mu bwoya buteye ibara ry’isine ba bami b’Abamidiyani bari bambaye, no ku mikufi yari ku majosi y’ingamiya.
27  Gideyoni akora efodi muri ya zahabu, ayishyira mu mugi wa Ofura, Abisirayeli bose batangira kuyihasengera, ibera Gideyoni n’abo mu rugo rwe umutego.
28  Uko ni ko Abisirayeli batsinze Abamidiyani, ntibongera kubyutsa umutwe ukundi. Igihugu cyamaze imyaka mirongo ine gifite amahoro, igihe cyose Gideyoni yari akiriho.
29  Yerubayali mwene Yowashi aritahira, akomeza kwibera iwe.
30  Gideyoni yabyaye abahungu mirongo irindwi kubera ko yashatse abagore benshi.
31  Inshoreke ye yabaga i Shekemu na yo yamubyariye umuhungu, amwita Abimeleki.
32  Amaherezo Gideyoni mwene Yowashi apfa ashaje neza, bamuhamba mu mva ya se Yowashi iri muri Ofura y’Ababiyezeri.
33  Gideyoni akimara gupfa, Abisirayeli bongera gusenga Bayali, bishyiriraho Bayali-Beriti ngo ibe imana yabo.
34  Abisirayeli bibagirwa Yehova Imana yabo, wabakijije amaboko y’abanzi babo bose bari babakikije,
35  kandi ntibagaragariza ineza yuje urukundo abo mu rugo rwa Yerubayali, ari we Gideyoni, ngo babiture ineza yose Gideyoni yari yaragiriye Isirayeli.
16  Umunsi umwe, Samusoni yagiye i Gaza ahabona umugore w’indaya, yinjira iwe.
2  Nuko babwira ab’i Gaza bati “Samusoni yaje ino.” Bagota aho yari ari, iryo joro ryose bamwubikirira ku marembo y’umugi. Bamara iryo joro ryose nta wukoma, bibwira bati “nibucya turahita tumwica.”
3  Ariko Samusoni araryama ageza mu gicuku. Nuko igicuku kinishye arabyuka, afata inzugi z’amarembo y’umugi, azishingurana n’ibikingi byazo byombi hamwe n’igihindizo, abiterera ku bitugu abizamukana mu mpinga y’umusozi uteganye n’i Heburoni.
4  Nyuma y’ibyo, abenguka umukobwa wo mu kibaya cy’i Soreki witwaga Delila.
5  Abami biyunze b’Abafilisitiya baza kureba uwo mukobwa baramubwira bati “umushukashuke umenye aho imbaraga ze nyinshi ziva, umenye icyo twakora kugira ngo tumuneshe, n’ibyo twamubohesha kugira ngo tumucogoze. Natwe buri wese azaguha ibiceri by’ifeza igihumbi n’ijana.”
6  Hanyuma Delila abwira Samusoni ati “rwose mbwira, imbaraga nyinshi ufite uzikura he, kandi se ni iki umuntu yakubohesha kugira ngo agucogoze?”
7  Samusoni aramubwira ati “uwambohesha imirya irindwi ikiri mibisi, batigeze bumisha, imbaraga zanjye zashira nkamera nk’umuntu usanzwe.”
8  Ba bami biyunze b’Abafilisitiya bazanira Delila imirya irindwi ikiri mibisi, batigeze bumisha. Hanyuma ayibohesha Samusoni.
9  Bari bamuciriye igico mu kindi cyumba cy’uwo mugore. Aramubwira ati “urapfuye Samusoni we, Abafilisitiya baragufashe!” Samusoni aca izo njishi nk’uko ubutumba bukaraze bucika iyo bukubiswe n’umuriro. Ntibamenya aho imbaraga ze zituruka.
10  Nuko Delila abwira Samusoni ati “uranshuka kandi ukambeshya. None mbwira ndakwinginze, ni iki umuntu yakubohesha.”
11  Aramubwira ati “uwambohesha imigozi mishya itarigeze igira ikindi ikoreshwa, akayikomeza, imbaraga zanjye zashira nkamera nk’umuntu usanzwe.”
12  Delila afata imigozi mishya arayimubohesha, arangije aramubwira ati “urapfuye Samusoni we, Abafilisitiya baragufashe!” Hagati aho, hari abari bamuciriye igico mu kindi cyumba. Samusoni ahita aca iyo migozi nk’uca ubudodo, imuva ku maboko.
13  Nyuma yaho Delila abwira Samusoni ati “na n’ubu uracyanshuka kandi ukambeshya. Mbwira icyo umuntu yakubohesha.” Samusoni aramusubiza ati “fata imigabane irindwi y’umusatsi wanjye uyiboheranye ukoresheje urudodo rw’umuboshyi.”
14  Nuko ayishimangiza urubambo, arangije aramubwira ati “urapfuye Samusoni we, Abafilisitiya baragufashe!” Samusoni ahita akanguka, ashingura urwo rubambo hamwe na rwa rudodo.
15  Uwo mugore abwira Samusoni ati “utinyuka ute kuvuga uti ‘ndagukunda’ kandi utambwira ibikuri ku mutima? Dore wanshutse incuro eshatu zose ntiwambwira aho imbaraga zawe zituruka.”
16  Yakomeje kumubuza amahwemo amubwira ayo magambo kandi amuhoza ku nkeke, kugeza ubwo Samusoni yumvise arembye byo gupfa.
17  Amaherezo amubwira ibyari ku mutima we byose, ati “icyuma cyogosha nticyigeze kingera ku mutwe, kuko ndi Umunaziri w’Imana kuva nkiva mu nda ya mama. Baramutse banyogoshe, imbaraga zanjye zahita zimvamo, ngacogora nkamera nk’abandi bantu bose.”
18  Delila abonye ko amubwiye ibimuri ku mutima byose, ahita atumaho ba bami biyunze b’Abafilisitiya ati “ubu bwo noneho nimuze, kuko yambwiye ibimuri ku mutima byose.” Abami biyunze b’Abafilisitiya baraza, bamuzaniye n’amafaranga.
19  Delila abikirira Samusoni ku bibero bye, ahamagara umuntu amwogosha ya migabane irindwi y’umusatsi yari ku mutwe we. Hanyuma Delila atangira kwerekana ko yamushoboye, imbaraga za Samusoni zigenda zimuvamo.
20  Delila abwira Samusoni ati “urapfuye Samusoni we, Abafilisitiya baragufashe!” Samusoni ahita akanguka, aribwira ati “ndabacika nk’uko nsanzwe mbacika.” Ariko ntiyamenya ko Yehova yari yamukuyeho amaboko.
21  Abafilisitiya baramufata bamunogoramo amaso, bamujyana i Gaza bamubohesha iminyururu ibiri y’umuringa, bamugira umusyi mu nzu y’imbohe.
22  Hagati aho, umusatsi wo ku mutwe we watangiye gukura ari mwinshi nyuma y’aho bamwogosheye.
23  Abami biyunze b’Abafilisitiya barakorana kugira ngo batambire imana yabo Dagoni igitambo, kandi bishime. Baravugaga bati “imana yacu yahanye umwanzi wacu Samusoni mu maboko yacu!”
24  Abantu babonye Samusoni bahita basingiza imana yabo, bavuga bati “ni ukubera ko umwanzi wacu wari warayogoje igihugu cyacu kandi akatwicamo benshi, imana yacu yamuhanye mu maboko yacu.”
25  Nuko kubera ko abantu bari banezerewe, baravuga bati “nimuzane Samusoni adusetse.” Bavana Samusoni mu nzu y’imbohe kugira ngo abasetse, bamuhagarika hagati y’inkingi ebyiri.
26  Samusoni abwira umwana w’umuhungu wari umurandase ati “ndeka mfate ku nkingi zifashe iyi nzu, nziyegamize.”
27  (Iyo nzu yari yuzuye abagabo n’abagore, kandi abami biyunze b’Abafilisitiya bose bari bahari. Hejuru ku gisenge hari abagabo n’abagore bagera ku bihumbi bitatu barebaga Samusoni igihe yabasetsaga.)
28  Samusoni atakambira Yehova ati “Yehova Mwami w’Ikirenga, ndakwinginze nyibuka, Mana y’ukuri, ndakwinginze mpa imbaraga ubwa nyuma, kugira ngo nihorere ku Bafilisitiya, nibura mporere rimwe mu maso yanjye.”
29  Nuko Samusoni afata inkingi ebyiri zo hagati zari zifashe iyo nzu, afatisha ukuboko kw’iburyo ku nkingi imwe n’ukw’ibumoso ku yindi,
30  aravuga ati “ubugingo bwanjye bupfane n’Abafilisitiya.” Arunama aritugatuga, iyo nzu ihita igwira ba bami biyunze b’Abafilisitiya, n’abantu bose bari bayirimo. Abantu yishe bagapfana na we bari benshi kurusha abo yari yarishe mu buzima bwe bwose.
31  Hanyuma abavandimwe be n’abo mu nzu ya se bose baramanuka batwara umurambo we, bajya kuwuhamba hagati y’i Sora na Eshitawoli, mu irimbi rya se Manowa. Samusoni yari amaze imyaka makumyabiri ari umucamanza wa Isirayeli.
18  Icyo gihe Isirayeli nta mwami yagiraga. Kandi icyo gihe abo mu muryango wa Dani bashakaga gakondo yo guturamo, kubera ko batari barahawe gakondo ibahagije mu yindi miryango ya Isirayeli.
2  Nuko Abadani bohereza abagabo batanu bo mu muryango wabo, abagabo bo muri bo bari intwari; bava i Sora na Eshitawoli, bajya gutata igihugu no kucyitegereza. Barababwira bati “nimugende mwitegereze icyo gihugu.” Hanyuma baza kugera mu karere k’imisozi miremire ya Efurayimu, bagera mu rugo rwa Mika baba ari ho barara.
3  Igihe bari bageze hafi y’urugo rwa Mika, bumvise ijwi rya wa musore w’Umulewi bararimenya, barakata bajyayo. Baramubaza bati “ni nde wakuzanye hano? Urahakora iki? Uhafite nyungu ki?”
4  Arabasubiza ati “Mika yangiriye atya n’atya kugira ngo mubere umutambyi ajye ampemba.”
5  Baramubwira bati “turakwinginze, tubarize Imana kugira ngo tumenye niba urugendo tugiyemo ruzaduhira.”
6  Uwo mutambyi arabasubiza ati “nimugende amahoro, urugendo rwanyu ruri imbere ya Yehova.”
7  Nuko ba bagabo batanu baragenda bagera i Layishi basanga abantu bari bahatuye bibera ukwabo, nk’uko byari bimeze ku Basidoni, biturije nta cyo bikanga. Nta muntu wari warigaruriye icyo gihugu ngo abatwaze igitugu, kandi bari batuye kure y’Abasidoni, nta ho bahuriye n’abandi bantu.
8  Amaherezo bagaruka i Sora na Eshitawoli basanga abavandimwe babo, maze abavandimwe babo barababaza bati “urugendo rwagenze rute?”
9  Barababwira bati “twabonye icyo gihugu kandi twasanze ari cyiza cyane. None nimuhaguruke tuzamuke tubatere; mwe kuzarira. Mwitindiganya, ahubwo nimugende mwigarurire icyo gihugu.
10  Nimugera muri icyo gihugu, muzahasanga abantu badafite icyo bikanga, kandi icyo gihugu ni kigari cyane. Ni igihugu kidafite icyo kibuze mu bintu byose biboneka mu isi kandi Imana yagihanye mu maboko yanyu.”
11  Nuko abagabo magana atandatu bo mu muryango w’Abadani bambara intwaro zabo z’intambara, bahaguruka i Sora na Eshitawoli.
12  Barazamuka bakambika hafi y’i Kiriyati-Yeyarimu mu Buyuda. Ni cyo cyatumye bahita Mahane-Dani kugeza n’uyu munsi. Ni mu burengerazuba bwa Kiriyati-Yeyarimu.
13  Bavuye aho bajya mu karere k’imisozi miremire ya Efurayimu, bagera ku rugo rwa Mika.
14  Ba bagabo batanu bari baragiye gutata igihugu cy’i Layishi, babwira abavandimwe babo bati “mwari muzi ko muri aya mazu, harimo efodi na terafimu n’igishushanyo kibajwe n’igishushanyo kiyagijwe? Ubwo rero mube mutekereza icyo mugomba gukora.”
15  Nuko barakata bajyayo, bagera ku nzu ya wa musore w’Umulewi yari mu rugo rwa Mika, bamubaza amakuru.
16  Hagati aho, ba bagabo magana atandatu bo mu muryango wa Dani bambaye intwaro z’intambara, bari bahagaze ku marembo.
17  Ba bagabo batanu bari baragiye gutata icyo gihugu barazamuka, kugira ngo binjire bafate igishushanyo kibajwe, efodi, terafimu n’igishushanyo kiyagijwe. (Uwo mutambyi yari ahagaze ku marembo ari kumwe na ba bagabo magana atandatu bambaye intwaro z’intambara.)
18  Binjira mu nzu ya Mika bafata igishushanyo kibajwe, efodi, terafimu n’igishushanyo kiyagijwe. Maze uwo mutambyi arababaza ati “muri mu biki?”
19  Baramubwira bati “ceceka! Pfuka umunwa kandi udukurikire, utubere data n’umutambyi. Icyakubera cyiza ni ikihe? Ni uko wakomeza kuba umutambyi w’urugo rw’umuntu umwe, cyangwa ni uko waba umutambyi w’ubwoko n’umuryango wa Isirayeli?”
20  Uwo mutambyi abyumvise aranezerwa mu mutima we, afata efodi na terafimu n’igishushanyo kibajwe ajyana n’abo bantu.
21  Nuko barahindukira barigendera, bashyira imbere abana babo n’amatungo yabo n’ibintu byabo by’agaciro.
22  Bamaze kugera kure y’urugo rwa Mika, abagabo bari baturanye na Mika bateranira hamwe, bagerageza gukurikira Abadani ngo babafate.
23  Kubera ko bavugirizaga induru Abadani, Abadani barahindukiye babaza Mika bati “ufite ikihe kibazo ko wakoranyije aba bantu bose?”
24  Arabasubiza ati “imana zanjye nikoreye mwazijyanye, mujyana n’umutambyi murigendera. Hari icyo nsigaranye? None namwe murambaza ngo ‘ufite ikihe kibazo?’”
25  Abadani baramubwira bati “ntitwongere kumva ukopfora, kugira ngo abantu barubiye batabirohaho, bakarimbura ubugingo bwawe n’ubw’abo mu rugo rwawe.”
26  Abadani bikomereza urugendo. Mika abonye ko bamurusha amaboko, arahindukira yisubirira iwe.
27  Abadani batwara ibyo Mika yari yarakoze n’uwari umutambyi we, bakomeza urugendo bajya i Layishi gutera ba bantu biturije kandi badafite icyo bikanga. Babicisha inkota, umugi barawutwika.
28  Nta wabatabaye, kuko uwo mugi wari kure cyane y’i Sidoni, nta ho bahuriye n’abandi bantu. Uwo mugi wari mu bibaya bya Beti-Rehobu. Abadani barongera barawubaka, bawuturamo.
29  Uwo mugi bawita Dani, izina rya sekuruza Dani, wabyawe na Isirayeli. Icyakora uwo mugi mbere witwaga Layishi.
30  Nyuma y’ibyo, Abadani bashinga cya gishushanyo kibajwe. Yonatani mwene Gerushomu umuhungu wa Mose, we n’abahungu be, babera umuryango wa Dani abatambyi, kugeza aho abaturage b’icyo gihugu bajyaniwe mu bunyage.
31  Icyo gishushanyo kibajwe bashinze, icyo Mika yari yarikoreye, cyagumye aho mu gihe cyose inzu y’Imana y’ukuri yamaze i Shilo.
17  Mu karere k’imisozi miremire ya Efurayimu hari umugabo witwaga Mika.
2  Hanyuma aza kubwira nyina ati “ibiceri by’ifeza igihumbi n’ijana wari waribwe, ukavuma uwabyibye kandi ukamuvuma numva, dore ngibi ndabifite. Ni jye wari warabitwaye.” Nyina ahita amubwira ati “Yehova aguhe umugisha mwana wanjye.”
3  Mika asubiza nyina ibyo biceri by’ifeza igihumbi n’ijana, nyina aravuga ati “iyi feza ndayereza Yehova kugira ngo nyikoresherezemo umwana wanjye igishushanyo kibajwe n’igishushanyo kiyagijwe; none iyi feza ndayigusubiza.”
4  Nuko Mika asubiza nyina izo feza, nyina akuraho ibiceri by’ifeza magana abiri abiha umucuzi. Abikoramo igishushanyo kibajwe n’igishushanyo kiyagijwe, bishyirwa mu nzu ya Mika.
5  Uwo mugabo Mika yari afite inzu yubakiye imana ze. Nuko akora efodi na terafimu, afata n’umwe mu bahungu be yuzuza ububasha mu biganza bye, kugira ngo amubere umutambyi.
6  Icyo gihe Isirayeli nta mwami yagiraga. Buri muntu yakoraga ibimunogeye.
7  Hari umusore w’Umulewi wari utuye i Betelehemu y’i Buyuda, mu muryango wa Yuda. Yari amaze igihe atuyeyo.
8  Nuko uwo musore ava mu mugi wa Betelehemu y’i Buyuda kugira ngo ajye gushaka ahandi atura. Amaherezo aza no kugera kwa Mika, mu karere k’imisozi miremire ya Efurayimu.
9  Mika aramubaza ati “uraturuka he?” Aramusubiza ati “ndi Umulewi w’i Betelehemu y’i Buyuda, nkaba nshaka aho natura.”
10  Mika aramubwira ati “guma hano iwanjye, umbere data n’umutambyi, nzajya nguha ibiceri by’ifeza icumi buri mwaka n’imyambaro ya ngombwa n’ibigutunga.” Uwo Mulewi yinjira iwe.
11  Uwo musore w’Umulewi yemera kubana n’uwo mugabo, amubera nk’umwe mu bana be.
12  Nanone Mika yuzuza ububasha mu biganza by’uwo musore w’Umulewi, kugira ngo amubere umutambyi kandi akomeze kuba iwe.
13  Nuko Mika aravuga ati “nzi neza ko Yehova azangirira neza kuko mfite umutambyi w’Umulewi.”
9  Nuko Abimeleki mwene Yerubayali ajya i Shekemu kureba ba nyirarume n’abo mu muryango wa sekuru ubyara nyina bose, arababwira ati
2  “nimubaze abaturage b’i Shekemu bose muti ‘mbese icyiza ni uko mwategekwa n’abantu mirongo irindwi, abahungu ba Yerubayali bose, cyangwa icyiza ni uko mwategekwa n’umuntu umwe? Mwibuke kandi ko ndi igufwa ryanyu n’umubiri wanyu.’”
3  Ba nyirarume babwira abaturage b’i Shekemu ayo magambo yababwiye yose, maze bahita bayoboka Abimeleki n’umutima wabo wose, kuko bavugaga bati “erega ni n’umuvandimwe wacu!”
4  Nuko bamuha ibiceri by’ifeza mirongo irindwi bakuye mu rusengero rwa Bayali-Beriti, Abimeleki abiha abantu b’imburamukoro kandi b’abanyagasuzuguro kugira ngo bamukurikire.
5  Hanyuma Abimeleki ajya mu rugo rwa se rwo muri Ofura yica abavandimwe be, abahungu mirongo irindwi ba Yerubayali, abicira ku ibuye rimwe. Ariko Yotamu, umuhungu w’umuhererezi wa Yerubayali, ararokoka kuko yari yihishe.
6  Nyuma y’ibyo, abaturage bose b’i Shekemu n’abo mu gihome cy’i Milo bose bateranira hamwe, bimika Abimeleki ngo abe umwami, bamwimikira ku nkingi yari i Shekemu hafi y’igiti kinini.
7  Babibwiye Yotamu, ahita agenda ahagarara mu mpinga y’umusozi wa Gerizimu, abahamagara mu ijwi riranguruye arababwira ati “yemwe baturage b’i Shekemu mwe, nimuntege amatwi, kandi Imana na yo ibatege amatwi:
8  “Umunsi umwe, ibiti byashatse kwiyimikira umwami. Nuko bibwira umwelayo biti ‘tubere umwami.’
9  Ariko umwelayo urabisubiza uti ‘ndeke amavuta yanjye meza cyane yubahisha Imana n’abantu, ngo ngiye kwirirwa nizunguza hejuru y’ibindi biti mbitegeka?’
10  Nuko ibiti bibwira umutini biti ‘ngwino utubere umwamikazi.’
11  Ariko umutini urabisubiza uti ‘ndeke uburyohe bwanjye n’umusaruro mwiza ntanga, ngo ngiye kwirirwa nizunguza hejuru y’ibindi biti mbitegeka?’
12  Hanyuma ibiti bibwira umuzabibu biti ‘ngwino utubere umwamikazi.’
13  Umuzabibu urabisubiza uti ‘ndeke divayi yanjye nshya ishimisha Imana n’abantu, ngo ngiye kwirirwa nizunguza hejuru y’ibindi biti mbitegeka?’
14  Amaherezo ibindi biti byose bibwira umufatangwe biti ‘ngwino utubere umwami.’
15  Umufatangwe usubiza ibyo biti uti ‘niba koko mugiye kunyimika ngo mbabere umwami, nimuze mwugame mu gicucu cyanjye. Ariko niba atari byo, umuriro uve mu mufatangwe utwike amasederi yo muri Libani.’
16  “None rero, niba ibyo mwakoze mwimika Abimeleki mwabikoranye umutima ukeye mubona ko bikwiriye, kandi niba mwashatse kugaragariza ineza Yerubayali n’abo mu rugo rwe, niba mwamukoreye ibihwanye n’ibyo yakoze,
17  igihe data yabarwaniraga agashyira ubugingo bwe mu kaga kugira ngo abakize amaboko y’Abamidiyani.
18  Nyamara mwahagurukiye ab’inzu ya data kugira ngo mwicire abahungu be uko ari mirongo irindwi ku ibuye rimwe kandi mwimike Abimeleki, umuhungu w’umuja we, ngo abe umwami w’abaturage b’i Shekemu, mubitewe gusa n’uko ari umuvandimwe wanyu.
19  Niba koko ibyo mwakoreye Yerubayali n’abo mu rugo rwe uyu munsi mwabikoranye umutima ukeye mubona ko bikwiriye, nimwishimire Abimeleki, na we abishimire.
20  Niba bitabaye ibyo, umuriro uturuke muri Abimeleki ukongore abaturage b’i Shekemu n’abatuye mu gihome cy’i Milo, kandi umuriro uturuke mu baturage b’i Shekemu n’abatuye mu gihome cy’i Milo ukongore Abimeleki.”
21  Nuko Yotamu ariruka arahunga, ajya i Beri aturayo, abitewe n’umuvandimwe we Abimeleki.
22  Abimeleki amara imyaka itatu yarigize igikomangoma muri Isirayeli.
23  Hanyuma Imana irareka umwuka mubi uvuka hagati ya Abimeleki n’abaturage b’i Shekemu, maze abaturage b’i Shekemu bagambanira Abimeleki.
24  Imana yararetse ibyo bibaho kugira ngo urugomo bakoreye abahungu mirongo irindwi ba Yerubayali rubagaruke, no kugira ngo iryoze Abimeleki umuvandimwe wabo amaraso yabo kuko ari we wabishe, inayaryoze abaturage b’i Shekemu kuko bamufashije kwica abavandimwe be.
25  Abaturage b’i Shekemu bashyira mu mpinga z’imisozi abantu bo kumucira igico, bakajya bambura umuntu wese wacaga mu nzira hafi y’aho bari. Amaherezo babibwira Abimeleki.
26  Nuko Gali mwene Ebedi n’abavandimwe be barambuka baza i Shekemu, maze abaturage b’i Shekemu batangira kumwiringira.
27  Bajya mu mirima nk’uko bisanzwe basarura imizabibu bari bejeje, barayenga, bakora umunsi mukuru wo kwishima, barangije bajya mu rusengero rw’imana yabo bararya baranywa, bavuma Abimeleki.
28  Gali mwene Ebedi aravuga ati “Abimeleki ni iki, kandi se Shekemu we ni iki kugira ngo tumukorere? Si mwene Yerubayali, kandi Zebuli si we mutware umutegekera? Mwebwe nimukorere bene Hamori se wa Shekemu. Ariko se kuki twe twakorera Abimeleki?
29  Iyaba ari jye wayoboraga aba bantu! Nakuraho Abimeleki.” Ni ko kubwira Abimeleki ati “shaka ingabo nyinshi uze turwane.”
30  Zebuli umutware w’umugi yumvise amagambo ya Gali mwene Ebedi, ararakara cyane.
31  Yoherereza Abimeleki intumwa mu ibanga aramubwira ati “Gali mwene Ebedi n’abavandimwe be baje i Shekemu, none boheje abantu bo mu mugi kukugomera.
32  Nuko rero, nijoro uhaguruke wowe n’abantu muri kumwe, muce ibico mu gasozi.
33  Mu gitondo izuba rikimara kurasa, uhaguruke kare kare wihute utere umugi; Gali n’abantu bari kumwe na we nibasohoka baje kukurwanya, uzamugenze uko ushaka.”
34  Nuko Abimeleki n’abo bari kumwe bose bahaguruka nijoro bigabanyamo imitwe ine, bacira Shekemu igico.
35  Hanyuma Gali mwene Ebedi arasohoka ahagarara ku marembo y’umugi. Abimeleki n’abantu bari kumwe na we bavumbuka aho bari bihishe.
36  Gali abonye abo bantu, ahita abwira Zebuli ati “dore abantu bamanuka bava mu mpinga z’imisozi.” Ariko Zebuli aramusubiza ati “ni ibicucu by’imisozi ureba ukibwira ko ari abantu.”
37  Nyuma yaho, Gali arongera aravuga ati “dore abantu bamanuka bavuye mu gihugu hagati, kandi dore umutwe umwe uturutse mu nzira yo ku giti kinini cy’i Mewonenimu.”
38  Zebuli aramubwira ati “wibagiwe ibyo wivugiye uti ‘Abimeleki ni iki kugira ngo tumukorere?’ Aba si ba bantu wavugaga nabi? Cyo ngaho genda urwane na bo.”
39  Nuko Gali asohoka ayoboye abaturage b’i Shekemu, asakirana na Abimeleki.
40  Abimeleki aramwirukankana, Gali aramuhunga. Abantu bapfa umugenda ari benshi, kugeza ku marembo y’umugi.
41  Abimeleki akomeza gutura muri Aruma, Zebuli na we yirukana Gali n’abavandimwe be, ntibakomeza gutura i Shekemu.
42  Bukeye bwaho, abantu bajya mu gasozi. Ibyo bimenyeshwa Abimeleki.
43  Afata ingabo azigabanyamo imitwe itatu, zicira ibico mu gasozi. Hanyuma arebye abona abantu basohoka mu mugi, arabasumira arabica.
44  Abimeleki n’imitwe y’ingabo yari kumwe na we, bahita bihuta bajya guhagarara ku marembo y’umugi, naho indi mitwe ibiri igaba igitero ku bari mu gasozi irabica.
45  Abimeleki arwana n’uwo mugi umunsi wose, hanyuma arawufata. Yica abantu bari bawurimo, arangije arahasenya ahasuka umunyu.
46  Abari batuye mu munara w’i Shekemu bose babyumvise bahita bahungira mu cyumba cyo hasi cyo mu rusengero rwa Eli-Beriti.
47  Hanyuma babwira Abimeleki ko abaturage bose bo mu munara w’i Shekemu bateraniye hamwe.
48  Abimeleki n’abantu bari kumwe na we bose bazamuka umusozi wa Salumoni. Abimeleki afata ishoka atema ishami ry’igiti ariterera ku rutugu, hanyuma abwira abari kumwe na we ati “ibyo mubonye nkora namwe muhite mubikora.”
49  Nuko abantu bose batema amashami bakurikira Abimeleki. Begeka ayo mashami kuri cya cyumba cyo hasi, baragitwika, maze abantu bose bo mu munara w’i Shekemu barapfa, hapfa abagabo n’abagore bagera ku gihumbi.
50  Abimeleki ajya i Tebesi, arahatera arahafata.
51  Muri uwo mugi hagati hari umunara ukomeye. Abagabo bose n’abagore bose hamwe n’abaturage bose bo muri uwo mugi bahungira muri uwo munara, barangije barawukinga, barazamuka bajya ku gisenge cyawo.
52  Abimeleki akomeza agana aho uwo munara uri, arawutera, arazamuka agera ku marembo yawo agira ngo awutwike.
53  Nuko umugore umwe atera Abimeleki ingasire mu mutwe, agahanga arakamena.
54  Abimeleki ahita ahamagara umugaragu wamutwazaga intwaro, aramubwira ati “kura inkota yawe unyice batazavaho bavuga ngo ‘yishwe n’umugore.’” Uwo mugaragu we ahita amwahuranya, arapfa.
55  Abisirayeli babonye ko Abimeleki apfuye, buri wese ahita yisubirira iwe.
56  Nguko uko Imana yatumye ibibi Abimeleki yakoreye se igihe yicaga abavandimwe be mirongo irindwi bimugaruka.
57  Ibibi byose abantu b’i Shekemu bakoze, Imana yatumye bibagaruka ku mutwe, kugira ngo umuvumo wa Yotamu mwene Yerubayali ubahame.
7  Nuko Yerubayali, ari we Gideyoni, n’abantu bose bari kumwe na we bazinduka kare mu gitondo, bakambika ku iriba rya Harodi. Abamidiyani na bo bari bakambitse mu kibaya, mu majyaruguru y’inkambi ya Gideyoni, hafi y’umusozi wa More.
2  Yehova abwira Gideyoni ati “abantu bari kumwe nawe ni benshi cyane ku buryo ntahana Abamidiyani mu maboko yabo, kuko bishobora gutuma Abisirayeli birata bakambwira bati ‘amaboko yacu ni yo yadukijije.’
3  None hamagara abantu ubabwire uti ‘ni nde wumva afite ubwoba kandi akaba ahinda umushyitsi? Uwo niyitahire.’” Uko ni ko Gideyoni yabagerageje. Nuko abantu ibihumbi makumyabiri na bibiri basubira iwabo, hasigara abantu ibihumbi icumi.
4  Ariko Yehova abwira Gideyoni ati “abantu baracyari benshi. Bamanure bajye ku mazi kugira ngo abe ari ho mbakugeragereza. Umuntu wese ndi bukubwire nti ‘uyu ni we muri bujyane,’ uwo ni we uri bujyane nawe. Ariko uwo ndi bukubwire nti ‘uyu ntimuri bujyane,’ uwo ntari bujyane nawe.”
5  Gideyoni amanura abantu abajyana ku mazi. Nuko Yehova aramubwira ati “umuntu wese uri bujabaguze amazi ururimi nk’uko imbwa zibigenza, umushyire ukwe; n’umuntu wese uri bunywe amazi apfukamye umushyire ukwe.”
6  Abantu bose banywesheje amazi urushyi, babaye magana atatu. Abasigaye bose banyoye amazi bapfukamye.
7  Yehova abwira Gideyoni ati “abagabo magana atatu banywereye amazi ku rushyi ni bo nzakoresha kugira ngo mbakize, kandi nzahana Abamidiyani mu maboko yawe. Abasigaye bose ubareke bitahire, buri muntu ajye iwe.”
8  Bafata impamba abo bantu bari bitwaje n’amahembe yabo, Gideyoni asezerera Abisirayeli buri wese ajya iwe, asigarana n’abantu magana atatu. Inkambi y’Abamidiyani yari mu kibaya, munsi y’aho Gideyoni yari akambitse.
9  Iryo joro Yehova abwira Gideyoni ati “haguruka utere inkambi yabo, kuko nayihanye mu maboko yawe.
10  Ariko niba ufite ubwoba bwo kumanuka, banza umanukane na Pura umugaragu wawe mujye kuri iyo nkambi,
11  utege amatwi ibyo bari buvuge, biratuma ugira ubutwari kandi rwose uri bumanuke utere inkambi yabo.” Nuko we n’umugaragu we Pura baramanuka begera aho abo muri iyo nkambi bari bashinze ibirindiro.
12  Abamidiyani, Abamaleki n’ab’Iburasirazuba bose bari bagandagaje mu kibaya banganya ubwinshi n’inzige. Ingamiya zabo ntizagiraga ingano, zari nyinshi nk’umusenyi wo ku nkombe z’inyanja.
13  Gideyoni araza asanga hari umugabo urotorera mugenzi we inzozi ati “umva inzozi narose. Nabonye umugati wiburungushuye ukozwe mu ngano za sayiri ugenda mu nkambi y’Abamidiyani wikaraga, ugeze ku ihema uryikubitaho riragwa, uraribirindura rigwa hasi, rirarambarara.”
14  Nuko mugenzi we aramusubiza ati “icyo nta kindi ni inkota ya Gideyoni mwene Yowashi w’Umwisirayeli. Imana y’ukuri yahanye Abamidiyani n’abo muri iyi nkambi bose mu maboko ye.”
15  Gideyoni yumvise iby’izo nzozi n’icyo zisobanura, ahita aramya Imana. Hanyuma asubira mu nkambi y’Abisirayeli aravuga ati “nimuhaguruke, kuko Yehova yahanye inkambi y’Abamidiyani mu maboko yanyu.”
16  Ba bagabo magana atatu abagabanyamo imitwe y’ingabo itatu, buri wese amuha ihembe n’ikibindi kirimo ifumba igurumana.
17  Arababwira ati “murebe ibyo nkora namwe abe ari byo mukora. Ningera aho inkambi itangirira, ibyo ndi bukore abe ari byo namwe mukora.
18  Jye n’abo turi kumwe bose nituvuza amahembe, namwe aho muri bube mugose inkambi yose muvuze amahembe, kandi muvuge muti ‘intambara ni iya Yehova na Gideyoni!’”
19  Hanyuma Gideyoni azana n’abantu ijana bari kumwe na we, bagera aho inkambi itangirira igicuku kinishye. Bari bamaze guhinduranya abarinzi. Nuko bavuza amahembe, bakubita hasi bya bibindi bari bafite biramenagurika.
20  Abo muri ya mitwe itatu y’ingabo bavuza amahembe, bamena ibibindi bari bafite, bafata na ya mafumba agurumana mu kuboko kw’ibumoso, mu kuboko kw’iburyo bafata amahembe kugira ngo bayavuze. Batera hejuru bati “inkota ni iya Yehova na Gideyoni!”
21  Bakomeza guhagarara bakikije inkambi, buri wese mu mwanya we; abo mu nkambi bose bakwira imishwaro, bahunga bavuza induru.
22  Ba bandi magana atatu bakomeza kuvuza amahembe, Yehova atuma buri wese mu nkambi ahindukirana mugenzi we amutikura inkota; abo mu nkambi bakomeza guhunga bagera i Beti-Shita n’i Serera, bagera no ku rugabano rwa Abeli-Mehola hafi y’i Tabati.
23  Hagati aho bahuruza Abisirayeli baturutse mu Banafutali, mu Basheri no mu Bamanase bose, bakurikira Abamidiyani.
24  Gideyoni yohereza intumwa mu karere kose k’imisozi miremire ya Efurayimu, ngo zibabwire ziti “nimumanuke musanganire Abamidiyani, mubatange ku byambu byo kuri Yorodani n’imigezi yayo kugeza i Beti-Bara muhashinge ibirindiro.” Nuko Abefurayimu bose bateranira hamwe bashinga ibirindiro ku byambu byo kuri Yorodani n’imigezi yayo kugeza i Beti-Bara.
25  Nanone bafata ibikomangoma bibiri by’Abamidiyani, ari byo Orebu na Zebu. Orebu bamwicira ku rutare rwa Orebu, naho Zebu bamwicira mu rwengero rwa divayi rwa Zebu. Bakomeza gukurikira Abamidiyani, bazanira Gideyoni igihanga cya Orebu n’icya Zebu mu karere ka Yorodani.
6  Nuko Abisirayeli bakora ibibi mu maso ya Yehova. Yehova abahana mu maboko y’Abamidiyani mu gihe cy’imyaka irindwi.
2  Abamidiyani bakandamiza Abisirayeli, bituma Abisirayeli bashaka ahantu ho guhisha imyaka yabo mu myobo yo mu misozi no mu buvumo, n’ahandi hantu hagerwa bigoranye.
3  Iyo Abisirayeli babibaga imyaka, Abamidiyani, Abamaleki n’ab’Iburasirazuba barazamukaga bakabagabaho igitero.
4  Barazaga bagashinga amahema bakabarwanya, bakangiza imyaka yose yeze mu mirima yabo kugeza i Gaza. Nta kintu na kimwe cyo kurya basigaga muri Isirayeli, habe n’intama cyangwa inka cyangwa indogobe.
5  Bazanaga n’amatungo yabo n’amahema yabo. Bazaga ari benshi cyane nk’inzige, kandi bo n’ingamiya zabo ntibagiraga ingano; barazaga bakayogoza igihugu.
6  Abamidiyani bakenesha Abisirayeli cyane, maze Abisirayeli batakambira Yehova ngo abatabare.
7  Kubera ko Abisirayeli batakambiye Yehova ngo abatabare, abakize Abamidiyani,
8  Yehova yoherereje Abisirayeli umuhanuzi, arababwira ati “Yehova Imana ya Isirayeli aravuze ati ‘ni jye wabakuye muri Egiputa, mbavana mu nzu y’uburetwa.
9  Narabacunguye mbakura mu maboko y’Abanyegiputa no mu maboko y’ababakandamizaga bose, mbirukana imbere yanyu mbaha igihugu cyabo.
10  Nanone narababwiye nti “ndi Yehova Imana yanyu. Ntimugatinye imana z’Abamori, bene igihugu mutuyemo.” Ariko ntimwanyumviye.’”
11  Nyuma yaho, umumarayika wa Yehova yaraje yicara munsi y’igiti kinini cyari muri Ofura, kikaba cyari icya Yowashi w’Umwabiyezeri. Icyo gihe umuhungu we Gideyoni yarimo ahurira ingano mu rwengero rwa divayi, agira ngo agire vuba Abamidiyani batamubona.
12  Umumarayika wa Yehova aramubonekera, aramubwira ati “Yehova ari kumwe nawe wa munyambaraga w’intwari we!”
13  Gideyoni aramusubiza ati “ariko se databuja, niba Yehova ari kumwe natwe, kuki ibi byose bitugeraho? Ibikorwa byose bitangaje ba sogokuruza bavugaga ko yakoze biri he? Ntibatubwiraga bati ‘Yehova yadukuye muri Egiputa’? None dore Yehova yaradutaye, aduhana mu maboko y’Abamidiyani.”
14  Yehova aramureba aramubwira ati “genda ukoreshe izo mbaraga ufite, kandi uzakiza Abisirayeli ubakure mu maboko y’Abamidiyani. Si jye ukohereje?”
15  Na we aramusubiza ati “ariko se Yehova, nzakirisha iki Abisirayeli? Dore umuryango wanjye ni wo muto mu Bamanase, kandi ni jye muto mu rugo rwa data.”
16  Yehova aramubwira ati “kubera ko nzaba ndi kumwe nawe, uzatsinda Abamidiyani nk’uko watsinda umuntu umwe.”
17  Gideyoni aramubwira ati “niba ntonnye mu maso yawe, mpa ikimenyetso kigaragaza ko ari wowe tuvuganye.
18  Ndakwinginze ntuve hano kugeza aho ndi bugarukire nkuzaniye impano nkayishyira imbere yawe.” Nuko aramusubiza ati “ndakomeza kwicara hano kugeza aho uri bugarukire.”
19  Gideyoni ajya iwe ategura umwana w’ihene, afata na efa y’ifu ayikoramo imigati idasembuwe. Inyama azishyira mu cyibo, asuka umufa mu nkono, abizanira wa mumarayika munsi y’igiti kinini, abishyira imbere ye.
20  Umumarayika w’Imana y’ukuri aramubwira ati “fata izo nyama n’imigati idasembuwe ubishyire kuri kiriya gitare, usukeho umufa.” Nuko abigenza atyo.
21  Umumarayika wa Yehova arambura ukuboko akoza umutwe w’inkoni yari afite kuri izo nyama n’imigati idasembuwe, nuko umuriro uzamuka muri icyo gitare ukongora izo nyama n’iyo migati idasembuwe. Uwo mumarayika wa Yehova ahita abura.
22  Gideyoni ahita amenya ko uwo yari umumarayika wa Yehova. Aravuga ati “ayii, Yehova Mwami w’Ikirenga, ndagowe kuko nabonye umumarayika wa Yehova amaso ku yandi!”
23  Ariko Yehova aramubwira ati “gira amahoro. Ntutinye. Nturi bupfe.”
24  Gideyoni yubakira Yehova igicaniro aho hantu, kandi n’ubu kiracyitwa Yehova-Shalomu. Kiracyari muri Ofura y’Ababiyezeri.
25  Muri iryo joro Yehova aramubwira ati “fata ikimasa cy’umushishe, ikimasa cya so, ikimasa cya kabiri cy’umushishe gifite imyaka irindwi, kandi usenye igicaniro so yubakiye Bayali, uteme n’inkingi yera y’igiti iri iruhande rwacyo.
26  Wubakire Yehova Imana yawe igicaniro kuri kiriya gihome kirekire, ucyubakishe amabuye atondetse neza, maze ufate icyo kimasa cya kabiri cy’umushishe ugitambire ku nkwi zivuye kuri ya nkingi yera y’igiti uri buteme, kibe igitambo gikongorwa n’umuriro.”
27  Nuko Gideyoni afata abagabo icumi mu bagaragu be, aragenda abikora nk’uko Yehova yabimubwiye. Ariko kubera ko yatinyaga cyane abo mu rugo rwa se n’abo muri uwo mugi, aho kubikora ku manywa yabikoze nijoro.
28  Abo muri uwo mugi babyutse kare mu gitondo nk’uko bisanzwe, basanga igicaniro cya Bayali cyashenywe, n’inkingi yera y’igiti yari iruhande rwacyo bayitemye, na cya kimasa cya kabiri cy’umushishe cyatambiwe ku gicaniro cyahubatswe.
29  Barabazanya bati “ni nde wakoze ibi bintu?” Barabaririza, barashakisha, amaherezo baravuga bati “Gideyoni mwene Yowashi ni we wakoze ibi bintu.”
30  Abo muri uwo mugi babwira Yowashi bati “sohora umuhungu wawe tumwice, kuko yashenye igicaniro cya Bayali, akanatema inkingi yera y’igiti yari iruhande rwacyo.”
31  Yowashi abaza abari bamuhagurukiye ati “ese murashaka kuburanira Bayali kugira ngo murebe niba mushobora kumukiza? Uburanira Bayali wese akwiriye kwicwa muri iki gitondo. Niba Bayali ari Imana, niyiburanire kuko hari umuntu wamusenyeye igicaniro.”
32  Guhera uwo munsi bita Gideyoni Yerubayali, bavuga bati “Bayali niyiburanire, kuko hari umuntu wamusenyeye igicaniro.”
33  Abamidiyani n’Abamaleki n’ab’Iburasirazuba bose bateranira hamwe nk’umuntu umwe, barambuka bakambika mu kibaya cya Yezereli.
34  Umwuka wa Yehova utwikira Gideyoni, avuza ihembe ahamagara Ababiyezeri ngo bamukurikire.
35  Yohereza intumwa mu Bamanase bose baraza baramukurikira. Nanone yohereza intumwa mu Basheri no mu Bazabuloni no mu Banafutali, baramusanga.
36  Gideyoni abwira Imana y’ukuri ati “niba koko ari jye uzakoresha kugira ngo nkize Isirayeli nk’uko wabisezeranyije,
37  dore ngiye gushyira ubwoya ku mbuga bahuriraho. Ikime nigitonda kuri ubwo bwoya gusa ariko ubutaka bubukikije bugakomeza kumuka, ndamenya ko ari jye uzakoresha kugira ngo ukize Abisirayeli nk’uko wabisezeranyije.”
38  Nuko bigenda bityo. Abyutse kare mu gitondo ku munsi ukurikiyeho akamura bwa bwoya, buvamo amazi y’ikime yakuzura ibakure nini banywesha mu minsi mikuru.
39  Icyakora, Gideyoni abwira Imana y’ukuri ati “ntundakarire; reka nongere ngire icyo nkwisabira. Ndakwinginze, reka nongere ngeragereshe ubu bwoya kugira ngo mbyizere neza ntashidikanya. Ndakwinginze, noneho ureke ubwoya bube ari bwo bwumuka, maze ikime gitonde ku butaka bubukikije.”
40  Iryo joro Imana ibimugenzereza ityo; ubwoya buba ari bwo bukomeza kumuka, maze ikime gitonda ku butaka bubukikije.
21  Abisirayeli bari bararahiriye i Misipa bati “nta n’umwe muri twe uzashyingira umukobwa we Ababenyamini.”
2  Hanyuma abantu bajya i Beteli bicara imbere y’Imana y’ukuri kugeza nimugoroba kandi batera hejuru, bararira cyane barahogora.
3  Baravuga bati “Yehova Mana ya Isirayeli, kuki ibintu nk’ibi byabaye muri Isirayeli? Kubona hari umuryango umwe uzimangana muri Isirayeli?”
4  Bukeye abantu bazinduka kare bahubaka igicaniro, batamba ibitambo bikongorwa n’umuriro n’ibitambo bisangirwa.
5  Nuko Abisirayeli baravuga bati “ni nde mu miryango yose ya Isirayeli utaraje mu iteraniro imbere ya Yehova, ko ku birebana n’umuntu wese utaraje imbere ya Yehova i Misipa, twarahiye indahiro ikomeye tuvuga tuti ‘uwo muntu azicwe nta kabuza’?”
6  Abisirayeli batangira kwicuza bitewe n’umuryango wa Benyamini umuvandimwe wabo. Baravuga bati “uyu munsi, umwe mu miryango ya Isirayeli wazimye.
7  None se abasigaye tuzabashyingira abagore tuvanye he ko twarahiye Yehova ko tutazabaha abakobwa bacu?”
8  Baravuga bati “mu miryango ya Isirayeli ni nde utaraje imbere ya Yehova i Misipa?” Nuko basanga nta n’umwe mu b’i Yabeshi-Gileyadi waje aho abagize iteraniro bari bakambitse.
9  Babaruye abantu basanga nta n’umwe mu baturage b’i Yabeshi-Gileyadi uhari.
10  Iteraniro ryoherezayo abagabo ibihumbi cumi na bibiri barusha abandi kuba intwari, barabategeka bati “nimugende mwicishe inkota abaturage b’i Yabeshi-Gileyadi kandi mwice n’abagore n’abana.
11  Uku ni ko muri bubigenze: mwice umugabo wese n’umugore wese waryamanye n’umugabo.”
12  Icyakora mu baturage b’i Yabeshi-Gileyadi basangamo abakobwa magana ane b’amasugi, batigeze baryamana n’abagabo. Barabafata babazana mu nkambi i Shilo, mu gihugu cy’i Kanani.
13  Iteraniro ryose ryohereza intumwa ku Babenyamini bari mu rutare rw’i Rimoni ngo zibahumurize.
14  Nuko icyo gihe Ababenyamini baragaruka. Abisirayeli babashyingira abakobwa bari barokoye mu b’i Yabeshi-Gileyadi, ariko ntibababonera ababahagije.
15  Abantu baricuza bitewe n’Ababenyamini kuko Yehova yari yaciye icyuho mu miryango ya Isirayeli.
16  Abakuru b’iteraniro baravuga bati “tuzakora iki kugira ngo abagabo basigaye tubabonere abagore, ko abagore bose bo mu Babenyamini barimbuwe?”
17  Baravuga bati “abarokotse mu Babenyamini bagomba kugira gakondo kugira ngo hatagira umuryango uzimangana muri Isirayeli.
18  Twebweho ntitwemerewe kubashyingira abakobwa bacu, kuko Abisirayeli barahiye bati ‘havumwe umuntu wese uzashyingira Ababenyamini.’”
19  Amaherezo baravuga bati “buri mwaka hari umunsi mukuru wa Yehova ubera i Shilo mu majyaruguru y’i Beteli, ahagana mu burasirazuba bw’inzira y’igihogere iva i Beteli ijya i Shekemu, hakaba ari no mu majyepfo y’i Lebona.”
20  Bategeka Ababenyamini bati “muzagende mwubikirire mu mirima y’imizabibu,
21  nimubona abakobwa b’i Shilo basohotse baje kubyina za mbyino babyina bazenguruka, muvumbuke mu mizabibu, buri wese aterure umwe mu bakobwa b’i Shilo amujyane, maze musubire mu gihugu cy’Ababenyamini.
22  Ba se cyangwa basaza babo nibaturega, tuzababwira tuti ‘nimutugirire neza mubafashe, kuko tutabashije kubonera buri wese umugore mu bo twanyaze mu ntambara, kandi si mwe mwababahaye ngo bitume mugibwaho n’urubanza.’”
23  Ababenyamini babigenza batyo, bajyana abagore bahuje n’umubare wabo babakuye mu bakobwa babyinaga za mbyino babyina bakoze uruziga. Hanyuma basubira muri gakondo yabo bubaka imigi bayituramo.
24  Nuko Abisirayeli bava aho baragenda buri wese ajya mu muryango we no mu rugo rwe; buri wese afata inzira yerekeza muri gakondo ye.
25  Icyo gihe Isirayeli nta mwami yagiraga. Buri muntu yakoraga ibimunogeye.
13  Abisirayeli bongera gukora ibibi mu maso ya Yehova, bituma Yehova abahana mu maboko y’Abafilisitiya mu gihe cy’imyaka mirongo ine.
2  Hagati aho, i Sora hari umugabo wo mu muryango w’Abadani witwaga Manowa. Umugore we yari ingumba, nta mwana yari yarabyaye.
3  Hanyuma umumarayika wa Yehova abonekera uwo mugore, aramubwira ati “nubwo uri ingumba ukaba nta mwana wabyaye, uzasama inda ubyare umuhungu.
4  Wirinde ntuzanywe divayi cyangwa ikindi kinyobwa gisindisha, kandi ntuzarye ikintu gihumanye.
5  Dore uzasama inda ubyare umuhungu. Icyuma cyogosha ntikizamugere ku mutwe, kuko uwo mwana azaba Umunaziri w’Imana kuva akivuka. Ni we uzakiza Abisirayeli amaboko y’Abafilisitiya.”
6  Nuko uwo mugore aragenda abwira umugabo we ati “hari umuntu w’Imana y’ukuri waje kundeba. Yasaga n’umumarayika w’Imana y’ukuri, ateye ubwoba cyane. Sinamubajije aho aturutse kandi na we ntiyambwiye izina rye.
7  Ariko yambwiye ati ‘dore uzasama inda kandi uzabyara umuhungu. Bityo ntuzanywe divayi cyangwa ikindi kinyobwa gisindisha, cyangwa ngo urye ikintu cyose gihumanye, kuko uwo mwana azaba Umunaziri w’Imana kuva akivuka kugeza umunsi azapfiraho.’”
8  Manowa yinginga Yehova ati “ndakwinginze Yehova, umuntu w’Imana y’ukuri wohereje umureke yongere agaruke, atwigishe uko tuzarera uwo mwana uzavuka.”
9  Nuko Imana y’ukuri yumvira Manowa, maze umumarayika w’Imana aragaruka asanga uwo mugore aho yari yicaye mu murima; icyo gihe ntiyari kumwe n’umugabo we Manowa.
10  Uwo mugore ahita yirukanka ajya kubwira umugabo we ati “wa mugabo waje ubushize yongeye kumbonekera.”
11  Manowa ahita ahaguruka akurikira umugore we, asanga wa mugabo aramubaza ati “ni wowe wavuganye n’umugore wanjye?” Aramusubiza ati “ni jye.”
12  Manowa aramubwira ati “ibyo wadusezeranyije bizabe uko wabivuze. Uwo mwana tuzamurera dute kandi se azakora iki?”
13  Umumarayika wa Yehova abwira Manowa ati “ikintu cyose nabwiye umugore wawe kwirinda, azacyirinde.
14  Ntazagire ikintu na kimwe gikomoka ku muzabibu arya, ntazanywe divayi cyangwa ikindi kinyobwa gisindisha kandi ntazagire ikintu cyose gihumanye arya. Ibyo namutegetse byose azabyirinde.”
15  Manowa abwira umumarayika wa Yehova ati “ba ugumye aha, tugutegurire umwana w’ihene.”
16  Umumarayika wa Yehova asubiza Manowa ati “naho naguma aha, sindya ibyokurya byawe. Icyakora niba ushaka gutambira Yehova igitambo gikongorwa n’umuriro, ushobora kugitamba.” Manowa ntiyari azi ko uwo yari umumarayika wa Yehova.
17  Nuko Manowa abaza umumarayika wa Yehova ati “witwa nde, kugira ngo ibyo watubwiye nibisohora tuzagushimire?”
18  Umumarayika wa Yehova aramusubiza ati “urambariza iki izina ryanjye, ko ari izina rihebuje?”
19  Manowa azana umwana w’ihene n’ituro ry’ibinyampeke abitambira Yehova ku rutare. Imana ikora ikintu gitangaje Manowa n’umugore we babireba:
20  ibirimi by’umuriro wo ku gicaniro byaratumbagiye byerekeza ku ijuru, maze umumarayika wa Yehova azamukira muri ibyo birimi by’umuriro wo ku gicaniro Manowa n’umugore we babireba. Babibonye bikubita hasi bubamye.
21  Umumarayika wa Yehova ntiyongera kubonekera Manowa n’umugore we ukundi. Nuko Manowa amenya ko uwo yari umumarayika wa Yehova.
22  Nuko Manowa abwira umugore we ati “turapfuye kuko twabonye Imana.”
23  Ariko umugore we aramubwira ati “iyaba Yehova yashatse kutwica, ntiyari kwemera igitambo gikongorwa n’umuriro n’ituro ry’ibinyampeke twamutuye, kandi ntiyari kuba yatweretse ibi bintu byose cyangwa ngo atwemerere kumva ibintu nk’ibi.”
24  Hashize igihe uwo mugore abyara umuhungu amwita Samusoni. Uwo mwana w’umuhungu arakura kandi Yehova akomeza kumuha umugisha.
25  Hanyuma igihe yari i Mahane-Dani, hagati y’i Sora na Eshitawoli, umwuka wa Yehova umuzaho.
14  Nuko Samusoni aramanuka ajya i Timuna, ahabona umukobwa wo mu Bafilisitiya.
2  Arazamuka abwira se na nyina ati “hari umukobwa wo mu Bafilisitiya nabonye i Timuna, none nimumunsabire.”
3  Ariko se na nyina baramubaza bati “ese wabuze umugeni mu bakobwa ba bene wanyu no mu bakobwa bo mu bwoko bwacu bwose, ku buryo wajya gusaba umukobwa wo mu Bafilisitiya batakebwe?” Icyakora abwira se ati “ba ari we unsabira kuko ari we nashimye.”
4  Se na nyina ntibari bazi ko ibyo byaturutse kuri Yehova, kuko Samusoni yashakaga uburyo bwo kurwanya Abafilisitiya. Icyo gihe Abafilisitiya bategekaga Abisirayeli.
5  Nuko Samusoni amanukana na se na nyina bajya i Timuna. Ageze ku mirima y’inzabibu y’i Timuna ahura n’intare y’umugara ikiri nto iramutontomera.
6  Umwuka wa Yehova umuzaho ayitanyuramo kabiri, nk’uko umuntu yatanyura umwana w’ihene mo kabiri, kandi nta kintu yari afite mu ntoki. Icyakora ntiyabwiye se na nyina ibyo yakoze.
7  Akomeza inzira aramanuka, agezeyo aganira na wa mukobwa, kandi akomeza kumva ari we ashimye.
8  Hashize igihe asubirayo kumuzana ngo amucyure iwe. Akiri mu nzira, arakata ngo ajye kureba intumbi ya ya ntare, asanga muri iyo ntumbi harimo irumbo ry’inzuki, harimo n’ubuki.
9  Arabuhakura ashyira mu biganza agenda aburya. Ageze aho se na nyina bari, abahaho na bo bararya, ariko ntiyababwira ko ubwo buki abuhakuye mu ntumbi y’intare.
10  Se akomeza urugendo, aramanuka ajya aho wa mukobwa yabaga, nuko Samusoni ahakoreshereza ibirori nk’uko n’abandi basore babigenzaga.
11  Nuko bamubonye bamuzanira abasore mirongo itatu bo guherekeza umukwe, kugira ngo bagumane na we.
12  Samusoni arababwira ati “ngiye kubasakuza igisakuzo, nimucyica iminsi irindwi y’ibirori itararangira, nzabaha amakanzu mirongo itatu n’imyitero mirongo itatu.
13  Ariko nimunanirwa kucyica, ni mwe muzampa amakanzu mirongo itatu n’imyitero mirongo itatu.” Baramusubiza bati “dusakuze twumve.”
14  Arababwira ati“Mu kiryana havuyemo icyokurya,Mu kinyambaraga havuyemo ikiryohereye.” Nuko bamara iminsi itatu barananiwe kwica icyo gisakuzo.
15  Ku munsi wa kane babwira umugore wa Samusoni bati “shukashuka umugabo wawe atwicire icyo gisakuzo. Nibitaba ibyo turagutwika, wowe n’abo mu rugo rwa so bose. Mwadutumiriye kutunyaga ibyacu?”
16  Umugore wa Samusoni atangira kumuririra amubwira ati “uranyanga, ntabwo unkunda. Hari igisakuzo wasakuje abo mu bwoko bwanjye ariko ntiwigeze ukimbwira.” Samusoni aramusubiza ati “sinigeze nkibwira na data na mama, none ngo ninkikubwire?”
17  Amara iminsi irindwi y’ibirori yose aririra imbere ye. Bigeze ku munsi wa karindwi Samusoni arakimubwira, kuko yari yamurembeje. Nuko na we akibwira abo mu bwoko bwe.
18  Ku munsi wa karindwi, mbere y’uko Samusoni yinjira mu cyumba cy’uwo mukobwa, abagabo bo muri uwo mugi baramubwira bati“Ni iki cyaryoha kurusha ubuki,Kandi ni iki cyarusha intare imbaraga?”Na we arabasubiza ati“Iyo mudahingisha ishashi yanjye,Ntimwari gushobora kwica icyo gisakuzo.”
19  Nuko umwuka wa Yehova umuzaho, aramanuka ajya muri Ashikeloni yica abagabo mirongo itatu bo mu Bafilisitiya, afata imyambaro yabambuye ayiha abishe cya gisakuzo. Akomeza kugira uburakari bwinshi, arizamukira asubira mu rugo rwa se.
20  Hanyuma umugore wa Samusoni bamushyingira umwe muri ba basore bari hamwe na Samusoni.
19  Icyo gihe Isirayeli nta mwami yagiraga. Hari Umulewi wari umaze igihe atuye ahantu hitaruye mu karere k’imisozi miremire ya Efurayimu. Nuko aza gushaka umugore w’inshoreke i Betelehemu y’i Buyuda.
2  Ariko uwo mugore we akajya amuca inyuma agasambana. Amaherezo yahukanira kwa se i Betelehemu y’i Buyuda, ahamara amezi ane yuzuye.
3  Umugabo we arahaguruka aramukurikira ngo amuhendahende amucyure, ajyana n’umugaragu we n’indogobe ebyiri. Uwo mugore amwinjiza mu nzu ya se. Se w’uwo mugore abonye uwo mugabo aramwishimira.
4  Nuko sebukwe, ni ukuvuga se w’uwo mugore, yanga ko uwo mugabo agenda, bamarana iminsi itatu; bakarya, bakanywa, akaharara.
5  Ku munsi wa kane, bazinduka kare mu gitondo nk’uko bisanzwe, arahaguruka ngo agende, ariko se w’uwo mugore abwira umukwe we ati “gira icyo urya kugira ngo ubone imbaraga, hanyuma mugende.”
6  Nuko baricara bombi, bararya, baranywa. Hanyuma se w’uwo mugore aramubwira ati “ndakwinginze, rara hano iri joro, umutima wawe ugubwe neza.”
7  Uwo mugabo ahagurutse ngo agende, sebukwe aramwinginga, bituma yongera kurara.
8  Ku munsi wa gatanu, uwo mugabo abyutse kare ngo agende, se w’uwo mugore aramubwira ati “gira icyo urya kugira ngo ubone imbaraga.” Bakomeza kurya, baratinda bageza ku mugoroba.
9  Uwo mugabo arahaguruka ngo agende, we na ya nshoreke ye n’umugaragu we, ariko sebukwe, se w’uwo mugore, aramubwira ati “dore umunsi uciye ikibu. Ndakwinginze, nimurare hano iri joro, dore butangiye kwira. Nimurare hano iri joro kandi umutima wanyu ugubwe neza. Hanyuma ejo, muzazinduke kare mufate urugendo, ujye mu ihema ryawe.”
10  Icyakora uwo mugabo ntiyemera kurara, ahubwo arahaguruka aragenda agera ahateganye n’i Yebusi, ari yo Yerusalemu, ari kumwe n’indogobe ze ebyiri ziteguyeho ibyo kwicaraho, na ya nshoreke ye n’umugaragu we.
11  Igihe bari hafi y’i Yebusi, umunsi umaze gukura, uwo mugaragu abwira shebuja ati “reka dukate tujye muri uyu mugi w’Abayebusi abe ari ho turara.”
12  Ariko shebuja aramusubiza ati “twe kujya mu mugi w’abanyamahanga batari Abisirayeli; reka dukomeze tugere i Gibeya.”
13  Abwira umugaragu we ati “ngwino tugende tugere hafi y’i Gibeya cyangwa hafi y’i Rama, turare hamwe muri aho.”
14  Nuko bakomeza urugendo baraharenga, izuba ribarengeraho bageze hafi y’i Gibeya y’Ababenyamini.
15  Hanyuma barakata bajya kurara i Gibeya. Binjira muri uwo mugi, bicara ku karubanda, ariko ntihagira ubacumbikira.
16  Amaherezo, haza umusaza wari uvuye gukora mu mirima ye nimugoroba. Uwo musaza yakomokaga mu karere k’imisozi miremire ya Efurayimu, akaba yari amaze igihe gito atuye i Gibeya, ariko ubundi abantu bari batuye aho bari Ababenyamini.
17  Yubuye amaso abona wa mugabo wari ku rugendo yicaye mu mugi ku karubanda. Uwo musaza aramubaza ati “urava he ukajya he?”
18  Aramusubiza ati “tuvuye i Betelehemu y’i Buyuda, tugiye mu karere kitaruye k’imisozi miremire ya Efurayimu. Aho ni ho nkomoka, ariko nari narazindukiye i Betelehemu y’i Buyuda. Ubu ndi mu nzira njya iwanjye, ariko nabuze uncumbikira.
19  Dufite ubwatsi bw’indogobe zacu n’ibiryo byazo, kandi nanjye n’umuja wawe n’umugaragu wanjye dufite umugati na divayi. Nta cyo tubuze.”
20  Uwo musaza aramubwira ati “gira amahoro! Icyo ukenera cyose ukimbaze, ariko nturare ku karubanda.”
21  Nuko amujyana iwe, agaburira indogobe ze; hanyuma bakaraba ibirenge, bararya baranywa.
22  Bakinezerewe, abagabo b’imburamumaro bo muri uwo mugi baraza bagota iyo nzu, babyiganira ku muryango, bakomeza kubwira uwo musaza nyir’urugo bati “sohora uwo mugabo waje iwawe turyamane na we.”
23  Nyir’urugo arasohoka arababwira ati “oya bavandimwe banjye, ndabinginze ntimugire ikintu kibi mukora, kuko uyu mugabo yaje mu rugo iwanjye. Ntimukore igikorwa nk’icyo cy’ubupfapfa gikojeje isoni.
24  Dore hano hari umukobwa wanjye ukiri isugi n’inshoreke y’uriya mugabo. Reka mbasohore mubasambanye, mubakorere ibyo mushaka byose. Ariko uyu mugabo ntimumukorere icyo gikorwa cy’ubupfapfa gikojeje isoni.”
25  Abo bagabo banga kumwumva. Nuko wa Mulewi asohora umugore we aramubaha, basambana na we. Bamukorera ibya mfura mbi ijoro ryose bageza mu gitondo, umuseke utambitse baramurekura.
26  Bwenda gucya wa mugore araza, agwa ku muryango w’inzu ya wa musaza, aho umugabo we yari ari, arahaguma kugeza bukeye.
27  Nyuma yaho, umugabo we abyuka mu gitondo akingura imiryango y’inzu, arasohoka agira ngo agende. Agiye kubona abona wa mugore we, inshoreke ye, arambaraye imbere y’umuryango w’iyo nzu, arambitse ibiganza mu irebe ry’umuryango.
28  Aramubwira ati “haguruka tugende,” ariko ntiyasubiza. Uwo mugabo aramuterura amushyira ku ndogobe, arahaguruka ajya iwe.
29  Nuko ageze iwe yinjira mu nzu afata icyuma, afata wa mugore wari inshoreke ye amucamo ibice cumi na bibiri akurikije ingingo ze, abyohereza mu turere twose twa Isirayeli.
30  Uwabibonaga wese yaravugaga ati “ibintu nk’ibi ntibyigeze bibaho kandi nta n’uwigeze abibona kuva aho Abisirayeli baviriye mu gihugu cya Egiputa kugeza uyu munsi. Nimubitekerezeho, mubijyeho inama, mugire icyo mubivugaho.”
5  Uwo munsi, Debora na Baraki mwene Abinowamu bararirimba bati
2  “Kubera ko Abisirayeli batendeje umusatsi bagiye ku rugamba,Kuko abantu bitanze babikunze ngo bajye ku rugamba,Nimusingize Yehova.
3  Nimwumve mwa bami mwe; namwe batware bakuru mwe, nimutege amatwi:Jye, jye ubwanjye, ngiye kuririmbira Yehova.Nzaririmbira Yehova Imana ya Isirayeli.
4  Yehova, igihe wazaga uturutse i Seyiri,Ubwo wazaga uturutse mu karere ka Edomu,Isi yahinze umushyitsi, ijuru rirajojoba,Ibicu na byo bitonyanga amazi.
5  Imisozi yashongeye imbere ya Yehova,Ndetse na Sinayi ishongera imbere ya Yehova, Imana ya Isirayeli.
6  Mu minsi ya Shamugari mwene Anati,Mu minsi ya Yayeli, inzira ntizari zikigendwa,Abari basanzwe banyura mu mihanda migari, banyuraga mu tuyira tuziguye.
7  Abatuye mu giturage bari barashize, barashize muri Isirayeli, Kugeza aho jyewe Debora nahagurukiye, Kugeza aho nahagurukiye ndi umubyeyi muri Isirayeli.
8  Bitoranyirije imana z’inzaduka.Icyo gihe ni bwo intambara yugarije amarembo yabo.Ntihari hakiboneka ingabo cyangwa icumu,Mu bantu ibihumbi mirongo ine muri Isirayeli.
9  Umutima wanjye uri kumwe n’abatware b’ingabo za Isirayeli,Bitanze babikunze bakajyana na rubanda;Nimusingize Yehova.
10  Mwebwe abagendera ku ndogobe z’amagaju,Mwe abicaye ku matapi meza cyane,Namwe abagenda mu nzira nyabagendwa,Nimutekereze kuri ibi:
11  Amajwi y’abavomaga amazi yumvikanye aturutse ku mariba,Aho ni ho bavugiye ibyo gukiranuka Yehova yakoze,Ibyo gukiranuka byakozwe n’abatuye mu giturage cyo muri Isirayeli.Icyo gihe ni bwo abagize ubwoko bwa Yehova bamanutse bakajya ku marembo.
12  Kanguka, kanguka Debora we,Kanguka, kanguka utere indirimbo!Baraki mwene Abinowamu we, haguruka ujyane imbohe zawe!
13  Icyo gihe ni bwo abarokotse bamanutse basanga abakomeye;Ubwoko bwa Yehova buramanuka buransanga ngo dutere abanyambaraga.
14  Abamanutse bakaza mu bibaya bakomotse mu Befurayimu,Bari kumwe nawe Benyamini we, bari mu bantu bawe.Abatware b’ingabo bamanutse baturutse mu Bamakiri,Mu Bazabuloni haturuka abafite ibikoresho byo kwandika.
15  Abatware bo muri bene Isakari bari kumwe na Debora,Nk’uko Isakari yari kumwe na Debora, ni ko na Baraki yari kumwe na we.Yoherejwe mu kibaya agenza ibirenge.Abo mu mazu y’Abarubeni bananiwe gufata imyanzuro.
16  Kuki wicaye hagati y’imitwaro ibiri,Kugira ngo wumve ijwi ry’imyirongi bavugiriza imikumbi?Abo mu mazu y’Abarubeni bananiwe gufata imyanzuro.
17  Gileyadi yagumye iwe hakurya ya Yorodani;Dani we se, kuki yakomeje kwibera mu mato?Asheri yiyicariye ku nkombe y’inyanja nta cyo akora,Akomeza kwiturira ku byambu bye.
18  Abazabuloni bahaze ubugingo bwabo kugeza ku gupfa;N’Abanafutali bari ahirengeye mu gasozi.
19  Abami baraje bararwana;Icyo gihe ni bwo abami b’i Kanani barwanye,Barwanira i Tanaki ku mazi y’i Megido.Nta minyago y’ifeza bashoboye kujyana.
20  Inyenyeri zarwanye ziri mu ijuru,Zarwanyije Sisera ziri mu nzira zazo.
21  Umugezi wa Kishoni warabatembanye,Umugezi wa kera cyane, umugezi wa Kishoni.Bugingo bwanjye, wanyukanyutse abanyembaraga.
22  Icyo gihe ni bwo ibinono by’amafarashi byagendaga biraha itaka,Kubera ko amafarashi yagendaga yiruka cyane, asimbuka.
23  Umumarayika wa Yehova aravuga ati ‘nimuvume Merozi,’‘Muvume abaturage bayo ubudatuza,Kuko bataje gutabara Yehova,Ngo batabare Yehova bari kumwe n’abagabo b’abanyambaraga.’
24  Yayeli muka Heberi w’Umukeni azahabwa umugisha kurusha abandi bagore bose,Azahabwa umugisha kurusha abandi bagore bose baba mu mahema.
25  Yamusabye amazi, amuha amata,Amuzanira ikivuguto mu ibakure nini abanyacyubahiro banyweramo mu minsi mikuru.
26  Nuko arambura ukuboko afata urubambo rw’ihema,Ukuboko kwe kw’iburyo gufata inyundo y’abakozi ikozwe mu giti.Ayikubita Sisera amuhinguranya umutwe,Atobora nyiramivumbi, arazahuranya.
27  Yaguye hagati y’ibirenge bye, ararambarara;Yaguye hagati y’ibirenge bye;Aho yaguye, ni ho yapfiriye.
28  Umugore yarebeye mu idirishya, akomeza kumutegereza,Nyina wa Sisera yareberaga mu idirishya, ati‘Kuki igare rye ry’intambara ryatinze kuza?Kuki imirindi y’ibinono by’amafarashi akuruye amagare ye yatinze?’
29  Abagore b’abanyacyubahiro b’abanyabwenge baramushubije,Na we ubwe yaribwiye ati
30  ‘Ese ntibagomba kubona iminyago, kandi ntibagomba kuyigabana,Buri mugabo w’umunyambaraga agahabwa umukobwa umwe cyangwa babiri?Iminyago y’imyenda y’amabara irahabwa Sisera, iminyago y’imyenda y’amabara,Umwenda ufumye, umwenda w’amabara, imyenda ibiri ifumyeYo gutamiriza ku majosi y’abagabo basahuye iminyago.’
31  Yehova, abanzi bawe bose barakarimbuka batyo!Abagukunda bose barakamera nk’izuba rirashe rifite imbaraga.”Nuko igihugu kimara imyaka mirongo ine gifite amahoro.
15  Nyuma yaho, mu gihe cy’isarura ry’ingano, Samusoni ajya gusura umugore we yitwaje umwana w’ihene. Nuko aribwira ati “ndinjira nsange umugore wanjye mu cyumba cye.” Ariko se w’umukobwa ntiyamwemerera kwinjira.
2  Ahubwo aramubwira ati “naribwiye nti ‘waramwanze.’ Ni yo mpamvu namuhaye umwe muri ba basore bari kumwe nawe. Ese murumuna we si we mwiza kumurusha? Ba ari we utwara mu cyimbo cye.”
3  Samusoni aramubwira ati “ubu noneho ningirira nabi Abafilisitiya nta wuri bubindenganyirize.”
4  Samusoni aragenda afata ingunzu magana atatu, afata n’amafumba, akagenda afata ingunzu ebyiri ebyiri akazihambiranya imirizo, agashyira ifumba hagati y’iyo mirizo yombi.
5  Hanyuma akongeza ayo mafumba, arekurira izo ngunzu mu mirima y’ingano y’Abafilisitiya. Atwika ibintu byose uhereye ku miba y’ingano ukageza ku zari zikiri mu mirima, n’imirima y’inzabibu n’iy’imyelayo.
6  Abafilisitiya barabaza bati “ni nde wakoze ibi?” Barabasubiza bati “ni Samusoni umukwe wa wa mugabo w’i Timuna. Yabitewe n’uko uwo mugabo yafashe umugore wa Samusoni akamushyingira umwe mu basore bari kumwe na we.” Abafilisitiya bahita bazamuka batwika uwo mugore na se.
7  Samusoni arababwira ati “niba ari uko mubigenje, nanjye nzaruhuka ari uko maze kwihorera.”
8  Nuko arabica arabatikiza, hanyuma aramanuka ajya kwibera mu buvumo bwo mu rutare rwa Etamu.
9  Hanyuma Abafilisitiya barazamuka bakambika mu Buyuda, bakwira hirya no hino i Lehi.
10  Abantu b’i Buyuda barababaza bati “kuki mwaduteye?” Barabasubiza bati “twazanywe no kuboha Samusoni kugira ngo tumukorere nk’ibyo yadukoreye.”
11  Nuko abantu ibihumbi bitatu b’i Buyuda baramanuka, bajya ku rutare rwo muri Etamu, babaza Samusoni bati “ibyo wadukoreye ni ibiki? Ntuzi ko Abafilisitiya ari bo badutegeka?” Arabasubiza ati “ibyo bankoreye ni byo nanjye nabakoreye.”
12  Ariko baramubwira bati “tumanuwe no kukuboha kugira ngo tugushyikirize Abafilisitiya.” Samusoni aravuga ati “nimundahire ko mwe ubwanyu nta cyo muri buntware.”
13  Baramubwira bati “nta cyo tugutwara, turakuboha gusa tubagushyire, ariko ntitukwica.” Nuko bamubohesha imigozi ibiri mishya bamuvana muri urwo rutare.
14  Samusoni aragenda agera i Lehi, Abafilisitiya bamubonye barishima cyane bavuza akamo. Umwuka wa Yehova umuzaho maze ya migozi bari bamubohesheje amaboko imera nk’indodo zitwitswe n’umuriro, izo ngoyi zari ku maboko ye zihita zigwa.
15  Abonye urwasaya rw’indogobe rukiri rubisi, arambura ukuboko ararufata, arwicisha abantu igihumbi.
16  Samusoni aravuga ati “Nafashe urwasaya rw’indogobe nica abantu mbarunda ibirundo! Nicishije urwasaya rw’indogobe abantu igihumbi.”
17  Akimara kuvuga ayo magambo ajugunya urwo rwasaya rw’indogobe rwari mu ntoki ze, aho hantu ahita Ramati-Lehi.
18  Nuko inyota iramwica, atakambira Yehova ati “ni wowe wahaye umugaragu wawe agakiza gakomeye bene aka kageni. None nicwe n’inyota, ngwe mu maboko y’abatarakebwe?”
19  Hanyuma Imana icukura umwobo umeze nk’uw’isekuru mu gitare cyari i Lehi. Muri uwo mwobo havamo amazi, arayanywa, asama agatima, arahembuka. Ni yo mpamvu iryo riba yaryise Eni-Hakore; riracyari i Lehi kugeza n’uyu munsi.
20  Akomeza kuba umucamanza wa Isirayeli mu gihe cy’Abafilisitiya, amara imyaka makumyabiri.
20  Abisirayeli bose barasohoka, iteraniro ryose rikoranira hamwe, uhereye ku b’i Dani ukageza ku b’i Beri-Sheba, n’abo mu gihugu cy’i Gileyadi, bakoranira imbere ya Yehova i Misipa.
2  Nuko abakuru bo muri rubanda rwose n’ab’imiryango ya Isirayeli yose bahagarara hagati mu iteraniro ry’ubwoko bw’Imana y’ukuri. Abagabo bigenza batwara inkota bari ibihumbi magana ane.
3  Ababenyamini bumva ko Abisirayeli bazamutse bakaza i Misipa. Abisirayeli baravuga bati “ngaho nimutubwire uko ayo marorerwa yakozwe.”
4  Nuko wa Mulewi, umugabo wa wa mugore wishwe, aravuga ati “jye n’inshoreke yanjye twageze i Gibeya y’Ababenyamini dushaka aho twacumbika.
5  Abaturage b’i Gibeya barampagurukira bagota inzu nari narayemo bashaka kungirira nabi. Nubwo ari jye bashakaga kwica, inshoreke yanjye ni yo basambanyije maze amaherezo irapfa.
6  Mfata inshoreke yanjye nyicamo ibice mbyohereza muri gakondo zose za Isirayeli, kuko bari bakoze igikorwa cy’ubwiyandarike kandi cy’ubupfapfa buteye isoni muri Isirayeli.
7  None mwa Bisirayeli mwese mwe, nimuvuge igikwiriye gukorwa.”
8  Nuko abantu bose bahagurukira icyarimwe, baravuga bati “muri twe nta wuri busubire mu ihema rye cyangwa mu rugo rwe.
9  Dore uko tugiye kugenza Gibeya. Reka dukore ubufindo maze tubone kuyitera.
10  Mu miryango yose ya Isirayeli, mu bantu ijana turafatamo icumi, mu gihumbi dufatemo ijana, mu bihumbi icumi dufatemo igihumbi, bazajya bagemurira ingabo zigiye gutera Gibeya y’Ababenyamini, bitewe n’ubupfapfa buteye isoni bakoze muri Isirayeli.”
11  Abisirayeli bose baterera uwo mugi icyarimwe, bafatanyije.
12  Imiryango ya Isirayeli yohereza abantu ku bagize umuryango wa Benyamini bose, ngo bababaze bati “amarorerwa yakorewe iwanyu ni bwoko ki?
13  Nimuduhe abo bagabo b’imburamumaro bari i Gibeya tubice, dukure ikibi muri Isirayeli.” Ariko Ababenyamini banga kumvira abavandimwe babo b’Abisirayeli.
14  Nuko Ababenyamini bakoranira hamwe baturutse mu migi yose y’i Gibeya kugira ngo barwane n’Abisirayeli.
15  Uwo munsi Ababenyamini barakorana baturutse mu migi yose, abantu ibihumbi makumyabiri na bitandatu batwara inkota biyongera ku baturage b’i Gibeya, barimo abagabo magana arindwi batoranyijwe.
16  Muri abo bantu bose, harimo abagabo magana arindwi b’indobanure batwariraga imoso. Buri wese muri bo yashoboraga gukoresha umuhumetso akarekura ibuye, ntabe yahusha n’agasatsi atagahamije.
17  Abisirayeli batwara inkota, utabariyemo Ababenyamini, bari abagabo ibihumbi magana ane. Bose bari abagabo bamenyereye urugamba.
18  Barazamuka bajya i Beteli kubaza Imana. Abisirayeli barayibaza bati “ni nde muri twe uzajya imbere tugiye kurwana n’Ababenyamini?” Yehova arabasubiza ati “Yuda ni we uzabajya imbere.”
19  Bukeye Abisirayeli barahaguruka bakambika i Gibeya kugira ngo bahatere.
20  Abisirayeli bagaba igitero ku Babenyamini, biremamo imitwe ngo barwanire na bo i Gibeya.
21  Ababenyamini bava i Gibeya batera Abisirayeli, uwo munsi babicamo abantu ibihumbi makumyabiri na bibiri, basiga barambaraye hasi.
22  Icyakora ingabo z’Abisirayeli zigira ubutwari zongera kwiremamo imitwe, zisubira mu birindiro zarimo ku munsi wa mbere w’urugamba.
23  Abisirayeli barazamuka bajya i Beteli, baririra imbere ya Yehova bageza nimugoroba, babaza Yehova bati “twongere dutere bene Benyamini umuvandimwe wacu?” Yehova aravuga ati “nimugende mwongere mubatere.”
24  Nuko ku munsi wa kabiri Abisirayeli bongera gutera Ababenyamini.
25  Kuri uwo munsi, Ababenyamini na bo baturuka i Gibeya basanganira Abisirayeli, bongera kubicamo abantu ibihumbi cumi n’umunani batwara inkota, basiga barambaraye hasi.
26  Hanyuma Abisirayeli bose, ni ukuvuga abantu bose, barazamuka bajya i Beteli, bicara aho baririra imbere ya Yehova kandi biyiriza ubusa umunsi wose bageza nimugoroba. Batambira imbere ya Yehova ibitambo bikongorwa n’umuriro n’ibitambo bisangirwa.
27  Abisirayeli bagisha Yehova inama. Icyo gihe isanduku y’isezerano ry’Imana y’ukuri yari i Beteli.
28  Finehasi mwene Eleyazari mwene Aroni, muri iyo minsi wahagararaga imbere y’isanduku, arabaza ati “nongere njye gutera bene Benyamini umuvandimwe wanjye, cyangwa mbireke?” Yehova aramusubiza ati “genda, kuko ejo nzamuhana mu maboko yawe.”
29  Abisirayeli bashyira abantu mu bico impande zose z’i Gibeya.
30  Ku munsi wa gatatu, Abisirayeli bagaba igitero ku Babenyamini, batera i Gibeya bari mu mitwe nk’uko bari babigenje mbere.
31  Ababenyamini barasohoka baza gusanganira Abisirayeli, barabakurikira bituma bagera kure y’umugi. Nuko nk’uko byagenze mbere, Ababenyamini batangira kubarema inguma zica, babicira mu nzira y’igihogere, izamuka ijya i Beteli n’ijya i Gibeya, babicira no mu gasozi. Bica abantu nka mirongo itatu mu Bisirayeli.
32  Ababenyamini baribwira bati “dore batsindiwe imbere yacu nka mbere.” Abisirayeli bo baravuga bati “reka duhunge tubajyane kure y’umugi mu nzira y’igihogere.”
33  Abisirayeli bose bava aho bari bari, bashinga ibirindiro i Bayali-Tamari, abari baciriye ibico hafi ya Gibeya na bo bava aho bari bihishe.
34  Nuko abagabo ibihumbi icumi batoranyijwe mu Bisirayeli bose bagera imbere y’i Gibeya, urugamba rurahinana; ariko Ababenyamini ntibamenye ko bari bugarijwe n’akaga.
35  Yehova aneshereza Ababenyamini imbere y’Abisirayeli, ku buryo uwo munsi Abisirayeli babishemo abantu ibihumbi makumyabiri na bitanu n’ijana batwara inkota.
36  Ababenyamini batekereje ko Abisirayeli bari bagiye gutsindwa bitewe n’uko Abisirayeli bakomezaga kubahunga. Nyamara icyatumaga Abisirayeli bahunga ni uko bari bizeye abari baciriye ibico i Gibeya.
37  Abari baciye ibico bahaguruka n’ingoga, bagenda biruka batera Gibeya, banyanyagira muri uwo mugi bicisha inkota abawurimo bose.
38  Abisirayeli bari bumvikanye n’abagiye guca ibico ko umwotsi nutumbagira uvuye mu mugi bizababera ikimenyetso.
39  Igihe Abisirayeli basubiraga inyuma ku rugamba, Ababenyamini babishemo abantu nka mirongo itatu, baribwira bati “turabatsinda byanze bikunze nk’uko twabatsinze ubushize.”
40  Cya kimenyetso cy’umwotsi gitangira kuzamuka hejuru y’umugi; Ababenyamini bahindukiye babona umugi wose ugurumana, umwotsi wawo utumbagira mu kirere.
41  Abisirayeli bahita bahindukira, Ababenyamini bata umutwe kuko bari babonye ko bibarangiranye.
42  Barahindukira bahunga Abisirayeli bagana iy’ubutayu, Abisirayeli babotsa igitutu. Naho ba bandi bavuye mu mugi bagenda bicira Ababenyamini hagati muri bo.
43  Bagota Ababenyamini, barabakurikirana bababuza amahwemo. Babanyukanyukira imbere y’i Gibeya, mu ruhande rwerekeye iburasirazuba.
44  Amaherezo hagwa Ababenyamini ibihumbi cumi n’umunani, kandi bose bari abagabo b’intwari.
45  Nuko Ababenyamini barahindukira bahungira mu butayu mu rutare rw’i Rimoni. Abisirayeli barabahumbahumba, bicira abantu ibihumbi bitanu mu nzira y’igihogere, bakomeza kubotsa igitutu babageza i Gidomu, babicamo abandi bantu ibihumbi bibiri.
46  Ababenyamini bose bapfuye uwo munsi bari abagabo ibihumbi makumyabiri na bitanu batwara inkota, kandi bose bari abagabo b’intwari.
47  Ariko abagabo magana atandatu barahindukira bahungira mu butayu mu rutare rw’i Rimoni, bamara amezi ane muri urwo rutare.
48  Abisirayeli batabarutse bavuye kurwana n’Ababenyamini, bicisha inkota abo mu migi yose y’Ababenyamini, kuva ku bantu kugera ku matungo n’ibyari bihari byose. Nanone kandi, iyo migi yose barayitwitse.
1  Yosuwa amaze gupfa, Abisirayeli babaza Yehova bati “ni nde muri twe uzazamuka mbere agatera Abanyakanani?”
2  Maze Yehova arabasubiza ati “Abayuda ni bo bazazamuka. Nzahana icyo gihugu mu maboko yabo.”
3  Nuko Abayuda babwira abavandimwe babo b’Abasimeyoni bati “nimuze muri gakondo yacu mudufashe kurwanya Abanyakanani, natwe tuzaza muri gakondo yanyu tubafashe.” Nuko Abasimeyoni bajyana na bo.
4  Abayuda barazamuka, Yehova ahana Abanyakanani n’Abaperizi mu maboko yabo, ku buryo babatsindiye i Bezeki bakahicira abantu ibihumbi icumi.
5  Basanze Adoni-Bezeki i Bezeki barwana na we kandi batsinda Abanyakanani n’Abaperizi.
6  Adoni-Bezeki ahunze baramukurikira baramufata, bamuca ibikumwe n’amano manini.
7  Adoni-Bezeki aravuga ati “hari abami mirongo irindwi naciye ibikumwe n’amano manini bajyaga batoragura ibyokurya munsi y’ameza yanjye. Ibyo nabakoreye ni byo Imana inyituye.” Hanyuma bamujyana i Yerusalemu agwayo.
8  Nanone Abayuda batera Yerusalemu barayifata, bicisha inkota abaho bose, uwo mugi barawutwika.
9  Hanyuma Abayuda baramanuka batera Abanyakanani bari batuye mu karere k’imisozi miremire n’i Negebu no muri Shefela.
10  Abayuda batera Abanyakanani bari batuye i Heburoni (Heburoni yahoze yitwa Kiriyati-Aruba), bica Sheshayi, Ahimani na Talumayi.
11  Bavayo batera abari batuye i Debiri. (Debiri yahoze yitwa Kiriyati-Seferi.)
12  Nuko Kalebu aravuga ati “umuntu wese uri butsinde Kiriyati-Seferi akayigarurira, nzamushyingira umukobwa wanjye Akisa.”
13  Otiniyeli mwene Kenazi, murumuna wa Kalebu, arahigarurira, nuko Kalebu amushyingira umukobwa we Akisa.
14  Akisa agiye iwabo, agenda atitiriza umugabo we ngo asabe sebukwe umurima. Akisa acyicaye ku ndogobe akoma mu mashyi ahamagara se. Kalebu aramubaza ati “urifuza iki?”
15  Akisa aramusubiza ati “mpa umugisha, kuko aho wampaye mu majyepfo ari ahantu humagaye; mpa na Guloti-Mayimu.” Nuko amuha Guloti ya Ruguru na Guloti y’Epfo.
16  Bene Keni, sebukwe wa Mose, bava mu mugi w’ibiti by’imikindo bari kumwe n’Abayuda, bagera mu butayu bw’i Buyuda buri mu majyepfo ya Aradi, baturana n’abaturage baho.
17  Abayuda n’abavandimwe babo b’Abasimeyoni batera Abanyakanani bari batuye i Sefati, barabarimbura. Kuva icyo gihe uwo mugi bawita Horuma.
18  Hanyuma Abayuda bigarurira Gaza n’akarere kahakikije, Ashikeloni n’akarere kahakikije, na Ekuroni n’akarere kahakikije.
19  Yehova akomeza kubana n’Abayuda bigarurira akarere k’imisozi miremire, ariko ntibashobora kwirukana abaturage bo mu bibaya kuko bari bafite amagare y’intambara afite inziga zikwikiyemo ibyuma bityaye cyane.
20  Bamaze guha Kalebu Heburoni nk’uko Mose yari yarabimusezeranyije, yahirukanye abahungu batatu ba Anaki.
21  Ababenyamini ntibirukanye Abayebusi bari batuye i Yerusalemu, ahubwo Abayebusi bakomeje guturana na bo muri Yerusalemu kugeza n’uyu munsi.
22  Hagati aho, abo mu nzu ya Yozefu barazamutse batera i Beteli, kandi Yehova yari kumwe na bo.
23  Abo mu nzu ya Yozefu bajya gutata i Beteli (uwo mugi wahoze witwa Luzi).
24  Abo batasi babonye umugabo usohotse muri uwo mugi, baramubwira bati “turakwinginze, twereke aho twanyura kugira ngo twinjire mu mugi; natwe tuzakugirira neza.”
25  Nuko uwo mugabo abereka aho binjirira muri uwo mugi; bawurimbuza inkota, ariko uwo mugabo n’abo mu rugo rwe bose barabareka barigendera.
26  Uwo mugabo ajya mu gihugu cy’Abaheti yubakayo umugi awita Luzi. Uko ni ko witwa kugeza n’uyu munsi.
27  Abamanase ntibigaruriye Beti-Sheyani n’imidugudu ihakikije, Tanaki n’imidugudu ihakikije, Dori n’abaturage baho n’imidugudu ihakikije, Ibuleyamu n’abaturage baho n’imidugudu ihakikije, na Megido n’abaturage baho n’imidugudu ihakikije; ahubwo Abanyakanani bakomeje gutura muri icyo gihugu.
28  Abisirayeli bamaze gukomera, bakoresheje Abanyakanani imirimo y’agahato, ariko ntibabirukanye burundu.
29  Abefurayimu na bo ntibirukanye Abanyakanani bari batuye i Gezeri. Abanyakanani bakomeje gutura mu Befurayimu i Gezeri.
30  Abazabuloni ntibirukanye abaturage b’i Kitironi n’ab’i Nahaloli, ahubwo abo Banyakanani bakomeje gutura muri bo bagakoreshwa imirimo y’agahato.
31  Abasheri ntibirukanye abaturage ba Ako, ab’i Sidoni, aba Ahulaba, aba Akizibu, ab’i Heliba, aba Afiki n’ab’i Rehobu.
32  Abasheri bakomeje gutura mu Banyakanani bari batuye muri icyo gihugu, kuko batabirukanye.
33  Abanafutali ntibirukanye abaturage b’i Beti-Shemeshi n’ab’i Beti-Anati; ahubwo bakomeje gutura mu Banyakanani bari batuye muri icyo gihugu. Abanafutali bakoresheje abaturage b’i Beti-Shemeshi n’ab’i Beti-Anati imirimo y’agahato.
34  Abamori bahejeje bene Dani mu karere k’imisozi miremire, ntibabemerera kumanuka ngo bajye mu bibaya.
35  Nuko Abamori bakomeza gutura ku musozi wa Heresi no muri Ayaloni n’i Shalubimu. Ariko bene Yozefu bamaze gukomera babakoresha imirimo y’agahato.
36  Akarere k’Abamori kaheraga ku nzira izamuka ijya Akurabimu, kagahera n’i Sela kakazamuka mu misozi.
2  Nuko umumarayika wa Yehova ava i Gilugali arazamuka ajya i Bokimu, aravuga ati “nabakuye muri Egiputa mbazana mu gihugu narahiye ba sokuruza ko nzabaha. Nanone naravuze nti ‘sinzigera nica isezerano nagiranye namwe.
2  Namwe ntimuzagirane isezerano n’abaturage b’iki gihugu. Muzasenye ibicaniro byabo.’ Ariko ntimwanyumviye. Mwabikoreye iki?
3  Nanjye rero naravuze nti ‘sinzirukana abo baturage imbere yanyu, kandi bazababera umutego, imana zabo zibabere ikigusha.’”
4  Umumarayika wa Yehova akimara kubwira ayo magambo Abisirayeli bose, baraturika bararira.
5  Aho hantu bahita Bokimu, bahatambira Yehova ibitambo.
6  Yosuwa amaze gusezerera Abisirayeli, baragenda buri wese ajya muri gakondo ye, bigarurira icyo gihugu.
7  Abantu bakomeje gukorera Yehova igihe cyose Yosuwa yari akiriho, no mu gihe cyose cy’abakuru ba Isirayeli basigaye Yosuwa amaze gupfa, bo bari barabonye imirimo ikomeye yose Yehova yakoreye Isirayeli.
8  Hanyuma Yosuwa mwene Nuni, umugaragu wa Yehova, apfa afite imyaka ijana na cumi.
9  Bamuhamba mu isambu yo muri gakondo ye i Timunati-Heresi, mu karere k’imisozi miremire ya Efurayimu, mu majyaruguru y’umusozi wa Gashi.
10  Ab’icyo gihe bose na bo barapfa basanga ba sekuruza, havuka abandi batigeze bamenya Yehova cyangwa ibyo yakoreye Isirayeli.
11  Abisirayeli batangira gukora ibibi mu maso ya Yehova no gukorera Bayali.
12  Nuko bata Yehova Imana ya ba sekuruza yabakuye mu gihugu cya Egiputa, bakurikira izindi mana zo mu mahanga yari abakikije kandi barazunamira, barakaza Yehova.
13  Uko ni ko bataye Yehova bagakorera ibishushanyo bya Bayali na Ashitoreti.
14  Ibyo byatumye Yehova arakarira Abisirayeli cyane abahana mu maboko y’abanyazi barabasahura, abagurisha mu maboko y’abanzi babo bari babakikije, ntibaba bagishoboye guhagarara imbere y’abanzi babo.
15  Aho bajyaga hose ukuboko kwa Yehova kwakomezaga kubarwanya kukabateza ibyago, nk’uko Yehova yari yarabivuze, nk’uko Yehova yari yarabibarahiye; nuko bagera mu kaga gakomeye cyane.
16  Icyakora Yehova yabahaga abacamanza, bakabakiza amaboko y’ababasahuraga.
17  Ariko ntibumviraga n’abacamanza babo, ahubwo basambanaga n’izindi mana bakazunamira. Bateshutse vuba bava mu nzira ba sekuruza bagenderagamo bumvira amategeko ya Yehova. Ntibari bameze nka ba sekuruza.
18  Iyo Yehova yabahaga abacamanza, Yehova yabanaga na buri mucamanza, agakiza Abisirayeli ukuboko kw’abanzi babo mu gihe cyose uwo mucamanza yabaga akiriho; Yehova yabagiriraga impuhwe akumva gutaka kwabo batakishwaga n’ababakandamizaga, n’ababagiriraga nabi.
19  Iyo umucamanza yapfaga, basubiraga inyuma, bagakora ibibarimbuza kurusha ba sekuruza, bagakurikira izindi mana bakazikorera, bakazunamira. Ntibarekaga ibyo bikorwa byabo no kwigomeka kwabo.
20  Amaherezo Yehova arakarira cyane Abisirayeli, aravuga ati “kubera ko iri shyanga ryishe isezerano nagiranye na ba sekuruza ntirinyumvire,
21  nanjye sinzongera kugira ishyanga na rimwe nirukana imbere yabo mu yo Yosuwa yasize ubwo yapfaga,
22  kugira ngo nyageragereshe Abisirayeli, menye niba bazakomeza inzira ya Yehova bakayigenderamo nk’uko ba sekuruza bayigenderagamo, cyangwa niba batazayigenderamo.”
23  Nuko Yehova areka ayo mahanga ntiyahita ayirukana, kandi ntiyari yarayahanye mu maboko ya Yosuwa.
3  Aya ni yo mahanga Yehova yaretse kugira ngo ayageragereshe Isirayeli, ni ukuvuga abantu bose batari barigeze bajya ku rugamba ngo barwane n’Abanyakanani.
2  Yarayaretse kugira ngo Abisirayeli bariho icyo gihe batari barigeze bajya ku rugamba na bo bige kurwana, bamenyere urugamba.
3  Ayo mahanga yaretse akaguma mu gihugu ni aya: abami batanu biyunze b’Abafilisitiya, Abanyakanani bose n’Abasidoni, Abahivi batuye ku musozi wa Libani, uhereye ku musozi wa Bayali-Herumoni kugera ku rugabano rw’i Hamati.
4  Imana yakoresheje ayo mahanga kugira ngo igerageze Abisirayeli, imenye niba bari kumvira amategeko Yehova yari yarategetse ba sekuruza binyuze kuri Mose.
5  Abisirayeli baturana n’Abanyakanani, Abaheti, Abamori, Abaperizi, Abahivi n’Abayebusi.
6  Nuko Abisirayeli barongora abakobwa babo, abakobwa babo babashyingira abahungu babo, batangira gukorera imana zabo.
7  Abisirayeli bakora ibibi mu maso ya Yehova, bibagirwa Yehova Imana yabo, bakorera Bayali n’inkingi zera z’ibiti.
8  Yehova arakarira Abisirayeli cyane abagurisha mu maboko y’umwami wa Mezopotamiya witwaga Kushani-Rishatayimu, bamukorera imyaka umunani.
9  Abisirayeli batakambira Yehova ngo abatabare, nuko Yehova aha Abisirayeli umukiza kugira ngo abatabare. Uwo ni Otiniyeli mwene Kenazi murumuna wa Kalebu.
10  Umwuka wa Yehova umuzaho aba umucamanza wa Isirayeli. Agiye ku rugamba, Yehova ahana Kushani-Rishatayimu umwami wa Siriya mu maboko ya Otiniyeli, maze atsinda Kushani-Rishatayimu.
11  Nuko igihugu kimara imyaka mirongo ine gifite amahoro. Hanyuma Otiniyeli mwene Kenazi arapfa.
12  Abisirayeli bongera gukora ibibi mu maso ya Yehova. Yehova atuma Eguloni umwami w’i Mowabu agira imbaraga nyinshi kurusha Abisirayeli, kuko bakoze ibibi mu maso ya Yehova.
13  Ikindi kandi, Eguloni yakoranyije Abamoni n’Abamaleki ngo batere Isirayeli. Batera Isirayeli barayinesha, bigarurira umugi w’ibiti by’imikindo.
14  Nuko Abisirayeli bamara imyaka cumi n’umunani bakorera Eguloni umwami w’i Mowabu.
15  Abisirayeli batakambira Yehova ngo abatabare. Yehova aha Abisirayeli umukiza kugira ngo abatabare. Uwo ni Ehudi mwene Gera w’Umubenyamini, watwariraga imoso. Hashize igihe, Abisirayeli bamuha amakoro ngo ayashyire Eguloni umwami w’i Mowabu.
16  Hagati aho Ehudi acura inkota ifite ubugi impande zombi, ifite n’uburebure bw’umukono umwe. Ayambara ku itako ry’iburyo, ayirenzaho umwambaro we.
17  Ehudi ageze kwa Eguloni umwami w’i Mowabu, amushyikiriza amakoro. Eguloni yari abyibushye cyane bikabije.
18  Amaze kumushyikiriza ayo makoro, ahita yohereza abaje bayatwaye ngo basubireyo.
19  Ageze aho bacukura amabuye i Gilugali, aragaruka abwira umwami ati “mwami, mfite ibanga nshaka kukubwira.” Umwami abwira abantu ati “muceceke!” Avuze atyo, abari iruhande rwe bose barasohoka.
20  Ehudi amusanga aho yari yicaye mu cyumba cye cyo hejuru gifutse. Ehudi aravuga ati “ngufitiye ubutumwa buturutse ku Mana.” Umwami abyumvise ahaguruka ku ntebe ye.
21  Nuko Ehudi arambura ukuboko kwe kw’ibumoso, akura inkota ye yari ku itako ry’iburyo ayimutikura ku nda.
22  Ikirindi cyayo na cyo cyinjirana na yo, irigita mu binure kuko atayimukuyemo, maze amabyi arasohoka.
23  Ehudi asohokera mu mwenge munini wacagamo umwuka, ariko asiga akinze imiryango y’icyumba cyo hejuru, arayidanangira,
24  nuko arasohoka. Abagaragu ba Eguloni baje kureba basanga imiryango y’icyumba cyo hejuru ikinze. Baravuga bati “buriya arimo arituma mu cyumba gifutse cy’imbere.”
25  Bakomeza gutegereza kugeza aho bumva na bo bibateye isoni, babonye nta muntu ukinguye inzugi z’icyumba cyo hejuru. Bafata urufunguzo bafungura imiryango basanga shebuja arambaraye hasi yapfuye!
26  Ehudi yacitse bakiri mu gihirahiro, anyura aho bacukura amabuye ahungira i Seyira.
27  Ageze mu karere k’imisozi miremire ya Efurayimu avuza ihembe, Abisirayeli baramanuka bava mu karere k’imisozi miremire ari we ubayoboye.
28  Nuko arababwira ati “nimunkurikire kuko Yehova yahanye abanzi banyu, ari bo Bamowabu, mu maboko yanyu.” Baramukurikira, bigarurira ibyambu byo kuri Yorodani kugira ngo babuze Abamowabu kwambuka.
29  Icyo gihe batsinda Mowabu, bica abagabo bagera ku bihumbi icumi, abagabo b’abanyambaraga kandi b’intwari; ntihagira n’umwe urokoka.
30  Uwo munsi Abisirayeli batsinda Mowabu; igihugu kimara imyaka mirongo inani gifite amahoro.
31  Nyuma ye, Shamugari mwene Anati yakijije Abisirayeli igihe yatsindaga Abafilisitiya, akica abantu magana atandatu abicishije igihosho.
12  Abefurayimu batumanaho bambuka bagana mu majyaruguru, babwira Yefuta bati “kuki wambutse ukajya kurwana n’Abamoni utaduhamagaye ngo dutabarane? Turagutwikiraho inzu yawe.”
2  Yefuta arabasubiza ati “jye n’ingabo zanjye twagiranye amakimbirane akomeye n’Abamoni. Narabahamagaye ngo muntabare, ariko ntimwaza kunkiza amaboko yabo.
3  Mbonye ko mutari bunkize, niyemeza gushyira ubugingo bwanjye mu kaga ntera Abamoni, Yehova abahana mu maboko yanjye. Kuki uyu munsi mumpagurukiye kugira ngo mundwanye?”
4  Yefuta ahita akoranya abagabo bose b’i Gileyadi arwana n’Abefurayimu. Abagileyadi bica Abefurayimu kuko bari babacyuriye bati “mwa Bagileyadi mwe, nubwo mutuye mu Befurayimu no mu Bamanase, mu by’ukuri muri abacitse muvuye mu Befurayimu!”
5  Nuko Abagileyadi batanga Abefurayimu ku byambu bya Yorodani barabyigarurira. Iyo hagiraga uwo mu Befurayimu uhanyura ahunze akavuga ati “mundeke nambuke,” Abagileyadi baramubazaga bati “uri Umwefurayimu?” Yasubiza ati “oya!,”
6  bakamubwira bati “ngaho vuga ijambo Shiboleti,” na we akavuga ati “Siboleti,” kuko atashoboraga kuvuga iryo jambo neza. Bahitaga bamufata bakamwicira aho ku byambu bya Yorodani. Icyo gihe, aho hantu haguye Abefurayimu ibihumbi mirongo ine na bibiri.
7  Yefuta w’i Gileyadi amara imyaka itandatu ari umucamanza wa Isirayeli, hanyuma arapfa bamuhamba mu mugi we i Gileyadi.
8  Nyuma ye, Ibusani w’i Betelehemu aba umucamanza wa Isirayeli.
9  Yabyaye abahungu mirongo itatu n’abakobwa mirongo itatu. Atuma mu yindi miryango, bamuzanira abakobwa mirongo itatu bo gushyingira abahungu be. Yamaze imyaka irindwi ari umucamanza wa Isirayeli.
10  Ibusani arapfa, bamuhamba i Betelehemu.
11  Nyuma ye, Eloni w’Umuzabuloni aba umucamanza wa Isirayeli. Amara imyaka icumi ari umucamanza wa Isirayeli.
12  Eloni w’Umuzabuloni arapfa, bamuhamba muri Ayaloni mu gihugu cy’Abazabuloni.
13  Nyuma ye, Abudoni mwene Hileli w’Umunyapiratoni aba umucamanza wa Isirayeli.
14  Yari afite abahungu mirongo ine n’abuzukuru mirongo itatu bagendaga ku ndogobe mirongo irindwi. Yamaze imyaka umunani ari umucamanza wa Isirayeli.
15  Abudoni mwene Hileli w’Umunyapiratoni arapfa, bamuhamba i Piratoni mu gihugu cy’Abefurayimu, ku musozi w’Abamaleki.
