4  Hanyuma Bowazi ajya ku marembo y’umugi yicara aho. Wa mucunguzi Bowazi yari yavuze arahanyura. Bowazi aramubwira ati “umva ncuti yanjye, ngwino wicare hano.” Nuko araza aricara.
2  Hanyuma afata abagabo icumi bo mu bakuru b’umugi arababwira ati “nimwicare hano.” Na bo baricara.
3  Bowazi abwira wa mucunguzi ati “Nawomi watahutse avuye mu gihugu cy’i Mowabu, agiye kugurisha isambu y’umuvandimwe wacu Elimeleki.
4  Nasanze ngomba kubikumenyesha nkakubwira nti ‘yigurire imbere ya rubanda n’imbere y’abakuru bo mu bwoko bwacu. Niba ushaka kuyicungura, uyicungure. Ariko niba utayicunguye, na byo ubimbwire kugira ngo mbimenye, kuko nta wundi wayicungura uretse wowe, nanjye nkaza ngukurikiye.’” Undi aramusubiza ati “ndayicungura rwose.”
5  Bowazi aravuga ati “nugura iyo sambu na Nawomi, umenye nanone ko ugomba kuyigurana na Rusi w’Umumowabukazi, umugore wa nyakwigendera, kugira ngo umurage we uzakomeze kwitirirwa izina rye.”
6  Wa mucunguzi arasubiza ati “sinshoboye kuyicungura, hato ntazangiza umurage wanjye. Nguhaye uburenganzira bwo kuyicungura kuko jyewe ntabishoboye.”
7  Uyu ni wo mugenzo wakorwaga kera muri Isirayeli ku birebana n’uburenganzira bwo gucungura cyangwa ubwo kugurana ibintu, kugira ngo ibyakozwe bihame: umuntu yakuragamo urukweto akaruha mugenzi we; icyo ni cyo cyari ikimenyetso kibyemeza muri Isirayeli.
8  Igihe uwo mucunguzi yabwiraga Bowazi ati “ba ari wowe uyigura,” yahise akuramo urukweto.
9  Bowazi abwira abakuru na rubanda rwose ati “muri abagabo bo guhamya ko uyu munsi nguze na Nawomi ibya Elimeleki byose n’ibya Kiliyoni na Mahaloni byose.
10  Rusi w’Umumowabukazi, umugore wa Mahaloni, na we ndamuguze kugira ngo ambere umugore, bityo umurage wa nyakwigendera uzakomeze kwitirirwa izina rye kandi izina rye ntirizakurwe mu mazina y’abavandimwe be no mu marembo y’uyu mugi. Uyu munsi mubaye abagabo bo kubihamya.”
11  Nuko abantu bose bari ku marembo y’umugi n’abakuru baravuga bati “turi abagabo bo kubihamya! Umugore ugiye kuzana iwawe, Yehova azamuhe kuba nka Rasheli na Leya bubatse inzu ya Isirayeli. Nawe uzagaragaze agaciro kawe muri Efurata, wiheshe izina rikomeye i Betelehemu.
12  Inzu izakomoka ku rubyaro Yehova azaguha kuri uwo mugore, izabe nk’iya Peresi, uwo Tamari yabyariye Yuda.”
13  Nuko Bowazi ajyana Rusi amugira umugore we, aryamana na we. Yehova aha Rusi gusama, abyara umuhungu.
14  Abagore bakajya babwira Nawomi bati “Yehova asingizwe, we utaratumye ubura umucunguzi, kugira ngo izina rye ryamamare muri Isirayeli.
15  Ni we wakugaruriye ubugingo, kandi ni we uzakwitaho ugeze mu za bukuru, kuko umukazana wawe ugukunda rwose kandi ukurutira abahungu barindwi ari we wamubyaye.”
16  Nawomi aterura uwo mwana amushyira mu gituza cye, aba ari we umurera.
17  Abagore baturanye na we bita uwo mwana izina bagira bati “Nawomi yabyaye umuhungu.” Nuko bamwita Obedi. Ni we wabyaye Yesayi, Yesayi abyara Dawidi.
18  Aba ni bo bakomotse kuri Peresi: Peresi yabyaye Hesironi;
19  Hesironi abyara Ramu, Ramu abyara Aminadabu;
20  Aminadabu abyara Nahashoni, Nahashoni abyara Salumoni;
21  Salumoni abyara Bowazi, Bowazi abyara Obedi;
22  Obedi abyara Yesayi, Yesayi abyara Dawidi.
1  Igihe igihugu cyayoborwaga n’abacamanza inzara yarateye, maze umugabo umwe wari utuye i Betelehemu mu Buyuda asuhukira mu gihugu cy’i Mowabu, we n’umugore we n’abahungu be babiri.
2  Uwo mugabo yitwaga Elimeleki, umugore we akitwa Nawomi, naho abahungu be babiri umwe yitwaga Mahaloni undi akitwa Kiliyoni. Bari Abanyefurata b’i Betelehemu mu Buyuda. Nuko bagera mu gihugu cy’i Mowabu baturayo.
3  Hashize igihe Elimeleki umugabo wa Nawomi arapfa, amusigira abahungu be bombi.
4  Nyuma y’igihe abo bahungu bashaka abagore b’Abamowabukazi. Umwe yitwaga Orupa undi akitwa Rusi. Bakomeza guturayo bahamara imyaka nk’icumi.
5  Nyuma abo bahungu babiri, Mahaloni na Kiliyoni, na bo baza gupfa, uwo mugore asigarira aho nta bana, nta n’umugabo.
6  Ahagurukana n’abakazana be ava mu gihugu cy’i Mowabu, kuko yari yarumviye muri icyo gihugu ko Yehova yitaye ku bwoko bwe akabuha ibyokurya.
7  Nuko Nawomi ava aho yari atuye ajyana n’abakazana be bombi, baboneza inzira isubira mu gihugu cy’i Buyuda.
8  Hanyuma abwira abakazana be bombi ati “cyo nimugende, buri wese asubire mu nzu ya nyina. Yehova azabiture ineza yuje urukundo mwangaragarije n’iyo mwagaragarije abagabo banyu bapfuye.
9  Yehova azabagororere mubone abagabo mwubake ingo zanyu.” Arabasoma maze baraturika bararira,
10  baramubwira bati “oya rwose! Ahubwo turasubirana mu bwoko bwawe.”
11  Ariko Nawomi arababwira ati “nimusubireyo bakobwa banjye. Kuki mushaka kujyana nanjye? Ese ndacyafite abana mu nda ngo bazabe abagabo banyu?
12  Bakobwa banjye, nimusubireyo, nimwigendere. Dore ndakecuye cyane si ndi uwo gushaka umugabo. Kandi niyo navuga ko niringiye kubona umugabo iri joro kandi nkazabyara abahungu,
13  ese mwazabategereza kugeza bakuze? Mwakomeza kubategereza ntimushake abagabo? Oya bakobwa banjye, munteye agahinda kuko ukuboko kwa Yehova kwahagurukiye kundwanya.”
14  Babyumvise barongera baraturika bararira, hanyuma Orupa asoma nyirabukwe aragenda. Ariko Rusi we amwihambiraho.
15  Nawomi aramubwira ati “dore muka mugabo wanyu asanze abo mu bwoko bwe n’imana ze. Mukurikire musubiraneyo.”
16  Rusi aramubwira ati “ntunyingingire kugusiga ngo nsubireyo ndeke kujyana nawe, kuko aho uzajya ari ho nzajya kandi aho uzarara ni ho nzarara. Ubwoko bwawe buzaba ubwoko bwanjye kandi Imana yawe izaba Imana yanjye.
17  Aho uzagwa ni ho nzagwa, kandi ni ho bazampamba. Yehova azampane ndetse bikomeye nihagira ikindi kidutandukanya kitari urupfu.”
18  Ariko Nawomi abonye ko Rusi yamaramaje kujyana na we, ntiyongera kugira icyo amubwira.
19  Nuko bombi bakomeza inzira bagera i Betelehemu. Bakigerayo, abo mu mugi bose barahurura, abagore bakabaza bati “uyu ni Nawomi se?”
20  Nawomi akabasubiza ati “mwe kunyita Nawomi, nimunyite Mara, kuko Ishoborabyose yaretse ibintu bibi bikambaho.
21  Nagiye nuzuye, ariko Yehova yatumye ngaruka amara masa. Kuki munyita Nawomi kandi Yehova yarancishije bugufi, Ishoborabyose ikanteza ibyago?”
22  Uko ni ko Nawomi yagarutse avuye mu gihugu cy’i Mowabu, ari kumwe n’umukazana we Rusi w’Umumowabukazi; bagera i Betelehemu isarura ry’ingano za sayiri ritangiye.
2  Nawomi yari afite mwene wabo w’umugabo we, witwaga Bowazi, akaba yari umuntu ukomeye kandi ukize cyane; yari uwo mu muryango wa Elimeleki.
2  Hashize igihe, Rusi w’Umumowabukazi abwira Nawomi ati “reka njye guhumba amahundo y’ingano mu murima w’uwo ndi butone mu maso ye.” Aramusubiza ati “genda mukobwa wanjye.”
3  Rusi aragenda, ajya mu murima atangira guhumba akurikiye abasaruzi. Uwo murima wari uwa Bowazi, wo mu muryango wa Elimeleki, ariko Rusi we ntiyari abizi.
4  Nuko Bowazi aza aturutse i Betelehemu asuhuza abasaruzi ati “Yehova abane namwe.” Na bo baramwikiriza bati “Yehova aguhe umugisha.”
5  Bowazi abaza umusore wari uhagarariye abasaruzi ati “uyu mukobwa ni uwa nde?”
6  Uwo musore wari uhagarariye abasaruzi aramusubiza ati “uyu mukobwa ni Umumowabukazi; yazanye na Nawomi bavuye mu gihugu cy’i Mowabu.
7  Yambwiye ati ‘ndakwinginze reka mpumbe, ndagenda inyuma y’abasaruzi ntora amahundo yasigaye mu yo batemye.’ Nuko ajya mu murima, kandi ntiyigeze yicara kuva mu gitondo kugeza nonaha ubwo yari agiye kwicara mu nzu akanya gato.”
8  Bowazi abwira Rusi ati “tega amatwi mukobwa wanjye. Ntuzagire undi murima ujya guhumbamo, ntuzave hano ngo ujye ahandi. Ujye uba hafi y’abaja bakora mu mirima yanjye,
9  uhange amaso ku murima basarura, ujyane na bo. Nihanangirije aba basore ngo ntibazakwakure. Nugira inyota, ujye ujya ku bibindi unywe amazi abasore bavomye.”
10  Rusi ahita yikubita hasi yubamye aramubwira ati “bishoboka bite ko natona mu maso yawe ukanyitaho kandi ndi umunyamahanga?”
11  Bowazi aramusubiza ati “bansobanuriye neza ibyo wakoreye nyokobukwe byose umugabo wawe amaze gupfa, n’ukuntu wataye so na nyoko n’igihugu cya bene wanyu ukaza mu bwoko utigeze umenya.
12  Yehova azakwiture ibyo wakoze, kandi Yehova Imana ya Isirayeli, uwo washakiye ubuhungiro mu mababa ye, azaguhe igihembo kitagabanyije.”
13  Rusi aramusubiza ati “databuja, reka ntone mu maso yawe kuko wampumurije, ukabwira umuja wawe amagambo atanga icyizere, nubwo ntahwanye n’umwe mu baja bawe.”
14  Igihe cyo kurya kigeze, Bowazi aramubwira ati “ngwino urye ku mugati, kandi uwukoze muri divayi isharira.” Nuko Rusi yicarana n’abasaruzi, Bowazi akajya amuhereza ku mahundo yokeje akarya, arahaga ndetse aranasigaza.
15  Ahagurutse ngo ajye guhumba, Bowazi ategeka abasore be ati “mumureke ajye ahumba no mu mahundo bamaze gutema, ntimukagire icyo mumutwara.
16  Kandi mujye musosora amahundo mu miba muyamusigire kugira ngo ayahumbe; ntimukamucyahe.”
17  Nuko akomeza guhumba muri uwo murima kugeza nimugoroba, arangije ahura ibyo yahumbye; byajyaga kungana na efa y’ingano za sayiri.
18  Arabyikorera ajya mu mugi, yereka nyirabukwe ibyo yahumbye. Hanyuma azana bya byokurya yari yashigaje amaze guhaga, arabimuha.
19  Nyirabukwe aramubaza ati “uyu munsi wahumbye he kandi se wakoreye he? Uwakwitayeho ahabwe umugisha.” Rusi abwira nyirabukwe nyir’umurima yari yahumbyemo ati “uyu munsi nahumbye mu murima w’uwitwa Bowazi.”
20  Nawomi abwira umukazana we ati “Yehova ahe umugisha uwo mugabo utaretse kugirira neza abazima n’abapfuye.” Nawomi yongeraho ati “uwo mugabo ni mwene wacu. Ni umwe mu bacunguzi bacu.”
21  Rusi w’Umumowabukazi aravuga ati “nanone yambwiye ati ‘ujye uba hafi y’abasaruzi banjye kugeza igihe bazarangiriza gusarura imirima yanjye yose.’”
22  Nawomi asubiza umukazana we Rusi ati “mukobwa wanjye, ni byiza ko uguma iruhande rw’abaja be kugira ngo utajya mu wundi murima bakakwendereza.”
23  Nuko akomeza kuba hafi y’abaja ba Bowazi akaba ari ho ahumba, kugeza igihe isarura ry’ingano zisanzwe n’ingano za sayiri ryarangiriye. Akomeza kubana na nyirabukwe.
3  Nawomi, nyirabukwe wa Rusi, aramubwira ati “mukobwa wanjye, ese sinagombye kugushakira aho uba kugira ngo ugubwe neza?
2  Ese Bowazi, shebuja wa ba bakozi mukorana, si mwene wacu? Dore uyu mugoroba ari buze kugosorera ingano za sayiri ku mbuga bahuriraho.
3  Genda wiyuhagire, wisige amavuta ahumura maze wambare, umanuke ujye ku mbuga bahuriraho. Uramenye ntumwiyereke ataramara kurya no kunywa.
4  Namara kuryama, ugenzure umenye aho aryamye. Uze kumwegera, umworosore ibirenge, uryame; we ubwe ari bukubwire icyo ugomba gukora.”
5  Rusi aramubwira ati “ibyo uvuze byose ndabikora.”
6  Nuko aramanuka ajya ku mbuga bahuriraho, akora ibyo nyirabukwe yari yamutegetse byose.
7  Hagati aho Bowazi yarariye aranywa, umutima we uranezerwa, hanyuma ajya kuryama iruhande rw’aharunze ingano. Nyuma yaho, Rusi aza yomboka yorosora ibirenge bya Bowazi, maze araryama.
8  Bigeze mu gicuku, uwo mugabo akangukira hejuru atitira. Yegutse abona umugore uryamye ku birenge bye!
9  Bowazi aramubaza ati “uri nde?” Rusi arasubiza ati “ndi Rusi umuja wawe. Worose umuja wawe umwambaro wawe kuko uri umucunguzi wacu.”
10  Bowazi aravuga ati “Yehova aguhe umugisha mukobwa wanjye. Ineza yuje urukundo ugaragaje ubu iruta iyo wagaragaje mbere, kuko utagiye gushaka umugabo mu basore, baba abakene cyangwa abakire.
11  None rero mukobwa wanjye, humura. Ibyo uvuze byose nzabigukorera, kuko abantu bose muri uyu mugi bazi ko uri umugore uhebuje.
12  Nubwo ndi umucunguzi wanyu, hari undi mucunguzi mufitanye isano ya bugufi kundusha.
13  Rara hano iri joro, mu gitondo uwo mucunguzi nagucungura, biraba ari byiza. Agucungure! Ariko nadashaka kugucungura, nkurahiye Yehova Imana nzima ko jye ubwanjye ndi bugucungure. Komeza wiryamire ugeze mu gitondo.”
14  Akomeza kuryama ku birenge bye ageza mu gitondo, abyuka igihe umuntu atashoboraga kureba undi ngo amumenye. Bowazi aravuga ati “hatagira umuntu umenya ko hari umugore waje ku mbuga bahuriraho.”
15  Bowazi aramubwira ati “zana uwo mwitero uwurambure.” Rusi arawurambura, Bowazi amugerera incuro esheshatu z’ingano za sayiri, arazimukorera, hanyuma Bowazi ajya mu mugi.
16  Rusi ajya kwa nyirabukwe, nyirabukwe aramubaza ati “mukobwa wa, ese ni wowe?” Nuko Rusi amusobanurira ibyo wa mugabo yamukoreye byose.
17  Yongeraho ati “izi ncuro esheshatu z’ingano za sayiri ni izo yampaye agira ati ‘we kujya imbere ya nyokobukwe nta cyo ujyanye.’”
18  Nawomi aravuga ati “iturize mukobwa wanjye, utegereze uko biza kugenda, kuko uyu munsi uriya mugabo atari butuze atarakemura icyo kibazo.”
