10  “Nimusabe Yehova abavubire imvura mu gihe cy’imvura y’itumba, muyisabe Yehova urema ibicu bya rukokoma, akavubira abantu imvura nyinshi, kandi akameza ibimera mu mirima yabo.
2  Terafimu zavuze iby’ubumaji; abaragura beretswe ibinyoma, barotoye inzozi zitagira umumaro, ihumure batanga ni iry’ubusa. Ni yo mpamvu bazarorongotana nk’umukumbi; bazababara bitewe no kubura umwungeri.
3  “Narakariye cyane abungeri, kandi abayobozi bameze nk’ihene nzabaryoza ibyo bakoze; Yehova nyir’ingabo yongeye kwita ku mukumbi we, ari wo nzu ya Yuda, abagira nk’ifarashi ye y’indatwa ku rugamba.
4  Muri we hazaturuka umutware, haturuke umutegetsi umushyigikira, haturuke umuheto w’intambara, haturuke n’abakoresha bose; byose ni we bizaturukaho.
5  Bazamera nk’abanyambaraga banyura mu byondo byo mu mayira bari ku rugamba. Bazajya ku rugamba kuko Yehova ari kumwe na bo, kandi abagendera ku mafarashi bazakorwa n’isoni.
6  Nzashyira hejuru inzu ya Yuda, nkize inzu ya Yozefu. Nzabaha aho gutura kuko nzabagirira imbabazi; bizamera nk’aho ntigeze mbaca. Nzabasubiza, kuko ndi Yehova Imana yabo.
7  Abefurayimu bazamera nk’umunyambaraga, imitima yabo yishime nk’ishimishijwe na divayi. Abana babo bazabireba banezerwe, imitima yabo izishimira Yehova.
8  “‘Nzabahamagaza ikivugirizo mbateranyirize hamwe, kuko nzabacungura. Bazaba benshi nka ba bandi ba kera bari benshi.
9  Nzabanyanyagiza mu mahanga yose nk’imbuto. Bazanyibuka bari mu bihugu bya kure; bo n’abana babo bazongera kugira imbaraga bagaruke.
10  Nzabakura mu gihugu cya Egiputa, mbateranyirize hamwe mbakure muri Ashuri; nzabazana babure aho bakwirwa, mbajyane no mu gihugu cya Gileyadi n’icya Libani.
11  Nzanyura mu nyanja nyiteze akaga; ningera mu nyanja nzakubita imiraba yayo, imuhengeri ha Nili hose hakame. Ubwibone bwa Ashuri buzashyirwa hasi, kandi inkoni y’ubwami ya Egiputa izavaho.
12  Jyewe Yehova nzabashyira hejuru, kandi bazagendera mu izina ryanjye,’ ni ko Yehova avuga.”
4  Umumarayika wavuganaga nanjye aragaruka arankangura nk’ukangura umuntu uri mu bitotsi.
2  Nuko arambaza ati “urabona iki?” Ndasubiza nti “mbonye igitereko cy’amatara gicuzwe muri zahabu, hejuru yacyo hari ibakure. Gifite amatara arindwi, kandi ayo matara akiriho afite imiheha irindwi.
3  Iruhande rwacyo hari ibiti bibiri by’imyelayo, kimwe kiri iburyo bw’ibakure, ikindi kiri ibumoso bwayo.”
4  Nuko mbaza umumarayika twavuganaga nti “databuja, ibi bisobanura iki?”
5  Uwo mumarayika twavuganaga arambaza ati “ese koko ntuzi icyo ibi bisobanura?” Ndasubiza nti “nta cyo nzi databuja.”
6  Nuko arambwira ati “iri ni ryo jambo Yehova abwira Zerubabeli ati ‘“si ku bw’ingabo cyangwa ku bw’imbaraga, ahubwo ni ku bw’umwuka wanjye.” Ni ko Yehova nyir’ingabo avuga.
7  Uri iki wa musozi munini we? Imbere ya Zerubabeli uzaba nk’ubutaka bushashe. Kandi azazana ibuye rikomeza imfuruka. Bazaribwira bati “rirashimishije! Rirashimishije!”’”
8  Ijambo rya Yehova rikomeza kunzaho rigira riti
9  “Zerubabeli ni we washyizeho urufatiro rw’iyi nzu, kandi ni we uzayuzuza. Muzamenya ko Yehova nyir’ingabo ari we wabantumyeho.
10  Ni nde wasuzuguye umunsi w’intangiriro nto cyane? Bazishima kandi bazabona itimasi mu kiganza cya Zerubabeli. Amaso arindwi ya Yehova na yo azabibona; areba ku isi hose.”
11  Nuko ndamubaza nti “none se ibi biti bibiri by’imyelayo, kimwe kiri iburyo bw’igitereko cy’amatara n’ikindi kiri ibumoso bwacyo, bigereranya iki?”
12  Nongera kumubaza ubwa kabiri nti “aya mashami abiri y’ibiti by’imyelayo asohokamo amavuta ya zahabu akanyura mu miheha ibiri ya zahabu agereranya iki?”
13  Nuko arambaza ati “ese koko ntuzi icyo ibi bisobanura?” Ndamusubiza nti “nta cyo nzi databuja.”
14  Arambwira ati “aba ni ba bandi babiri basutsweho amavuta, bahagarara iruhande rw’Umwami w’isi yose.”
11  “Kingura inzuzi zawe, yewe Libani we, kugira ngo umuriro ukongore amasederi yawe.
2  Boroga nawe wa giti cy’umuberoshi we, kuko igiti cy’isederi cyaguye; ibiti by’icyubahiro byatsembwe! Nimuboroge namwe mwa biti by’inganzamarumbo by’i Bashani mwe, kuko ishyamba ry’inzitane ryarimbuwe.
3  Tega amatwi wumve umuborogo w’abungeri, kuko ikuzo ryabo ryagiye. Tega amatwi wumve gutontoma kw’intare z’umugara zikiri nto, kuko igihuru cy’inzitane kiri hafi ya Yorodani cyatemwe.
4  “Yehova Imana yanjye aravuze ati ‘ragira intama zo mu mukumbi ugenewe kwicwa.
5  Abaziguze barazica nubwo batabarwaho icyaha. Abazigurisha baravuga bati “Yehova ahabwe umugisha, mu gihe nanjye nironkera ubutunzi.” Abungeri bazo ntibazigirira impuhwe.’
6  “‘Ntabwo nzongera kugirira impuhwe abaturage bo mu gihugu,’ ni ko Yehova avuga. ‘Ngiye gutuma buri wese ahanwa mu maboko ya mugenzi we no mu maboko y’umwami we; bazajanjagura igihugu, kandi sinzabavana mu maboko yabo.’”
7  Nuko ndagira intama zo mu mukumbi ugenewe kwicwa ari mwe mbigirira mwa mbabare zo mu mukumbi mwe. Hanyuma mfata inkoni ebyiri. Imwe nayise Buntu indi nyita Bumwe, maze ndagira umukumbi.
8  Naje gukuraho abungeri batatu mu kwezi kumwe, kuko ubugingo bwanjye bwari butagishoboye kubihanganira, kandi ubugingo bwabo na bo bwanyangaga urunuka.
9  Amaherezo naravuze nti “sinzakomeza kubaragira. Upfa apfe, urimbuka arimbuke. Naho abasigaye, buri wese azarye inyama za mugenzi we.”
10  Nuko mfata inkoni yanjye nise Buntu ndayivunagura, kugira ngo nsese isezerano nagiranye n’amoko yose.
11  Uwo munsi ndarisesa, ibyo bituma imbabare zo mu mukumbi zandebaga zimenya ko iryo ryari ijambo rya Yehova.
12  Hanyuma ndababwira nti “niba mubona ko ari byiza mu maso yanyu, nimumpe ibihembo byanjye; niba kandi bitabaye ibyo, nimubireke.” Nuko bampa ibihembo byanjye bingana n’ibiceri by’ifeza mirongo itatu.
13  Ariko Yehova arambwira ati “bijugunye mu bubiko. Ngicyo igiciro cy’akataraboneka bangeneye!” Nuko mfata ibyo biceri by’ifeza mirongo itatu mbijugunya mu bubiko bw’inzu ya Yehova.
14  Hanyuma mvunagura inkoni yanjye ya kabiri, ari yo Bumwe, kugira ngo nce ubuvandimwe hagati y’u Buyuda na Isirayeli.
15  Noneho Yehova arambwira ati “ongera ufate ibikoresho by’umwungeri utagira icyo amaze.
16  Dore ngiye guhagurutsa umwungeri mu gihugu. Intama zigiye kurimbuka ntazazitaho. Ikiri nto ntazayishakisha, kandi iyavunitse ntazayivura. Imeze neza ntazayiha ibiyitunga. Azarya izibyibushye kandi azakura inzara z’ibinono by’intama.
17  Ubonye ishyano wa mwungeri wanjye we utagize icyo umaze, wowe uta umukumbi! Inkota izibasira ukuboko kwe kw’iburyo n’ijisho rye ry’iburyo. Ukuboko kwe kuzumirana, kandi ijisho rye ry’iburyo rizahuma.”
8  Ijambo rya Yehova nyir’ingabo rikomeza kuza rigira riti
2  “Yehova nyir’ingabo aravuze ati ‘nzafuhira Siyoni ifuhe ryinshi kandi nzayifuhira mfite uburakari bwinshi.’”
3  “Yehova aravuze ati ‘nzasubira i Siyoni nture muri Yerusalemu. Yerusalemu izitwa umugi wizerwa, umusozi wa Yehova nyir’ingabo, umusozi wera.’”
4  “Yehova nyir’ingabo aravuze ati ‘abasaza n’abakecuru bazongera kwicara ku karubanda i Yerusalemu, buri wese yishingikirije akabando ke kubera ko azaba aramye iminsi myinshi.
5  Mu mugi hazaba huzuye abana b’abahungu n’ab’abakobwa bakinira ku karubanda.’”
6  “Yehova nyir’ingabo aravuze ati ‘nubwo muri iki gihe abasigaye bo muri ubu bwoko bashobora kubona ko ari ibintu bisa n’ibidashoboka, ese no kuri jye ni ibintu bidashoboka?,’ ni ko Yehova nyir’ingabo abaza.”
7  “Yehova nyir’ingabo aravuze ati ‘dore ngiye kurokora ubwoko bwanjye mbukure mu gihugu cyo mu burasirazuba no mu gihugu cyo mu burengerazuba.
8  Nzabazana bature muri Yerusalemu; bazaba ubwoko bwanjye, nanjye mbabere Imana y’ukuri kandi ikiranuka.’”
9  “Yehova nyir’ingabo aravuze ati ‘nimukomere mwebwe abumva aya magambo y’abahanuzi muri iyi minsi, amagambo bavuze igihe urufatiro rw’inzu ya Yehova nyir’ingabo rwashyirwagaho, bagiye kubaka urusengero.
10  Mbere y’iyo minsi, abantu ntibahabwaga ibihembo, kandi ibihembo by’amatungo na byo ntibyatangwaga; abinjira n’abasohoka nta mahoro bari bafite bitewe n’umwanzi, kuko natumye abantu bose basubiranamo.’
11  “‘Abasigaye bo muri ubu bwoko sinzongera kubafata nk’uko nabafataga kera,’ ni ko Yehova nyir’ingabo avuga.
12  ‘Hazabibwa imbuto z’amahoro; umuzabibu uzera imbuto zawo kandi ubutaka buzera umwero wabwo, ijuru na ryo rizatanga ikime. Nzatuma abasigaye bo muri ubu bwoko baragwa ibyo bintu byose.
13  Wa nzu ya Yuda we nawe wa nzu ya Isirayeli we, uko mwahindutse umuvumo mu mahanga, ni ko nzabakiza muhinduke umugisha. Ntimutinye; mugire ubutwari.’
14  “Yehova nyir’ingabo aravuze ati ‘“nk’uko nari naragambiriye kubateza amakuba bitewe n’ibyo ba sokuruza bakoze bakandakaza,” ni ko Yehova nyir’ingabo avuga, “kandi sinisubireho,
15  ni ko no muri iki gihe niyemeje kugirira neza Yerusalemu n’inzu ya Yuda. Ntimutinye.”’
16  “‘Ibi ni byo mukwiriye gukora: mubwizanye ukuri. Mujye mucira mu marembo y’umugi imanza zihuje n’ukuri kandi zimakaza amahoro.
17  Ntimukagambirire mu mitima yanyu kugirirana nabi, kandi ntimugakunde kurahira ibinyoma, kuko ibyo byose mbyanga,’ ni ko Yehova avuga.”
18  Ijambo rya Yehova nyir’ingabo rikomeza kunzaho rigira riti
19  “Yehova nyir’ingabo aravuze ati ‘kwiyiriza ubusa mu kwezi kwa kane, kwiyiriza ubusa mu kwezi kwa gatanu, kwiyiriza ubusa mu kwezi kwa karindwi no kwiyiriza ubusa mu kwezi kwa cumi, bizahinduka igihe cy’ibyishimo n’umunezero mu nzu ya Yuda n’igihe cyiza cy’iminsi mikuru. Nuko rero, nimukunde ukuri n’amahoro.’
20  “Yehova nyir’ingabo aravuze ati ‘abantu bo mu mahanga n’abaturage bo mu migi myinshi bazaza;
21  abaturage bo mu mugi umwe bazasanga abo mu wundi bababwire bati “nimuze rwose tujye guhendahenda Yehova no gushaka Yehova nyir’ingabo. Nanjye ubwanjye nzagenda.”
22  Amoko menshi n’amahanga akomeye azaza gushaka Yehova nyir’ingabo i Yerusalemu no guhendahenda Yehova.’
23  “Yehova nyir’ingabo aravuze ati ‘muri iyo minsi, abantu icumi bavuye mu mahanga y’indimi zose bazafata ikinyita cy’umwambaro w’Umuyahudi bavuge bati “turajyana namwe kuko twumvise ko Imana iri kumwe namwe.”’”
9  Urubanza: “Ijambo rya Yehova ryibasiye igihugu cya Hadaraki, ariko cyane cyane Damasiko; kuko Yehova ahanze ijisho rye ku muntu wakuwe mu mukungugu no ku miryango yose ya Isirayeli.
2  Urwo rubanza rureba na Hamati bihana imbibi, na Tiro na Sidoni, nubwo ari abanyabwenge cyane.
3  Tiro yiyubakiye urukuta ruyizengurutse, irundanya ifeza imera nk’umukungugu, na zahabu imera nk’ibyondo byo mu nzira.
4  Yehova azanyaga Tiro kandi ingabo zaho azazirimburira mu nyanja; Tiro izakongorwa n’umuriro.
5  Ashikeloni izabireba igire ubwoba. Gaza izagira imibabaro myinshi cyane, Ekuroni na yo izababara bitewe n’uko uwo yari yiringiye yakozwe n’isoni. Nta mwami uzongera kuba i Gaza kandi Ashikeloni ntihazongera guturwa.
6  Ibibyarirano bizatura muri Ashidodi, kandi nzakuraho ubwibone bw’Abafilisitiya.
7  Nzabakura amaraso mu kanwa, nkure n’ibiteye ishozi mu menyo yabo; uwo mu Bafilisitiya uzasigara azaba uw’Imana yacu, kandi azamera nk’umutware mu Buyuda; Ekuroni izamera nk’Umuyebusi.
8  Nzashinga ibirindiro imbere y’inzu yanjye nyirinde, ku buryo nta muntu uzinjira cyangwa ngo asohoke; nta mukoresha uzongera kubanyuramo, kuko niboneye n’amaso yanjye amakuba barimo.
9  “Nezerwa cyane wa mukobwa w’i Siyoni we, rangurura ijwi ryo kunesha wa mukobwa w’i Yerusalemu we. Dore umwami wawe aje agusanga. Arakiranuka kandi agenda anesha. Yicisha bugufi kandi agendera ku ndogobe, ndetse ku cyana cy’indogobe.
10  Nzatsemba amagare y’intambara mu gihugu cya Efurayimu, ntsembe amafarashi i Yerusalemu. Nzakuraho imiheto y’intambara. Azabwira amahanga iby’amahoro, kandi azategeka kuva ku nyanja ukagera ku yindi, no kuva kuri rwa Ruzi ukagera ku mpera z’isi.
11  “Kandi nawe Siyoni, binyuze ku maraso y’isezerano nagiranye nawe, nzarekura imbohe zawe zive mu rwobo rutagira amazi.
12  “Nimusubire mu gihome mwa mbohe zifite icyizere mwe. “Nanone uyu munsi ndakubwira nti ‘Siyoni we, nzakwitura imigabane ibiri.
13  Nzabanga umuheto wanjye, ari wo Buyuda; nzatamika umwambi wanjye, ari wo Efurayimu. Siyoni we, nzakangura abahungu bawe batere u Bugiriki, nzakugira nk’inkota y’umunyambaraga.’
14  Yehova azaboneka hejuru yabo, kandi umwambi we uzanyaruka nk’umurabyo. Yehova Umwami w’Ikirenga azavuza ihembe, ajyane n’imiyaga y’ishuheri yo mu majyepfo.
15  Yehova nyir’ingabo azabarengera. Abanzi babo bazabatera bitwaje imihumetso, ariko bazabanesha. Bazanywa basakabake nk’abanyoye divayi. Bazuzura nk’amabakure, nk’imfuruka z’igicaniro.
16  “Kuri uwo munsi, Yehova Imana yabo azabakiza nk’umukumbi w’ubwoko bwe. Bazamera nk’amabuye y’agaciro atatse ku ikamba, arabagirana ku butaka bwe.
17  Mbega ukuntu afite ineza nyinshi! Mbega ukuntu afite ubwiza butangaje! Ibinyampeke bizatuma abasore bagubwa neza, na divayi itume inkumi zigubwa neza.”
7  Mu mwaka wa kane w’ingoma y’umwami Dariyo, ku munsi wa kane w’ukwezi kwa cyenda, ari ko Kisilevu, ijambo rya Yehova ryaje kuri Zekariya.
2  Beteli yohereje Shareseri na Regemu-Meleki n’abantu be kugira ngo bajye guhendahenda Yehova,
3  babwire abatambyi bo mu nzu ya Yehova nyir’ingabo n’abahanuzi bati “ese mu kwezi kwa gatanu nzarire kandi niyirize ubusa, nk’uko najyaga mbigenza muri iyi myaka yose?”
4  Ijambo rya Yehova nyir’ingabo rikomeza kunzaho rigira riti
5  “bwira abaturage bose bo mu gihugu n’abatambyi, uti ‘ese muri iyo myaka mirongo irindwi, igihe mwajyaga mwiriyiriza ubusa kandi mukaboroga mu kwezi kwa gatanu n’ukwa karindwi, mwiyirizaga ubusa kubera jye?
6  Ese iyo mwabaga murya cyangwa munywa, ntimwabaga murya kandi munywa ku bw’inyungu zanyu?
7  Ese ntimwagombye kuba mwarumviye amagambo Yehova yavuze binyuze ku bahanuzi ba kera, igihe Yerusalemu yari ituwe iguwe neza, yo n’imidugudu yari iyikikije, i Negebu no muri Shefela hatuwe?’”
8  Ijambo rya Yehova rikomeza kuza kuri Zekariya rigira riti
9  “Yehova nyir’ingabo aravuze ati ‘mujye muca imanza mukoresheje ubutabera nyakuri. Mujye mugaragarizanya ineza yuje urukundo n’imbabazi.
10  Ntimukariganye umupfakazi cyangwa imfubyi, cyangwa umwimukira cyangwa imbabare, kandi ntimukagambirire mu mitima yanyu kugirirana nabi.’
11  Ariko banze gutega amatwi, barinangira baterura intugu, bavunira ibiti mu matwi ngo batumva.
12  Imitima yabo bayigize urutare kugira ngo batumvira amategeko n’amagambo Yehova nyir’ingabo yabamenyesheje binyuze ku mwuka we no ku bahanuzi ba kera. Ibyo byatumye Yehova nyir’ingabo abarakarira cyane.”
13  “‘Nk’uko nabahamagaye ntibanyumve, na bo bazampamagara ne kumva,’ ni ko Yehova nyir’ingabo avuze.
14  ‘Nabatatanyirije mu mahanga yose batigeze bamenya, bagenda nk’abajyanywe n’umuyaga ukaze. Igihugu basize cyaje kuba umwirare, kitagira umuntu ukinyuramo agenda cyangwa agaruka; icyari igihugu cyiza bagihinduye ikintu cyo gutangarirwa.’”
6  Nongeye kubura amaso mbona amagare ane y’intambara aje aturutse hagati y’imisozi ibiri, kandi iyo misozi yari imisozi y’umuringa.
2  Igare rya mbere ryari rikuruwe n’amafarashi atukura, irya kabiri rikuruwe n’amafarashi y’umukara.
3  Igare rya gatatu ryari rikuruwe n’amafarashi y’umweru, irya kane rikuruwe n’amafarashi y’ubugondo buvanze n’umusengo.
4  Nuko mbaza umumarayika twavuganaga nti “databuja, aya magare agereranya iki?”
5  Uwo mumarayika aransubiza ati “iyi ni imyuka ine yo mu ijuru ivuye imbere y’Umwami w’isi yose.
6  Igare rikuruwe n’amafarashi y’umukara rigiye mu gihugu cyo mu majyaruguru, irikuruwe n’amafarashi y’umweru rigiye hakurya y’inyanja, naho irikuruwe n’amafarashi y’ubugondo, rigiye mu gihugu cyo mu majyepfo.
7  Igare rikuruwe n’amafarashi y’umusengo rizagenda rikomeze gushaka aho rijya, kugira ngo rizenguruke mu isi aho ryoherejwe.” Nuko aravuga ati “nimugende muzenguruke isi.” Hanyuma ayo magare ajya kuzenguruka isi.
8  Umumarayika arangurura ijwi arampamagara ati “amafarashi agiye mu gihugu cyo mu majyaruguru ni yo atuma umwuka wa Yehova wibasira igihugu cyo mu majyaruguru.”
9  Ijambo rya Yehova rikomeza kunzaho rigira riti
10  “fata ku byatanzwe n’abajyanywe mu bunyage, n’ibyatanzwe na Heludayi, Tobiya na Yedaya. Ku munsi wagenwe uzinjire mu nzu ya Yosiya mwene Zefaniya aho uzasanga abavuye i Babuloni.
11  Uzafate ifeza na zahabu ubicuremo ikamba ryiza cyane, urishyire ku mutwe w’umutambyi mukuru Yosuwa mwene Yehosadaki.
12  Uzamubwire uti “‘Yehova nyir’ingabo aravuze ati “dore umugabo witwa Mushibu. Azashibukira mu mwanya we kandi azubaka urusengero rwa Yehova.
13  Azubaka urusengero rwa Yehova kandi azahabwa icyubahiro. Azicara ategekere ku ntebe ye y’ubwami kandi azaba umutambyi ari ku ntebe ye y’ubwami. Izo nshingano zombi azazisohoza mu mahoro.
14  Iryo kamba ryiza cyane rizaba mu rusengero rwa Yehova kugira ngo ribere urwibutso Helemu, Tobiya, Yedaya na Heni mwene Zefaniya.
15  Abari kure cyane bazaza bifatanye mu kubaka urusengero rwa Yehova.” Nimwumvira ijwi rya Yehova Imana yanyu, muzamenya ko Yehova nyir’ingabo ari we wabantumyeho.’”
13  “Uwo munsi nzafukurira iriba inzu ya Dawidi n’abaturage b’i Yerusalemu, kugira ngo amazi yaryo abezeho ibyaha n’ibintu biteye ishozi.
2  “Kuri uwo munsi,” ni ko Yehova nyir’ingabo avuga, “nzakura amazina y’ibigirwamana mu gihugu, ku buryo bitazongera kwibukwa ukundi. Nzakura mu gihugu abahanuzi n’umwuka uhumanye.
3  Nihagira umuntu wongera guhanura, se na nyina bamwibyariye bazamubwira bati ‘nturi bubeho kuko wahanuye ibinyoma mu izina rya Yehova.’ Se na nyina bamwibyariye bazamusogota bitewe n’uko yahanuye.
4  “Uwo munsi abahanuzi bazakorwa n’isoni, buri wese akozwe isoni n’ibyo azerekwa mu gihe azaba ahanura; ntibazambara umwambaro w’abahanuzi w’ubwoya kugira ngo bariganye.
5  Azavuga ati ‘si ndi umuhanuzi. Ndi umuhinzi kuko umuntu wakuwe mu mukungugu yanguze nkiri muto akangira umugaragu we.’
6  Umuntu uzamubaza ati ‘izi nguma ziri ku mubiri wawe ni iz’iki?’ Azamusubiza ati ‘izi nguma ni izo bandemye ndi mu nzu y’abankunda cyane.’”
7  “Yewe wa nkota we, hagurukira umwungeri wanjye, uhagurukire n’umugabo w’umunyambaraga w’incuti yanjye,” ni ko Yehova nyir’ingabo avuga. “Kubita umwungeri intama zo mu mukumbi zitatane; nzaramburira ikiganza cyanjye aboroheje.”
8  “Mu gihugu hose,” ni ko Yehova avuga, “bibiri bya gatatu by’abakirimo bazakurwaho bashire, naho kimwe cya gatatu cyabo bagume mu gihugu.
9  Nzacisha kimwe cya gatatu mu muriro; nzabatunganya nk’uko batunganya ifeza, mbagenzure nk’ugenzura zahabu. Abagize icyo kimwe cya gatatu bazatakambira izina ryanjye, kandi nanjye nzabasubiza. Nzavuga nti ‘ni ubwoko bwanjye,’ na bo bazavuga bati ‘Yehova ni we Mana yacu.’”
14  “Dore umunsi wa Yehova uraje, kandi ibyo bazakunyaga bazabikugabaniramo.
2  Nzakoranya amahanga yose atere Yerusalemu; uwo mugi uzafatwa, amazu asahurwe, abagore bafatwe ku ngufu. Kimwe cya kabiri cy’abatuye uwo mugi bazajyanwa mu bunyage, ariko abazasigara ntibazakurwa muri uwo mugi.
3  “Yehova azasohoka arwanye ayo mahanga nk’uko kera yigeze kurwanya abanzi be ku munsi w’intambara.
4  Kuri uwo munsi, ibirenge bye bizahagarara ku musozi w’ibiti by’imyelayo, uri imbere y’i Yerusalemu mu burasirazuba; umusozi w’ibiti by’imyelayo uzasadukamo kabiri, uhereye iburasirazuba ugana iburengerazuba. Hazabaho ikibaya kinini cyane, igice kimwe cy’umusozi kijye mu majyaruguru, ikindi gice kijye mu majyepfo.
5  Muzahungira mu kibaya kiri hagati y’imisozi yanjye, kuko ikibaya kiri hagati y’iyo misozi kizagenda kikagera muri Aseli. Muzahunga nk’uko mwahunze umutingito wabaye ku ngoma ya Uziya umwami w’u Buyuda. Yehova Imana yanjye azaza ari kumwe n’abera bose.
6  “Kuri uwo munsi ntihazabaho urumuri rurabagirana; ibintu byose bizakonja bigagare.
7  Hazabaho umunsi wihariye witwa umunsi wa Yehova. Ntihazabaho amanywa, kandi ntihazabaho n’ijoro. No ku mugoroba hazaba hari urumuri.
8  Kuri uwo munsi, i Yerusalemu hazaturuka amazi atanga ubuzima. Kimwe cya kabiri cyayo kizajya mu nyanja y’iburasirazuba, ikindi kimwe cya kabiri kijye mu nyanja y’iburengerazuba. Uko ni ko bizamera mu mpeshyi no mu mezi y’imbeho.
9  Yehova azaba umwami w’isi yose. Kuri uwo munsi Yehova azaba umwe, n’izina rye ribe rimwe.
10  “Igihugu cyose kizahinduka nka Araba, uhereye i Geba ukagera i Rimoni mu majyepfo ya Yerusalemu. Izongera kuba aho yahoze kandi yongere iturwe, uhereye ku Irembo rya Benyamini ukagera ku Irembo rya Mbere, ugakomeza ukagera no ku Irembo ry’Imfuruka, no kuva ku Munara wa Hananeli ukagenda ukagera ku mivure y’umwami.
11  Abantu bazayituramo, kandi ntizongera ukundi gucirwaho iteka ryo kurimburwa. Yerusalemu izaturwa mu mutekano.
12  “Iki ni cyo cyorezo Yehova azateza amahanga yose azagaba igitero kuri Yerusalemu: umubiri wabo uzabora bagihagaze; amaso yabo azaborera mu binogo byayo n’indimi zabo ziborere mu kanwa.
13  “Kuri uwo munsi, Yehova azabateza urujijo bose; buri wese azafata mugenzi we, ukuboko kwe kwibasire mugenzi we.
14  U Buyuda buzarwanira i Yerusalemu, ubutunzi bw’amahanga yose ahakikije buzakusanywa: zahabu, ifeza n’imyambaro itagira ingano.
15  “Uko ni ko icyorezo kizagera ku ifarashi, ku nyumbu, ku ngamiya, ku ndogobe no ku matungo y’ubwoko bwose azaba ari muri izo nkambi kizamera.
16  “Umuntu wese wo muri ayo mahanga yose atera Yerusalemu uzasigara, azajya azamuka uko umwaka utashye yunamire Umwami Yehova nyir’ingabo, kandi yizihize umunsi mukuru w’ingando.
17  Abantu bose bo mu miryango yo ku isi batazazamuka ngo bajye i Yerusalemu kunamira Umwami Yehova nyir’ingabo, ntibazavubirwa imvura.
18  Umuryango wa Egiputa nutazamuka ngo ujyeyo, na wo ntuzabona imvura. Yehova azateza Abanyegiputa icyorezo nk’icyo ateza amahanga atajya kwizihiza umunsi mukuru w’ingando.
19  Icyo ni cyo kizaba igihano cy’icyaha cya Egiputa n’icyaha cy’amahanga yose atazamuka ngo ajye kwizihiza umunsi mukuru w’ingando.
20  “Kuri uwo munsi, ku nzogera z’amafarashi hazaba handitseho ngo ‘Kwera ni ukwa Yehova!’ Inkono z’umunwa munini zo mu nzu ya Yehova zizaba nk’amabakure imbere y’igicaniro.
21  Inkono yose y’umunwa munini iri muri Yerusalemu no mu Buyuda izahinduka ikintu cyera cya Yehova nyir’ingabo. Abatamba ibitambo bose bazaza bazifate bazitekemo. Kuri uwo munsi, mu nzu ya Yehova nyir’ingabo ntihazongera kubamo Umunyakanani.”
5  Nuko nongera kubura amaso, ngiye kubona mbona umuzingo uguruka.
2  Arambaza ati “urabona iki?” Ndamusubiza nti “ndabona umuzingo uguruka, ufite uburebure bw’imikono makumyabiri n’ubugari bw’imikono icumi.”
3  Arambwira ati “uyu ni umuvumo woherejwe ku isi hose, kuko nubwo uwiba yagombye kugibwaho n’umuvumo nk’uko byanditswe ku ruhande rumwe rw’uriya muzingo, abiba ntibahanwa. Abarahira ibinyoma na bo ntibahanwa, nubwo urahira ibinyoma yagombye kugibwaho n’umuvumo nk’uko byanditswe ku rundi ruhande rw’umuzingo.
4  ‘Ndawohereje,’ ni ko Yehova nyir’ingabo avuga, ‘uzinjira mu nzu y’umujura no mu nzu y’urahira ibinyoma mu izina ryanjye; uzatura mu nzu ye uyirimbure, urimbure ibiti n’amabuye biyubatse.’”
5  Umumarayika twavuganaga aranyegera arambwira ati “ubura amaso yawe urebe kiriya kintu kije.”
6  Ndamubaza nti “ni igiki?” Aransubiza ati “ni igipimo cya efa kije.” Yongeraho ati “ni ko ababi basa ku isi hose.”
7  Nuko mbona umupfundikizo wacyo w’uruziga ucuze mu cyuma cy’isasu uvuyeho, mbona umugore wicaye muri icyo gipimo cya efa.
8  Arambwira ati “uyu mugore yitwa Bugome.” Amusubiza muri cya gipimo cya efa, asubizaho wa mupfundikizo ucuze mu cyuma cy’isasu.
9  Nuko nubura amaso mbona abagore babiri baraje, baguruka mu muyaga bafite amababa nk’ay’igishondabagabo. Baterura cya gipimo cya efa bakigeza hagati y’isi n’ijuru.
10  Hanyuma mbaza uwo mumarayika twavuganaga nti “kiriya gipimo cya efa bakijyanye he?”
11  Aransubiza ati “uriya mugore bagiye kumwubakira inzu mu gihugu cy’i Shinari. Izahama kandi ni ho azashyirwa, mu mwanya umukwiriye.”
1  Mu mwaka wa kabiri w’ingoma ya Dariyo, mu kwezi kwawo kwa munani, ijambo rya Yehova ryaje ku muhanuzi Zekariya mwene Berekiya mwene Ido rigira riti
2  “Yehova yarakariye ba sokuruza cyane.
3  “None ubabwire uti ‘Yehova nyir’ingabo aravuze ati “‘nimungarukire,’ ni ko Yehova nyir’ingabo avuga, ‘nanjye nzabagarukira,’ ni ko Yehova nyir’ingabo avuga.”’
4  “‘Ntimube nka ba sokuruza, abo abahanuzi ba kera bahamagaraga bakababwira bati “Yehova nyir’ingabo aravuze ati ‘nimungarukire mureke inzira zanyu mbi n’ibikorwa byanyu bibi.’”’ “‘Ariko banze gutega amatwi, ntibita ku byo mbabwira,’ ni ko Yehova avuga.
5  “‘None se ubu ba sokuruza bari he? Abahanuzi bo se bakomeje kubaho kugeza ibihe bitarondoreka?
6  Ariko se amagambo n’amabwiriza nahaye abagaragu banjye b’abahanuzi ntiyasohoreye kuri ba sokuruza?’ Barahindukiye baravuga bati ‘ibyo Yehova nyir’ingabo yatekerezaga kudukorera akurikije inzira zacu n’ibikorwa byacu, ni byo yadukoreye.’”
7  Ku munsi wa makumyabiri n’ine w’ukwezi kwa cumi na kumwe, ari ko kwezi kwa Shebati, mu mwaka wa kabiri w’ingoma ya Dariyo, ijambo rya Yehova ryaje ku muhanuzi Zekariya mwene Berekiya mwene Ido, rigira riti
8  “nagiye kubona ari nijoro mbona umuntu ugendera ku ifarashi itukura. Yari ahagaze atanyeganyega hagati y’ibiti by’imihadasi byari mu kibaya, kandi inyuma ye hari amafarashi atukura, ay’ibihogo n’ay’umweru.”
9  Nuko ndamubaza nti “databuja, bariya ni ba nde?” Umumarayika wavuganaga nanjye aransubiza ati “ngiye kukwereka abo ari bo.”
10  Wa muntu wari uhagaze atanyeganyega hagati y’ibiti by’imihadasi arambwira ati “bariya ni abo Yehova yohereje kugira ngo bazenguruke isi.”
11  Basubiza umumarayika wa Yehova wari uhagaze atanyeganyega hagati y’ibiti by’imihadasi bati “twazengurutse isi, dusanga isi yose ituje, ifite umutekano.”
12  Nuko umumarayika wa Yehova arabaza ati “Yehova nyir’ingabo, uzageza ryari kutagirira imbabazi Yerusalemu n’imigi y’u Buyuda, kandi umaze iyi myaka mirongo irindwi warayiciriyeho iteka?”
13  Yehova asubiza umumarayika twavuganaga, amubwira amagambo meza, ahumuriza.
14  Umumarayika twavuganaga arambwira ati “rangurura ijwi uvuge uti ‘Yehova nyir’ingabo aravuze ati “nafuhiye Yerusalemu na Siyoni ifuhe ryinshi cyane.
15  Narakariye cyane amahanga aguwe neza, kuko jye narakaye mu rugero ruto, ariko bo bakiyongerera amakuba.”’
16  “Ni yo mpamvu Yehova avuze ati ‘“nzagaruka i Yerusalemu mfite imbabazi. Inzu yanjye izahubakwa,” ni ko Yehova nyir’ingabo avuga, “kandi Yerusalemu izagereshwa umugozi ugera.”’
17  “Ongera urangurure ijwi uvuge uti ‘Yehova nyir’ingabo aravuze ati “imigi yanjye izasendera ibyiza, kandi Yehova azisubiraho ku birebana na Siyoni, yongere guhitamo Yerusalemu.”’”
18  Nongeye kubura amaso, mbona amahembe ane.
19  Nuko mbaza umumarayika twaganiraga nti “aya mahembe asobanura iki?” Aransubiza ati “aya ni amahembe yatatanyije u Buyuda, Isirayeli na Yerusalemu.”
20  Hanyuma Yehova anyereka abanyabukorikori bane.
21  Nuko ndabaza nti “aba se bo baje gukora iki?” Aransubiza ati “ya mahembe yatatanyije u Buyuda ku buryo nta n’umwe wongeye kubyutsa umutwe; aba bandi bazaza gutera ubwoba ayo mahembe, bavune amahembe y’amahanga azamurira ihembe igihugu cy’u Buyuda, kugira ngo atatanye abaturage bacyo.”
2  Nubuye amaso mbona umuntu wari ufashe umugozi ugera.
2  Nuko ndamubaza nti “ugiye he?” Aransubiza ati “ngiye gupima Yerusalemu kugira ngo menye uko ubugari bwayo n’uburebure bwayo bingana.”
3  Umumarayika twavuganaga ahita agenda, undi mumarayika aza kumusanganira.
4  Aramubwira ati “iruka ubwire uriya musore uri hariya uti ‘“Yerusalemu izaturwa nk’imidugudu itagoswe n’inkuta, bitewe n’ubwinshi bw’abantu n’amatungo biyirimo.
5  Nanjye nzayibera urukuta rw’umuriro ruyizengurutse,” ni ko Yehova avuga, “kandi ikuzo ryanjye rizayuzura.”’”
6  “Yemwe! Yemwe! Nimuhunge muve mu gihugu cyo mu majyaruguru,” ni ko Yehova avuga. “Kuko nabatatanyirije mu byerekezo bine by’umuyaga,” ni ko Yehova avuga.
7  “Yewe Siyoni we! Hunga wowe uba ku mukobwa w’i Babuloni.
8  Yehova nyir’ingabo aravuga ati ‘Imana imaze kwihesha ikuzo yanyohereje ku bantu babasahuraga. Kuko ubakozeho aba akoze ku mboni y’ijisho ryanjye.
9  Ngiye kubabangurira ukuboko kwanjye, kandi bazasahurwa n’abagaragu babo.’ Muzamenya ko Yehova nyir’ingabo ari we wantumye.
10  “Wa mukobwa w’i Siyoni we, rangurura ijwi kandi wishime. Dore ndaje kandi nzaguturamo,” ni ko Yehova avuga.
11  “Kuri uwo munsi, amahanga menshi azasanga Yehova, kandi azaba ubwoko bwanjye; nzatura hagati muri wowe.” Uzamenya ko Yehova nyir’ingabo ari we wakuntumyeho.
12  Yehova azigarurira u Buyuda bube umugabane we wo ku butaka bwera, kandi azongera ahitemo Yerusalemu.
13  Bantu mwese, nimucecekere imbere ya Yehova, kuko ahagurutse mu buturo bwe bwera.
3  Nuko Imana inyereka Yosuwa umutambyi mukuru, ahagaze imbere y’umumarayika wa Yehova, Satani ahagaze iburyo bwa Yosuwa kugira ngo amurwanye.
2  Umumarayika wa Yehova abwira Satani ati “Yehova agucyahe Satani we, Yehova agucyahe, we wahisemo Yerusalemu! Ese uyu mugabo si urukwi rwakuwe mu muriro?”
3  Icyo gihe Yosuwa yari yambaye imyenda yahindanye ahagaze imbere y’umumarayika.
4  Uwo mumarayika abwira abari bamuhagaze imbere ati “nimumwambure iyo myenda yahindanye.” Aravuga ati “dore nagukuyeho igicumuro cyawe, kandi ugiye kwambikwa amakanzu yambarwa mu birori.”
5  Nuko ndavuga nti “nibamwambike igitambaro cyo kuzingirwa ku mutwe kitanduye.” Hanyuma bamwambika igitambaro cyo kuzingirwa ku mutwe kitanduye, bamwambika n’imyenda; umumarayika wa Yehova yari ahagaze aho.
6  Umumarayika wa Yehova abwira Yosuwa ati
7  “Yehova nyir’ingabo aravuze ati ‘nugendera mu nzira zanjye, ugakurikiza amategeko yanjye, ni wowe uzacira imanza inzu yanjye, urinde imbuga zanjye. Nzakwemerera kujya uza aho ndi kimwe n’aba bahagaze aha.’
8  “‘Yosuwa, wa mutambyi mukuru we, tega amatwi, wowe na bagenzi bawe bicaye imbere yawe, kuko abo bagabo ari ikimenyetso. Ngiye kuzana umugaragu wanjye ari we Mushibu!
9  Dore ibuye nshyize imbere ya Yosuwa! Kuri iryo buye hariho amaso arindwi. Ngiye kurikebaho ibishushanyo,’ ni ko Yehova nyir’ingabo avuga, ‘kandi nzakuraho ibicumuro by’icyo gihugu mu munsi umwe.’
10  “‘Kuri uwo munsi,’ ni ko Yehova nyir’ingabo avuga, ‘muzahamagarana mwicaye munsi y’imizabibu no munsi y’ibiti by’imitini.’”
12  Urubanza: “Iri ni ryo jambo rya Yehova rihereranye na Isirayeli,” ni ko Yehova avuga, we wabambye ijuru agashyiraho urufatiro rw’isi kandi akaremera abantu umwuka ubabamo.
2  “Ngiye guhindura Yerusalemu ibakure itera isereri amahanga yose ayikikije. Umwanzi azagota u Buyuda, ndetse na Yerusalemu.
3  Kuri uwo munsi nzahindura Yerusalemu ibuye riremerera amahanga yose. Abazariterura bose bazakomereka bikomeye. Amahanga yose yo ku isi azahagurukira kurirwanya.
4  Kuri uwo munsi,” ni ko Yehova avuga, “amafarashi yose nzayatera guta umutwe, abayagenderaho mbateze ibisazi. Nzahanga amaso yanjye ku nzu ya Yuda kandi amafarashi yose y’amahanga nzayatera ubuhumyi.
5  Abatware b’u Buyuda bazavuga mu mutima wabo bati ‘abaturage b’i Yerusalemu ni bo mbaraga zacu zituruka kuri Yehova nyir’ingabo, Imana yabo.’
6  Kuri uwo munsi, nzahindura abatware b’u Buyuda nk’umuriro mu biti, mbahindure nk’ifumba y’umuriro mu binyampeke bikimara gusarurwa. Bazakongora abantu bo mu mahanga yose abakikije iburyo n’ibumoso, kandi abaturage b’i Yerusalemu bazongera bature mu mugi wabo wa Yerusalemu.
7  “Yehova azabanza gutabara amahema y’u Buyuda kugira ngo ubwiza bw’inzu ya Dawidi n’ubwiza bw’abaturage b’i Yerusalemu butaruta u Buyuda.
8  Kuri uwo munsi, Yehova azagota Yerusalemu ayirinde. Kuri uwo munsi, usitara muri bo azakomera nka Dawidi, inzu ya Dawidi izagira imbaraga nk’iz’Imana, nk’iz’umumarayika wa Yehova imbere yabo.
9  Uwo munsi nziyemeza kurimbura amahanga yose atera Yerusalemu.
10  “Nzasuka ku nzu ya Dawidi no ku baturage b’i Yerusalemu umwuka wo kwemerwa no kwinginga. Bazareba Uwo bateye icumu, kandi bazamuborogera nk’uborogera umwana w’ikinege. Bazamuririra bashavure nk’uko umuntu aririra umwana we w’imfura.
11  Uwo munsi muri Yerusalemu hazaba umuborogo ukomeye nk’uwabereye i Hadadirimoni mu kibaya cy’i Megido.
12  Igihugu kizaboroga, buri muryango ukwawo: umuryango wo mu nzu ya Dawidi ukwawo n’abagore babo ukwabo; umuryango wo mu nzu ya Natani ukwawo n’abagore babo ukwabo;
13  umuryango wo mu nzu ya Lewi ukwawo n’abagore babo ukwabo; umuryango w’Abashimeyi ukwawo n’abagore babo ukwabo.
14  Imiryango yose isigaye na yo izaboroga, buri muryango ukwawo n’abagore babo ukwabo.
