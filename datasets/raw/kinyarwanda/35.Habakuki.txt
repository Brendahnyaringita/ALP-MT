1  Amagambo umuhanuzi Habakuki yabwiwe binyuze ku iyerekwa:
2  Yehova we, nzageza ryari ngutakira utanyumva? Ko ngutakira ngo unkize urugomo ntunkize, nzagutakira ngeze ryari?
3  Kuki utuma mbona ibibi, ugakomeza kurebera ubugizi bwa nabi? Kuki ubusahuzi n’urugomo biri imbere yanjye, kandi se kuki hariho intonganya n’amakimbirane?
4  Nta muntu ukigendera ku mategeko, kandi ubutabera ntibugikurikizwa. Kubera ko umubi agose umukiranutsi, ni yo mpamvu ubutabera bwagoretswe.
5  “Nimurebe mu mahanga, mwitegereze, murebane mwumiwe. Nimutangare kuko hari igikorwa kirimo gikorwa mu minsi yanyu, igikorwa mudashobora kwemera nubwo hagira ukibabwira.
6  Dore mpagurukije Abakaludaya, ishyanga ryarubiye kandi rihutiraho; bagiye gukwira ahantu hose ku isi bigarurire ubutaka butari ubwabo.
7  Ni ishyanga ritinyitse kandi riteye ubwoba. Ni ryo ryihesheje icyubahiro cyaryo ryishyiriraho n’ubutabera bwaryo.
8  Amafarashi yaryo aranyaruka kurusha ingwe, arakaze kurusha ibirura bya nimugoroba. Ibinono byayo bigenda biraha itaka, kandi aje aturutse kure, aguruka nka kagoma ihorera igiye gufata icyo irya.
9  Iryo shyanga ryose uko ryakabaye rije rizanywe n’urugomo. Rigenda rihanze amaso imbere nk’umuyaga w’iburasirazuba, rigafata imbohe nk’iriyora umusenyi.
10  Riseka abami, abatware bakuru rikabagira urw’amenyo. Riseka igihome cyose, rikarunda ibitaka rikagifata.
11  Icyo gihe rizagenda nk’umuyaga, rinyure mu gihugu maze rigibweho n’umwenda w’urubanza. Rikomora imbaraga zaryo ku mana yaryo.”
12  Yehova, ese ntiwahozeho kuva kera cyane? Wowe Mana yanjye, Uwera wanjye, ntupfa. Yehova, warishyiriyeho gusohoza urubanza; wa Gitare we, warishyizeho kugira ngo rihane.
13  Amaso yawe aratunganye cyane ku buryo atakomeza kureba ibibi, kandi ntushobora gukomeza kureba ubugizi bwa nabi. None kuki urebera abakora iby’uburiganya, ugakomeza kwicecekera igihe umuntu mubi amira bunguri umurusha gukiranuka?
14  Kuki umuntu wakuwe mu mukungugu umugira nk’amafi yo mu nyanja, nk’ibikururuka bidafite umutware?
15  Abo bose yabazamuje ururobo; yabakuruje umuraga we, abakusanyiriza mu rushundura arobesha. Ni cyo gituma yishima akanezerwa.
16  Ni yo mpamvu atambira ibitambo umuraga we, akosereza ibitambo urushundura arobesha, kuko bituma abona umugabane wuzuye amavuta n’ibyokurya byuzuye intungamubiri.
17  Ese si yo mpamvu ibiri mu rushundura rwe azabikuramo kandi agakomeza kwica amahanga ntagire impuhwe?
2  Nzahagarara aho ndindira, nzakomeza guhagarara hejuru y’igihome; nzakomeza kuba maso kugira ngo ntegereze icyo azavuga binyuze kuri jye, ndebe n’icyo nzasubiza nancyaha.
2  Yehova aransubiza ati “andika ibyo weretswe, ubyandike neza ku bisate kugira ngo uzabisoma mu ijwi riranguruye azashobore kubisoma adategwa.
3  Kuko iyerekwa ari iryo mu gihe cyagenwe, kandi ririhuta cyane rigana kuri icyo gihe. Iryo yerekwa ntirizabeshya. Niyo ryasa n’iritinze, ukomeze kuritegereza, kuko rizasohora. Ntirizatinda.
4  “Dore umutima we wuzuye ubwibone; ntiwakomeje kumutunganiramo. Ariko umukiranutsi azabeshwaho n’ubudahemuka bwe.
5  Umugabo w’umunyambaraga arirata bitewe n’uburiganya bwa divayi; uwifuza kurusha imva, kandi kimwe n’urupfu akaba adashobora guhaga, ntazagera ku ntego ye. Akomeza kwikoranyirizaho amahanga yose, akikoranyirizaho amoko yose.
6  Mbese abo bose ntibazamucira umugani, bakamuninura bamuvugiraho? Hari uzagira ati “‘Azageza ryari uwigwizaho ibitari ibye? Azabona ishyano kuko arya imyenda myinshi!
7  Ese abo ubereyemo imyenda ntibazahaguruka bakakwishyuza bagutunguye? Ese ntibazaguhagurukira bakakujegeza cyane maze bakagusahura rwose?
8  Kubera ko wasahuye amahanga menshi, nawe abasigaye bo mu moko yose bazagusahura, kuko wamennye amaraso y’abantu, ugakorera urugomo isi, umugi n’abawutuye bose.
9  “‘Azabona ishyano ushakira inzu ye inyungu mbi kugira ngo yarike icyari cye hejuru, ngo atagerwaho n’amakuba!
10  Wagambiriye gukora ikintu gikojeje isoni inzu yawe, ari byo kurimbura amahanga menshi; uko ni ko ubugingo bwawe bucumura.
11  Kuko ibuye ryo mu rukuta rizatera hejuru ritabaza, ingere y’igiti yo ku gisenge ikarisubiza.
12  “‘Azabona ishyano uwubakisha umugi kumena amaraso, agashinga umugi ugakomera abikesha gukiranirwa.
13  Ese Yehova si we utuma abantu baruhira umuriro, agatuma n’amahanga aruhira ubusa?
14  Isi izakwirwa no kumenya icyubahiro cya Yehova nk’uko amazi atwikira inyanja.
15  “‘Azabona ishyano uha bagenzi be icyo kunywa akakigerekaho umujinya n’uburakari, kugira ngo abasindishe agamije kureba ubwambure bwabo.
16  Uzuzura igisuzuguriro aho kugira icyubahiro. Nawe ubwawe nywa, ufatwe nk’utarakebwe. Nawe Yehova azakunywesha ku gikombe cyo mu kuboko kwe kw’iburyo, kandi icyubahiro cyawe kizasimburwa no gukorwa n’isoni.
17  Urugomo wakoreye Libani n’ibikorwa bibi wakoreye inyamaswa bigatuma zishya ubwoba bizakugaruka, bitewe n’amaraso y’abantu wamennye n’urugomo wakoreye isi, umugi n’abawutuye bose.
18  Ese igishushanyo kibajwe kimaze iki, kandi ari umuntu wakibaje? Igishushanyo kiyagijwe hamwe n’umwigisha w’ikinyoma bimaze iki, ku buryo uwabikoze yabyiringira, agakora ibigirwamana bitagira umumaro kandi bidashobora kuvuga?
19  “‘Azabona ishyano ubwira igiti ati “kanguka!,” n’ibuye ritavuga ati “kanguka!,” agira ati “riri butwigishe.” Dore riyagirijweho zahabu n’ifeza; nta mwuka uririmo.
20  Yehova ari mu rusengero rwe rwera. Isi yose nicecekere imbere ye!’”
3  Isengesho umuhanuzi Habakuki yavuze mu ndirimbo z’agahinda.
2  Yehova, numvise ibyawe. Yehova, umurimo wawe wanteye ubwoba. Wugaragaze muri iyi myaka! Wumenyekanishe muri iyi myaka. Wibuke kugaragaza imbabazi mu gihe cy’amakuba.
3  Imana ubwayo yaje iturutse i Temani; Uwera yaje aturutse ku musozi wa Parani. Sela. Icyubahiro cye cyatwikiriye ijuru, ikuzo rye ryuzura isi.
4  Umucyo we urabagirana nk’urumuri rw’izuba. Yari afite imirase ibiri y’izuba ituruka mu kiganza cye, kandi aho ni ho imbaraga ze zari zihishe.
5  Icyorezo cyamugendaga imbere, guhinda umuriro kwakurikiraga intambwe z’ibirenge bye.
6  Yarahagaze kugira ngo ajegeze isi. Yararebye atuma amahanga ahinda umushyitsi. Imisozi ihoraho yarajanjaguritse; udusozi turiho kugeza ibihe bitarondoreka twarunamye. Izo ni zo nzira ze za kera.
7  Nabonye amahema y’i Kushani ari mu kaga. Imyenda y’amahema yo mu gihugu cy’i Midiyani ihinda umushyitsi.
8  Yehova, ese inzuzi ni zo warakariye? Ese igihe wagendaga ku mafarashi yawe, inzuzi ni zo warakariye cyangwa warakariye inyanja? Amagare yawe y’intambara ni yo yazanye agakiza.
9  Ubwambure bw’umuheto wawe wabushyize ahagaragara. Imiryango yararahiye. Sela. Isi wayisatuje imigezi.
10  Imisozi yarakubonye igira umubabaro mwinshi cyane. Imvura y’umugaru irimo n’inkuba yaraguye. Imuhengeri hadudubije amazi yaho, yiterera hejuru agera mu kirere.
11  Izuba n’ukwezi byahagaze hejuru mu kirere. Imyambi yawe yanyarukaga nk’urumuri. Kurabagirana kw’icumu ryawe ni ko kwatangaga urumuri.
12  Wanyuze mu isi warakaye cyane. Wahuye amahanga ufite umujinya nk’uhura ibinyampeke.
13  Wazanywe no gukiza ubwoko bwawe, kugira ngo ukize uwo wasutseho amavuta. Wajanjaguye umutware w’inzu y’umubi. Washenye inzu urayirimbura, kuva ku rufatiro kugeza ku gisenge. Sela.
14  Intwaro zawe wazipfumuje imitwe y’abarwanyi be igihe bagendaga nk’inkubi y’umuyaga kugira ngo bantatanye. Ibyishimo byabo byinshi byari nk’iby’abantu baba bagambiriye kumirira bunguri imbabare mu bwihisho.
15  Wambutse inyanja uri ku mafarashi yawe, wambutse amazi menshi yirundanyije.
16  Narabyumvise ibyo mu nda birigorora; numvise iyo nkuru iminwa yanjye irasusumira, amagufwa yanjye atangira kumungwa; muri iyo mimerere nari ndimo, nari mpangayitse. Nzategereza umunsi w’amakuba ntuje. Kuko uzibasira abantu ukabagabaho igitero.
17  Niyo umutini utarabya, umuzabibu ntiwere imbuto zawo, igiti cy’umwelayo ntigitange umusaruro, amaterasi ntiyere imyaka, imikumbi igashira mu rugo rw’amatungo, ntihagire n’ubushyo bwongera kuba mu rugo,
18  Jyeweho sinzabura kwishimira Yehova; nzanezererwa Imana y’agakiza kanjye.
19  Yehova Umwami w’Ikirenga ni we mbaraga zanjye; ibirenge byanjye azabihindura nk’iby’imparakazi, azatuma ngenda ahirengeye hanjye.Ku mutware w’abaririmbyi: Izacurangishwe inanga zanjye.
