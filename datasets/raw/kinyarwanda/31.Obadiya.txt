1  Ibyo Obadiya yeretswe: Ibi ni byo Umwami w’Ikirenga Yehova yavuze ku birebana na Edomu ati “hari inkuru twumvise iturutse kuri Yehova, kandi hari intumwa yatumwe ku mahanga ngo ivuge iti ‘nimuhaguruke mwa mahanga mwe, nimuze tujye kurwana na we.’”
2  “Dore nakugize muto mu mahanga; uri insuzugurwa cyane.
3  Wowe utuye mu bwihugiko bwo mu rutare, ugatura mu mpinga y’umusozi, ubwibone bwo mu mutima wawe ni bwo bwagushutse, uribwira mu mutima wawe uti ‘ese hari uwamanura akangeza hasi?’
4  Niyo watumbagira ukagera hejuru cyane nka kagoma, cyangwa ukarika icyari cyawe hagati y’inyenyeri, nzahakumanura,” ni ko Yehova avuga.
5  “Abajura baramutse baje iwawe cyangwa abasahuzi baramutse baje iwawe nijoro, bagucecekesha mu rugero rungana iki? Ese ntibakwiba gusa ibyo bashaka? Cyangwa se abasaruzi b’imizabibu baje gusarura iwawe, ntibasigaza iyo guhumba?
6  Mbega ukuntu bene Esawu bashakishijwe uruhindu! Mbega ukuntu ubutunzi bwabo bari barahishe bwasahuwe!
7  Baragushushubikanyije bakugeza ku rugabano. Abo mwari mwaragiranye isezerano bose baragushutse. Abo mwari mubanye amahoro barakunesheje. Kubera ko umeze nk’umuntu utagira ubushishozi, abo mwasangiraga bazagutega umutego umeze nk’urushundura.
8  Ese si ko bizagenda kuri uwo munsi?,” ni ko Yehova abaza. “Uwo munsi nzarimbura abanyabwenge bo muri Edomu n’abantu barangwa n’ubushishozi bo mu karere k’imisozi miremire ya Esawu.
9  Yewe Temani we, abanyambaraga bawe bazakuka umutima, kuko buri wese mu bakomoka mu karere k’imisozi miremire ya Esawu azicwa, akarimburwa.
10  Urugomo wagiriye umuvandimwe wawe Yakobo ruzatuma ukorwa n’isoni, kandi uzarimburwa kugeza iteka ryose.
11  Igihe wareberaga, igihe abanyamahanga bafataga ingabo ze bakazitwara ho iminyago, igihe abanyamahanga binjiraga mu marembo ye bagakorera ubufindo kuri Yerusalemu, icyo gihe nawe wari kimwe na bo.
12  “Ntiwagombaga kwishima hejuru y’umuvandimwe wawe umunsi yagiriyeho amakuba; ntiwagombaga kunezerwa igihe Abayuda barimbukaga, kandi ntiwari ukwiriye kubishongoraho igihe bari mu byago.
13  Ntiwari ukwiriye kwinjira mu marembo y’ubwoko bwanjye umunsi bagwirirwaga n’amakuba. Si wowe wari ukwiriye kurebera akaga yahuye na ko ku munsi w’ibyago bye; ntiwari ukwiriye kurambura ukuboko kwawe ngo usahure ubutunzi bwe ku munsi yagwiririwe n’amakuba.
14  Ntiwagombye kuba warahagaze mu mahuriro y’inzira ngo wice abantu be bacitse ku icumu, kandi ntiwari ukwiriye gufata abe barokotse ngo ubashyikirize abanzi babo igihe bagwirirwaga n’amakuba.
15  Umunsi Yehova azahagurukira amahanga yose uri bugufi. Ibyo wabagiriye ni byo nawe uzagirirwa. Ibyo wakoze bizakugaruka ku mutwe.
16  Uko mwanywereye ku musozi wanjye wera, ni na ko amahanga yose azakomeza kunywa. Azanywera ku gikombe cy’umujinya w’Imana agotomere, amere nk’atarigeze kubaho.
17  “Abacitse ku icumu bazajya ku musozi wa Siyoni, kandi uzahinduka ahantu hera. Inzu ya Yakobo izigarurira umurage wayo.
18  Inzu ya Yakobo izahinduka umuriro, inzu ya Yozefu izahinduka ikirimi cy’umuriro, inzu ya Esawu ihinduke igikenyeri maze bayitwike bayikongore. Mu nzu ya Esawu nta wuzarokoka, kuko Yehova ari we ubivuze.
19  Bazigarurira Negebu, akarere k’imisozi miremire ya Esawu, Shefela n’igihugu cy’Abafilisitiya. Bazigarurira uturere two mu ntara ya Efurayimu n’utwo mu ntara ya Samariya; Benyamini azigarurira Gileyadi.
20  Abanyagano bo muri iki gihome, ni ukuvuga Abisirayeli, bazigarurira ibyari iby’Abanyakanani kugeza i Sarefati. Abanyagano b’i Yerusalemu bari i Sefaradi bazigarurira imigi y’i Negebu.
21  “Abo kubakiza bazazamuka bajye ku musozi wa Siyoni kugira ngo bacire imanza akarere k’imisozi miremire ya Esawu, kandi ubwami buzaba ubwa Yehova.”
