10  Yehova abwira Mose ati
2  “uzacure impanda ebyiri mu ifeza. Ujye uzikoresha igihe uhamagaza ikoraniro n’igihe umenyesha abantu ko inkambi igiye kwimuka.
3  Nibazivugiriza icyarimwe, iteraniro ryose rijye riteranira ku muryango w’ihema ry’ibonaniro.
4  Nibavuza impanda imwe gusa, abatware b’ibihumbi by’Abisirayeli bajye baza aho uri.
5  “Nimuvuza impanda mu ijwi rihindagurika, itsinda ry’abakambitse iburasirazuba rijye rihaguruka rigende.
6  Nimuvuza impanda ubwa kabiri mu ijwi rihindagurika, itsinda ry’abakambitse mu majyepfo rijye rihaguruka rigende. Buri tsinda rizajya rihaguruka ari uko havugijwe impanda mu ijwi rihindagurika.
7  “Igihe mushatse gukoranya iteraniro, mujye muvuza impanda, ariko ntimukazivuze mu ijwi rihindagurika.
8  Abatambyi bene Aroni bajye bavuza izo mpanda, kandi ibyo bizababere itegeko ry’ibihe bitarondoreka mwe n’abazabakomokaho bose.
9  “Igihe muzaba muri mu gihugu cyanyu maze mugahagurukira kurwanya abanzi banyu babakandamiza, muzajye muvuza impanda mu ijwi ry’intambara. Yehova Imana yanyu azajya abibuka abakize abanzi banyu.
10  “Mujye muvuza impanda mu bihe byanyu by’ibyishimo, mu bihe by’iminsi mikuru yanyu no mu ntangiriro z’amezi yanyu, muzivugirize ku bitambo byanyu bikongorwa n’umuriro no ku bitambo byanyu bisangirwa. Mujye muzivuza kugira ngo Imana yanyu ibibuke. Ndi Yehova Imana yanyu.”
11  Nuko ku munsi wa makumyabiri w’ukwezi kwa kabiri mu mwaka wa kabiri, cya gicu kiva ku ihema ry’Igihamya.
12  Abisirayeli barahaguruka bava mu butayu bwa Sinayi bakurikije gahunda bahawe. Cya gicu kiragenda gihagarara mu butayu bwa Parani.
13  Iyo ni yo ncuro ya mbere bahagurutse bakagenda bakurikije gahunda Yehova yari yarabahaye binyuze kuri Mose.
14  Habanje guhaguruka itsinda ry’imiryango itatu rihagarariwe n’umuryango wa Yuda, hakurikijwe imitwe barimo. Umutware wabo yari Nahashoni mwene Aminadabu.
15  Umutware w’umuryango wa Isakari yari Netaneli mwene Suwari.
16  Umutware w’umuryango wa Zabuloni yari Eliyabu mwene Heloni.
17  Nuko bashingura ihema, maze Abagerushoni n’Abamerari bari bashinzwe gutwara ihema barahaguruka baragenda.
18  Itsinda ry’imiryango itatu rihagarariwe n’umuryango wa Rubeni rirahaguruka, hakurikijwe imitwe barimo. Umutware wa bene Rubeni yari Elisuri mwene Shedewuri.
19  Umutware w’umuryango wa bene Simeyoni yari Shelumiyeli mwene Surishadayi.
20  Umutware w’umuryango wa bene Gadi yari Eliyasafu mwene Deweli.
21  Abakohati batwaraga ibintu byera barahaguruka baragenda, kuko bagombaga kuhagera ihema ryamaze gushingwa.
22  Itsinda ry’imiryango itatu rihagarariwe n’umuryango wa Efurayimu rirahaguruka riragenda, hakurikijwe imitwe barimo. Umutware wabo yari Elishama mwene Amihudi.
23  Umutware w’umuryango wa bene Manase yari Gamaliyeli mwene Pedasuri.
24  Umutware wa bene Benyamini yari Abidani mwene Gideyoni.
25  Itsinda ry’imiryango itatu rihagarariwe n’umuryango wa Dani rihaguruka nyuma y’abandi bose riragenda, hakurikijwe imitwe barimo. Umutware wa bene Dani yari Ahiyezeri mwene Amishadayi.
26  Umutware w’umuryango wa bene Asheri yari Pagiyeli mwene Okirani.
27  Umutware wa bene Nafutali yari Ahira mwene Enani.
28  Uko ni ko Abisirayeli bahagurukaga bakurikije imitwe barimo, iyo igihe cyo kugenda cyabaga kigeze.
29  Hanyuma Mose abwira Hobabu mwene Reweli Umumidiyani, sebukwe wa Mose, ati “dore tugiye mu gihugu Yehova yadusezeranyije ati ‘nzakibaha.’ None ngwino tujyane tuzakugirira neza, kuko Yehova yavuze ko azagirira neza Isirayeli.”
30  Ariko aramusubiza ati “sinjyana namwe, ahubwo ndasubira mu gihugu cyanjye no muri bene wacu.”
31  Mose aramubwira ati “ndakwinginze ntudusige, kuko ari wowe uzi neza aho dushobora gukambika mu butayu, uzatubere amaso.
32  Nujyana natwe, ibyiza Yehova azatugirira natwe tuzabikugirira.”
33  Nuko bava ku musozi wa Yehova bakora urugendo rw’iminsi itatu. Muri urwo rugendo rw’iminsi itatu, isanduku y’isezerano rya Yehova yabagendaga imbere ibashakira aho baruhukira.
34  Iyo bashinguraga amahema yabo ku manywa, igicu cya Yehova cyagendaga hejuru yabo.
35  Iyo Isanduku yaterurwaga, Mose yaravugaga ati “Yehova haguruka, abanzi bawe batatane, abakwanga urunuka bose bakwire imishwaro!”
36  Iyo Isanduku yashyirwaga hasi, Mose yaravugaga ati “Yehova, garukira Abisirayeli uduhumbi n’uduhumbagiza.”
4  Nuko Yehova abwira Mose na Aroni ati
2  “mu Balewi bose, muzabarure Abakohati mukurikije imiryango yabo n’amazu ya ba sekuruza,
3  kuva ku bafite imyaka mirongo itatu kugeza ku bafite imyaka mirongo itanu, abantu bose bajya mu itsinda ry’abakora imirimo mu ihema ry’ibonaniro.
4  “Iyi ni yo mirimo Abakohati bazajya bakora mu ihema ry’ibonaniro, imirimo ifitanye isano n’ibintu byera cyane:
5  igihe inkambi igiye kwimuka, Aroni n’abahungu be bajye binjira bamanure umwenda ukingiriza bawutwikirize isanduku y’igihamya.
6  Nanone bajye bayitwikiriza impu z’inyamaswa zitwa tahashi, hejuru barambureho umwenda w’ubururu, bayisesekemo n’imijishi yayo.
7  “Bajye barambura umwenda w’ubururu ku meza ashyirwaho imigati yo kumurikwa, hanyuma bashyireho amasahani n’ibikombe, n’amabakure n’imperezo bashyiramo ituro ry’ibyokunywa; imigati ihora ku meza izagumeho.
8  Hejuru yabyo bajye baramburaho umwenda uboshye mu budodo bw’umutuku, bawugerekeho impu z’inyamaswa zitwa tahashi, basesekemo n’imijishi yayo.
9  Bajye bafata umwenda w’ubururu bawutwikirize igitereko cy’amatara, n’amatara yacyo n’udufashi two kuvana ibishirira ku rutambi n’agakoresho ko kubishyiraho, n’inzabya zose z’amavuta akoreshwa mu matara.
10  Icyo gitereko n’ibikoresho byacyo byose bajye babizingira mu mpu z’inyamaswa zitwa tahashi maze babishyire ku rubaho.
11  Igicaniro cya zahabu bajye bagitwikiriza umwenda w’ubururu bawugerekeho impu z’inyamaswa zitwa tahashi, bagisesekemo n’imijishi yacyo.
12  Bajye bafata ibikoresho byose bakoresha mu murimo bakorera ahera, babizingire mu mwenda w’ubururu, babitwikirize impu z’inyamaswa zitwa tahashi, hanyuma babishyire ku rubaho.
13  “Bajye bakura ku gicaniro ivu ririmo urugimbu maze bagitwikirize umwenda uboshye mu bwoya buteye ibara ry’isine.
14  Bajye bagishyiraho ibikoresho byose bakoresha kuri icyo gicaniro: ibikoresho byo kurahuza amakara, amakanya, ibitiyo, amabakure, mbese ibikoresho byose byo ku gicaniro. Bajye bagitwikiriza impu z’inyamaswa zitwa tahashi, bagisesekemo n’imijishi yacyo.
15  “Igihe inkambi igiye kwimuka, Aroni n’abahungu be bajye batwikira ibintu by’ahera n’ibikoresho byaho byose. Nibarangiza, Abakohati bajye binjira babiheke, ariko ntibagakore ku bintu by’ahantu hera kugira ngo badapfa. Ibyo ni byo bintu byo mu ihema ry’ibonaniro Abakohati bashinzwe gutwara.
16  “Eleyazari mwene Aroni ashinzwe kwita ku mavuta akoreshwa mu matara, umubavu uhumura neza, ituro rihoraho ry’ibinyampeke n’amavuta yera. Ashinzwe ihema ryose n’ibiririmo byose, ni ukuvuga ahantu hera n’ibikoresho byaho.”
17  Yehova yongera kubwira Mose na Aroni ati
18  “ntimuzatume imiryango y’Abakohati irimburwa ngo ivanwe mu Balewi.
19  Ahubwo dore icyo muzakora kugira ngo bakomeze kubaho, batazapfa bazira ko begereye ibintu byera cyane: Aroni n’abahungu be bajye binjira, bahe buri wese inshingano ye bamwereke ibyo ari butware.
20  Ntibazinjire ngo barebe ibintu byera n’akanya na gato, kuko bahita bapfa.”
21  Yehova abwira Mose ati
22  “ubarure Abagerushoni bose, ukurikije amazu ya ba sekuruza n’imiryango yabo.
23  Ubarure kuva ku bafite imyaka mirongo itatu kugeza ku bafite imyaka mirongo itanu, abajya mu itsinda ry’abakora imirimo mu ihema ry’ibonaniro bose.
24  Iyi ni yo mirimo izakorwa n’imiryango y’Abagerushoni, ibyo bazakora cyangwa ibyo bazatwara:
25  bazatware imyenda y’ihema n’ihema ry’ibonaniro, ibitwikira ihema n’impu z’inyamaswa zitwa tahashi zigerekwa hejuru yabyo, umwenda wo gukinga mu muryango w’ihema ry’ibonaniro,
26  imyenda y’urugo, umwenda wo gukinga mu irembo ry’urugo rukikije ihema ry’ibonaniro n’igicaniro, imigozi y’urugo n’ibikoresho byarwo byose, hamwe n’ibindi bikoresho byose bakoresha muri uwo murimo.
27  Imirimo y’Abagerushoni yose, byaba ibyo bagomba gutwara byose cyangwa ibyo bagomba gukora byose, bazajye babikora babitegetswe na Aroni n’abahungu be. Mujye mubereka ibyo bagomba gutwara byose kuko ari inshingano yabo.
28  Iyo ni yo mirimo izakorwa n’imiryango y’Abagerushoni mu ihema ry’ibonaniro, kandi ni yo nshingano bazajya basohoza bayobowe na Itamari mwene Aroni umutambyi.
29  “Uzabarure n’Abamerari ukurikije imiryango yabo n’amazu ya ba sekuruza.
30  Uzabarure kuva ku bafite imyaka mirongo itatu kugeza ku bafite imyaka mirongo itanu, abajya mu itsinda ry’abakora imirimo mu ihema ry’ibonaniro bose.
31  Iyi ni yo nshingano yabo n’ibyo bazatwara, kandi ni yo izaba imirimo yabo yose mu ihema ry’ibonaniro: ibizingiti by’ihema n’imitambiko yaryo, inkingi zaryo n’ibisate biciyemo imyobo yo kuzishingamo,
32  inkingi zose z’urugo n’ibisate byazo biciyemo imyobo, imambo z’urugo, imigozi y’urugo n’ibikoresho byarwo byose, n’indi mirimo ijyaniranye na byo. Muzereke buri wese ibyo agomba gutwara.
33  Iyo ni yo mirimo yose izakorwa n’imiryango y’Abamerari mu ihema ry’ibonaniro, kandi bazajya bayikora bayobowe na Itamari mwene Aroni umutambyi.”
34  Nuko Mose na Aroni n’abatware b’iteraniro batangira kubarura Abakohati bakurikije imiryango yabo n’amazu ya ba sekuruza,
35  kuva ku bafite imyaka mirongo itatu kugeza ku bafite imyaka mirongo itanu, abari mu itsinda ry’abakora imirimo mu ihema ry’ibonaniro bose.
36  Ababaruwe hakurikijwe imiryango yabo bari ibihumbi bibiri na magana arindwi na mirongo itanu.
37  Abo ni bo babaruwe mu miryango y’Abakohati, abakora mu ihema ry’ibonaniro bose, abo Mose na Aroni babaruye nk’uko Yehova yabitegetse Mose.
38  Babaruye Abagerushoni hakurikijwe imiryango yabo n’amazu ya ba sekuruza,
39  kuva ku bafite imyaka mirongo itatu kugeza ku bafite imyaka mirongo itanu, abari mu itsinda ry’abakora imirimo mu ihema ry’ibonaniro bose.
40  Ababaruwe hakurikijwe imiryango yabo bari ibihumbi bibiri na magana atandatu na mirongo itatu.
41  Abo ni bo babaruwe mu miryango y’Abagerushoni, abakora mu ihema ry’ibonaniro bose, abo Mose na Aroni babaruye nk’uko Yehova yabitegetse Mose.
42  Babaruye Abamerari hakurikijwe imiryango yabo n’amazu ya ba sekuruza,
43  kuva ku bafite imyaka mirongo itatu kugeza ku bafite imyaka mirongo itanu, abajya mu itsinda ry’abakora imirimo mu ihema ry’ibonaniro bose.
44  Ababaruwe hakurikijwe imiryango yabo bari ibihumbi bitatu na magana abiri.
45  Abo ni bo babaruwe mu miryango y’Abamerari, abo Mose na Aroni babaruye nk’uko Yehova yabitegetse Mose.
46  Mose, Aroni n’abatware ba Isirayeli babaruye Abalewi bose bakurikije imiryango yabo n’amazu ya ba sekuruza,
47  kuva ku bafite imyaka mirongo itatu kugeza ku bafite imyaka mirongo itanu, abantu bose bakora imirimo isaba imbaraga n’imirimo yo gutwara ibintu byo mu ihema ry’ibonaniro.
48  Ababaruwe bose bari ibihumbi umunani na magana atanu na mirongo inani.
49  Yehova yategetse ko abo bose babarurwa binyuze kuri Mose, buri wese abarurwa hakurikijwe umurimo we n’icyo agomba gutwara. Babaruwe nk’uko Yehova yari yabitegetse Mose.
26  Nyuma y’icyorezo Yehova abwira Mose na Eleyazari umuhungu wa Aroni umutambyi, ati
2  “mubarure iteraniro ryose ry’Abisirayeli mukurikije amazu ya ba sekuruza, mubarure kuva ku bafite imyaka makumyabiri kujyana hejuru, abashobora kujya ku rugamba muri Isirayeli bose.”
3  Nuko Mose na Eleyazari umutambyi bababwirira mu bibaya byo mu butayu bw’i Mowabu, hakurya y’uruzi rwa Yorodani, ahateganye n’i Yeriko, bati
4  “mubarure abafite kuva ku myaka makumyabiri kujyana hejuru nk’uko Yehova yabitegetse Mose.” Abisirayeli bavuye mu gihugu cya Egiputa ni aba:
5  Rubeni, imfura ya Isirayeli. Bene Rubeni ni Hanoki wakomotsweho n’umuryango w’Abahanoki, Palu wakomotsweho n’umuryango w’Abapalu,
6  Hesironi wakomotsweho n’umuryango w’Abahesironi, na Karumi wakomotsweho n’umuryango w’Abakarumi.
7  Iyo ni yo miryango y’Abarubeni. Ababaruwe bari ibihumbi mirongo ine na bitatu na magana arindwi na mirongo itatu.
8  Palu yabyaye Eliyabu.
9  Bene Eliyabu ni Nemuweli na Datani na Abiramu. Datani na Abiramu, bari mu bahamagarwaga mu iteraniro, ni bo ba bandi bifatanyije na Kora bakarwanya Mose na Aroni, ubwo barwanyaga Yehova.
10  Icyo gihe ubutaka bwarasamye burabamira. Naho Kora we, yapfuye igihe we n’abagabo magana abiri na mirongo itanu bari bafatanyije bakongorwaga n’umuriro. Babereye abandi akabarore.
11  Icyakora abahungu ba Kora bo ntibapfuye.
12  Bene Simeyoni n’imiryango ibakomokaho ni aba: Nemuweli yakomotsweho n’umuryango w’Abanemuweli, Yamini akomokwaho n’umuryango w’Abayamini, Yakini akomokwaho n’umuryango w’Abayakini,
13  Zera akomokwaho n’umuryango w’Abazera, na Shawuli akomokwaho n’umuryango w’Abashawuli.
14  Iyo ni yo miryango y’Abasimeyoni. Bari ibihumbi makumyabiri na bibiri na magana abiri.
15  Bene Gadi n’imiryango ibakomokaho ni aba: Sefoni yakomotsweho n’umuryango w’Abasefoni, Hagi akomokwaho n’umuryango w’Abahagi, Shuni akomokwaho n’umuryango w’Abashuni,
16  Ozini akomokwaho n’umuryango w’Abozini, Eri akomokwaho n’umuryango w’Aberi,
17  Arodi akomokwaho n’umuryango w’Abarodi, na Areli akomokwaho n’umuryango w’Abareli.
18  Iyo ni yo miryango ya bene Gadi. Ababaruwe bari ibihumbi mirongo ine na magana atanu.
19  Bene Yuda ni Eri na Onani. Ariko Eri na Onani baguye mu gihugu cy’i Kanani.
20  Bene Yuda n’imiryango ibakomokaho ni aba: Shela yakomotsweho n’umuryango w’Abashela, Peresi akomokwaho n’umuryango w’Abaperesi, na Zera akomokwaho n’umuryango w’Abazera.
21  Bene Peresi ni aba: Hesironi wakomotsweho n’umuryango w’Abahesironi, na Hamuli wakomotsweho n’umuryango w’Abahamuli.
22  Iyo ni yo miryango ikomoka kuri Yuda. Ababaruwe bari ibihumbi mirongo irindwi na bitandatu na magana atanu.
23  Bene Isakari n’imiryango ibakomokaho ni aba: Tola yakomotsweho n’umuryango w’Abatola, Puwa akomokwaho n’umuryango w’Abapuwa,
24  Yashubu akomokwaho n’umuryango w’Abayashubu, naho Shimuroni akomokwaho n’umuryango w’Abashimuroni.
25  Iyo ni yo miryango yakomotse kuri Isakari. Ababaruwe bari ibihumbi mirongo itandatu na bine na magana atatu.
26  Bene Zabuloni n’imiryango ibakomokaho ni aba: Seredi yakomotsweho n’umuryango w’Abaseredi, Eloni akomokwaho n’umuryango w’Abeloni, na Yahileli akomokwaho n’umuryango w’Abayahileli.
27  Iyo ni yo miryango y’Abazabuloni. Ababaruwe bari ibihumbi mirongo itandatu na magana atanu.
28  Yozefu yakomotsweho n’umuryango wa Manase n’uwa Efurayimu.
29  Abakomotse kuri Manase ni Makiri wakomotsweho n’umuryango w’Abamakiri. Makiri yabyaye Gileyadi. Gileyadi yakomotsweho n’umuryango w’Abagileyadi.
30  Aba ni bo bene Gileyadi: Yezeri wakomotsweho n’umuryango w’Abayezeri, Heleki wakomotsweho n’umuryango w’Abaheleki,
31  Asiriyeli wakomotsweho n’umuryango w’Abasiriyeli, Shekemu wakomotsweho n’umuryango w’Abashekemu,
32  Shemida wakomotsweho n’umuryango w’Abashemida, na Heferi wakomotsweho n’umuryango w’Abaheferi.
33  Selofehadi mwene Heferi nta bahungu yagiraga, yari afite abakobwa gusa. Amazina y’abakobwa ba Selofehadi ni Mahila, Nowa, Hogila, Miluka na Tirusa.
34  Iyo ni yo miryango ikomoka kuri Manase. Ababaruwe ni ibihumbi mirongo itanu na bibiri na magana arindwi.
35  Bene Efurayimu n’imiryango ibakomokaho ni aba: Shutela yakomotsweho n’umuryango w’Abashutela, Bekeri akomokwaho n’umuryango w’Ababekeri, naho Tahani akomokwaho n’umuryango w’Abatahani.
36  Aba ni bo bakomotse kuri Shutela: Erani yakomotsweho n’umuryango w’Aberani.
37  Iyo ni yo miryango ya bene Efurayimu. Ababaruwe bari ibihumbi mirongo itatu na bibiri na magana atanu. Abo ni bo bene Yozefu n’imiryango yabakomotseho.
38  Bene Benyamini n’imiryango ibakomokaho ni aba: Bela yakomotsweho n’umuryango w’Ababela, Ashibeli akomokwaho n’umuryango w’Abashibeli, Ahiramu akomokwaho n’umuryango w’Abahiramu,
39  Shefufamu akomokwaho n’umuryango w’Abashufamu, naho Hufamu akomokwaho n’umuryango w’Abahufamu.
40  Bela yabyaye Arudi na Namani. Arudi yakomotsweho n’umuryango w’Abarudi, Namani akomokwaho n’umuryango w’Abanamani.
41  Iyo ni yo miryango ya bene Benyamini. Ababaruwe bari ibihumbi mirongo ine na bitanu na magana atandatu.
42  Bene Dani n’imiryango ibakomokaho ni aba: Shuhamu yakomotsweho n’umuryango w’Abashuhamu. Iyo ni yo miryango y’abakomotse kuri Dani nk’uko imiryango yabo iri.
43  Mu miryango yose y’Abashuhamu, ababaruwe bari ibihumbi mirongo itandatu na bine na magana ane.
44  Bene Asheri n’imiryango ibakomokaho ni aba: Imuna yakomotsweho n’umuryango w’Abimuna, Ishivi akomokwaho n’umuryango w’Abishivi, naho Beriya akomokwaho n’umuryango w’Ababeriya.
45  Abakomotse kuri Beriya ni Heberi wakomotsweho n’umuryango w’Abaheberi, na Malikiyeli wakomotsweho n’umuryango w’Abamalikiyeli.
46  Umukobwa wa Asheri yitwaga Sera.
47  Iyo ni yo miryango ya bene Asheri. Ababaruwe bari ibihumbi mirongo itanu na bitatu na magana ane.
48  Bene Nafutali n’imiryango ibakomokaho ni aba: Yahiseli yakomotsweho n’umuryango w’Abayahiseli, Guni akomokwaho n’umuryango w’Abaguni,
49  Yeseri akomokwaho n’umuryango w’Abayeseri, naho Shilemu akomokwaho n’umuryango w’Abashilemu.
50  Iyo ni yo miryango y’abakomotse kuri Nafutali. Ababaruwe ni ibihumbi mirongo ine na bitanu na magana ane.
51  Abo ni bo babaruwe mu Bisirayeli. Bari abantu ibihumbi magana atandatu na kimwe na magana arindwi na mirongo itatu.
52  Hanyuma Yehova abwira Mose ati
53  “abo ni bo bazagabanywa igihugu, bagahabwa gakondo hakurikijwe umubare w’amazina yabo.
54  Abenshi uzabahe gakondo nini, abake ubahe gakondo nto. Buri muryango uzahabwa gakondo hakurikijwe umubare w’abawubaruwemo.
55  Igihugu kizagabanywe hakoreshejwe ubufindo. Bazahabwe gakondo hakurikijwe amazina y’imiryango ya ba sekuruza.
56  Bazajya bahabwa gakondo yabo hakoreshejwe ubufindo, baba abake cyangwa abenshi.”
57  Aba ni bo babaruwe mu miryango y’Abalewi: Gerushoni wakomotsweho n’umuryango w’Abagerushoni, Kohati wakomotsweho n’umuryango w’Abakohati, na Merari wakomotsweho n’umuryango w’Abamerari.
58  Iyi ni yo miryango y’Abalewi: umuryango w’Abalibuni, umuryango w’Abaheburoni, umuryango w’Abamahali, umuryango w’Abamushi n’umuryango w’Abakora. Kohati yabyaye Amuramu.
59  Umugore wa Amuramu yitwaga Yokebedi, akaba umukobwa Lewi yabyariye muri Egiputa. Hashize igihe, Yokebedi abyarira Amuramu Aroni na Mose na mushiki wabo Miriyamu.
60  Hanyuma Aroni abyara Nadabu, Abihu, Eleyazari na Itamari.
61  Ariko Nadabu na Abihu baguye imbere ya Yehova bazize kuba barazanye umuriro utemewe imbere ye.
62  Ababaruwe bose bo muri bo, ab’igitsina gabo bose bari bafite kuva ku kwezi kumwe kujyana hejuru, bari ibihumbi makumyabiri na bitatu. Ntibabaruwe mu Bisirayeli kuko nta gakondo bari kuzahabwa muri bo.
63  Abo ni bo Mose na Eleyazari umutambyi babaruye igihe babaruriraga Abisirayeli mu bibaya byo mu butayu bw’i Mowabu, hafi y’uruzi rwa Yorodani, ahateganye n’i Yeriko.
64  Ariko muri abo babaruwe icyo gihe, nta n’umwe wari ukiriho mu bo Mose na Aroni umutambyi babaruriye mu butayu bwa Sinayi,
65  kuko Yehova yari yaravuze ibyabo ati “bazagwa mu butayu.” Ni yo mpamvu nta n’umwe muri bo wari ukiriho, uretse Kalebu mwene Yefune na Yosuwa mwene Nuni.
11  Nuko abantu batangira kwitotombera Yehova nk’aho bamerewe nabi. Yehova abyumvise uburakari bwe buragurumana, maze umuriro wa Yehova ubagurumaniraho, ukongora bamwe muri bo bari ku nkengero z’inkambi.
2  Abantu batakambira Mose, maze na we yinginga Yehova, umuriro urazima.
3  Aho hantu bahita Tabera, kuko umuriro wa Yehova wabagurumaniyeho.
4  Abanyamahanga bari muri bo bagira umururumba, ndetse n’Abisirayeli batangira kurira bavuga bati “ni nde uzaduha inyama zo kurya?
5  Ukuntu twiriraga amafi muri Egiputa ku buntu, n’imyungu n’amadegede n’ibitunguru bya puwaro n’ibitunguru by’ibijumba na tungurusumu!
6  None dore ubugingo bwacu bwarakakaye, nta kindi amaso yacu areba kitari manu.”
7  Ubundi, manu yari imeze nk’akabuto k’agati kitwa gadi, kandi yasaga n’amariragege yitwa budola.
8  Abantu bakwiraga hirya no hino bakayitoragura, bakayisya ku rusyo cyangwa bakayisekura mu isekuru, hanyuma bakayiteka mu nkono cyangwa bakayikoramo utugati twiburungushuye. Yaryohaga nk’utugati turyohereye dutekanywe n’amavuta.
9  Iyo ikime cyamanukiraga ku nkambi nijoro, manu na yo yaramanukaga.
10  Nuko Mose yumva abantu baririra mu miryango yabo, buri muntu ahagaze ku muryango w’ihema rye. Uburakari bwa Yehova buragurumana cyane, kandi Mose abona ko ibyo bintu byabaye ari bibi.
11  Mose abwira Yehova ati “ni iki gituma ugirira nabi umugaragu wawe? Nakoze iki cyatumye utanyishimira, ukanyikoreza umutwaro w’aba bantu bose?
12  Ese ni jye nyina w’aba bantu bose? Ni jye wababyaye ku buryo wambwira uti ‘batware mu gituza cyawe, nk’uko umurezi aterura umwana wonka,’ ngo mbajyane mu gihugu warahiye ba sekuruza?
13  Nakura he inyama zo guha aba bantu bose ko bakomeza kundirira bavuga bati ‘duhe inyama turye’?
14  Jye jyenyine sinshoboye kwikorera umutwaro w’aba bantu bose kuko bandemereye cyane.
15  Niba ari uku ungenje, nyica birangire niba ntonnye mu maso yawe, ne kubona ibyago bingeraho.”
16  Yehova asubiza Mose ati “ntoranyiriza abakuru b’Abisirayeli mirongo irindwi, abo uzi neza ko ari abakuru n’abatware mu bwoko bwabo, ubazane ku ihema ry’ibonaniro muhahagarare.
17  Nzamanuka mpavuganire nawe, mfate ku mwuka ukuriho nywubashyireho maze bagufashe kwikorera umutwaro w’aba bantu, kugira ngo udakomeza kuwikorera wenyine.
18  Kandi ubwire abantu uti ‘nimwiyeze ejo muzarya inyama, kuko mwaririye mu matwi ya Yehova, muti “ni nde uzaduha inyama zo kurya ko twari tumerewe neza muri Egiputa?” Nuko rero Yehova azabaha inyama kandi muzazirya.
19  Ntimuzazirya umunsi umwe cyangwa ibiri cyangwa itanu cyangwa icumi cyangwa makumyabiri gusa,
20  ahubwo muzamara ukwezi kose muzirya, kugeza ubwo zizabaca mu mazuru mukazizinukwa, kuko mwanze Yehova uri muri mwe kandi mukamuririra imbere muti “kuki twavuye muri Egiputa?”’”
21  Mose ni ko kuvuga ati “abo turi kumwe ni abagabo bigenza ibihumbi magana atandatu, none nawe uravuze uti ‘nzabaha inyama bamare ukwezi kose bazirya’!
22  Ese ubabagiye amashyo n’imikumbi wabona ibibahagije? Cyangwa se wabarobera amafi yose yo mu nyanja yabahaza?”
23  Yehova asubiza Mose ati “mbese ukuboko kwa Yehova ni kugufi? Wowe uzirebera niba ibyo mvuze bizaba cyangwa niba bitazaba.”
24  Hanyuma Mose arasohoka ajya kubwira abantu ibyo Yehova yavuze. Atoranya abakuru b’ubwo bwoko mirongo irindwi, abategeka guhagarara bakikije ihema.
25  Nuko Yehova amanukira mu gicu avugana na we, afata ku mwuka wari umuriho awushyira kuri buri wese muri ba bakuru mirongo irindwi. Bakimara gushyirwaho umwuka batangira kwitwara nk’abahanuzi, ariko barekera aho.
26  Hari babiri muri abo bagabo bari basigaye mu nkambi. Umwe yitwaga Eludadi, undi yitwa Medadi. Nuko umwuka ubazaho, kuko bari mu banditswe ariko batagiye ku ihema. Na bo batangira kwitwara nk’abahanuzi mu nkambi.
27  Umuhungu w’umusore agenda yiruka abwira Mose ati “Eludadi na Medadi baritwara nk’abahanuzi aho bari mu nkambi!”
28  Nuko Yosuwa mwene Nuni, wari umugaragu wa Mose uhereye mu busore bwe, abwira Mose ati “databuja Mose, babuze!”
29  Icyakora Mose aramusubiza ati “ese ni jye urwanira ishyaka? Sigaho! Ahubwo iyaba abagize ubwoko bwa Yehova bose babaga abahanuzi, kuko Yehova yabashyiraho umwuka we!”
30  Hanyuma Mose na ba bakuru b’Abisirayeli basubira mu nkambi.
31  Nuko umuyaga uhuha uturutse kuri Yehova uzana inturumbutsi zivuye mu nyanja uzigusha hejuru y’inkambi, zikwira ahantu hareshya n’urugendo rw’umunsi mu ruhande rumwe, n’ahantu hareshya n’urugendo rw’umunsi mu rundi ruhande, zikikiza inkambi yose, ku mikono hafi ibiri uvuye ku butaka.
32  Abantu biriza umunsi wose bafata inturumbutsi, bakesha ijoro, biriza n’umunsi ukurikiraho. Uwafashe nke yafashe homeri icumi, bazanika hose mu nkambi.
33  Bagishinga inyama amenyo, bataranazitapfuna, uburakari bwa Yehova burabagurumanira; Yehova abahukamo arabica arabatikiza.
34  Aho hantu bahita Kiburoti-Hatava kuko ari ho bahambye abantu bagize umururumba.
35  Nuko Abisirayeli bava i Kiburoti-Hatava bajya i Haseroti, aba ari ho baguma.
8  Nuko Yehova abwira Mose ati
2  “vugana na Aroni umubwire uti ‘igihe cyose ucanye amatara yo ku gitereko cy’amatara, ujye uyatereka ku buryo amurika imbere y’aho icyo gitereko cy’amatara giteretse.’”
3  Aroni abigenza atyo. Acana amatara ari ku gitereko cy’amatara, amurika imbere y’aho giteretse nk’uko Yehova yari yabitegetse Mose.
4  Uku ni ko igitereko cy’amatara cyari gikozwe: uhereye ku ndiba yacyo kugeza ku burabyo bwacyo, cyari gicuzwe muri zahabu. Mose yacuze icyo gitereko cy’amatara akurikije icyitegererezo yari yahawe na Yehova mu iyerekwa.
5  Yehova yongera kubwira Mose ati
6  “toranya Abalewi mu bandi Bisirayeli maze ubeze.
7  Ibi ni byo uzabakorera kugira ngo ubeze: uzabaminjagireho amazi yo kubezaho ibyaha, biyogoshe umubiri wose, bamese imyambaro yabo kandi biyeze.
8  Hanyuma bazazane ikimasa kikiri gito n’ituro ry’ibinyampeke ry’ifu inoze ivanze n’amavuta rituranwa na cyo, uzane n’ikindi kimasa kikiri gito cyo gutamba ho igitambo gitambirwa ibyaha.
9  Uzazane Abalewi imbere y’ihema ry’ibonaniro maze ukoranye iteraniro ryose ry’Abisirayeli.
10  Uzazane Abalewi imbere ya Yehova, Abisirayeli babarambikeho ibiganza.
11  Aroni azazunguze Abalewi babe ituro rizunguzwa imbere ya Yehova ritanzwe n’Abisirayeli, kugira ngo bajye bakora umurimo wa Yehova.
12  “Abalewi bazarambike ibiganza byabo mu ruhanga rw’ibyo bimasa. Hanyuma uzatambire Yehova ibyo bimasa, kimwe kibe igitambo gitambirwa ibyaha, naho ikindi kibe igitambo gikongorwa n’umuriro, kugira ngo bibere Abalewi impongano.
13  Uzazane Abalewi ubahagarike imbere ya Aroni n’abahungu be, ubazunguze babe ituro rizunguzwa rituwe Yehova.
14  Uzatoranye Abalewi mu Bisirayeli, kuko bazaba abanjye.
15  Nyuma y’ibyo Abalewi bazinjire bakore imirimo mu ihema ry’ibonaniro. Uzabeze, ubazunguze babe ituro rizunguzwa,
16  kuko nabahawe batoranyijwe mu Bisirayeli. Mbatoranyije kugira ngo babe abanjye, bajye mu cyimbo cy’imfura zose z’Abisirayeli.
17  Uburiza bwose bwo mu Bisirayeli ni ubwanjye, ubwo mu bantu n’ubwo mu matungo. Niyereje uburiza bwabo igihe nicaga uburiza bwose bwo mu gihugu cya Egiputa.
18  Nzatoranya Abalewi bajye mu cyimbo cy’imfura zose zo mu Bisirayeli.
19  Nzatoranya Abalewi mu Bisirayeli mbahe Aroni n’abahungu be, kugira ngo bakorere Abisirayeli umurimo mu ihema ry’ibonaniro kandi babatangire impongano kugira ngo icyorezo kidatera mu Bisirayeli bazira ko begereye ahantu hera.”
20  Uko ni ko Mose na Aroni n’iteraniro ryose ry’Abisirayeli bagenjereje Abalewi. Ibyo Yehova yari yategetse Mose ko Abisirayeli bakorera Abalewi byose, ni byo babakoreye.
21  Nuko Abalewi bariyeza kandi bamesa imyambaro yabo, hanyuma Aroni arabazunguza baba ituro rizunguzwa rituwe Yehova. Aroni abatangira impongano kugira ngo abeze.
22  Ibyo birangiye Abalewi barinjira bakorera umurimo wabo mu ihema ry’ibonaniro imbere ya Aroni n’abahungu be. Ibyo Yehova yari yategetse Mose ko bakorera Abalewi ni byo babakoreye.
23  Yehova abwira Mose ati
24  “iri ni ryo tegeko rigenga Abalewi: ufite kuva ku myaka makumyabiri n’itanu kujyana hejuru, ajye ajya mu itsinda ry’abakorera imirimo mu ihema ry’ibonaniro.
25  Ariko urengeje imyaka mirongo itanu, ajye afata ikiruhuko cy’izabukuru ye kongera kujya mu itsinda ry’abakora iyo mirimo.
26  Ajye afasha abavandimwe be gusohoza inshingano zabo mu ihema ry’ibonaniro, ariko we ntazagire imirimo ashingwa. Uko ni ko uzagenzereza Abalewi ku birebana n’inshingano zabo.”
30  Nuko Mose abwira abatware b’imiryango y’Abisirayeli ati “uku ni ko Yehova ategetse:
2  umugabo nahigira Yehova umuhigo cyangwa akibohesha umuhigo wo kwigomwa akagerekaho n’indahiro, ntazarenge ku ijambo yavuze. Azakore ibihuje n’amagambo yose yasohotse mu kanwa ke.
3  “Umukobwa w’inkumi ukiri mu rugo rwa se nahigira Yehova umuhigo cyangwa akibohesha umuhigo wo kwigomwa,
4  se namwumva ahiga uwo muhigo cyangwa yibohesha umuhigo wo kwigomwa maze akicecekera ntagire icyo amubwira, ibyo yahize byose n’umuhigo wo kwigomwa wose yibohesheje, bizahama.
5  Ariko umunsi se amenyeyeho ibyo yahize byose n’umuhigo wo kwigomwa wose yibohesheje, maze akabimubuza, ntibizahama. Yehova azamubabarira, kuko se azaba yabimubujije.
6  “Icyakora nashaka umugabo atarahigura umuhigo we cyangwa atarasohoza isezerano yibohesheje atabitekerejeho,
7  umugabo we nabimenya akicecekera ntagire icyo amubwira ku munsi yabimenyeyeho, ibyo yahize byose n’umuhigo wo kwigomwa wose yibohesheje, bizahama.
8  Ariko umunsi umugabo we yabimenyeyeho maze akabimubuza, azaba asheshe umuhigo we cyangwa isezerano yibohesheje atabitekerejeho, kandi Yehova azamubabarira.
9  “Umuhigo uwo ari wo wose umupfakazi cyangwa umugore watanye n’umugabo azahiga, uzahama.
10  “Icyakora nahiga umuhigo cyangwa akibohesha umuhigo wo kwigomwa ari mu rugo rw’umugabo we kandi akabirahirira,
11  umugabo we nabyumva akicecekera ntamubuze, ibyo yahize byose bizahama, kandi n’umuhigo wo kwigomwa wose yibohesheje uzahama.
12  Ariko umunsi umugabo we amenyeyeho umuhigo w’umugore we cyangwa umuhigo yahize wo kwigomwa maze akabimubuza, uwo muhigo n’ibyo yahigiye kwigomwa bizaba bisheshwe. Yehova azababarira uwo mugore, kuko umugabo we azaba yabimubujije.
13  Umuhigo wose yahize cyangwa umuhigo wose wo kwigomwa yageretseho indahiro, umugabo we ni we ushobora kuwemeza cyangwa kuwusesa.
14  Ariko nihashira igihe umugabo yaricecekeye ntagire icyo abwira umugore we, ubwo azaba yemeye ibyo umugore we yahize byose cyangwa ibyo yahigiye kwigomwa byose. Uwo mugabo azaba abyemeye, kuko umunsi yabyumviyeho yicecekeye ntagire icyo amubwira.
15  Ariko nabyumva maze hashira igihe runaka akabisesa, ni we uzagibwaho n’igicumuro cy’umugore we.
16  “Ayo ni yo mabwiriza Yehova yahaye Mose ku byerekeye umugabo n’umugore we, n’ayerekeye umugabo n’umukobwa we w’inkumi ukiri mu rugo rwa se.”
16  Nuko Kora mwene Isuhari, mwene Kohati, mwene Lewi, yifatanya na Datani na Abiramu bene Eliyabu, na Oni mwene Peleti, bo mu muryango wa Rubeni.
2  Bahagurukira kurwanya Mose, bo n’abagabo b’Abisirayeli magana abiri na mirongo itanu, bari abatware b’iteraniro, bahamagarwaga mu iteraniro, abagabo bari ibyamamare.
3  Nuko bateranira kurwanya Mose na Aroni, barababwira bati “turabarambiwe, kuko abagize iteraniro bose ari abera kandi Yehova akaba ari hagati muri bo. Ni iki gituma mwishyira hejuru y’itorero rya Yehova?”
4  Mose abyumvise yikubita hasi yubamye.
5  Nuko abwira Kora n’abari kumwe na we bose ati “ejo mu gitondo Yehova azagaragaza uwe uwo ari we, uwera uwo ari we n’uwemerewe kwigira hafi ye, kandi uwo azatoranya ni we uzajya yigira hafi ye.
6  Nimubigenze mutya: wowe Kora n’abo muri kumwe bose, mufate ibyotero byanyu,
7  ejo muzabishyireho umuriro mushyireho n’umubavu imbere ya Yehova; uwo Yehova azatoranya ni we uzaba ari uwera. Bene Lewi mwe, ndabarambiwe!”
8  Mose abwira Kora ati “bene Lewi mwe, nimutege amatwi.
9  Na n’ubu ntimuranyurwa! Imana ya Isirayeli ntiyabatandukanyije n’iteraniro ry’Abisirayeli, kugira ngo ibiyegereze mukore umurimo wo mu ihema rya Yehova kandi muhagarare imbere y’abagize iteraniro mubakorere?
10  Ese ntiyabatoranyije mwebwe n’abavandimwe banyu bose b’Abalewi kugira ngo ibiyegereze? None murashaka no kwigarurira ubutambyi?
11  Kubera iyo mpamvu, wowe n’abo muri kumwe bose mwahagurukiye kurwanya Yehova. Aroni ni iki ku buryo mwamwitotombera?”
12  Nyuma yaho Mose atumiza Datani na Abiramu bene Eliyabu, ariko baravuga bati “ntituri bukwitabe!
13  Ibyo wadukoreye birahagije! Wadukuye mu gihugu gitemba amata n’ubuki kugira ngo utwicire mu butayu, none urashaka no kwigira umutware wacu?
14  Igihugu gitemba amata n’ubuki wavuze ko uzatujyanamo ukakiduhamo umurage w’imirima n’inzabibu, kiri he? Ese aba bantu urashaka kubanogoramo amaso? Ntabwo tukwitaba!”
15  Mose abyumvise ararakara cyane, abwira Yehova ati “ntiwite ku ituro ryabo ry’ibinyampeke. Nta ndogobe yabo natwaye kandi nta n’umwe nagiriye nabi.”
16  Mose abwira Kora ati “wowe n’abo muri kumwe ejo muzaze imbere ya Yehova, wowe na bo na Aroni.
17  Buri wese azazane icyotero cye. Muzabishyireho umubavu, maze buri wese azane icyotero cye imbere ya Yehova, mubizane byose uko ari ibyotero magana abiri na mirongo itanu. Namwe, wowe na Aroni, buri wese azazane icyotero cye.”
18  Bafata ibyotero byabo babishyiraho umuriro, bashyiraho n’umubavu, bahagarara hamwe na Mose na Aroni ku muryango w’ihema ry’ibonaniro.
19  Kora amaze gukoranyiriza iteraniro ryose ku muryango w’ihema ry’ibonaniro kugira ngo babarwanye, ikuzo rya Yehova rigaragarira iteraniro ryose.
20  Nuko Yehova abwira Mose na Aroni ati
21  “nimwitandukanye n’iri teraniro, kugira ngo mpite ndirimbura.”
22  Babyumvise bikubita hasi bubamye, baravuga bati “Mana, Mana wowe uha ubuzima ibibaho byose, umuntu umwe arakora icyaha, urakarire iteraniro ryose?”
23  Yehova asubiza Mose ati
24  “bwira iteraniro uti ‘nimwitarure amahema ya Kora, Datani na Abiramu!’”
25  Hanyuma Mose arahaguruka asanga Datani na Abiramu, kandi abakuru b’Abisirayeli bajyana na we.
26  Abwira abagize iteraniro ati “nimwitarure amahema y’aba bantu babi kandi ntimukore ku kintu cyabo cyose, kugira ngo mutarimburwa muzira icyaha cyabo.”
27  Bahita bitarura ihema rya Kora, irya Datani n’irya Abiramu. Datani na Abiramu barasohoka, bahagarara ku muryango w’amahema yabo, bahagararana n’abagore babo, abahungu babo n’abana babo bato.
28  Mose aravuga ati “iki ni cyo kiri bubamenyeshe ko Yehova ari we wantumye gukora ibi byose, ko atari jye wabyihaye:
29  aba bantu nibapfa nk’uko abandi bantu basanzwe bapfa, bakagerwaho n’igihano gisanzwe kigera ku bantu bose, araba atari Yehova wantumye.
30  Ariko Yehova nakora ikintu kidasanzwe, ubutaka bukasama bukabamira hamwe n’ibyabo byose, bakamanuka bakajya mu mva ari bazima, ni bwo muri bumenye mudashidikanya ko aba bantu basuzuguye Yehova.”
31  Akimara kuvuga ayo magambo yose, ubutaka bari bahagazeho buriyasa,
32  burasama burabamira bo n’imiryango yabo hamwe n’abantu ba Kora bose n’ibyabo byose.
33  Bamanuka mu mva ari bazima, bo n’ababo bose, ubutaka burabatwikira, bararimbuka bakurwa mu iteraniro.
34  Abisirayeli bose bari aho bumvise batatse barahunga, kuko bavugaga bati “turatinya ko ubutaka bwakwasama natwe bukatumira!”
35  Umuriro uturuka kuri Yehova maze utwika ba bagabo magana abiri na mirongo itanu bosaga umubavu.
36  Yehova abwira Mose ati
37  “bwira Eleyazari, mwene Aroni umutambyi, akure ibyotero mu muriro, kandi uti ‘umene amakara abiriho, kuko ari ibyera;
38  ibyotero by’abo bantu bacumuriye ubugingo bwabo ni ibyera. Bazabicuremo udupande turambuye dufite umubyimba muto, twomekwe ku gicaniro, kuko babizanye imbere ya Yehova bigahinduka ibyera; bizabere Abisirayeli ikimenyetso.’”
39  Eleyazari umutambyi afata ibyotero bicuzwe mu muringa byari byazanywe na ba bandi bishwe n’umuriro, abicuramo ibyo komeka ku gicaniro,
40  kugira ngo bibere Abisirayeli urwibutso, hatazagira undi muntu utari uwo mu rubyaro rwa Aroni wigira hafi ngo yosereze umubavu imbere ya Yehova, kandi ngo hatazagira umera nka Kora n’abo bari kumwe; abikora nk’uko Yehova yabimubwiye binyuze kuri Mose.
41  Bukeye bwaho iteraniro ryose ry’Abisirayeli ryitotombera Mose na Aroni rivuga riti “mwishe abantu ba Yehova.”
42  Iteraniro ryose rimaze guteranira hamwe ngo rirwanye Mose na Aroni, barahindukira bareba ku ihema ry’ibonaniro babona ritwikiriwe n’igicu, babona ikuzo rya Yehova.
43  Mose na Aroni baza imbere y’ihema ry’ibonaniro.
44  Yehova abwira Mose ati
45  “muve hagati y’iri teraniro mpite ndirimbura.” Babyumvise bikubita hasi bubamye.
46  Hanyuma Mose abwira Aroni ati “fata icyotero ushyireho umuriro ukuye ku gicaniro, ushyireho n’umubavu, wihute ujye mu iteraniro ubatangire impongano, kuko Yehova yarakaye akabateza icyorezo.”
47  Aroni ahita afata icyotero nk’uko Mose abimubwiye, arirukanka ajya mu iteraniro, ahageze asanga icyorezo cyatangiye guhitana abantu. Nuko ashyira umubavu ku cyotero atangira abantu impongano.
48  Akomeza guhagarara hagati y’abapfuye n’abari bakiri bazima. Bigeze aho, icyorezo kirahagarara.
49  Abishwe n’icyo cyorezo bari ibihumbi cumi na bine na magana arindwi, utabariyemo abapfuye bitewe na Kora.
50  Nuko icyorezo kimaze guhagarara, Aroni agaruka aho Mose yari ari ku muryango w’ihema ry’ibonaniro.
35  Yehova abwirira Mose mu bibaya byo mu butayu bw’i Mowabu, hakurya y’uruzi rwa Yorodani, ahateganye n’i Yeriko, ati
2  “tegeka Abisirayeli bahe Abalewi imigi yo guturamo bayikuye kuri gakondo yabo, kandi babahe n’amasambu akikije iyo migi.
3  Iyo migi ni yo bazaturamo, naho ayo masambu abemo ubutunzi bwabo n’amashyo yabo n’andi matungo yabo yose.
4  Amasambu akikije iyo migi muzaha Abalewi, azaba afite uburebure bw’imikono igihumbi uvuye ku nkuta zikikije iyo migi, mu mpande zose.
5  Uhereye inyuma y’umugi, ku ruhande rw’iburasirazuba uzabare imikono ibihumbi bibiri, mu ruhande rw’amajyepfo ubare imikono ibihumbi bibiri, mu ruhande rw’iburengerazuba ubare imikono ibihumbi bibiri, no mu ruhande rw’amajyaruguru ubare imikono ibihumbi bibiri; umugi uzaba uri hagati muri iyo sambu. Ayo ni yo azaba amasambu akikije iyo migi yabo.
6  “Iyi ni yo migi muzaha Abalewi: muzabahe imigi itandatu y’ubuhungiro kugira ngo umuntu wishe undi ayihungiremo. Muzabahe n’indi migi mirongo ine n’ibiri yiyongera kuri iyo.
7  Imigi yose muzaha Abalewi ni imigi mirongo ine n’umunani, muyibahane n’amasambu ayikikije.
8  Imigi uzabaha izaba ivuye muri gakondo y’Abisirayeli. Abenshi muzabake imigi myinshi, abake mubake imigi mike. Buri muryango uzahe Abalewi imwe mu migi yawo ukurikije uko gakondo wahawe ingana.”
9  Yehova akomeza kubwira Mose ati
10  “bwira Abisirayeli uti ‘mugiye kwambuka Yorodani mujye mu gihugu cy’i Kanani.
11  Muzahitemo imigi iri ahantu heza. Izababera imigi y’ubuhungiro, kandi umuntu wishe undi atabigambiriye, azajya ayihungiramo.
12  Iyo migi ni yo muzajya muhungiramo umuntu uhorera amaraso y’uwishwe, kugira ngo uwishe umuntu aticwa iteraniro ritaramucira urubanza.
13  Iyo migi muzatanga uko ari itandatu, izababera imigi y’ubuhungiro.
14  Mu burasirazuba bwa Yorodani muzatange imigi itatu, no mu gihugu cy’i Kanani muhatange imigi itatu. Iyo izabe imigi y’ubuhungiro.
15  Iyo migi itandatu izabera ubuhungiro Abisirayeli n’abimukira babatuyemo, kugira ngo umuntu wese wishe undi atabigambiriye ayihungiremo.
16  “‘Niba yamukubise ikintu gikozwe mu cyuma agapfa, azaba ari umwicanyi. Uwo mwicanyi azicwe.
17  Niba yaramukubise ibuye rishobora kwica umuntu, maze agapfa, azaba ari umwicanyi. Uwo mwicanyi azicwe.
18  Niba yamukubise ikintu gishobora kumwica gikozwe mu giti, maze agapfa, azaba ari umwicanyi. Uwo mwicanyi azicwe.
19  “‘Uhorera amaraso y’uwishwe ni we uzica uwo mwicanyi. Namubona azamwice.
20  Niba yamusunitse abitewe n’urwango cyangwa akamwubikira akamutera ikintu kugira ngo amwice,
21  cyangwa se akamukubita abigiranye urwango agapfa, uwamukubise na we azicwe. Ni umwicanyi. Uhorera amaraso y’uwishwe namubona azamwice.
22  “‘Ariko niba yamuhiritse mu buryo butunguranye atabitewe n’urwango cyangwa akamutera ikintu atamwubikiriye,
23  cyangwa akamukubita ibuye rishobora kumwica ariko atamubonye cyangwa agatuma rimugwira agapfa, akaba atamwangaga kandi atashakaga kumugirira nabi,
24  iteraniro rizacire urubanza uwishe uwo muntu n’uhorera amaraso y’uwishwe rikurikije ibyo bintu byose.
25  Iteraniro rizakure uwishe umuntu mu maboko y’uhorera amaraso y’uwishwe, rimusubize mu mugi w’ubuhungiro yari yarahungiyemo. Azahagume kugeza igihe umutambyi mukuru wasutsweho amavuta yera azapfira.
26  “‘Ariko uwishe umuntu nasohoka akarenga imbibi z’umugi w’ubuhungiro yahungiyemo,
27  maze uhorera amaraso y’uwishwe akamusanga inyuma y’imbibi z’umugi w’ubuhungiro akamwica, ntazagibwaho n’urubanza rw’amaraso.
28  Uwishe umuntu agomba gukomeza kuba mu mugi w’ubuhungiro kugeza igihe umutambyi mukuru apfiriye. Umutambyi mukuru namara gupfa, azasubira muri gakondo ye.
29  Ibyo ni byo muzajya mushingiraho muca urubanza mu bihe byanyu byose n’aho muzaba hose.
30  “‘Umuntu uzakubita undi akamwica, ajye ashinjwa n’abagabo bamubonye, maze yicwe nk’umwicanyi. Umugabo umwe ntashobora gushinja umuntu ngo yicwe.
31  Ntimuzemere ko uwishe atanga incungu yo gucungura ubugingo bwe kandi akwiriye gupfa; azicwe.
32  Ntimuzemere ko uwahungiye mu mugi w’ubuhungiro abaha incungu kugira ngo asubire mu gihugu mbere y’uko umutambyi mukuru apfa.
33  “‘Ntimuzanduze igihugu mutuyemo, kuko amaraso ari yo yanduza igihugu. Igihugu ntigitangirwa impongano y’amaraso yakivushirijwemo, keretse iy’amaraso y’uwayavushije.
34  Ntimuzanduze igihugu mutuyemo, ari na cyo nanjye ntuyemo; kuko jyewe Yehova ntuye mu Bisirayeli.’”
18  Yehova abwira Aroni ati “wowe n’abahungu bawe n’abo mu nzu ya so muzaryozwa icyaha cyo kurenga ku mategeko arebana n’ahera, kandi wowe n’abahungu bawe muzaryozwa icyaha kizakorerwa umurimo wanyu w’ubutambyi.
2  Wigize hafi abavandimwe bawe bo mu muryango wa Lewi, abo so akomokamo, kugira ngo mufatanye kandi bagukorere wowe n’abahungu bawe, imbere y’ihema ry’Igihamya.
3  Bazakore imirimo bashinzwe kugukorera n’iyo bashinzwe gukorera mu ihema hose. Icyakora ntibazegere ibikoresho by’ahera n’igicaniro kugira ngo badapfa, ndetse namwe mugapfa.
4  Bazafatanye nawe kandi bajye basohoza inshingano bafite mu ihema ry’ibonaniro zirebana n’imirimo y’ihema yose, kandi ntihakagire utari uwo muri mwe ubegera.
5  Muzasohoze inshingano irebana n’ahera n’inshingano yanyu irebana n’igicaniro kugira ngo Imana itongera kurakarira Abisirayeli.
6  Dore jye natoranyije abavandimwe banyu b’Abalewi mu bandi Bisirayeli kugira ngo mbabahe; batoranyirijwe Yehova kugira ngo bakore imirimo mu ihema ry’ibonaniro.
7  Wowe n’abahungu bawe muzasohoze neza umurimo wanyu w’ubutambyi, haba ku gicaniro cyangwa imbere y’umwenda ukingiriza; muzakore umurimo wanyu. Umurimo w’ubutambyi nywubahaye ho impano; utari uwo muri mwe uzigira hafi azicwe.”
8  Yehova yongera kubwira Aroni ati “dore naguhaye inshingano yo kwita ku maturo bantura. Amaturo yera yose y’Abisirayeli nayaguhayeho umugabane wowe n’abahungu bawe kugeza ibihe bitarondoreka.
9  Imigabane y’ibintu byera ikurwa ku bitambo bikongorwa n’umuriro izabe iyawe. Ibitambo byose abantu bantura, hakubiyemo ituro ry’ibinyampeke, igitambo gitambirwa ibyaha n’igitambo cyo gukuraho urubanza rw’icyaha, ni ibintu byera cyane bikugenewe wowe n’abahungu bawe.
10  Ujye ubirira ahantu hera cyane. Umuntu w’igitsina gabo wese azabiryeho. Bizakubere ikintu cyera.
11  Ibi na byo bizaba ibyawe: amaturo yose Abisirayeli batanga hamwe n’ibitambo byabo bizunguzwa. Narabiguhaye wowe n’abahungu bawe n’abakobwa bawe, ngo bibe umugabane wawe kugeza ibihe bitarondoreka. Umuntu wese wo mu nzu yawe udahumanye ashobora kubiryaho.
12  “Amavuta meza kurusha ayandi yose na divayi nshya iryoshye kurusha izindi zose n’ibinyampeke n’umuganura w’imbuto bazajya bazanira Yehova, narabibahaye.
13  Imbuto zeze mbere y’izindi mu mirima yabo yose bazajya bazanira Yehova, zizaba izanyu. Umuntu wese wo mu nzu yawe udahumanye ashobora kuziryaho.
14  “Ikintu cyose cyo muri Isirayeli cyeguriwe Imana burundu kizaba icyanyu.
15  “Uburiza bwose Abisirayeli bazatura Yehova, bwaba ubwo mu bantu cyangwa ubwo mu matungo, buzaba ubwanyu. Ariko ugomba gucungura uburiza bwo mu bantu; ndetse n’uburiza bwo mu matungo ahumanye uzabucungure.
16  Uzatange ikiguzi cy’incungu cyo gucungura uburiza bufite kuva ku kwezi kumwe kujyana hejuru, ukurikije igiciro cyemejwe, ni ukuvuga shekeli eshanu zigezwe kuri shekeli y’ahera, ingana na gera makumyabiri.
17  Icyakora ikimasa cy’uburiza, isekurume y’intama y’uburiza n’ihene y’uburiza, ntuzabicungure kuko ari ibyera. Amaraso yabyo uzayaminjagire ku gicaniro. Urugimbu rwabyo uzarwose rube igitambo gikongorwa n’umuriro cy’impumuro nziza icururutsa Yehova.
18  Inyama zabyo zizaba izawe. Zizaba izawe nk’uko inkoro y’ituro rizunguzwa n’itako ry’iburyo na byo ari ibyawe.
19  Amaturo yera yose Abisirayeli bazatura Yehova, nayaguhaye ho umugabane wowe n’abahungu bawe n’abakobwa bawe kugeza ibihe bitarondoreka. Ni isezerano ridakuka Yehova yagiranye nawe n’urubyaro rwawe, kugeza ibihe bitarondoreka.”
20  Yehova yongera kubwira Aroni ati “ntuzahabwa umurage mu gihugu cyabo kandi nta mugabane uzagira hagati muri bo. Ni jye mugabane wawe n’umurage wawe mu Bisirayeli.
21  “Bene Lewi nabahaye kimwe cya cumi ho umurage mu Bisirayeli ngo kibabere igihembo cy’umurimo bakora, ari wo murimo wo mu ihema ry’ibonaniro.
22  Abisirayeli ntibazongere kuza hafi y’ihema ry’ibonaniro batazagibwaho n’icyaha bagapfa.
23  Abalewi bazajya bakora umurimo wo mu ihema ry’ibonaniro, kandi ni bo bazaryozwa ibyaha abantu bazakora bagacumura ku hantu hera. Iri ni ryo tegeko ry’ibihe bitarondoreka kuri mwe n’abazabakomokaho: Abalewi ntibazahabwe umurage mu Bisirayeli.
24  Kimwe cya cumi cy’ibyo Abisirayeli bazatura Yehova nagihaye Abalewi ho umurage, ni yo mpamvu nababwiye nti ‘ntibazahabwe umurage mu Bisirayeli.’”
25  Nuko Yehova abwira Mose ati
26  “ubwire Abalewi uti ‘Abisirayeli bazajya babaha kimwe cya cumi nabatse nkakibaha ngo kibabere umurage. Kuri icyo kimwe cya cumi, namwe mujye mukuraho kimwe cya cumi mugiture Yehova.
27  Iryo ni ryo rizafatwa nk’ituro ryanyu ry’umusaruro wo ku mbuga bahuriraho, nk’ituro rya divayi yo mu rwengero cyangwa ituro ry’amavuta rivuye aho bayakamurira.
28  Uko ni ko muzaha Yehova ituro mukuye ku bya cumi byose muzajya muhabwa n’Abisirayeli. Kuri ibyo bya cumi mujye mukuraho ituro rya Yehova murihe Aroni umutambyi.
29  Ku maturo yose muzajya muhabwa, mujye mukuraho amaturo y’ubwoko bwose arusha ayandi kuba meza muyature Yehova, abe ikintu cyera kivanywe kuri ayo maturo.’
30  “Ubabwire uti ‘nimutanga ibyiza kurusha ibindi mukuye kuri ayo maturo, ibisigaye bizababere nk’umusaruro wo ku mbuga bahuriraho, nka divayi yo mu rwengero cyangwa amavuta avuye aho bayakamurira.
31  Mujye mubirira aho mushaka hose, mwe n’imiryango yanyu, kuko ari igihembo cy’imirimo mukorera mu ihema ry’ibonaniro.
32  Nimutanga ibyiza kuruta ibindi kuri ayo maturo muhabwa, bizatuma mutagibwaho n’icyaha; kandi ntimugahumanye ibintu byera by’Abisirayeli kugira ngo mudapfa.’”
17  Yehova abwira Mose ati
2  “saba buri muryango w’Abisirayeli uzane inkoni, zizanwe n’abatware b’imiryango bose bakurikije amazu ya ba sekuruza, bazane inkoni cumi n’ebyiri. Uzandike izina rya buri wese ku nkoni ye.
3  Izina rya Aroni uzaryandike ku nkoni y’umuryango wa Lewi, kuko buri mutware w’inzu ya ba sekuruza azazana inkoni imwe.
4  Uzazishyire mu ihema ry’ibonaniro imbere y’isanduku y’Igihamya, aho njya mbiyerekera.
5  Dore uko bizagenda: umuntu nzatoranya, inkoni ye izapfundika uburabyo kandi nzacubya amagambo y’Abisirayeli banyitotombera, ayo bavuga babitotombera.”
6  Mose abibwira Abisirayeli maze abatware babo bose bamuzanira inkoni, buri mutware azana inkoni imwe; bazana inkoni cumi n’ebyiri bakurikije amazu ya ba sekuruza. Inkoni ya Aroni yari imwe muri zo.
7  Mose ashyira izo nkoni imbere ya Yehova mu ihema ry’Igihamya.
8  Bukeye bwaho Mose yinjira mu ihema ry’Igihamya asanga inkoni ya Aroni wari uhagarariye umuryango wa Lewi yarabije. Yari yapfunditse uburabyo, burasambura maze yeraho imbuto zihishije z’igiti cy’umuluzi.
9  Mose akura izo nkoni zose imbere ya Yehova azizana imbere y’Abisirayeli bose barazitegereza, buri wese afata iye.
10  Hanyuma Yehova abwira Mose ati “subiza inkoni ya Aroni imbere y’isanduku y’Igihamya ihagume, kugira ngo ibere ikimenyetso abigomeka, bareke kunyitotombera badapfa.”
11  Mose ahita abigenza atyo, akora ibyo Yehova yamutegetse.
12  Abisirayeli babwira Mose bati “tugiye gupfa, turashize, turashize twese.
13  Umuntu wese uzegera ihema rya Yehova azapfa! Mbese twese tugiye gupfa?”
9  Mu kwezi kwa mbere k’umwaka wa kabiri Abisirayeli bavuye mu gihugu cya Egiputa, Yehova abwirira Mose mu butayu bwa Sinayi ati
2  “igihe cyagenwe nikigera, Abisirayeli bazategure igitambo cya pasika.
3  Ku munsi wa cumi na kane w’uku kwezi nimugoroba, muzagitegure igihe cyagenwe kigeze. Muzagitegure mukurikije amategeko n’amabwiriza yose arebana na cyo.”
4  Mose abwira Abisirayeli ngo bategure igitambo cya pasika.
5  Nuko ku mugoroba wo ku munsi wa cumi n’ine w’ukwezi kwa mbere, bategurira igitambo cya pasika mu butayu bwa Sinayi. Abisirayeli bakora ibyo Yehova yari yategetse Mose byose.
6  Ariko hari abagabo bari bahumanyijwe no gukora ku ntumbi y’umuntu, ku buryo batashoboye gutegura igitambo cya pasika kuri uwo munsi. Nuko uwo munsi bajya kureba Mose na Aroni.
7  Babaza Mose bati “nubwo twahumanyijwe no gukora ku ntumbi, ni iki cyatubuza kuzanira Yehova ituro mu gihe cyagenwe hamwe n’abandi Bisirayeli?”
8  Arabasubiza ati “mube mugumye aha, mbanze numve icyo Yehova ari buvuge ku kibazo cyanyu.”
9  Yehova abwira Mose ati
10  “bwira Abisirayeli uti ‘nubwo umwe muri mwe cyangwa uwo mu babakomokaho yaba yahumanyijwe n’intumbi cyangwa yagiye mu rugendo rwa kure, na we aba agomba gutegurira Yehova igitambo cya pasika.
11  Bajye bagitegura ku mugoroba wo ku munsi wa cumi n’ine w’ukwezi kwa kabiri, bakirishe imigati idasembuwe n’imboga zisharira.
12  Ibisigaye kuri icyo gitambo ntibikarare ngo bigeze mu gitondo, kandi ntihakagire igufwa ryacyo bavuna. Bajye bagitegura bakurikije amabwiriza yose arebana na pasika.
13  Icyakora niba umuntu adahumanye kandi akaba ataragiye mu rugendo, ariko akirengagiza gutegura igitambo cya pasika, uwo muntu azicwe akurwe mu bwoko bwe, kuko atazaniye Yehova ituro mu gihe cyagenwe. Uwo muntu azaryozwe icyaha cye.
14  “‘Niba hari umwimukira utuye muri mwe, na we azategurire Yehova igitambo cya pasika. Ajye agitegura akurikije amategeko n’amabwiriza yose arebana na pasika. Mwese muzagengwe n’itegeko rimwe, yaba umwimukira cyangwa kavukire.’”
15  Nuko bamaze gushinga ihema, igicu gitwikira ihema ry’Igihamya. Ariko bigeze ku mugoroba, hejuru y’ihema hakomeza kuba igisa n’umuriro kugeza mu gitondo.
16  Uku ni ko byagendaga buri gihe: ku manywa igicu cyabaga kiri hejuru y’ihema, nijoro hakagaragara igisa n’umuriro.
17  Iyo icyo gicu cyavaga hejuru y’ihema, Abisirayeli bahitaga bahaguruka bakagenda, kandi aho icyo gicu cyahagararaga ni ho Abisirayeli babambaga amahema yabo.
18  Abisirayeli bahagurukaga ari uko Yehova abibategetse, kandi bagakambika ari uko Yehova abibategetse. Igihe cyose igicu cyabaga kiri hejuru y’ihema, Abisirayeli bagumaga aho bakambitse.
19  Iyo icyo gicu cyamaraga iminsi myinshi hejuru y’ihema, Abisirayeli bumviraga itegeko rya Yehova ntibave aho.
20  Hari igihe icyo gicu cyamaraga iminsi mike hejuru y’ihema. Iyo Yehova yategekaga ko Abisirayeli bakomeza gukambika, bakomezaga gukambika; iyo Yehova yategekaga ko bagenda, barahagurukaga bakagenda.
21  Hari n’igihe icyo gicu cyahagumaga kuva ku mugoroba kugeza mu gitondo; nuko mu gitondo cyahava, na bo bagahaguruka bakagenda. Iyo icyo gicu cyavaga hejuru y’ihema, haba ku manywa cyangwa nijoro, na bo barahagurukaga bakagenda.
22  Iyo icyo gicu cyamaraga hejuru y’ihema iminsi ibiri cyangwa ukwezi cyangwa igihe kirekire kurushaho, Abisirayeli na bo bakomezaga gukambika aho ntibagende. Ariko iyo cyahavaga, barahagurukaga bakagenda.
23  Iyo Yehova yategekaga ko Abisirayeli bakambika, barakambikaga, kandi Yehova yategeka ko bagenda, bagahaguruka bakagenda. Ibyo Yehova yabategekaga byose binyuze kuri Mose, bumviraga Yehova bakabikora.
28  Yehova yongera kubwira Mose ati
2  “tegeka Abisirayeli uti ‘mujye muntura igitambo, ari byo byokurya byanjye, bibe igitambo gikongorwa n’umuriro cy’impumuro nziza incururutsa. Mujye mugitamba mu gihe cyagenwe.’
3  “Ubabwire uti ‘iki ni cyo gitambo gikongorwa n’umuriro muzatambira Yehova: mujye mutamba amasekurume abiri y’intama atagira inenge afite umwaka umwe, abe igitambo gikongorwa n’umuriro gitambwa buri munsi.
4  Isekurume imwe y’intama ikiri nto mujye muyitamba mu gitondo, indi muyitambe nimugoroba,
5  muyitambane n’ituro ry’ibinyampeke ringana na kimwe cya cumi cya efa y’ifu inoze, ivanze na kimwe cya kane cya hini y’amavuta y’imyelayo isekuye.
6  Icyo ni igitambo gikongorwa n’umuriro cyategekewe ku musozi wa Sinayi cy’impumuro nziza icururutsa, igitambo gikongorwa n’umuriro giturwa Yehova buri munsi.
7  Buri sekurume y’intama ikiri nto ijye itambanwa n’ituro ry’ibyokunywa ringana na kimwe cya kane cya hini. Ituro ry’ibyokunywa ry’ibinyobwa bisindisha mujye murisuka ahera ribe irya Yehova.
8  Indi sekurume y’intama ikiri nto uzayitambe nimugoroba. Uzayitambane n’ituro ry’ibinyampeke n’ituro ry’ibyokunywa nk’ayo watanze mu gitondo, bibe igitambo gikongorwa n’umuriro cy’impumuro nziza icururutsa Yehova.
9  “‘Icyakora, ku munsi w’isabato ujye utamba amasekurume abiri y’intama atagira inenge afite umwaka umwe, n’ituro ry’ibinyampeke ringana na bibiri bya cumi bya efa y’ifu inoze ivanze n’amavuta, ubitambane n’ituro ry’ibyokunywa,
10  bibe igitambo gikongorwa n’umuriro gitambwa ku isabato, hatambwe n’igitambo gikongorwa n’umuriro gitambwa buri munsi hamwe n’ituro ry’ibyokunywa.
11  “‘Mu ntangiriro z’amezi yanyu, mujye mutambira Yehova ibimasa bibiri bikiri bito n’imfizi y’intama, n’amasekurume y’intama arindwi atagira inenge afite umwaka umwe, bibe igitambo gikongorwa n’umuriro.
12  Buri kimasa mujye mugitambana n’ituro ry’ibinyampeke ringana na bitatu bya cumi bya efa y’ifu inoze ivanze n’amavuta, imfizi y’intama muyitambane n’ituro ry’ibinyampeke ringana na bibiri bya cumi bya efa y’ifu inoze ivanze n’amavuta,
13  naho buri sekurume y’intama ikiri nto mujye muyitambana n’ituro ry’ibinyampeke ringana na kimwe cya cumi cya efa y’ifu inoze ivanze n’amavuta, bibe igitambo gikongorwa n’umuriro, igitambo gikongorwa n’umuriro cy’impumuro nziza icururutsa  Yehova.
14  Naho ku birebana n’amaturo y’ibyokunywa, ikimasa kizatambanwe na divayi ingana na kimwe cya kabiri cya hini, imfizi y’intama itambanwe na divayi ingana na kimwe cya gatatu cya hini, isekurume y’intama ikiri nto itambanwe na divayi ingana na kimwe cya kane cya hini. Icyo ni cyo gitambo gikongorwa n’umuriro kizajya gitambwa buri kwezi mu mezi yose y’umwaka.
15  Nanone uzatambe umwana w’ihene ho igitambo gitambirwa ibyaha giturwa Yehova, cyiyongera ku gitambo gikongorwa n’umuriro gitambwa buri munsi hamwe n’ituro ry’ibyokunywa.
16  “‘Ku munsi wa cumi n’ine w’ukwezi kwa mbere, mujye mwizihiza pasika ya Yehova.
17  Ku munsi wa cumi n’itanu w’uko kwezi mujye mwizihiza umunsi mukuru. Muzamare iminsi irindwi murya imigati idasembuwe.
18  Ku munsi wa mbere w’iyo minsi irindwi, hazabe ikoraniro ryera. Ntimuzagire umurimo wose uruhanyije mukora.
19  Muzatambe ibimasa bibiri bikiri bito n’imfizi y’intama n’amasekurume arindwi y’intama afite umwaka umwe, bibe igitambo gikongorwa n’umuriro, igitambo gikongorwa n’umuriro giturwa Yehova. Ayo matungo azabe atagira inenge.
20  Ku birebana n’amaturo y’ibinyampeke y’ifu inoze ivanze n’amavuta aturanwa n’ayo matungo, ikimasa muzagitambane na bitatu bya cumi bya efa y’ifu, naho imfizi y’intama muyitambane na bibiri bya cumi bya efa y’ifu.
21  Ya masekurume y’intama akiri mato uko ari arindwi, buri sekurume muzayitambane na kimwe cya cumi cya efa y’ifu.
22  Muzatambe n’ihene ho igitambo gitambirwa ibyaha ibabere impongano.
23  Muzatambe ibyo bitambo byiyongere kuri cya gitambo gikongorwa n’umuriro gitambwa buri munsi mu gitondo.
24  Muzamare iminsi irindwi mutamba ibitambo nk’ibyo buri munsi kugira ngo bibe ibyokurya, igitambo gikongorwa n’umuriro cy’impumuro nziza icururutsa Yehova. Bijye bitambanwa n’igitambo gikongorwa n’umuriro gitambwa buri munsi hamwe n’ituro ry’ibyokunywa.
25  Ku munsi wa karindwi hazabe ikoraniro ryera. Ntimukagire umurimo wose uruhanyije mukora.
26  “‘Ku munsi w’umuganura, igihe muzanira Yehova ituro ry’ibinyampeke bikimara kwera mwizihiza umunsi mukuru w’ibyumweru, hajye haba ikoraniro ryera. Ntimukagire umurimo wose uruhanyije mukora.
27  Muzatambe ibimasa bibiri bikiri bito, imfizi y’intama imwe n’amasekurume y’intama arindwi afite umwaka umwe, bibe igitambo gikongorwa n’umuriro cy’impumuro nziza icururutsa Yehova.
28  Ku birebana n’ituro ry’ibinyampeke ry’ifu inoze ivanze n’amavuta rituranwa na cyo, buri kimasa kizatambanwe na bitatu bya cumi bya efa y’ifu, imfizi y’intama itambanwe na bibiri bya cumi bya efa y’ifu,
29  naho buri sekurume y’intama muri ya yandi arindwi akiri mato, izatambanwe na kimwe cya cumi cya efa y’ifu.
30  Muzatambe n’umwana w’ihene ubabere impongano.
31  Muzatambe ibyo bitambo byiyongere ku gitambo gikongorwa n’umuriro gitambwa buri munsi hamwe n’ituro ry’ibinyampeke ritambanwa na cyo. Ayo matungo azabe atagira inenge. Muzayatambane n’amaturo y’ibyokunywa.
27  Nuko abakobwa ba Selofehadi mwene Heferi, mwene Gileyadi, mwene Makiri, mwene Manase, bo mu miryango ikomoka kuri Manase umuhungu wa Yozefu, baraza. Amazina y’abo bakobwa ni Mahila, Nowa, Hogila, Miluka na Tirusa.
2  Bahagarara imbere ya Mose na Eleyazari umutambyi n’imbere y’abatware n’iteraniro ryose, ku muryango w’ihema ry’ibonaniro, baravuga bati
3  “data yaguye mu butayu, ariko ntiyari muri rya teraniro ryafatanyije na Kora kurwanya Yehova, ahubwo yapfuye azize ibyaha bye. Icyakora nta bahungu yari yarabyaye.
4  None se izina rya data rizasibangane mu muryango we bitewe n’uko atabyaye abahungu? Nimuduhe gakondo mu bavandimwe ba data.”
5  Mose abyumvise ajyana icyo kibazo imbere ya Yehova.
6  Nuko Yehova abwira Mose ati
7  “ibyo abakobwa ba Selofehadi bavuga ni ukuri. Ugomba kubaha gakondo mu bavandimwe ba se, kugira ngo gakondo ya se ibe iyabo.
8  Kandi ubwire Abisirayeli uti ‘umuntu napfa nta muhungu asize, gakondo ye muzayihe umukobwa we.
9  Niba nta mukobwa asize, gakondo ye muzayihe abavandimwe be.
10  Niba nta bavandimwe afite, gakondo ye muzayihe abavandimwe ba se.
11  Niba na se nta bavandimwe afite, gakondo ye muzayihe mwene wabo wa bugufi wo mu muryango we, maze ibe iye. Ibyo bizabere Abisirayeli itegeko ridakuka nk’uko Yehova yabitegetse Mose.’”
12  Hanyuma Yehova abwira Mose ati “zamuka uyu musozi wa Abarimu maze witegereze igihugu nzaha Abisirayeli.
13  Numara kucyitegereza, uzapfa usange ba sokuruza, nk’uko Aroni umuvandimwe wawe yapfuye akabasanga,
14  kuko mwanyigometseho ntimwumvire itegeko nabahereye mu butayu bwa Zini, igihe iteraniro ryanyitotomberaga, maze ntimumpeshe ikuzo imbere yabo binyuze kuri ya mazi. Ayo ni ya mazi y’i Meriba h’i Kadeshi, mu butayu bwa Zini.”
15  Mose abwira Yehova ati
16  “Yehova Mana uha ubuzima ibibaho byose, utoranyirize iri teraniro umuntu
17  uzariyobora muri byose kandi rikamwumvira muri byose, kugira ngo iteraniro rya Yehova ritazamera nk’intama zitagira umwungeri.”
18  Yehova abwira Mose ati “ufate Yosuwa mwene Nuni, umugabo ushoboye iyo nshingano, umurambikeho ibiganza,
19  umuhagarike imbere ya Eleyazari umutambyi n’imbere y’iteraniro ryose, maze umushyireho abe umuyobozi wabo.
20  Kandi uzamuhe ku cyubahiro cyawe, kugira ngo iteraniro ryose ry’Abisirayeli rijye rimwumvira.
21  Azahagarara imbere ya Eleyazari umutambyi, maze na we amubarize Yehova akoresheje Urimu kugira ngo amenye icyo ategetse. Bityo we n’Abisirayeli bari kumwe na we, ndetse n’iteraniro ryose, bazajya bamwumvira mu byo abategeka byose.”
22  Mose abigenza nk’uko Yehova yari yabimutegetse. Afata Yosuwa amuhagarika imbere ya Eleyazari umutambyi n’imbere y’iteraniro ryose,
23  amurambikaho ibiganza, amushyiraho ngo abe umuyobozi wabo, nk’uko Yehova yari yabimubwiye.
7  Nuko Mose arangije gushinga ihema, uwo munsi arisukaho amavuta kandi araryeza hamwe n’ibikoresho byaryo byose, yeza n’igicaniro n’ibikoresho byacyo byose. Nguko uko yabisutseho amavuta kandi akabyeza.
2  Abatware ba Isirayeli, ari bo batware b’amazu ya ba sekuruza, bazana amaturo. Abo ni bo batware b’imiryango y’Abisirayeli bari bahagarariye ababaruwe.
3  Batura Yehova amagare atandatu atwikiriye, hamwe n’ibimasa cumi na bibiri: abatware babiri bakazana igare rimwe, naho buri mutware akazana ikimasa kimwe, babizana imbere y’ihema.
4  Yehova abwira Mose ati
5  “emera ibyo batanze, kuko bizajya bikoreshwa mu mirimo yo mu ihema ry’ibonaniro, kandi ubihe Abalewi ukurikije umurimo buri wese akora.”
6  Nuko Mose yakira ayo magare n’ibimasa abiha Abalewi.
7  Aha Abagerushoni amagare abiri n’ibimasa bine akurikije umurimo bakora.
8  Abamerari abaha amagare ane n’ibimasa umunani akurikije umurimo bakora bayobowe na Itamari mwene Aroni umutambyi.
9  Icyakora Abakohati bo nta cyo yabahaye kuko bari bashinzwe umurimo w’ahera. Ibyo batwaraga babitwaraga ku ntugu.
10  Abatware bazana amaturo yabo ku munsi wo gutaha igicaniro, umunsi cyasutsweho amavuta, bayazana imbere y’igicaniro.
11  Yehova abwira Mose ati “buri mutware azazane amaturo yo gutaha igicaniro ku munsi we, n’undi ku munsi we.”
12  Nahashoni mwene Aminadabu wo mu muryango wa Yuda, ni we wazanye amaturo ye ku munsi wa mbere.
13  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
14  igikombe cya zahabu gipima shekeli icumi cyuzuye umubavu;
15  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
16  umwana w’ihene umwe wo gutamba ho igitambo gitambirwa ibyaha;
17  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Nahashoni mwene Aminadabu yatanze.
18  Ku munsi wa kabiri, Netaneli mwene Suwari umutware w’umuryango wa Isakari azana ituro rye.
19  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
20  igikombe cya zahabu gipima shekeli icumi cyuzuye umubavu;
21  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
22  umwana w’ihene umwe wo gutamba ho igitambo gitambirwa ibyaha;
23  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Netaneli mwene Suwari yatanze.
24  Ku munsi wa gatatu haje Eliyabu mwene Heloni umutware w’umuryango wa Zabuloni.
25  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
26  igikombe cya zahabu gipima shekeli icumi cyuzuye umubavu;
27  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
28  umwana w’ihene umwe wo gutamba ho igitambo gitambirwa ibyaha;
29  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Eliyabu mwene Heloni yatanze.
30  Ku munsi wa kane haje Elisuri mwene Shedewuri umutware w’umuryango wa Rubeni.
31  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
32  igikombe cya zahabu gipima shekeli icumi cyuzuye umubavu;
33  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
34  umwana w’ihene umwe wo gutamba ho igitambo gitambirwa ibyaha;
35  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Elisuri mwene Shedewuri yatanze.
36  Ku munsi wa gatanu haje Shelumiyeli mwene Surishadayi umutware w’umuryango wa Simeyoni.
37  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
38  igikombe cya zahabu gipima shekeli icumi cyuzuye umubavu;
39  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
40  umwana w’ihene umwe wo gutamba ho igitambo gitambirwa ibyaha;
41  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Shelumiyeli mwene Surishadayi yatanze.
42  Ku munsi wa gatandatu haje Eliyasafu mwene Deweli umutware w’umuryango wa Gadi.
43  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
44  igikombe cya zahabu gipima shekeli icumi cyuzuye umubavu;
45  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
46  umwana w’ihene umwe wo gutamba ho igitambo gitambirwa ibyaha;
47  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Eliyasafu mwene Deweli yatanze.
48  Ku munsi wa karindwi haje Elishama mwene Amihudi umutware w’umuryango wa Efurayimu.
49  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
50  igikombe cya zahabu gipima shekeli icumi cyuzuye umubavu;
51  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
52  umwana w’ihene umwe wo gutamba ho igitambo gitambirwa ibyaha;
53  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Elishama mwene Amihudi yatanze.
54  Ku munsi wa munani haje Gamaliyeli mwene Pedasuri umutware w’umuryango wa Manase.
55  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
56  igikombe cya zahabu gipima shekeli icumi cyuzuye umubavu;
57  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
58  umwana w’ihene umwe wo gutamba ho igitambo gitambirwa ibyaha;
59  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Gamaliyeli mwene Pedasuri yatanze.
60  Ku munsi wa cyenda haje Abidani mwene Gideyoni umutware w’umuryango wa Benyamini.
61  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
62  igikombe cya zahabu gipima shekeli icumi cyuzuye umubavu;
63  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
64  umwana w’ihene umwe wo gutamba ho igitambo gitambirwa ibyaha;
65  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Abidani mwene Gideyoni yatanze.
66  Ku munsi wa cumi haje Ahiyezeri mwene Amishadayi umutware w’umuryango wa Dani.
67  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
68  igikombe cya zahabu gipima shekeli icumi cyuzuye umubavu;
69  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
70  umwana w’ihene umwe wo gutamba ho igitambo gitambirwa ibyaha;
71  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Ahiyezeri mwene Amishadayi yatanze.
72  Ku munsi wa cumi n’umwe haje Pagiyeli mwene Okirani umutware w’umuryango wa Asheri.
73  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
74  igikombe cya zahabu gipima shekeli icumi cyuzuye umubavu;
75  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
76  umwana w’ihene umwe wo gutamba ho igitambo gitambirwa ibyaha;
77  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Pagiyeli mwene Okirani yatanze.
78  Ku munsi wa cumi n’ibiri haje Ahira mwene Enani umutware w’umuryango wa Nafutali.
79  Ituro rye ryari isahani icuzwe mu ifeza ipima shekeli ijana na mirongo itatu, ibakure icuzwe mu ifeza ipima shekeli mirongo irindwi zigezwe kuri shekeli y’ahera, byombi byuzuye ifu inoze ivanze n’amavuta yo gutanga ho ituro ry’ibinyampeke;
80  igikombe cya zahabu gipima shekeli icumi cyuzuye umubavu;
81  ikimasa kimwe kikiri gito, imfizi y’intama imwe n’isekurume y’intama itarengeje umwaka byo gutamba ho igitambo gikongorwa n’umuriro;
82  umwana w’ihene umwe wo gutamba ho igitambo gitambirwa ibyaha;
83  ibimasa bibiri, amapfizi y’intama atanu, amasekurume y’ihene atanu n’amasekurume y’intama atanu atarengeje umwaka byo gutamba ho igitambo gisangirwa. Ayo ni yo maturo Ahira mwene Enani yatanze.
84  Aya ni yo maturo yatanzwe n’abatware b’Abisirayeli ku munsi wo gutaha igicaniro, umunsi cyasutsweho amavuta: amasahani cumi n’abiri acuzwe mu ifeza, amabakure cumi n’abiri acuzwe mu ifeza, ibikombe cumi na bibiri bya zahabu.
85  Buri sahani icuzwe mu ifeza yapimaga shekeli ijana na mirongo itatu, buri bakure igapima shekeli mirongo irindwi; ifeza yose ibyo bikoresho byacuzwemo yapimaga shekeli ibihumbi bibiri na magana ane zigezwe kuri shekeli y’ahera.
86  Hatanzwe n’ibikombe cumi na bibiri bya zahabu byuzuye imibavu, buri gikombe gipima shekeli icumi zigezwe kuri shekeli y’ahera. Zahabu ibyo bikombe byose byacuzwemo yapimaga shekeli ijana na makumyabiri.
87  Amatungo yose yo gutamba ho igitambo gikongorwa n’umuriro yari ibimasa cumi na bibiri, amapfizi y’intama cumi n’abiri, n’amasekurume y’intama cumi n’abiri atarengeje umwaka n’amaturo y’ibinyampeke ajyana na byo, hakaba n’abana b’ihene cumi na babiri bo gutamba ho igitambo gitambirwa ibyaha.
88  Amatungo yose yo gutamba ho igitambo gisangirwa yari ibimasa makumyabiri na bine, amapfizi y’intama mirongo itandatu, amasekurume y’ihene mirongo itandatu n’amasekurume y’intama mirongo itandatu atarengeje umwaka. Ibyo ni byo bitambo byatanzwe mu gihe cyo gutaha igicaniro, igihe cyari kimaze gusukwaho amavuta.
89  Uko Mose yinjiraga mu ihema ry’ibonaniro kugira ngo avugane n’Imana, yumvaga ijwi rimuvugisha riturutse hejuru y’umupfundikizo wari utwikiriye isanduku y’igihamya, hagati y’abakerubi babiri; nuko Imana ikamuvugisha.
34  Yehova yongera kubwira Mose ati
2  “bwira Abisirayeli uti ‘mugiye kujya mu gihugu cy’i Kanani, igihugu kizaba gakondo yanyu. Izi ni zo mbibi z’icyo gihugu cy’i Kanani:
3  “‘Mu majyepfo, urubibi rwanyu ruzaturuka ku butayu bwa Zini rugende rukikiye igihugu cya Edomu. Urwo rubibi rwo mu majyepfo ruzaba ruhereye ku mpera y’Inyanja y’Umunyu, mu burasirazuba,
4  rukatire mu majyepfo ku nzira izamuka ya Akurabimu, rwambuke rugere i Zini, rugarukire mu majyepfo ya Kadeshi-Baruneya. Hanyuma ruzatambika rugana i Hasari-Adari, runyure Asimoni
5  rwerekeza ku mugezi wa Egiputa, rugarukire ku Nyanja.
6  “‘Mu burengerazuba, urubibi rwanyu ruzaba ari inkombe y’Inyanja Nini. Urwo ni rwo ruzaba urubibi rwanyu rwo mu burengerazuba.
7  “‘Uru ni rwo ruzaba urubibi rwanyu mu majyaruguru: muzashinge imbago z’urubibi rwanyu muhereye ku Nyanja Nini mugeze ku musozi wa Hori.
8  Muzashinge imbago z’urwo rubibi ruhere ku musozi wa Hori ruce ku rugabano rw’i Hamati, rukomeze runyure i Sedadi,
9  rukomereze i Zifuroni rugarukire i Hasari-Enani. Urwo ni rwo ruzaba urubibi rwanyu rwo mu majyaruguru.
10  “‘Mu burasirazuba, muzashinge imbago z’urubibi rwanyu kuva i Hasari-Enani kugera i Shefamu.
11  Urwo rubibi ruzava i Shefamu rugere i Ribula mu burasirazuba bwa Ayini, rumanuke rutangirwe n’imisozi iri mu burasirazuba bw’inyanja ya Kinereti.
12  Urwo rubibi ruzamanuke rugere kuri Yorodani rugarukire ku nyanja y’Umunyu. Icyo ni cyo kizaba igihugu cyanyu n’imbibi zacyo.’”
13  Nuko Mose abwira Abisirayeli ati “iki ni cyo gihugu muzagabana mukoresheje ubufindo, kikaba gakondo yanyu nk’uko Yehova yategetse ko gihabwa imiryango icyenda n’igice.
14  Umuryango w’Abarubeni n’umuryango w’Abagadi, hakurikijwe amazu ya ba sekuruza, hamwe n’igice cy’abagize umuryango wa Manase, bo bamaze guhabwa gakondo yabo.
15  Iyo miryango ibiri n’igice yo yamaze guhabwa gakondo yayo hafi ya Yorodani mu ruhande rw’iburasirazuba, ahateganye n’i Yeriko.”
16  Yehova yongera kubwira Mose ati
17  “aya ni yo mazina y’abagabo bazabagabanya igihugu muzahabwa ho gakondo: Eleyazari umutambyi na Yosuwa mwene Nuni.
18  Muzatoranye umutware umwe muri buri muryango abafashe kugabanya igihugu.
19  Aya ni yo mazina y’abo bagabo: uwo mu muryango wa Yuda ni Kalebu mwene Yefune;
20  uwo mu muryango wa bene Simeyoni ni Shemuweli mwene Amihudi;
21  uwo mu muryango wa Benyamini ni Elidadi mwene Kisiloni;
22  uwo mu muryango wa bene Dani ni umutware Buki mwene Yogili;
23  mu bahungu ba Yozefu, uwo mu muryango wa bene Manase ni umutware Haniyeli mwene Efodi;
24  uwo mu muryango wa bene Efurayimu ni umutware Kemuweli mwene Shifutani;
25  uwo mu muryango wa bene Zabuloni ni umutware Elizafani mwene Parunaki;
26  uwo mu muryango wa bene Isakari ni umutware Palutiyeli mwene Azani;
27  uwo mu muryango wa bene Asheri ni umutware Ahihudi mwene Shelomi;
28  naho uwo mu muryango wa bene Nafutali ni umutware Pedaheli mwene Amihudi.”
29  Abo ni bo Yehova yategetse kugabanya Abisirayeli igihugu cy’i Kanani.
23  Nuko Balamu abwira Balaki ati “nyubakira hano ibicaniro birindwi, untegurire ibimasa birindwi n’amapfizi y’intama arindwi.”
2  Balaki ahita abigenza uko Balamu abimubwiye. Hanyuma Balaki na Balamu batambira kuri buri gicaniro ikimasa kimwe n’imfizi y’intama imwe.
3  Balamu abwira Balaki ati “ba uhagaze iruhande rw’igitambo cyawe gikongorwa n’umuriro, jye ureke mbe ngiye. Wenda Yehova ari buze tuvugane, icyo ari bunyereke ndakikubwira.” Nuko azamuka ku gasozi k’ibiharabuge.
4  Imana ije kuvugana na Balamu, arayibwira ati “nubatse ibicaniro birindwi, buri gicaniro ngitambiraho ikimasa n’imfizi y’intama.”
5  Yehova ashyira ijambo mu kanwa ka Balamu aramubwira ati “sanga Balaki umubwire utyo.”
6  Asubira aho Balaki ari, asanga ahagararanye n’abatware bose b’i Mowabu iruhande rw’igitambo cye gikongorwa n’umuriro.
7  Nuko aravuga ati“Balaki umwami w’i Mowabu yankuye muri Aramu, Mu misozi y’iburasirazuba,Ati ‘ngwino umvumire Yakobo,Ngwino umvumire Isirayeli.’
8  Nahera he mvuma abo Imana itavumye?Nabasha nte guciraho iteka abo Yehova ataciriyeho iteka?
9  Ndabareba mpagaze hejuru y’ibitare,Ndabitegereza mpagaze mu mpinga z’udusozi.Ni ubwoko bukambika ukwabwo,Bubona ko butandukanye n’andi mahanga.
10  Ni nde ushobora kubara imbaga y’aba Yakobo bangana n’umukungugu wo hasi?Ni nde wabasha kubara na kimwe cya kane cy’Abisirayeli?Reka ubugingo bwanjye bwipfire nk’uko abakiranutsi bapfa,Iherezo ryanjye rizabe nk’iryabo.”
11  Balaki abyumvise abwira Balamu ati “ungenje ute? Nakuzaniye kuvuma abanzi banjye none ubasabiye imigisha myinshi?”
12  Aramusubiza ati “none se ijambo Yehova ashyize mu kanwa kanjye, si ryo nkwiriye kuvuga?”
13  Nuko Balaki aramubwira ati “ngwino tujyane ahandi hantu, aho ushobora kubitegereza. Uri bubone gusa bake muri bo, nturi bubabone bose; nituhagera ubamvumire.”
14  Amujyana i Sofimu mu mpinga ya Pisiga. Ahubaka ibicaniro birindwi, buri gicaniro agitambiraho ikimasa n’imfizi y’intama.
15  Hanyuma abwira Balaki ati “ba uhagaze aha iruhande rw’igitambo cyawe gikongorwa n’umuriro, ureke njye hariya kuvugana na we.”
16  Nyuma yaho Yehova avugana na Balamu, ashyira ijambo mu kanwa ke ati “subira aho Balaki ari, kandi uko abe ari ko umubwira.”
17  Asubira aho Balaki ari asanga ahagaze iruhande rw’igitambo cye gikongorwa n’umuriro, ari kumwe n’abatware b’i Mowabu. Nuko Balaki aramubaza ati “Yehova yakubwiye iki?”
18  Balamu ahita avuga ati“Balaki we, haguruka wumve.Ntega amatwi mwene Sipori we.
19  Imana si umuntu ngo ivuge ibinyoma,Kandi si n’umwana w’umuntu ngo yicuze.Mbese ibyo yavuze ntizabikora?Ese ibyo yavuze ntizabisohoza?
20  Dore nazanywe no gutanga umugisha,Kandi Imana yawutanze, nta cyo nabihinduraho.
21  Imana ntizemera ko hagira utongera Yakobo ibibi,Ntizemera ko Isirayeli agerwaho n’amakuba.Yehova Imana ye ari kumwe na we,Kandi muri Isirayeli humvikanye amajwi aranguruye asingiza umwami.
22  Imana ibakuye muri Egiputa.Iravuduka nk’ikimasa cy’ishyamba.
23  Kuko nta washobora gutongera Yakobo ibibi,Cyangwa ngo araguze agamije kugirira Isirayeli nabi.Muri iki gihe abantu bashobora kuvuga ibya Yakobo na Isirayeli bati‘Dore ibikomeye Imana yakoze!’
24  Ubwoko buzahaguruka nk’intare,Kandi buhagarare bwemye nk’intare.Ntibuzaryama butararya umuhigo,Buzanywa amaraso y’abishwe.”
25  Balaki abyumvise abwira Balamu ati “niba udashobora kubavuma, ntiwagombye no ku basabira umugisha.”
26  Balamu asubiza Balaki ati “sinakubwiye nti ‘ibyo Yehova azambwira byose ni byo nzakora’?”
27  Nuko Balaki abwira Balamu ati “ndakwinginze, ngwino nkujyane ahandi hantu. Wenda nuhagera Imana y’ukuri irabona ko bikwiriye maze ubamvumire.”
28  Balaki ajyana Balamu mu mpinga ya Pewori, ahitegeye Yeshimoni.
29  Balamu abwira Balaki ati “nyubakira hano ibicaniro birindwi, untegurire ibimasa birindwi n’amapfizi y’intama arindwi.”
30  Balaki abigenza uko Balamu abimubwiye, atambira kuri buri gicaniro ikimasa n’imfizi y’intama.
22  Nuko Abisirayeli bava aho bakambika mu bibaya by’ubutayu bw’i Mowabu, hakurya y’uruzi rwa Yorodani, ahateganye n’i Yeriko.
2  Balaki mwene Sipori amenya ibyo Abisirayeli bari barakoreye Abamori byose.
3  Abamowabu batinya cyane Abisirayeli kuko bari benshi, babakura umutima.
4  Abamowabu babwira abakuru b’i Midiyani bati “iri teraniro rizamaraho abadukikije bose nk’uko ikimasa kimara ubwatsi aho kirisha.” Icyo gihe Balaki mwene Sipori ni we wari umwami w’i Mowabu.
5  Yohereza intumwa kuri Balamu mwene Bewori w’i Petori, iri kuri rwa Ruzi ruri mu gihugu cy’ubwoko bwe, ngo zimubwire ziti “dore hari abantu bavuye muri Egiputa. Bazimagije igihugu cyose kugeza aho umuntu ashobora kureba, kandi bakambitse imbere yanjye.
6  None ndakwinginze ngwino umvumire aba bantu kuko bandusha amaboko. Wenda nashobora kubanesha nkabirukana mu gihugu; nzi ko uwo usabiye umugisha awuhabwa, kandi uwo uvumye akagibwaho n’umuvumo.”
7  Nuko abakuru b’i Mowabu n’abakuru b’i Midiyani bafata urugendo bajyanye ingemu, basanga Balamu bamubwira ubutumwa bwa Balaki.
8  Arababwira ati “nimurare hano iri joro, icyo Yehova ari bumbwire ni cyo nzababwira.” Nuko abatware b’i Mowabu barara kwa Balamu.
9  Imana isanga Balamu iramubaza iti “bariya bantu bari iwawe ni ba nde?”
10  Nuko Balamu asubiza Imana y’ukuri ati “Balaki mwene Sipori umwami w’i Mowabu, yantumyeho ati
11  ‘dore hari abantu bavuye muri Egiputa kandi bazimagije igihugu cyose kugeza aho umuntu ashobora kureba. None ngwino ubamvumire. Wenda nashobora kubarwanya nkabirukana.’”
12  Ariko Imana ibwira Balamu iti “ntujyane na bo. Ntuvume ubwo bwoko kuko bwahawe umugisha.”
13  Bukeye Balamu arabyuka abwira abatware ba Balaki ati “nimwisubirire mu gihugu cyanyu, kuko Yehova yanze ko njyana namwe.”
14  Abatware b’i Mowabu barahaguruka basanga Balaki, baramubwira bati “Balamu yanze kuzana natwe.”
15  Ariko Balaki yohereza abandi batware barusha aba mbere ubwinshi n’icyubahiro.
16  Na bo bajya kwa Balamu baramubwira bati “Balaki mwene Sipori yavuze ati ‘ndakwinginze, ntihagire ikikubuza kunyitaba,
17  kuko nzaguhesha icyubahiro cyinshi, kandi icyo uzavuga cyose nzagikora. None ndakwinginze, ngwino umvumire ubu bwoko.’”
18  Ariko Balamu asubiza abagaragu ba Balaki ati “naho Balaki yampa inzu ye yuzuye ifeza na zahabu, sinarenga ku itegeko rya Yehova Imana yanjye ngo nkore ikintu cyoroheje cyangwa igikomeye.
19  None namwe nimurare hano iri joro, kugira ngo numve ikindi Yehova ari bumbwire.”
20  Nuko Imana isanga Balamu nijoro iramubwira iti “niba aba bantu baje kuguhamagara, haguruka ujyane na bo. Ariko rero, icyo nzakubwira ni cyo uzavuga.”
21  Mu gitondo Balamu arabyuka ategura indogobe ye, ajyana n’abatware b’i Mowabu.
22  Balamu agiye Imana irarakara. Umumarayika wa Yehova ahagarara mu nzira kugira ngo amutangire. Balamu yari ahetswe n’indogobe ye, ari kumwe n’abagaragu be babiri.
23  Iyo ndogobe ibonye umumarayika wa Yehova ahagaze mu nzira yakuye inkota, ishaka kuva mu nzira ngo ice mu gisambu, ariko Balamu arayikubita kugira ngo ayigarure mu nzira.
24  Umumarayika wa Yehova ahagarara mu kayira gato kari hagati y’inkuta z’amabuye zari zizitiye imirima y’imizabibu.
25  Indogobe ibonye umumarayika wa Yehova, itangira kwegera urukuta cyane, bituma ibyigira ikirenge cya Balamu ku rukuta, arongera arayikubita.
26  Umumarayika wa Yehova arongera yigira imbere ahagarara ahantu hafunganye, aho bitashobokaga gukatira iburyo cyangwa ibumoso.
27  Iyo ndogobe yari ihetse Balamu ibonye umumarayika wa Yehova iraryama. Balamu ararakara ayikubita inkoni ye.
28  Amaherezo Yehova abumbura akanwa k’iyo ndogobe, maze ibaza Balamu iti “nagutwaye iki cyatumye unkubita incuro eshatu zose?”
29  Balamu asubiza iyo ndogobe ati “ni ukubera ko wangomeye. Iyo nza kugira inkota mba nakwishe!”
30  Iyo ndogobe ibaza Balamu iti “si ndi indogobe yawe wagenzeho mu buzima bwawe bwose kugeza uyu munsi? Ese hari ubwo nigeze ngukorera ibintu nk’ibi?” Arayisubiza ati “oya!”
31  Yehova afungura Balamu amaso, abona umumarayika wa Yehova ahagaze mu nzira yakuye inkota. Ahita yikubita hasi yubamye.
32  Nuko umumarayika wa Yehova aramubaza ati “kuki wakubise indogobe yawe incuro eshatu zose? Jye ubwanjye naje kugutangira, kuko urugendo rwawe rudahuje n’ibyo nshaka.
33  Indogobe yambonye igerageza kumpunga incuro eshatu zose. Iyo itaza kumpunga, mba nakwishe ariko yo nkayihorera.”
34  Balamu abwira umumarayika wa Yehova ati “nacumuye, kuko ntamenye ko ari wowe wari uhagaze mu nzira uje kuntangira. Niba ubona ko bidakwiriye, reka nsubireyo.”
35  Umumarayika wa Yehova abwira Balamu ati “jyana n’aba bantu, ariko icyo nzakubwira ni cyo uzavuga.” Balamu arakomeza ajyana n’abatware ba Balaki.
36  Balaki yumvise ko Balamu aje, ahita ajya kumusanganira mu mugi w’i Mowabu uri ku nkombe ya Arunoni, ku rugabano rw’igihugu cye.
37  Balaki abaza Balamu ati “sinagutumyeho intumwa ngo ziguhamagare? None se ni iki cyatumye utaza? Mbese utekereza ko ntashobora kuguhesha icyubahiro?”
38  Balamu asubiza Balaki ati “dore noneho naje. Ariko sinshobora kugira icyo mvuga ku bwanjye. Ijambo Imana izashyira mu kanwa kanjye ni ryo nzavuga.”
39  Nuko Balamu ajyana na Balaki bagera i Kiriyati-Husoti.
40  Balaki atamba ibitambo by’inka n’intama kandi yohererezaho Balamu n’abatware bari kumwe na we.
41  Mu gitondo Balaki ajya gufata Balamu amuzamukana i Bamoti-Bayali kugira ngo ashobore kubona abagize ubwo bwoko bose.
32  Bene Rubeni na bene Gadi bari bafite amatungo menshi, menshi cyane rwose! Bitegereje akarere k’i Yazeri n’akarere k’i Gileyadi, babona hari urwuri rwiza rw’amatungo.
2  Nuko bene Gadi na bene Rubeni basanga Mose na Eleyazari umutambyi n’abatware b’iteraniro, barababwira bati
3  “akarere ka Ataroti, aka Diboni, aka Yazeri, aka Nimura, aka Heshiboni, aka Eleyale, aka Sebamu, aka Nebo n’aka Bewoni,
4  uturere Yehova yaneshereje imbere y’iteraniro ry’Abisirayeli, ni uturere tw’inzuri nziza z’amatungo kandi abagaragu bawe turi aborozi.”
5  Baramubwira bati “niba abagaragu bawe dutonnye mu maso yawe, uduhe iki gihugu ho gakondo. Ntutwambutse Yorodani.”
6  Mose abwira bene Gadi na bene Rubeni ati “abavandimwe banyu bazajya ku rugamba naho mwe mwisigarire hano?
7  Kuki mushaka guca intege Abisirayeli mubabuza kwambuka ngo bajye mu gihugu Yehova azabaha?
8  Uko ni ko ba so babigenje ubwo naboherezaga turi i Kadeshi-Baruneya ngo bajye kureba icyo gihugu.
9  Barazamutse bagera mu kibaya cya Eshikoli bitegereza icyo gihugu, bagarutse baca Abisirayeli intege bababuza kujya mu gihugu Yehova yari agiye kubaha.
10  Nuko uwo munsi Yehova ararakara cyane, ararahira ati
11  ‘abantu bavuye muri Egiputa bafite kuva ku myaka makumyabiri kujyana hejuru, ntibazabona igihugu narahiye ko nzaha Aburahamu, Isaka na Yakobo, kuko batankurikiye muri byose,
12  keretse Kalebu mwene Yefune w’Umukenazi na Yosuwa mwene Nuni, kuko bo bakurikiye Yehova muri byose.’
13  Yehova yarakariye Abisirayeli cyane abazerereza mu butayu imyaka mirongo ine, kugeza aho ab’icyo gihe  bakoraga ibibi mu maso ya Yehova bose bapfiriye bagashira.
14  Namwe mwa banyabyaha mwe, murakora nk’ibyo ba so bakoze, kandi mugiye gutuma Yehova yongera kurakarira cyane Isirayeli.
15  Nimuhindukira mukareka kumukurikira, na we azatuma Abisirayeli bongera kumara igihe kirekire mu butayu, kandi muraba mutumye ubu bwoko bwose burimbuka.”
16  Hashize igihe bongera kumusanga baramubwira bati “reka twubake ibiraro by’amatungo yacu hano, twubakire n’abana bacu imigi.
17  Ariko twe tuzafata intwaro tujye ku rugamba turangaje Abisirayeli imbere, kugeza aho tuzabagereza mu gihugu cyabo. Abana bacu bazasigara muri iyo migi igoswe n’inkuta, aho bazaba barinzwe abaturage b’iki gihugu.
18  Ntituzagaruka mu ngo zacu Abisirayeli batarabona amasambu yabo, buri wese atarabona gakondo ye.
19  Ntituzahabwa gakondo hamwe na bo hakurya y’uruzi rwa Yorodani no hirya yaho, kuko gakondo yacu izaba hakuno y’uruzi rwa Yorodani aherekeye iburasirazuba.”
20  Mose arabasubiza ati “nimubigenza mutyo, mugafata intwaro mukajya ku rugamba imbere ya Yehova,
21  abantu bose muri mwe bafite intwaro bakambuka Yorodani imbere ya Yehova, kugeza aho azirukanira abanzi be imbere ye,
22  icyo gihugu kigatsindirwa imbere ya Yehova mukabona kugaruka, icyo gihe nta rubanza ruzaba rubariho imbere ya Yehova n’imbere y’Abisirayeli. Iki gihugu kizaba gakondo yanyu imbere ya Yehova.
23  Ariko nimutabigenza mutyo, muzaba mucumuye kuri Yehova. Mumenye ko icyo gihe icyaha cyanyu kizabagaruka.
24  Nimwubakire abana banyu imigi, mwubakire n’amatungo yanyu ibiraro kandi ijambo ryavuye mu kanwa kanyu muzarisohoze.”
25  Nuko bene Gadi na bene Rubeni babwira Mose bati “abagaragu bawe tuzabikora nk’uko databuja abitegetse.
26  Abana bacu, abagore bacu n’amatungo yacu yose bizasigara mu migi y’i Gileyadi,
27  ariko abagaragu bawe tuzambuka, buri wese afite intwaro, tujye ku rugamba imbere ya Yehova nk’uko databuja abivuze.”
28  Nuko Mose atanga itegeko rirebana na bo, ariha Eleyazari umutambyi na Yosuwa mwene Nuni n’abatware b’imiryango y’Abisirayeli,
29  arababwira ati “bene Gadi na bene Rubeni nibambukana namwe Yorodani imbere ya Yehova buri wese yambariye urugamba, maze mukigarurira icyo gihugu, muzabahe igihugu cy’i Gileyadi kibe gakondo yabo.
30  Ariko nibatambukana namwe bambariye urugamba, bazature hagati muri mwe mu gihugu cy’i Kanani.”
31  Bene Gadi na bene Rubeni baramusubiza bati “ibyo Yehova abwiye abagaragu bawe ni byo tuzakora.
32  Tuzambuka imbere ya Yehova twambariye urugamba tujye mu gihugu cy’i Kanani, kandi tuzahabwa gakondo yacu hakuno ya Yorodani.”
33  Nuko Mose aha bene Gadi na bene Rubeni n’igice cy’abagize umuryango wa Manase mwene Yozefu, ubwami bwa Sihoni umwami w’Abamori, n’ubwami bwa Ogi umwami w’i Bashani. Abaha amasambu y’imigi yo muri ubwo bwami, abaha n’imidugudu ihakikije.
34  Nuko bene Gadi bubaka umugi wa Diboni, uwa Ataroti, uwa Aroweri,
35  uwa Ataroti-Shofani, uwa Yazeri, uwa Yogibeha,
36  uwa Beti-Nimura n’uwa Beti-Harani. Bubatse imigi yari igoswe n’inkuta, bubaka n’ibiraro by’amatungo.
37  Bene Rubeni bubaka umugi wa Heshiboni, uwa Eleyale, uwa Kiriyatayimu,
38  uwa Nebo n’uwa Bayali-Meyoni, bahindura amazina yayo, bubaka n’uwa Sibuma, iyo migi bubatse bayita andi mazina.
39  Bene Makiri mwene Manase batera i Gileyadi barahigarurira, birukana Abamori bari bahatuye.
40  Nuko Mose aha Abamakiri bakomoka kuri Manase igihugu cy’i Gileyadi, bagituramo.
41  Yayiri wo mu muryango wa Manase atera imidugudu y’i Gileyadi arayigarurira, ahita Havoti-Yayiri.
42  Noba atera i Kenati n’imidugudu ihakikije arahigarurira, ahitirira izina rye Noba.
6  Yehova yongera kubwira Mose ati
2  “vugana n’Abisirayeli ubabwire uti ‘umugabo cyangwa umugore nahiga umuhigo wihariye wo kubera Yehova Umunaziri,
3  azirinde kunywa divayi n’ibindi binyobwa bisindisha. Ntazanywe divayi y’umushari cyangwa ikindi kinyobwa gisindisha cyabaye umushari, cyangwa ngo anywe ikinyobwa cyose gikomoka ku mizabibu, cyangwa ngo arye imizabibu, yaba imibisi cyangwa iyumye.
4  Iminsi yose azamara ari Umunaziri, ntazarye ikintu cyose gikomoka ku mizabibu, kuva ku mizabibu itarera kugeza ku bishishwa byayo.
5  “‘Igihe cyose azaba yarahize umuhigo wo kuba Umunaziri, icyuma cyogosha ntikizamugere ku mutwe. Azabe uwera areke imisatsi yo ku mutwe we ikure, kugeza igihe iminsi ye yo kwiyegurira Yehova izarangirira.
6  Iminsi yose azamara yariyeguriye Yehova ntazegere intumbi iyo ari yo yose.
7  Ndetse yaba se cyangwa nyina, yaba umuvandimwe we cyangwa mushiki we, ntazamwihumanishe igihe yapfuye, kuko ikimenyetso cy’uko ari Umunaziri w’Imana kiri ku mutwe we.
8  “‘Iminsi yose azamara ari Umunaziri azaba ari uwera wa Yehova.
9  Ariko nihagira umuntu umupfira iruhande mu buryo butunguranye, akihumanya kandi ikimenyetso cy’uko ari Umunaziri kikiri ku mutwe we, aziyogosheshe ku munsi wo guhumanuka kwe; aziyogosheshe ku munsi wa karindwi.
10  Ku munsi wa munani azazanire umutambyi intungura ebyiri cyangwa ibyana by’inuma bibiri, abizane ku muryango w’ihema ry’ibonaniro.
11  Umutambyi azatambe imwe ho igitambo gitambirwa ibyaha, indi ayitambe ho igitambo gikongorwa n’umuriro, bityo amutangire impongano kuko yakoze icyaha bitewe n’iyo ntumbi. Uwo Munaziri azeze umutwe we kuri uwo munsi.
12  Azabe Umunaziri wa Yehova mu gihe cy’ubunaziri bwe cyose. Azazane isekurume y’intama itarengeje umwaka yo gutamba ho igitambo cyo gukuraho urubanza rw’icyaha. Iminsi yamaze ari Umunaziri ntizabarwa, kuko azaba yahumanyije ubunaziri bwe.
13  “‘Iri ni ryo tegeko rigenga Umunaziri: igihe cye cyo kuba Umunaziri nikirangira, uwo munsi bazamuzane ku muryango w’ihema ry’ibonaniro.
14  Azazanire Yehova isekurume y’intama itagira inenge itarengeje umwaka yo gutamba ho igitambo gikongorwa n’umuriro, inyagazi y’intama itagira inenge itarengeje umwaka yo gutamba ho igitambo gitambirwa ibyaha, imfizi y’intama itagira inenge yo gutamba ho igitambo gisangirwa,
15  inkoko iriho imigati idasembuwe ifite ishusho y’urugori, ikozwe mu ifu inoze kandi ivanze n’amavuta, utugati tudasembuwe dusize amavuta, ndetse n’ituro ry’ibinyampeke n’amaturo y’ibyokunywa aturanwa n’ibyo bitambo.
16  Umutambyi azabizane imbere ya Yehova maze amutambire igitambo gitambirwa ibyaha n’igitambo gikongorwa n’umuriro.
17  Azatambire Yehova iyo mfizi y’intama ho igitambo gisangirwa, ayiturane na ya migati idasembuwe iri ku nkoko. Umutambyi azature ituro ry’ibinyampeke n’ituro ry’ibyokunywa, amaturo aturanwa n’icyo gitambo.
18  “‘Umunaziri aziyogoshere ku muryango w’ihema ry’ibonaniro, akure ku mutwe we ikimenyetso cy’ubunaziri. Azafate uwo musatsi we wari ikimenyetso cy’ubunaziri awushyire mu muriro wakira munsi y’igitambo gisangirwa.
19  Umunaziri namara kwiyogosha akikuraho ikimenyetso cy’ubunaziri, umutambyi azafate urushyi rw’ukuboko rwa ya mfizi y’intama rutogosheje, akure no kuri ya nkoko umugati udasembuwe ufite ishusho y’urugori n’akagati kadasembuwe, abishyire mu biganza by’uwo Munaziri.
20  Umutambyi azabizunguze bibe ituro rizunguzwa imbere ya Yehova. Ni ikintu cyera kigenewe umutambyi hamwe n’inkoro y’ituro rizunguzwa, n’itako ritangwa ho impano. Nyuma y’ibyo, Umunaziri ashobora kunywa divayi.
21  “‘Umunaziri nahiga umuhigo wo gutura Yehova ibitambo ashobora kubona byiyongera ku byo ategetswe gutanga, azahigure uwo muhigo we. Iryo ni ryo tegeko rigenga Umunaziri.’”
22  Nuko Yehova abwira Mose ati
23  “bwira Aroni n’abahungu be uti ‘uku ni ko muzajya mwifuriza Abisirayeli umugisha, mubabwira muti
24  “Yehova aguhe umugisha kandi akurinde.
25  Mu maso ha Yehova hakurabagiranire kandi akurebe neza.
26  Yehova akugirire ubuntu kandi aguhe amahoro.”’
27  Bajye bakoresha izina ryanjye baha umugisha Abisirayeli, kugira ngo nanjye mbahe umugisha.”
31  Nuko Yehova abwira Mose ati
2  “uhore Abamidiyani ubigiriye Abisirayeli, hanyuma uzapfa usange ba sokuruza.”
3  Mose abwira Abisirayeli ati “mutoranye muri mwe abagabo mubahe intwaro, kugira ngo bahore Abamidiyani nk’uko Yehova yabitegetse.
4  Muri buri muryango mu miryango yose y’Abisirayeli muzatoranyemo abantu igihumbi mubohereze ku rugamba.”
5  Nuko mu bihumbi by’Abisirayeli, buri muryango utoranya abagabo igihumbi, bose hamwe baba abagabo ibihumbi cumi na bibiri bambariye urugamba.
6  Mose yohereza ku rugamba abagabo igihumbi bavuye muri buri muryango w’Abisirayeli, aboherezanya na Finehasi mwene Eleyazari umutambyi, afite ibikoresho byera n’impanda zo kuvuza ku rugamba.
7  Baragenda bagaba igitero ku Bamidiyani nk’uko Yehova yari yabitegetse Mose, bica abagabo bose.
8  Bica abami b’Abamidiyani, babicana n’abandi bantu. Abo bami batanu b’Abamidiyani ni Evi, Rekemu, Suri, Huri na Reba; kandi bicisha inkota Balamu mwene Bewori.
9  Ariko Abisirayeli banyaga abagore b’Abamidiyani n’abana babo, banyaga n’amatungo yabo yose, basahura n’ibyari bibatunze byose.
10  Batwika imigi yose bari batuyemo hamwe n’imidugudu yabo yose igoswe n’inkuta.
11  Batabarukana ibyo basahuye byose, n’iminyago yose y’abantu n’amatungo.
12  Bazanira Mose na Eleyazari umutambyi n’iteraniro ryose ry’Abisirayeli abantu banyaze, ibyo basahuye n’iminyago, babizana aho bakambitse mu bibaya byo mu butayu bw’i Mowabu, hakurya y’uruzi rwa Yorodani, ahateganye n’i Yeriko.
13  Nuko Mose na Eleyazari umutambyi n’abatware b’iteraniro bose, barasohoka bajya kubasanganira inyuma y’inkambi.
14  Mose arakarira abakuru b’imitwe y’ingabo, abatware b’ibihumbi n’abatware b’amagana bari batabarutse ku rugamba.
15  Mose arababaza ati “kuki abagore bo mutabishe?
16  Si bo bohejwe na Balamu mu byabereye i Pewori, maze bagashuka Abisirayeli bagahemukira Yehova bigatuma iteraniro rya Yehova riterwa n’icyorezo!
17  Noneho rero, nimwice abana b’abahungu bose, mwice n’uw’igitsina gore wese wagiranye imibonano mpuzabitsina n’umugabo,
18  musigaze gusa abakobwa bato bose batigeze baryamana n’abagabo.
19  Naho mwebwe, mukambike inyuma y’inkambi muhamare iminsi irindwi. Mwe n’abo mwafashe ho iminyago, uwishe umuntu wese n’uwakoze ku wishwe aziyeze ku munsi wa gatatu no ku munsi wa karindwi.
20  Muzahumanure umwenda wose n’ikintu cyose gikozwe mu ruhu n’ikintu cyose gikozwe mu bwoya bw’ihene, n’ikintu cyose kibajwe mu giti.”
21  Nuko Eleyazari umutambyi abwira ingabo zari zagiye ku rugamba ati “iri ni ryo tegeko Yehova yahaye Mose:
22  ‘zahabu, ifeza, umuringa, ubutare, itini, icyuma cy’isasu,
23  mbese ikintu cyose kidashobora gutwikwa n’umuriro, muzagicishe mu muriro kugira ngo gihumanuke. Nanone muzacyeze mukoresheje amazi yo kweza. Ikintu cyose gishobora gutwikwa n’umuriro, muzakinyuze mu mazi.
24  Ku munsi wa karindwi muzamese imyambaro yanyu mube muhumanutse, mubone kwinjira mu nkambi.’”
25  Yehova abwira Mose ati
26  “wowe na Eleyazari umutambyi n’abatware b’amazu ya ba sekuruza bari mu bagize iteraniro, mubarure ibyasahuwe hamwe n’iminyago yose y’abantu n’amatungo,
27  mubigabanyemo kabiri, igice kimwe gihabwe abagiye ku rugamba, ikindi gihabwe abasigaye bose bagize iteraniro.
28  Ku byo muzaha abantu bari bagiye ku rugamba, muzakureho kimwe muri magana atanu kibe umugabane wa Yehova. Muzagikure mu bantu, mu mashyo, mu ndogobe no mu mikumbi.
29  Kuri kimwe cya kabiri bahawe, uzakureho uwo mugabane uwuhe Eleyazari umutambyi kugira ngo ube ituro rya Yehova.
30  Kuri kimwe cya kabiri muzaha Abisirayeli, muzakureho kimwe muri mirongo itanu kibe umugabane w’Abalewi bakora umurimo mu ihema rya Yehova. Muzagikure mu bantu, mu mashyo, mu ndogobe, mu mikumbi no mu yandi matungo yose.”
31  Nuko Mose na Eleyazari umutambyi bakora ibyo Yehova yategetse Mose byose.
32  Iminyago yose, ni ukuvuga ibyari byasigaye ku byo abagiye ku rugamba bari banyaze, yari igizwe n’amatungo magufi ibihumbi magana atandatu na mirongo irindwi na bitanu,
33  amatungo maremare ibihumbi mirongo irindwi na bibiri,
34  n’indogobe ibihumbi mirongo itandatu na kimwe.
35  Naho abantu, ni ukuvuga abakobwa batigeze baryamana n’abagabo, bose bari abantu ibihumbi mirongo itatu na bibiri.
36  Kimwe cya kabiri cyahawe abari bagiye ku rugamba, cyari kigizwe n’amatungo magufi ibihumbi magana atatu mirongo itatu na birindwi na magana atanu,
37  magana atandatu na mirongo irindwi n’atanu muri yo aba umugabane wa Yehova;
38  amatungo maremare ibihumbi mirongo itatu na bitandatu, mirongo irindwi n’abiri muri yo aba umugabane wa Yehova;
39  indogobe ibihumbi mirongo itatu na magana atanu, mirongo itandatu n’imwe muri zo ziba umugabane wa Yehova;
40  abantu ibihumbi cumi na bitandatu, mirongo itatu na babiri muri abo bantu baba umugabane wa Yehova.
41  Mose afata uwo mugabane wahawe Yehova ho ituro awuha Eleyazari umutambyi nk’uko Yehova yabimutegetse.
42  Kimwe cya kabiri cyahawe Abisirayeli, icyo Mose yakuye ku minyago yazanywe n’abagiye ku rugamba, cyanganaga gitya:
43  amatungo magufi ibihumbi magana atatu na mirongo itatu na birindwi na magana atanu,
44  amatungo maremare ibihumbi mirongo itatu na bitandatu,
45  indogobe ibihumbi mirongo itatu na magana atanu,
46  n’abantu ibihumbi cumi na bitandatu.
47  Kuri cya kimwe cya kabiri cyahawe Abisirayeli, Mose akuraho kimwe muri mirongo itanu mu bantu no mu matungo, agiha Abalewi bakora umurimo mu ihema rya Yehova, nk’uko Yehova yari yabimutegetse.
48  Abagabo batwaraga imitwe y’ingabo, ari bo batware b’ibihumbi n’abatware b’amagana, begera Mose
49  baramubwira bati “abagaragu bawe twabaze umubare w’ingabo tuyoboye dusanga nta n’umwe ubura.
50  None reka buri wese azanire Yehova ituro ry’ibyo yazanye, ry’ibintu bikozwe muri zahabu: imikufi yo ku maguru, ibikomo, impeta ziriho ikimenyetso, amaherena n’ibintu by’umurimbo abagore bambara, kugira ngo dutange impongano y’ubugingo bwacu imbere ya Yehova.”
51  Mose na Eleyazari umutambyi bemera zahabu, ibintu by’imirimbo byose babahaye.
52  Zahabu yose abatware b’ibihumbi n’abatware b’amagana batuye Yehova, yanganaga na shekeli ibihumbi cumi na bitandatu na magana arindwi na mirongo itanu.
53  Buri wese mu ngabo yari yasahuye ibye.
54  Mose na Eleyazari umutambyi bafata iyo zahabu bahawe n’abatware b’ibihumbi n’ab’amagana, bayijyana mu ihema ry’ibonaniro kugira ngo ibere Abisirayeli urwibutso imbere ya Yehova.
21  Umwami wa Aradi w’Umunyakanani wari utuye i Negebu yumvise ko Abisirayeli baje baturutse mu nzira ya Atarimu, abagabaho igitero, bamwe muri bo abajyana ho iminyago.
2  Nuko Abisirayeli bahigira Yehova umuhigo bati “nutugabiza aba bantu tukabatsinda, natwe tuzarimbura imigi yabo.”
3  Yehova yumvira Abisirayeli abagabiza Abanyakanani; Abisirayeli barabarimbura, barimbura n’imigi yabo. Aho hantu bahita Horuma.
4  Igihe bavaga ku musozi wa Hori, banyuze mu nzira yo ku Nyanja Itukura kugira ngo bakikire igihugu cya Edomu. Bakiri mu nzira abantu batangira kunanirwa bitewe n’urugendo.
5  Bitotombera Imana na Mose bati “kuki mwadukuye muri Egiputa mukatuzana gupfira mu butayu? Nta byokurya bihaba, nta n’amazi ahari, kandi twazinutswe iyi ngirwamugati.”
6  Nuko Yehova abateza inzoka z’ubumara zirabarya, hapfa abantu benshi mu Bisirayeli.
7  Amaherezo abantu basanga Mose baramubwira bati “twakoze icyaha kuko twitotombeye Yehova nawe tukakwitotombera. Twingingire Yehova adukize izi nzoka.” Mose abasabira imbabazi.
8  Yehova abwira Mose ati “cura inzoka y’ubumara uyimanike ku giti. Umuntu naribwa n’inzoka, ajye areba iyo nzoka y’umuringa kugira ngo adapfa.”
9  Mose ahita acura inzoka mu muringa ayimanika ku giti. Iyo umuntu yaribwaga n’inzoka maze akareba iyo nzoka y’umuringa, ntiyapfaga.
10  Hanyuma Abisirayeli bava aho bakambika ahitwa Oboti.
11  Bava ahitwa Oboti bakambika ahitwa Iye-Abarimu, mu butayu buteganye n’i Mowabu, mu ruhande rw’iburasirazuba.
12  Barahava bakambika mu kibaya cya Zeredi.
13  Bavuye aho bakambika mu karere ka Arunoni kari mu butayu butangirira ku rugabano rw’igihugu cy’Abamori. Umugezi wa Arunoni ni urugabano rw’i Mowabu, rugabanya igihugu cy’i Mowabu n’icy’Abamori.
14  Ni yo mpamvu mu gitabo cy’Intambara za Yehova hagira hati “Vahebu y’i Sufu n’ibibaya bya Arunoni,
15  bigenda bigana aho Ari iri, bigakomeza bikagera ku rugabano rw’i Mowabu.”
16  Barahava bajya i Beri. Kuri iryo riba ni ho Yehova yabwiriye Mose ati “koranya abantu mbahe amazi.”
17  Icyo gihe Abisirayeli batangira kuririmba iyi ndirimbo bati“Wa riba we, dudubiza! Nimuriririmbire!
18  Iriba ryafukuwe n’ibikomangoma, rigacukurwa n’abanyacyubahiro,Bakoresheje inkoni zabo z’ubutware, inkoni zabo bwite.” Nuko Abisirayeli bava muri ubwo butayu bajya i Matana.
19  Bavuye i Matana bajya i Nahaliyeli, bavuye i Nahaliyeli bajya i Bamoti.
20  Bava i Bamoti bajya mu kibaya kiri mu karere k’i Mowabu, aherekeye impinga ya Pisiga, iri hejuru y’akarere ka Yeshimoni.
21  Isirayeli yoherereza Sihoni umwami w’Abamori intumwa ngo zimubwire ziti
22  “reka nyure mu gihugu cyawe. Sinzanyura mu murima cyangwa mu ruzabibu kandi nta riba nzanywaho amazi. Nzanyura mu nzira y’umwami, kugeza aho nzarangiriza kwambukiranya igihugu cyawe.”
23  Sihoni ntiyemerera Isirayeli kunyura mu gihugu cye, ahubwo akoranya abantu be bose bajya gusanganira Isirayeli mu butayu; bageze i Yahasi batangira kurwana na Isirayeli.
24  Nuko Abisirayeli babicisha inkota, bigarurira igihugu cyabo uhereye kuri Arunoni ukageza kuri Yaboki, hafi y’igihugu cy’Abamoni, kuko Yazeri ari urugabano rw’igihugu cy’Abamoni.
25  Abisirayeli bigarurira iyo migi yose, batura mu migi yose y’Abamori, batura i Heshiboni no mu midugudu ihakikije yose.
26  Heshiboni yari umugi wa Sihoni, umwami w’Abamori. Ni we wari wararwanye n’umwami w’i Mowabu, amutwara igihugu cye cyose kugeza kuri Arunoni.
27  Ni yo mpamvu abasizi b’ibisigo by’ubuse bavugaga bati“Ngwino i Heshiboni.Umugi wa Sihoni niwubakwe kandi ukomere.
28  Kuko umuriro waturutse i Heshiboni, ikirimi cy’umuriro kigaturuka mu mugi wa Sihoni.Cyatwitse Ari y’i Mowabu, na ba nyir’utununga two kuri Arunoni.
29  Ugushije ishyano Mowabu we! Bantu ba Kemoshi mwe, murashize!Azatuma abahungu be baba impunzi, n’abakobwa be bajyanwe mu bunyage kwa Sihoni umwami w’Abamori.
30  Nimuze tubagabeho igitero.Ab’i Heshiboni bazarimbuka kugeza i Diboni,Abagore bazarimbuka kugeza i Nofaki, abagabo bazarimbuka kugeza i Medeba.”
31  Nuko Abisirayeli batura mu gihugu cy’Abamori.
32  Mose yohereza abantu i Yazeri kuhatata. Bafata imidugudu ihakikije kandi birukana Abamori bari bahatuye.
33  Hanyuma barahindukira bazamukira mu nzira y’i Bashani. Ogi umwami w’i Bashani aza kubasanganira ari kumwe n’abantu be bose, ngo barwanire ahitwa Edureyi.
34  Yehova abwira Mose ati “ntumutinye, kuko nzamukugabiza rwose we n’abantu be bose, nkugabize n’igihugu cye; uzamukorere nk’ibyo wakoreye Sihoni umwami w’Abamori wahoze atuye i Heshiboni.”
35  Nuko baramwica, bica n’abahungu be n’abantu be bose ntihasigara n’umwe, barangije bigarurira igihugu cye.
25  Icyo gihe Abisirayeli bari bakambitse i Shitimu. Nuko abantu batangira gusambana n’abakobwa b’Abamowabu.
2  Abo bagore baza gutumira Abisirayeli ngo baze gutambira imana zabo ibitambo. Abisirayeli barya kuri ibyo bitambo kandi bunamira imana zabo.
3  Nuko Abisirayeli batangira gusenga Bayali y’i Pewori, maze Yehova arabarakarira cyane.
4  Yehova abwira Mose ati “koranya abakuru b’Abisirayeli bacumuye bose ubice, ubamanike imbere ya Yehova izuba riva, kugira ngo uburakari bwa Yehova bugurumana buve ku Bisirayeli.”
5  Mose abwira abacamanza ba Isirayeli ati “buri wese muri mwe yice abantu be basenze Bayali y’i Pewori.”
6  Ariko umugabo wo mu Bisirayeli azana Umumidiyanikazi mu bavandimwe be, amunyuza imbere ya Mose n’imbere y’abagize iteraniro ry’Abisirayeli ryose bari bateraniye ku muryango w’ihema ry’ibonaniro barira.
7  Finehasi mwene Eleyazari umuhungu wa Aroni umutambyi abibonye, ahaguruka muri iryo teraniro afata icumu.
8  Akurikira uwo Mwisirayeli n’uwo mugore mu ihema, abatera icumu rirabahinguranya bombi, rihinguranya uwo mugabo w’Umwisirayeli, kandi rinyura mu myanya ndangagitsina y’uwo mugore, maze icyorezo cyari cyateye Abisirayeli gihita gihagarara.
9  Abahitanywe n’icyo cyorezo bari ibihumbi makumyabiri na bine.
10  Nuko Yehova abwira Mose ati
11  “Finehasi mwene Eleyazari umuhungu wa Aroni umutambyi yatumye ntakomeza kurakarira Abisirayeli, kuko atihanganiye ko hagira ikintu cyose Abisirayeli bambangikanya na cyo. Byatumye ntatsemba Abisirayeli, kuko nshaka ko banyiyegurira nta kindi bambangikanyije na cyo.
12  Kubera iyo mpamvu, ubabwire uti ‘ngiranye na we isezerano ry’amahoro.
13  Rizamubera isezerano ry’ubutambyi, we n’abazamukomokaho kugeza ibihe bitarondoreka, kuko atihanganiye ko hagira ikintu cyose Abisirayeli babangikanya n’Imana ye, akabatangira impongano.’”
14  Umwisirayeli wicanywe n’Umumidiyanikazi yitwaga Zimuri mwene Salu, umutware w’inzu y’Abasimeyoni.
15  Umumidiyanikazi wishwe yitwaga Kozibi umukobwa wa Suri, wari umutware mu muryango wa ba sekuruza i Midiyani.
16  Hanyuma Yehova abwira Mose ati
17  “mugabe ibitero ku Bamidiyani mubice,
18  kuko babashutse bakoresheje amayeri mugacumurira i Pewori, bikabazanira amakuba. Babacumuje binyuze kuri Kozibi umukobwa w’umutware wo mu Bamidiyani, wishwe igihe mwatezwaga icyorezo muzira ibyo mwakoreye i Pewori.”
13  Yehova abwira Mose ati
2  “ohereza abantu bajye gutata igihugu cy’i Kanani, icyo ngiye guha Abisirayeli. Mwohereze umugabo umwe muri buri muryango wa ba sekuruza, buri wese abe ari umutware mu muryango wabo.”
3  Mose abohereza baturutse aho mu butayu bwa Parani nk’uko Yehova yari yamutegetse. Abo bagabo bose bari abatware b’Abisirayeli.
4  Aya ni yo mazina yabo: uwo mu muryango wa Rubeni ni Shamuwa mwene Zakuri;
5  uwo mu muryango wa Simeyoni ni Shafati mwene Hori;
6  uwo mu muryango wa Yuda ni Kalebu mwene Yefune;
7  uwo mu muryango wa Isakari ni Igalu mwene Yozefu;
8  uwo mu muryango wa Efurayimu ni Hoseya mwene Nuni;
9  uwo mu muryango wa Benyamini ni Paluti mwene Rafu;
10  uwo mu muryango wa Zabuloni ni Gadiyeli mwene Sodi.
11  Mu muryango wa Yozefu, uwo mu muryango wa Manase ni Gadi mwene Susi;
12  uwo mu muryango wa Dani ni Amiyeli mwene Gemali;
13  uwo mu muryango wa Asheri ni Seturi mwene Mikayeli;
14  uwo mu muryango wa Nafutali ni Nakibi mwene Vofusi;
15  uwo mu muryango wa Gadi ni Geweli mwene Maki.
16  Ayo ni yo mazina y’abagabo Mose yohereje gutata igihugu. Hoseya mwene Nuni Mose yamwise Yosuwa.
17  Igihe Mose yabatumaga gutata igihugu cy’i Kanani, yarababwiye ati “nimuhaguruke hano muzamuke munyure i Negebu, mugere no mu karere k’imisozi miremire.
18  Murebe uko icyo gihugu kimeze hamwe n’abantu bagituyemo. Murebe niba bafite imbaraga cyangwa niba bafite intege nke, niba ari bake cyangwa ari benshi;
19  murebe n’uko igihugu batuyemo kimeze: niba ari cyiza cyangwa ari kibi, murebe n’imigi batuyemo uko imeze, niba batuye mu mahema cyangwa mu migi igoswe n’inkuta.
20  Murebe n’uko ubutaka bwaho bumeze: niba bwera cyangwa burumba, niba icyo gihugu kirimo ibiti cyangwa nta byo. Kandi muzabe intwari muzane ku mbuto zo muri icyo gihugu.” Icyo gihe inzabibu za mbere zabaga zeze.
21  Nuko barazamuka batata icyo gihugu bahereye mu butayu bwa Zini bagera i Rehobu ku rugabano rw’i Hamati.
22  Bazamutse i Negebu bagera i Heburoni. Icyo gihe Ahimani na Sheshayi na Talumayi bene Anaki ni ho bari batuye. Heburoni yari yarubatswe imyaka irindwi mbere y’uko Sowani yo muri Egiputa yubakwa.
23  Bageze mu kibaya cya Eshikoli bahaca ishami ririho iseri ry’imizabibu, babiri muri bo bagenda barihetse ku giti, bajyana n’amakomamanga n’imitini.
24  Aho hantu bahita ikibaya cya Eshikoli bitewe n’iseri ry’imizabibu Abisirayeli bahaciye.
25  Bamaze iminsi mirongo ine batata icyo gihugu, baragaruka.
26  Nuko basanga Mose na Aroni n’iteraniro ry’Abisirayeli ryose i Kadeshi mu butayu bwa Parani. Bababwira iby’urugendo rwabo, babereka n’imbuto zo muri icyo gihugu.
27  Baramubwira bati “twageze mu gihugu watwoherejemo, kandi koko twasanze ari igihugu gitemba amata n’ubuki; dore n’imbuto zaho twazanye.
28  Icyakora twasanze abantu batuye muri icyo gihugu ari abanyambaraga kandi bafite imigi ikomeye cyane igoswe n’inkuta. Twabonyeyo n’abantu bakomoka kuri Anaki.
29  Abamaleki batuye mu karere ka Negebu, Abaheti n’Abayebusi n’Abamori batuye mu karere k’imisozi miremire, naho Abanyakanani batuye ku nyanja no ku nkengero za Yorodani.”
30  Nuko Kalebu agerageza gucecekesha abantu kugira ngo batege amatwi Mose, afata ijambo aravuga ati “nimuze tuzamuke kandi turigarurira icyo gihugu nta kabuza, kuko dufite imbaraga zo kukinesha.”
31  Ariko abantu bari barajyanye na we baravuga bati “ntidushobora gutera bariya bantu kuko baturusha amaboko.”
32  Bakomeza kubarira Abisirayeli inkuru mbi ku bihereranye n’igihugu bari baragiye gutata, bagira bati “igihugu twazengurutse tugitata, ni igihugu kirya abaturage bacyo, kandi abaturage bose twagisanzemo ni abantu barebare cyane kandi banini.
33  Twabonyeyo n’Abanefili, bene Anaki, bakomoka ku Banefili, ku buryo twabonaga tumeze nk’ibihore imbere yabo, kandi na bo ni ko batubonaga.”
14  Nuko iteraniro ryose ritera hejuru, abantu bakomeza gusakuza kandi barira, bakesha iryo joro ryose.
2  Abisirayeli bose bitotombera Mose na Aroni, kandi iteraniro ryose rirababwira riti “iyo tuba twaraguye mu gihugu cya Egiputa cyangwa tugapfira muri ubu butayu!
3  Yehova aratujyanira iki muri icyo gihugu kugira ngo twicwe n’inkota? Abagore bacu n’abana bacu bazaba iminyago. Mbese ibyiza si uko twakwisubirira muri Egiputa?”
4  Ndetse bageze n’ubwo babwirana bati “nimuze twishyirireho umutware maze twisubirire muri Egiputa!”
5  Nuko Mose na Aroni bikubita imbere y’iteraniro ryose ry’Abisirayeli.
6  Yosuwa mwene Nuni na Kalebu mwene Yefune, bari muri ba bandi bagiye gutata igihugu, bashishimura imyambaro yabo
7  maze babwira iteraniro ryose ry’Abisirayeli bati “igihugu twazengurutse tugitata, ni igihugu cyiza cyane.
8  Niba Yehova atwishimiye, azatujyana muri icyo gihugu gitemba amata n’ubuki kandi akiduhe.
9  Ariko muramenye ntimwigomeke kuri Yehova. Ntimutinye abantu bo muri icyo gihugu, kuko tuzabarya nk’umugati. Ntibafite ikibakingira, kandi Yehova ari kumwe natwe. Ntimubatinye.”
10  Nyamara iteraniro ryose rijya inama yo kubatera amabuye. Nuko ikuzo rya Yehova rigaragarira Abisirayeli bose hejuru y’ihema ry’ibonaniro.
11  Yehova abwira Mose ati “aba bantu bazansuzugura kugeza ryari? Bazareka kunyizera bageze ryari n’ibimenyetso byose nakoreye muri bo?
12  Reka mbateze icyorezo mbatsembeho maze nguhindure ishyanga rikomeye kandi rifite imbaraga kubarusha.”
13  Ariko Mose abwira Yehova ati “abo muri Egiputa, aho wakuye ubwoko bwawe ukoresheje imbaraga zawe, ntibazabura kubyumva
14  kandi ntibazabura kubibwira abaturage b’icyo gihugu, bumvise ko wowe Yehova uri hagati muri ubu bwoko bwawe, kandi ko wabubonekeye imbonankubone. Bumvise ko uri Yehova kandi ko igicu cyawe gihagarara hejuru yabo, ko ku manywa ubagenda imbere mu nkingi y’igicu, nijoro ukabagenda imbere mu nkingi y’umuriro.
15  Nuramuka wiciye rimwe abagize ubu bwoko bose, amahanga yumvise gukomera kwawe ntazabura kuvuga ati
16  ‘Yehova yananiwe kugeza ubu bwoko mu gihugu yari yarabarahiye ko azabajyanamo, ni cyo cyatumye abatsinda mu butayu.’
17  None ndakwinginze Yehova, garagaza imbaraga zawe nyinshi nk’uko wavuze uti
18  ‘ndi Yehova, Imana itinda kurakara, ifite ineza nyinshi yuje urukundo, ibabarira abantu amakosa n’ibicumuro, ariko ntibure guhana uwakoze icyaha, igahanira abana amakosa ya ba se ikageza ku buzukuru n’abuzukuruza.’
19  Ndakwinginze, babarira ubu bwoko igicumuro cyabwo, ukurikije ineza yawe nyinshi, nk’uko wagiye ububabarira kuva muri Egiputa kugeza n’ubu.”
20  Nuko Yehova aravuga ati “ndabababariye nk’uko ubisabye.
21  Ariko kandi, ndahiye kubaho kwanjye ko isi yose izuzura ikuzo rya Yehova.
22  Abantu bose babonye ikuzo ryanjye n’ibimenyetso nakoreye muri Egiputa no mu butayu, ariko bagakomeza kungerageza incuro cumi zose kandi ntibumvire ijwi ryanjye,
23  ntibazabona igihugu narahiye ba sekuruza ko nzabaha. Abansuzuguye bose ntibazakibona.
24  Naho umugaragu wanjye Kalebu we, kuko yari afite imitekerereze inyuranye n’iyabo kandi agakomeza kunkurikira muri byose, nzamujyana mu gihugu yagezemo, kandi urubyaro rwe ruzakiragwa.
25  Kubera ko Abamaleki n’Abanyakanani batuye mu bibaya, ejo mu gitondo muzasubire inyuma mwerekeze mu butayu munyuze inzira ijya ku Nyanja Itukura.”
26  Yehova abwira Mose na Aroni ati
27  “iri teraniro ry’abantu babi rizakomeza kunyitotombera kugeza ryari? Numvise kwitotomba kw’Abisirayeli banyitotombera.
28  Babwire uti ‘Yehova aravuze ati “ndahiye kubaho kwanjye ko ntazabura kubakorera ibyo mwavugiye mu matwi yanjye!
29  Muri ubu butayu ni ho intumbi zanyu zizagwa, ababaruwe muri mwe bose bafite kuva ku myaka makumyabiri kujyana hejuru, mwe abanyitotombeye mwese.
30  Ntimuzinjira mu gihugu narahiye nzamuye ukuboko kwanjye ko nzakibanamo namwe, keretse Kalebu mwene Yefune na Yosuwa mwene Nuni.
31  “‘“Kandi abana banyu mwavuze ko bazaba iminyago, na bo nzakibajyanamo, bamenye igihugu mwanze kujyamo.
32  Ariko mwebweho, intumbi zanyu zizagwa muri ubu butayu.
33  Abana banyu bazamara imyaka mirongo ine ari abashumba mu butayu kandi bazaryozwa ubusambanyi bwanyu, kugeza igihe uwa nyuma muri mwe azagwa mu butayu.
34  Umubare w’iminsi mwamaze mutata icyo gihugu uko ari mirongo ine, buri munsi uzahwana n’umwaka. Muzamara imyaka mirongo ine muryozwa igicumuro cyanyu, kugira ngo mumenye icyo kubazinukwa bisobanura.
35  “‘“Jyewe Yehova ndabivuze; uku ni ko nzagenza iri teraniro ryose ry’abantu babi bateraniye kundwanya: muri ubu butayu ni ho bazagwa kandi ni ho bazashirira.
36  Abagabo Mose yohereje gutata igihugu, maze bagaruka bagatera iteraniro ryose kumwitotombera kubera ko bazanye inkuru mbi zihereranye n’icyo gihugu,
37  abo bantu bazanye inkuru mbi zihereranye n’icyo gihugu bazagwa imbere ya Yehova bishwe n’icyorezo.
38  Ariko mu bagiye gutata igihugu, Yosuwa mwene Nuni na Kalebu mwene Yefune ni bo bonyine bazarokoka.”’”
39  Mose abwiye Abisirayeli bose ayo magambo, abantu bacura imiborogo.
40  Nuko bazinduka kare mu gitondo bashaka kuzamuka ngo bajye mu mpinga y’umusozi, baravuga bati “nimuze tuzamuke tujye ha hantu Yehova yavuze, kuko twacumuye.”
41  Ariko Mose arababwira ati “kuki mushaka kurenga ku itegeko rya Yehova? Ibyo nta cyo biri bubagezeho.
42  Ntimuzamuke kuko Yehova atari muri mwe, mudatsindirwa imbere y’abanzi banyu.
43  Abamaleki n’Abanyakanani bari hariya imbere yanyu. Kubera ko mwateye Yehova umugongo ntimukomeze kumukurikira, Yehova na we ntakomeza kubana namwe, muri bwicishwe inkota.”
44  Nyamara bahangara kuzamuka bajya mu mpinga y’umusozi, ariko isanduku y’isezerano rya Yehova iguma mu nkambi kandi na Mose ntiyahava.
45  Nuko Abamaleki n’Abanyakanani bari batuye kuri uwo musozi baramanuka, babagabaho igitero barabatatanya babageza i Horuma.
29  “‘Umunsi wa mbere w’ukwezi kwa karindwi uzababere umunsi w’ikoraniro ryera. Ntimukagire umurimo wose uruhanyije mukora. Ni umunsi wo kuvuza impanda.
2  Muzatambe ikimasa kikiri gito, imfizi y’intama n’amasekurume arindwi y’intama afite umwaka umwe, byose bitagira inenge, bibe igitambo gikongorwa n’umuriro cy’impumuro nziza icururutsa Yehova.
3  Muzabitambane n’ituro ry’ibinyampeke ry’ifu inoze ivanze n’amavuta, ikimasa mugitambane na bitatu bya cumi bya efa y’ifu, imfizi y’intama muyitambane na bibiri bya cumi bya efa y’ifu,
4  naho buri sekurume y’intama muri ya yandi arindwi akiri mato, muyitambane na kimwe cya cumi cya efa y’ifu.
5  Muzatambe n’isekurume y’ihene ikiri nto ho igitambo gitambirwa ibyaha, ibabere impongano.
6  Ibyo bitambo biziyongere ku gitambo gikongorwa n’umuriro gitambwa buri kwezi n’ituro ry’ibinyampeke ritambanwa na cyo, no ku gitambo gikongorwa n’umuriro gitambwa buri munsi n’ituro ry’ibinyampeke ritambanwa na cyo, ndetse n’amaturo y’ibyokunywa atambanwa n’ibyo bitambo. Muzabitambe mukurikije amabwiriza yatanzwe, bibe igitambo gikongorwa n’umuriro cy’impumuro nziza icururutsa Yehova.
7  “‘Muri uko kwezi kwa karindwi, ku munsi wako wa cumi, hazabe ikoraniro ryera kandi muzibabaze. Ntimuzagire umurimo wose mukora.
8  Muzatambe ikimasa kikiri gito, imfizi y’intama n’amasekurume arindwi y’intama afite umwaka umwe, byose bitagira inenge, bibe igitambo gikongorwa n’umuriro cy’impumuro nziza icururutsa Yehova.
9  Ku birebana n’ituro ry’ibinyampeke ry’ifu inoze ivanze n’amavuta itambanwa n’ayo matungo, ikimasa muzagitambane na bitatu bya cumi bya efa y’ifu, imfizi y’intama muyitambane na bibiri bya cumi bya efa y’ifu,
10  naho buri sekurume y’intama muri ya yandi arindwi akiri mato, muzayitambane na kimwe cya cumi cya efa y’ifu.
11  Nanone muzatambe umwana w’ihene ho igitambo gitambirwa ibyaha cyiyongera ku gitambo gitambirwa ibyaha cy’impongano, n’igitambo gikongorwa n’umuriro gitambwa buri munsi hamwe n’ituro ry’ibinyampeke ritambanwa na cyo, ndetse n’amaturo y’ibyokunywa atambanwa n’ibyo bitambo.
12  “‘Ku munsi wa cumi n’itanu w’ukwezi kwa karindwi, hazabe ikoraniro ryera. Ntimukagire umurimo wose uruhanyije mukora. Muzizihirize Yehova umunsi mukuru uzajya umara iminsi irindwi.
13  Muzatambe ibimasa cumi na bitatu bikiri bito, amapfizi abiri y’intama, amasekurume y’intama cumi n’ane afite umwaka umwe, byose bitagira inenge, bibe igitambo gikongorwa n’umuriro cy’impumuro nziza icururutsa Yehova.
14  Ku birebana n’ituro ry’ibinyampeke ry’ifu inoze ivanze n’amavuta itambanwa n’ayo matungo, buri kimasa muri ibyo cumi na bitatu muzagitambane na bitatu bya cumi bya efa y’ifu, buri mfizi y’intama muri izo ebyiri muyitambane na bibiri bya cumi bya efa y’ifu,
15  buri sekurume y’intama muri ya yandi cumi n’ane akiri mato muyitambane na kimwe cya cumi cya efa y’ifu.
16  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
17  “‘Ku munsi wa kabiri muzatambe ibimasa cumi na bibiri bikiri bito, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
18  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
19  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi n’ituro ry’ibinyampeke ritambanwa na cyo, mutange n’amaturo y’ibyokunywa atambanwa n’ibyo bitambo.
20  “‘Ku munsi wa gatatu muzatambe ibimasa cumi na kimwe, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
21  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
22  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
23  “‘Ku munsi wa kane muzatambe ibimasa icumi, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
24  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
25  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
26  “‘Ku munsi wa gatanu muzatambe ibimasa icyenda, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
27  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
28  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
29  “‘Ku munsi wa gatandatu muzatambe ibimasa umunani, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
30  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
31  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’amaturo y’ibyokunywa bitambanwa na cyo.
32  “‘Ku munsi wa karindwi muzatambe ibimasa birindwi, amapfizi abiri y’intama, amasekurume y’intama cumi n’ane afite umwaka umwe, byose bitagira inenge.
33  Ibyo bimasa n’amapfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
34  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
35  “‘Ku munsi wa munani muzagire ikoraniro ryihariye. Ntimukagire umurimo wose uruhanyije mukora.
36  Muzatambe ikimasa, imfizi y’intama n’amasekurume arindwi y’intama afite umwaka umwe, byose bitagira inenge, bibe igitambo gikongorwa n’umuriro, igitambo gikongorwa n’umuriro cy’impumuro nziza icururutsa Yehova.
37  Icyo kimasa n’impfizi y’intama n’amasekurume y’intama akiri mato, muzabitambane n’ituro ry’ibinyampeke hamwe n’amaturo y’ibyokunywa mukurikije umubare wabyo, mubitambe mukurikije amabwiriza yatanzwe.
38  Muzatambe n’umwana w’ihene ho igitambo gitambirwa ibyaha, cyiyongera ku gitambo gikongorwa n’umuriro gitambwa buri munsi, hamwe n’ituro ry’ibinyampeke n’ituro ry’ibyokunywa bitambanwa na cyo.
39  “‘Ibyo ni byo bitambo muzatambira Yehova ku minsi mikuru yanyu, byiyongera ku bitambo byo guhigura umuhigo no ku maturo atangwa ku bushake, maze bibabere ibitambo bikongorwa n’umuriro, amaturo y’ibinyampeke, amaturo y’ibyokunywa n’ibitambo bisangirwa.’”
40  Nuko Mose abwira Abisirayeli ibintu byose Yehova yari yamutegetse.
19  Yehova abwira Mose na Aroni ati
2  “iri ni ryo tegeko Yehova atanze, rigira riti ‘bwira Abisirayeli bagushakire inka y’ibihogo itagira inenge cyangwa ubusembwa kandi itarigeze ishyirwaho umugogo.
3  Muzayihe Eleyazari umutambyi, ayishorere ayijyane inyuma y’inkambi, bayibagire imbere ye.
4  Hanyuma Eleyazari umutambyi azafate ku maraso yayo, ayakozemo urutoki, ayaminjagire karindwi aherekeye umuryango w’ihema ry’ibonaniro.
5  Iyo nka izatwikwe areba. Uruhu rwayo, inyama zayo, amaraso yayo n’amayezi yayo bizatwikwe.
6  Umutambyi azafate urukwi rw’igiti cy’isederi, hisopu n’ubudodo bw’umutuku, abijugunye mu muriro batwikiramo iyo nka.
7  Umutambyi azamese imyenda ye, yiyuhagire, hanyuma abone kugaruka mu nkambi. Ariko azaba ahumanye kugeza nimugoroba.
8  “‘Uwatwitse iyo nka azamese imyenda ye kandi yiyuhagire. Azaba ahumanye kugeza nimugoroba.
9  “‘Umuntu udahumanye azayore ivu ry’iyo nka, arishyire inyuma y’inkambi ahantu hadahumanye. Rizabikwe kugira ngo rijye rishyirwa mu mazi yo kweza akoreshwa n’iteraniro ry’Abisirayeli. Ni igitambo gitambirwa ibyaha.
10  Uzayora ivu ry’iyo nka, azamese imyenda ye kandi abe ahumanye kugeza nimugoroba. “‘Iryo ni itegeko ry’ibihe bitarondoreka ku Bisirayeli n’abimukira batuye hagati muri bo.
11  Umuntu wese uzakora ku ntumbi y’umuntu na we azamare iminsi irindwi ahumanye.
12  Uwo muntu aziyejeshe ayo mazi ku munsi wa gatatu, maze ku munsi wa karindwi abe ahumanutse. Ariko ku munsi wa gatatu natiyeza, ku munsi wa karindwi ntazaba ahumanutse.
13  Umuntu wese uzakora ku ntumbi y’umuntu uwo ari we wese, ariko ntiyihumanure, azaba yanduje ihema rya Yehova; uwo muntu azicwe akurwe muri Isirayeli. Kubera ko ataminjagiweho amazi yo kweza, azakomeza guhumana. Guhumana kwe kuzaba kukimuriho.
14  “‘Iri ni ryo tegeko rizakurikizwa nihagira umuntu upfira mu ihema: umuntu wese uzinjira muri iryo hema n’umuntu wese uzaba aririmo, azamare iminsi irindwi ahumanye.
15  Igikoresho cyose kidapfundikiye neza, kizaba gihumanye.
16  Umuntu wese uzaba ari mu gasozi agakora ku muntu wicishijwe inkota cyangwa ku murambo cyangwa ku igufwa ry’umuntu cyangwa agakora ku mva, azamare iminsi irindwi ahumanye.
17  Bazafate ivu rya cya gitambo gitambirwa ibyaha barishyire mu rwabya, barisukeho amazi meza.
18  Hanyuma umuntu udahumanye afate hisopu ayikoze muri ayo mazi, ayaminjagire ku ihema no ku bikoresho byose, no ku bantu bose bari baririmo, no ku muntu wakoze ku igufwa cyangwa uwakoze ku muntu wicishijwe inkota cyangwa ku murambo cyangwa uwakoze ku mva.
19  Ku munsi wa gatatu no ku munsi wa karindwi, uwo muntu udahumanye azayaminjagire kuri uwo muntu uhumanye, amwezeho icyaha cye ku munsi wa karindwi. Azamese imyenda ye kandi yiyuhagire; ku mugoroba azaba ahumanutse.
20  “‘Ariko umuntu uhumanye utaziyeza, uwo muntu azicwe akurwe mu iteraniro, kuko azaba yanduje ihema rya Yehova. Azaba ataminjagiweho amazi yo kweza. Azaba ahumanye.
21  “‘Iri rizababere itegeko ry’ibihe bitarondoreka: umuntu uminjagira amazi yo kweza azamese imyenda ye, kimwe n’umuntu uyakoraho. Azaba ahumanye kugeza nimugoroba.
22  Ikintu cyose umuntu uhumanye azakoraho kizaba gihumanye, kandi umuntu wese uzagikoraho azaba ahumanye kugeza nimugoroba.’”
24  Balamu abonye ko Yehova yishimiye guha Isirayeli umugisha, ntiyongera kujya gushaka indagu nk’uko yari yabigenje mbere, ahubwo yerekeza amaso mu butayu.
2  Balamu yubuye amaso abona Abisirayeli bakambitse bakurikije imiryango yabo, maze umwuka w’Imana umuzaho.
3  Nuko aravuga ati “Aya ni amagambo ya Balamu mwene Bewori,Amagambo y’umunyambaraga ufite ijisho rikanuye,
4  Amagambo y’uwumva ibyo Imana ivuga,Uwari ufite amaso akanuye ubwo yituraga hasi,Akabona ibyo Ishoborabyose yamweretse:
5  Mbega ukuntu amahema yawe ari meza Yakobo we, amahema yawe ni meza Isirayeli we!
6  Agiye umujyo umwe nk’ibibaya,Ameze nk’ubusitani buteye ku mugezi.Ameze nk’imisagavu Yehova yateye,Nk’ibiti by’amasederi biteye hafi y’amazi.
7  Amazi akomeza gutemba ava mu bivomesho bye bibiri by’uruhu, Imbuto ze ziteye hafi y’amazi menshi.Umwami we azarusha Agagi gukomera,Kandi ubwami bwe buzashyirwa hejuru.
8  Imana imukuye muri Egiputa; Aravuduka nk’ikimasa cy’ishyamba.Azamira bunguri amahanga amurwanya,Azakacanga amagufwa yabo, azayajanjaguza imyambi ye.
9  Arabunda, akaryama nk’intare,Ko ameze nk’intare, ni nde watinyuka kumusembura?Abagusabira umugisha na bo bazawuhabwa,Abakuvuma na bo bazavumwa.”
10  Nuko Balaki arakarira Balamu cyane akomanya ibiganza, aramubwira ati “naguhamagariye kuvuma abanzi banjye none ubahaye imigisha myinshi incuro eshatu zose!
11  Hoshi genda usubire iwanyu. Nari nariyemeje kuguhesha icyubahiro none dore Yehova arakikuvukije.”
12  Balamu na we asubiza Balaki ati “none se sinari nabwiye intumwa wantumyeho nti
13  ‘naho Balaki yampa inzu ye yuzuye ifeza na zahabu, sinarenga ku itegeko rya Yehova ngo nkore icyiza cyangwa ikibi mbyibwirije, ko ahubwo icyo Yehova azavuga ari cyo nzavuga’?
14  Ubu nsubiye mu bwoko bwanjye. Ariko ngwino mbanze nkubwire icyo ubu bwoko buzakorera ubwoko bwawe mu bihe bizaza.”
15  Nuko aravuga ati“Amagambo ya Balamu mwene Bewori,Amagambo y’umunyambaraga ufite ijisho rikanuye,
16  Amagambo y’uwumva ibyo Imana ivuga,Akagira ubumenyi buturuka ku Isumbabyose,Uwari ufite amaso akanuye ubwo yituraga hasi,Akabona ibyo Ishoborabyose yamweretse:
17  Ndamureba, ariko si ubu;Ndamwitegereza, ariko ntari hafi.Inyenyeri izaturuka mu rubyaro rwa Yakobo,Inkoni y’ubwami izava mu rubyaro rwa Isirayeli.Azamenagura Mowabu imisaya,Amene impanga abana bose bo kurimbura.
18  Edomu bazayigarurira,Seyiri izigarurirwa n’abanzi bayo,Naho Isirayeli yo izagaragaza ubutwari bwayo.
19  Uwo mu rubyaro rwa Yakobo azanesha,Azarimbura uzarokoka muri uwo mugi wese.”
20  Abonye Amaleki aravuga ati“Amaleki yabaye uwa mbere mu mahanga,Ariko amaherezo azarimbuka burundu.”
21  Abonye Abakeni arongera aravuga ati“Ubuturo bwawe burakomeye kandi bwubatse ku rutare.
22  Hazaza umuntu uzatwika Kayini akongoke. Ese hazashira igihe kingana iki mbere y’uko Ashuri akujyana ho iminyago?”
23  Nuko akomeza avuga ati“Mbega ishyano! Ni nde uzarokoka Imana niteza ibyo?
24  Hazaza amato aturutse ku nkombe y’i Kitimu,Azababaza Ashuri,Azababaza Eberi.Ariko amaherezo na we azarimburwa.”
25  Hanyuma Balamu arahaguruka, aragenda asubira iwe. Balaki na we aragenda.
5  Yehova yongera kubwira Mose ati
2  “tegeka Abisirayeli bakure mu nkambi umuntu wese urwaye ibibembe, umuntu wese urwaye indwara yo kuninda n’umuntu wese wahumanyijwe no gukora ku ntumbi.
3  Yaba umugabo cyangwa umugore, muzabakure mu nkambi. Muzabakure mu nkambi kugira ngo badahumanya amahema y’abo ntuyemo.”
4  Nuko Abisirayeli babigenza batyo, babakura mu nkambi. Uko Yehova yategetse Mose, ni ko Abisirayeli babigenje.
5  Yehova akomeza kubwira Mose ati
6  “bwira Abisirayeli uti ‘nihagira umugabo cyangwa umugore ukora kimwe mu byaha byose abantu bakora agacumura kuri Yehova, uwo muntu azaba agiweho n’urubanza.
7  Ajye yemera ko yakoze icyaha, maze atange indishyi ihwanye n’icyaha yakoze, yongereho kimwe cya gatanu cyayo, abihe uwo yahemukiye.
8  Ariko niba uwahemukiwe yarapfuye kandi akaba adafite mwene wabo wa bugufi wahabwa iyo ndishyi, iyo ndishyi ihabwa Yehova izabe iy’umutambyi, uretse imfizi y’intama yo gutanga ho impongano, kuko azayimutambira kugira ngo imubere impongano.
9  “‘Ituro ryose rikuwe ku bintu byera byose Abisirayeli bazazanira umutambyi, rizaba irye.
10  Ibintu byera buri wese azatura, bizaba iby’umutambyi. Icyo buri wese azaha umutambyi kizaba icye.’”
11  Yehova yongera kubwira Mose ati
12  “vugana n’Abisirayeli ubabwire uti ‘umugore naca inyuma umugabo we akamuhemukira,
13  akaryamana n’undi mugabo bakagirana imibonano mpuzabitsina, ariko umugabo we ntabimenye kandi ntihagire ubitahura, nubwo uwo mugore aba yarihumanyije, nta muntu wo kumushinja uba uhari kandi ntaba yarafatiwe mu cyuho.
14  Uwo mugabo nafuha agatangira gukeka ko umugore we yamuhemukiye, kandi koko uwo mugore akaba yarihumanyije, cyangwa se agafuha akeka ko umugore we yamuhemukiye ariko mu by’ukuri uwo mugore akaba atarihumanyije,
15  uko byaba byaragenze kose, uwo mugabo azashyire umugore we umutambyi, amujyanane n’ituro rye, ni ukuvuga kimwe cya cumi cya efa y’ifu y’ingano za sayiri. Ntazarisukeho amavuta cyangwa ngo arishyireho ububani, kuko ari ituro ry’ibinyampeke atuye abitewe no gufuha, ituro ry’ibinyampeke ry’urwibutso ryibutsa igicumuro.
16  “‘Umutambyi azamuzane amuhagarike imbere ya Yehova.
17  Umutambyi azafate amazi yera ayashyire mu rwabya rw’ibumba, ayore umukungugu wo hasi mu ihema awushyire muri ayo mazi.
18  Umutambyi azahagarike uwo mugore imbere ya Yehova, atendeze umusatsi we, ashyire mu biganza by’uwo mugore ituro ry’ibinyampeke ry’urwibutso, ni ukuvuga ituro ry’ibinyampeke ryatuwe bitewe no gufuha, kandi uwo mutambyi azabe afite mu ntoki amazi asharira atera umuvumo.
19  “‘Umutambyi azarahize uwo mugore, amubwire ati “niba utararyamanye n’umugabo kandi ukaba utaraciye inyuma umugabo wawe ngo wihumanye ugitwarwa na we, aya mazi asharira atera umuvumo ntagire icyo agutwara.
20  Ariko niba waraciye inyuma umugabo wawe ugitwarwa na we, niba warihumanyije ukagirana imibonano mpuzabitsina n’undi mugabo utari umugabo wawe, . . .”
21  Umutambyi azarahize uwo mugore indahiro irimo umuvumo, amubwire ati “Yehova azagutere kuba ingumba kandi Yehova azatume inda yawe ibyimba, maze uhinduke indahiro n’umuvumo mu bwoko bwawe.
22  Aya mazi atera umuvumo yinjire mu mara yawe atume inda yawe ibyimba kandi agutere kuba ingumba.” Uwo mugore azasubize ati “Amen! Amen!”
23  “‘Umutambyi azandike iyo mivumo mu gitabo, ayihanaguze ayo mazi asharira.
24  Azanyweshe uwo mugore ayo mazi asharira atera umuvumo, maze ayo mazi atera umuvumo namugeramo amusharirire.
25   Umutambyi azakure mu biganza by’uwo mugore ituro ry’ibinyampeke ryatuwe bitewe no gufuha, arizungurize imbere ya Yehova, hanyuma arijyane iruhande rw’igicaniro.
26  Kuri iryo turo ry’ibinyampeke, umutambyi azakureho igice acyosereze ku gicaniro kibe urwibutso rwaryo, hanyuma anyweshe uwo mugore ya mazi.
27  Namara kumunywesha ayo mazi, uwo mugore naba yarihumanyije agahemukira umugabo we, ayo mazi atera umuvumo azamugeramo amusharirire, inda ye ibyimbe kandi ahinduke ingumba; azaba ikivume mu bwoko bwe.
28  Icyakora niba uwo mugore atarihumanyije akaba ari umwere, icyo gihano ntikizamugeraho, kandi azashobora gusama.
29  “‘Iryo ni ryo tegeko rihereranye no gufuha, igihe umugore yaciye inyuma umugabo we kandi agitwarwa na we maze akihumanya,
30  cyangwa igihe umugabo yafushye akeka ko umugore we yamuhemukiye. Azazane umugore we imbere ya Yehova maze umutambyi amukorereho ibivugwa muri iri tegeko byose.
31  Uwo mugabo ntazabarwaho icyaha, ariko umugore we azaryozwa icyaha cye.’”
36  Abakuru mu batware b’imiryango ya bene Gileyadi mwene Makiri mwene Manase wo mu miryango ya bene Yozefu baraza, babwira Mose n’abatware, ari bo bakuru mu batware b’imiryango y’Abisirayeli,
2  bati “Yehova yategetse databuja kugabanya Abisirayeli igihugu hakoreshejwe ubufindo. Nanone Yehova yategetse databuja ko gakondo y’umuvandimwe wacu Selofehadi ihabwa abakobwa be.
3  Nihagira abagabo bo mu yindi miryango y’Abisirayeli barongora abo bakobwa, gakondo y’abo bakobwa izakurwa kuri gakondo ya ba sogokuru yongerwe kuri gakondo y’umuryango bazaba barashatsemo. Ibyo bizatuma iyo gakondo ikurwa ku mugabane wa gakondo yacu.
4  Kandi Abisirayeli nibagera igihe cyo kwizihiza umwaka wa Yubile, gakondo y’abo bakobwa izongerwa kuri gakondo y’umuryango bashatsemo ibe iyawo burundu; ibyo bizatuma gakondo yabo ikurwa kuri gakondo y’umuryango wa ba sogokuruza.”
5  Nuko Mose abitegetswe na Yehova, abwira Abisirayeli ati “ibyo umuryango wa bene Yozefu uvuga ni ukuri.
6  Ku birebana n’abakobwa ba Selofehadi, Yehova arategetse ati ‘bashobora gushakana n’uwo bazashima wese, apfa gusa kuba akomoka mu muryango wa ba sekuruza.
7  Nta gakondo y’Abisirayeli igomba kuva mu muryango umwe ngo ijye mu wundi, kuko buri Mwisirayeli agomba kugumana gakondo y’umuryango wa ba sekuruza.
8  Umukobwa wese uzahabwa umurage muri umwe mu miryango y’Abisirayeli, azashakane n’umugabo ukomoka mu muryango wa se, kugira ngo buri Mwisirayeli ahabwe umurage wo mu muryango wa ba sekuruza.
9  Nta gakondo igomba kuva mu muryango umwe ngo ijye mu wundi, kubera ko imiryango y’Abisirayeli igomba kugumana gakondo yayo.’”
10  Abakobwa ba Selofehadi babigenza nk’uko Yehova yabitegetse Mose.
11  Nuko Mahila, Tirusa, Hogila, Miluka na Nowa, abakobwa ba Selofehadi, bashaka abagabo muri bene wabo wa se.
12  Bashatse mu miryango ya bene Manase umuhungu wa Yozefu, kugira ngo gakondo yabo igume mu muryango wa se.
13  Ayo ni yo mategeko n’amabwiriza Yehova yahaye Abisirayeli binyuze kuri Mose, igihe bari mu bibaya byo mu butayu bw’i Mowabu, hakurya y’uruzi rwa Yorodani, ahateganye n’i Yeriko.
15  Yehova yongera kubwira Mose ati
2  “bwira Abisirayeli uti ‘nimugera mu gihugu nzabaha, igihugu muzaturamo,
3  mugashaka gutambira Yehova igitambo mukuye mu bushyo cyangwa mu mukumbi, cyaba igitambo gikongorwa n’umuriro, igitambo gikongorwa n’umuriro cyangwa igitambo cyo guhigura umuhigo wihariye, cyangwa ituro ritanzwe ku bushake cyangwa igitambo gitangwa mu gihe cy’iminsi mikuru yanyu, kugira ngo kibere Yehova impumuro nziza icururutsa,
4  uzatanga icyo gitambo azazanire Yehova n’ituro ry’ibinyampeke ry’ifu inoze ingana na kimwe cya cumi cya efa ivanze n’amavuta angana na kimwe cya kane cya hini.
5  Igitambo gikongorwa n’umuriro cyangwa igitambo cy’isekurume y’intama ikiri nto, ujye ugiturana na divayi y’ituro ry’ibyokunywa ingana na kimwe cya kane cya hini.
6  Niba ari imfizi y’intama, uzayiturane n’ituro ry’ibinyampeke ringana na bibiri bya cumi bya efa y’ifu inoze ivanze n’amavuta angana na kimwe cya gatatu cya hini.
7  Uzatange divayi ingana na kimwe cya gatatu cya hini, ibe ituro ry’ibyokunywa ry’impumuro nziza icururutsa Yehova.
8  “‘Ariko niba ugiye gutambira Yehova ikimasa ho igitambo gikongorwa n’umuriro cyangwa igitambo cyo guhigura umuhigo wihariye cyangwa ibitambo bisangirwa,
9  icyo kimasa uzagitambane n’ituro ry’ibinyampeke ringana na bitatu bya cumi by’ifu inoze ivanze n’amavuta angana na kimwe cya kabiri cya hini.
10  Uzatange n’ituro ry’ibyokunywa rya divayi ingana na kimwe cya kabiri cya hini; ibyo bizabe igitambo gikongorwa n’umuriro cy’impumuro nziza icururutsa Yehova.
11  Uko abe ari ko bizajya bigenda ku kimasa cyose, kuri buri mfizi y’intama, kuri buri sekurume y’intama ikiri nto no kuri buri hene.
12  Uko amatungo uzatamba yaba angana kose, uko ni ko uzagenzereza buri tungo.
13  Uko azabe ari ko kavukire wese atanga ayo maturo mu gihe atamba igitambo gikongorwa n’umuriro cy’impumuro nziza icururutsa Yehova.
14  “‘Niba muri mwe hari umwimukira ubatuyemo cyangwa uhamaze ibisekuru byinshi, ushaka gutanga igitambo gikongorwa n’umuriro cy’impumuro nziza icururutsa Yehova, ajye abigenza nk’uko mubigenza.
15  Mwe abagize itorero hamwe n’abimukira babatuyemo muzagengwa n’itegeko rimwe. Iryo rizababere itegeko ry’ibihe bitarondoreka mwe n’abazabakomokaho. Imbere ya Yehova, wowe n’umwimukira murareshya.
16  Wowe n’umwimukira ubatuyemo, mwese muzagengwa n’amategeko amwe n’amabwiriza amwe.’”
17  Yehova abwira Mose ati
18  “bwira Abisirayeli uti ‘nimugera mu gihugu mbajyanyemo,
19  mukarya ku byokurya byaho, muzagenere Yehova ituro.
20  Muzatange ituro ry’utugati dufite ishusho y’urugori dukozwe mu ifu y’ibiheri y’imbuto z’umuganura. Muzatanga iryo turo nk’uko mutanga ituro ry’ibyo mukuye ku mbuga muhuriraho.
21  Ku ifu y’ibiheri y’imbuto z’umuganura, mujye mufataho iyo guha Yehova ho ituro mu bihe byanyu byose.
22  “‘Ariko nimukora ikosa mutabigambiriye, mukarenga kuri aya mategeko yose Yehova yahaye Mose,
23  ibyo Yehova yabategetse byose binyuze kuri Mose, kuva ku munsi Yehova yabitegekeyeho, kugeza mu bihe by’abazabakomokaho bose,
24  niba ikosa ryarakozwe kandi iteraniro ntiribimenye, bizagende bitya: iteraniro ryose rizazane ikimasa kikiri gito cyo gutamba ho igitambo gikongorwa n’umuriro cy’impumuro nziza icururutsa Yehova, hamwe n’ituro ry’ibinyampeke n’ituro ry’ibyokunywa bitambanwa na cyo hakurikijwe amabwiriza yatanzwe, rizane n’umwana w’ihene wo gutamba ho igitambo gitambirwa ibyaha.
25  Umutambyi azatangire impongano iteraniro ryose ry’Abisirayeli maze ribabarirwe, kuko bazaba babikoze batabizi, kandi bakaba bazaniye Yehova igitambo gikongorwa n’umuriro, ndetse bagaha Yehova igitambo gitambirwa ibyaha ku bw’ikosa bakoze.
26  Iteraniro ryose ry’Abisirayeli n’abimukira babatuyemo rizababarirwa, kubera ko bakoze ikosa batabigambiriye.
27  “‘Nihagira umuntu ukora icyaha atabigambiriye, azazane inyagazi y’ihene itarengeje umwaka yo gutamba ho igitambo gitambirwa ibyaha.
28  Umutambyi azatangire impongano uwo muntu wakoze icyaha atabigambiriye agacumura kuri Yehova, kugira ngo ahongerere icyo cyaha, kandi azakibabarirwa.
29  Ku birebana no gukora icyaha umuntu atabigambiriye, Umwisirayeli kavukire n’umwimukira utuye muri bo, bazagengwe n’itegeko rimwe.
30  “‘Ariko umuntu ukora icyaha abigambiriye, yaba kavukire cyangwa umwimukira, aba atutse Yehova. Uwo muntu azicwe akurwe mu bwoko bwe.
31  Kubera ko uwo muntu azaba yasuzuguye ijambo rya Yehova akica itegeko rye, azicwe. Azaryozwa icyaha cye.’”
32  Igihe Abisirayeli bari bakiri mu butayu, hari igihe basanze umuntu atoragura inkwi ku munsi w’isabato.
33  Abasanze atoragura inkwi bamuzanira Mose na Aroni n’iteraniro ryose.
34  Nuko baramufata baramukingirana, kubera ko batari bafite amabwiriza asobanutse neza y’uko bamugenza.
35  Hanyuma Yehova aza kubwira Mose ati “uwo muntu agomba kwicwa. Iteraniro ryose rimuterere amabuye inyuma y’inkambi.”
36  Nuko iteraniro ryose rimujyana inyuma y’inkambi rimutera amabuye arapfa, nk’uko Yehova yari yabitegetse Mose.
37  Yehova abwira Mose ati
38  “bwira Abisirayeli ko bo n’abazabakomokaho bazajya batera incunda ku musozo w’imyambaro yabo, kandi aho incunda zitereye bazatereho agashumi k’ubururu.
39  ‘Izo ncunda ziri ku musozo n’ako gashumi bizajya bibibutsa amategeko ya Yehova yose, muyakurikize. Ntimugakurikire imitima yanyu n’amaso yanyu, kuko mubikurikira bigatuma musambana.
40  Nabahaye iryo tegeko kugira ngo mujye mwibuka amategeko yanjye yose kandi muyakurikize, bityo mubere Imana yanyu abantu bera.
41  Ndi Yehova Imana yanyu yabakuye mu gihugu cya Egiputa kugira ngo mumenye ko ndi Imana yanyu. Ndi Yehova Imana yanyu.’”
20  Mu kwezi kwa mbere, iteraniro ryose ry’Abisirayeli rigera mu butayu bwa Zini, rikambika i Kadeshi. Aho ni ho Miriyamu yapfiriye kandi ni ho bamuhambye.
2  Nuko abagize iteraniro babuze amazi bateranira kurwanya Mose na Aroni.
3  Abantu batonganya Mose bati “iyaba natwe twarapfuye igihe abavandimwe bacu bagwaga imbere ya Yehova!
4  Kuki mwazanye iteraniro rya Yehova muri ubu butayu kugira ngo twe n’amatungo yacu tuhashirire?
5  Kuki mwadukuye muri Egiputa mukatuzana aha hantu habi? Ni ahantu utabona aho ubiba imbuto cyangwa aho utera imitini cyangwa imizabibu cyangwa amakomamanga, kandi nta n’amazi yo kunywa ahaba.”
6  Mose na Aroni bava imbere y’iteraniro bajya ku muryango w’ihema ry’ibonaniro bikubita hasi bubamye, maze babona ikuzo rya Yehova.
7  Nuko Yehova abwira Mose ati
8  “fata inkoni yawe, maze wowe na Aroni umuvandimwe wawe mukoranye iteraniro, mubwirire urutare imbere yaryo ruvemo amazi. Mukurire abagize iteraniro amazi mu rutare, muyabahe bayanywe, buhire n’amatungo yabo.”
9  Mose akura iyo nkoni imbere ya Yehova nk’uko yari yabimutegetse.
10  Hanyuma Mose na Aroni bakoranyiriza iteraniro imbere y’urwo rutare, bararibwira bati “mutege amatwi mwa byigomeke mwe! Murifuza ko tubakurira amazi muri uru rutare?”
11  Mose ahita azamura ukuboko akubita inkoni ye kuri urwo rutare incuro ebyiri, havamo amazi menshi. Abagize iteraniro baranywa buhira n’amatungo yabo.
12  Nyuma yaho Yehova abwira Mose na Aroni ati “kubera ko mutanyizeye ngo mumpeshe ikuzo imbere y’Abisirayeli, ntimuzajyana iri teraniro mu gihugu nzabaha.”
13  Ayo ni yo yiswe amazi y’i Meriba, kuko Abisirayeli batonganyije Yehova maze akihesha ikuzo muri bo.
14  Nuko bakiri i Kadeshi, Mose yohereza intumwa ku mwami wa Edomu ngo zimubwire ziti “uku ni ko umuvandimwe wawe Isirayeli avuze, ati ‘uzi neza imibabaro yose twagize.
15  Ba sogokuruza baramanutse bajya muri Egiputa, tuhamara igihe kirekire. Ariko Abanyegiputa batugirira nabi, twe na ba sogokuruza.
16  Amaherezo dutakira Yehova aratwumva, yohereza umumarayika adukura muri Egiputa. None turi hano i Kadeshi, umugi uri ku rugabano rw’igihugu cyawe.
17  Turakwinginze, reka tunyure mu gihugu cyawe. Ntituzanyura mu murima cyangwa mu ruzabibu, kandi nta riba tuzanywaho amazi. Tuzanyura mu nzira y’umwami. Ntituzatambikira iburyo cyangwa ibumoso, kugeza aho tuzarangiriza kwambukiranya igihugu cyawe.’”
18  Icyakora Edomu aramusubiza ati “ntuzanyure mu gihugu cyanjye, kuko nuhanyura nzagusanganiza inkota.”
19  Abisirayeli baramusubiza bati “tuzanyura mu nzira y’igihogere. Kandi nitunywa amazi, jyewe cyangwa amatungo yanjye, nzayakwishyura. Nta kindi ngusaba uretse kunyura mu gihugu cyawe nigendera.”
20  Ariko Edomu aramusubiza ati “ntuzanyura mu gihugu cyanjye.” Umwami wa Edomu ahita aza kumusanganira ahururanye n’abantu benshi n’ingabo zikomeye.
21  Nguko uko Edomu yanze guha Isirayeli inzira ngo anyure mu gihugu cye. Nuko Isirayeli arahindukira anyura indi nzira.
22  Iteraniro ryose ry’Abisirayeli riva i Kadeshi rigera ku musozi wa Hori.
23  Nuko Yehova abwirira Mose na Aroni ku musozi wa Hori uri ku rugabano rw’igihugu cya Edomu, ati
24  “Aroni agiye gusanga ba sekuruza, ntazinjira mu gihugu nzaha Abisirayeli, kuko mwarenze ku itegeko nabahaye ku birebana n’amazi y’i Meriba.
25  Fata Aroni na Eleyazari umuhungu we ubazamukane ku musozi wa Hori.
26  Aroni umwambure imyambaro ye y’ubutambyi uyambike umuhungu we Eleyazari. Aho ni ho Aroni ari bupfire asange ba sekuruza.”
27  Mose abigenza nk’uko Yehova yabimutegetse, azamuka umusozi wa Hori iteraniro ryose rimureba.
28  Mose yambura Aroni imyambaro ye y’ubutambyi ayambika umuhungu we Eleyazari. Hanyuma Aroni apfira aho mu mpinga y’umusozi. Mose na Eleyazari baramanuka bava kuri uwo musozi.
29  Iteraniro ryose ribona ko Aroni yapfuye, maze inzu ya Isirayeli imara iminsi mirongo itatu iririra Aroni.
1  Ku munsi wa mbere w’ukwezi kwa kabiri, mu mwaka wa kabiri Abisirayeli bavuye mu gihugu cya Egiputa, Yehova avugana na Mose mu butayu bwa Sinayi, ari mu ihema ry’ibonaniro, aramubwira ati
2  “mubarure abagize iteraniro ry’Abisirayeli bose, mukurikije imiryango yabo n’amazu ya ba sekuruza, mukore urutonde rw’amazina y’abagabo bose umwe umwe,
3  bafite kuva ku myaka makumyabiri kujyana hejuru, umuntu wese ushobora kujya ku rugamba muri Isirayeli. Wowe na Aroni mubabarure mukurikije imitwe barimo.
4  “Muzashake abandi bagabo bo kubafasha; buri muryango uzabe uhagarariwe n’umuntu umwe, kandi azabe ari umutware w’inzu ya ba sekuruza.
5  Aya ni yo mazina y’abazafatanya namwe: uwo mu muryango wa Rubeni ni Elisuri mwene Shedewuri;
6  uwo mu muryango wa Simeyoni ni Shelumiyeli mwene Surishadayi;
7  uwo mu muryango wa Yuda ni Nahashoni mwene Aminadabu;
8  uwo mu muryango wa Isakari ni Netaneli mwene Suwari;
9  uwo mu muryango wa Zabuloni ni Eliyabu mwene Heloni.
10  Mu bahungu ba Yozefu: uwo mu muryango wa Efurayimu ni Elishama mwene Amihudi; uwo mu muryango wa Manase ni Gamaliyeli mwene Pedasuri;
11  uwo mu muryango wa Benyamini ni Abidani mwene Gideyoni;
12  uwo mu muryango wa Dani ni Ahiyezeri mwene Amishadayi;
13  uwo mu muryango wa Asheri ni Pagiyeli mwene Okirani;
14  uwo mu muryango wa Gadi ni Eliyasafu mwene Deweli;
15  uwo mu muryango wa Nafutali ni Ahira mwene Enani.
16  Abo ni bo bahamagawe mu bagize iteraniro, bakaba ari abatware b’imiryango ya ba sekuruza. Ni abatware b’ibihumbi by’Abisirayeli.”
17  Nuko Mose na Aroni bajyana abo bagabo bavuzwe amazina.
18  Ku munsi wa mbere w’ukwezi kwa kabiri bakoranya iteraniro ryose ry’Abisirayeli, kugira ngo abantu bandikishe ibisekuru byabo hakurikijwe imiryango yabo n’amazu ya ba sekuruza, maze bakore urutonde rw’amazina yabo umwe umwe, kuva ku bafite imyaka makumyabiri kujyana hejuru,
19  nk’uko Yehova yari yabitegetse Mose. Nuko atangira kubabarurira mu butayu bwa Sinayi.
20  Muri bene Rubeni imfura ya Isirayeli, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bose umwe umwe, bafite kuva ku myaka makumyabiri kujyana hejuru, abashobora kujya ku rugamba bose.
21  Ababaruwe bose mu muryango wa Rubeni bari ibihumbi mirongo ine na bitandatu na magana atanu.
22  Muri bene Simeyoni, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bose umwe umwe, bafite kuva ku myaka makumyabiri kujyana hejuru, abashobora kujya ku rugamba bose.
23  Ababaruwe bose mu muryango wa Simeyoni bari ibihumbi mirongo itanu n’icyenda na magana atatu.
24  Muri bene Gadi, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
25  Ababaruwe bose mu muryango wa Gadi bari ibihumbi mirongo ine na bitanu na magana atandatu na mirongo itanu.
26  Muri bene Yuda, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
27  Ababaruwe bose mu muryango wa Yuda bari ibihumbi mirongo irindwi na bine na magana atandatu.
28  Muri bene Isakari, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
29  Ababaruwe bose mu muryango wa Isakari bari ibihumbi mirongo itanu na bine na magana ane.
30  Muri bene Zabuloni, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
31  Ababaruwe bose mu muryango wa Zabuloni bari ibihumbi mirongo itanu na birindwi na magana ane.
32  Muri bene Yozefu, mu muryango wa Efurayimu, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
33  Ababaruwe bose mu muryango wa Efurayimu bari ibihumbi mirongo ine na magana atanu.
34  Muri bene Manase, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
35  Ababaruwe bose mu muryango wa Manase bari ibihumbi mirongo itatu na bibiri na magana abiri.
36  Muri bene Benyamini, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
37  Ababaruwe bose mu muryango wa Benyamini bari ibihumbi mirongo itatu na bitanu na magana ane.
38  Muri bene Dani, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
39  Ababaruwe bose mu muryango wa Dani bari ibihumbi mirongo itandatu na bibiri na magana arindwi.
40  Muri bene Asheri, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
41  Ababaruwe bose mu muryango wa Asheri bari ibihumbi mirongo ine na kimwe na magana atanu.
42  Muri bene Nafutali, babaruye ibisekuru byabo hakurikijwe imiryango yabo n’amazu ya ba sekuruza, babarura amazina y’abagabo bafite kuva ku myaka makumyabiri kujyana hejuru, abashobora kujya ku rugamba bose.
43  Ababaruwe bose mu muryango wa Nafutali bari ibihumbi mirongo itanu na bitatu na magana ane.
44  Abo ni bo babaruwe, abo Mose yabaruye afatanyije na Aroni n’abatware b’Abisirayeli uko ari cumi na babiri. Buri wese muri bo yari ahagarariye inzu ya ba sekuruza.
45  Abantu bose bo mu Bisirayeli barabaruwe hakurikijwe amazu ya ba sekuruza, habarurwa abafite kuva ku myaka makumyabiri kujyana hejuru, abashobora kujya ku rugamba bose.
46  Ababaruwe bose bari ibihumbi magana atandatu na bitatu na magana atanu na mirongo itanu.
47  Icyakora Abalewi bo, nk’uko imiryango ya ba sekuruza iri, ntibabaruranywe n’abandi.
48  Nuko Yehova abwira Mose ati
49  “umuryango wa Lewi ni wo wonyine utagomba kubarura; ntuzababare mu bandi Bisirayeli.
50  Wowe ubwawe uzashinge Abalewi imirimo ijyanye n’ihema ry’Igihamya n’ibikoresho byaryo byose n’ibintu byose bifitanye isano na ryo. Ni bo bazajya baheka ihema n’ibikoresho byaryo byose, kandi ni bo bazajya bakora imirimo yo mu ihema; bazajye bakambika barikikije.
51  Igihe cyo kwimura ihema nikigera, Abalewi ni bo bazajya barishingura; kandi igihe cyo kurishinga nikigera, Abalewi ni bo bazajya barishinga. Umuntu wese utari Umulewi uzaryegera azicwe.
52  “Buri wese mu Bisirayeli ajye akambika mu mwanya agomba gukambikamo, akambike mu itsinda abarirwamo ry’imiryango itatu, uko imitwe yabo iri.
53  Abalewi bajye bakambika bakikije ihema ry’Igihamya, kugira ngo Imana itarakarira iteraniro ry’Abisirayeli; Abalewi bazakomeze gukora imirimo ifitanye isano n’ihema ry’Igihamya.”
54  Abisirayeli bakora ibyo Yehova yategetse Mose byose. Uko yabimutegetse ni ko babikoze.
2  Nuko Yehova abwira Mose na Aroni ati
2  “buri wese mu Bisirayeli ajye akambika mu itsinda abarirwamo ry’imiryango itatu, hafi y’ikimenyetso kiranga amazu ya ba sekuruza. Bajye bakambika bakikije ihema ry’ibonaniro.
3  “Abazajya bakambika iburasirazuba, ni itsinda ry’imiryango itatu rihagarariwe n’umuryango wa Yuda, hakurikijwe imitwe barimo. Umutware w’umuryango wa Yuda ni Nahashoni mwene Aminadabu.
4  Abo mu mutwe we babaruwe ni ibihumbi mirongo irindwi na bine na magana atandatu.
5  Abazajya bakambika iruhande rwabo ni abo mu muryango wa Isakari. Umutware w’umuryango wa bene Isakari ni Netaneli mwene Suwari.
6  Abo mu mutwe we babaruwe ni ibihumbi mirongo itanu na bine na magana ane.
7  Abandi bazajya bakambika iruhande rwabo ni abo mu muryango wa Zabuloni. Umutware wa bene Zabuloni ni Eliyabu mwene Heloni.
8  Abo mu mutwe we babaruwe ni ibihumbi mirongo itanu na birindwi na magana ane.
9  “Ababaruwe bose mu nkambi ihagarariwe n’umuryango wa Yuda, ni ibihumbi ijana na mirongo inani na bitandatu na magana ane, hakurikijwe imitwe barimo. Ni bo bazajya bahaguruka mbere.
10  “Itsinda ry’imiryango itatu rihagarariwe n’umuryango wa Rubeni rizajya rikambika mu majyepfo, hakurikijwe imitwe barimo. Umutware wa bene Rubeni ni Elisuri mwene Shedewuri.
11  Abo mu mutwe we babaruwe ni ibihumbi mirongo ine na bitandatu na magana atanu.
12  Abazajya bakambika iruhande rwabo ni abo mu muryango wa Simeyoni. Umutware w’umuryango wa bene Simeyoni ni Shelumiyeli mwene Surishadayi.
13  Abo mu mutwe we babaruwe ni ibihumbi mirongo itanu n’icyenda na magana atatu.
14  Abandi bazajya bakambika iruhande rwabo ni abo mu muryango wa Gadi. Umutware wa bene Gadi ni Eliyasafu mwene Reweli.
15  Abo mu mutwe we babaruwe ni ibihumbi mirongo ine na bitanu na magana atandatu na mirongo itanu.
16  “Ababaruwe bose mu nkambi ihagarariwe n’umuryango wa Rubeni, ni ibihumbi ijana na mirongo itanu na kimwe na magana ane na mirongo itanu, hakurikijwe imitwe barimo. Bazajya bahaguruka ari aba kabiri.
17  “Igihe cyo kwimura ihema ry’ibonaniro nikigera, inkambi y’Abalewi ijye igenda hagati y’izindi. “Uko bakambitse ni na ko bazajya bahaguruka, buri wese mu mwanya we, bakurikije amatsinda babarirwamo y’imiryango itatu itatu.
18  “Itsinda ry’imiryango itatu rihagarariwe n’umuryango wa Efurayimu rizajya rikambika mu burengerazuba, hakurikijwe imitwe barimo. Umutware wa bene Efurayimu ni Elishama mwene Amihudi.
19  Abo mu mutwe we babaruwe ni ibihumbi mirongo ine na magana atanu.
20  Abazajya bakambika iruhande rwabo ni abo mu muryango wa Manase. Umutware w’umuryango wa bene Manase ni Gamaliyeli mwene Pedasuri.
21  Abo mu mutwe we babaruwe ni ibihumbi mirongo itatu na bibiri na magana abiri.
22  Abandi bazajya bakambika iruhande rwabo ni abo mu muryango wa Benyamini. Umutware wa bene Benyamini ni Abidani mwene Gideyoni.
23  Abo mu mutwe we babaruwe ni ibihumbi mirongo itatu na bitanu na magana ane.
24  “Ababaruwe bose mu nkambi ihagarariwe n’umuryango wa Efurayimu ni ibihumbi ijana n’umunani n’ijana, hakurikijwe imitwe barimo. Bazajya bahaguruka ari aba gatatu.
25  “Itsinda ry’imiryango itatu rihagarariwe n’umuryango wa Dani rizajya rikambika mu majyaruguru, hakurikijwe imitwe barimo. Umutware wa bene Dani ni Ahiyezeri mwene Amishadayi.
26  Abo mu mutwe we babaruwe ni ibihumbi mirongo itandatu na bibiri na magana arindwi.
27  Abazajya bakambika iruhande rwabo ni abo mu muryango wa Asheri. Umutware w’umuryango wa bene Asheri ni Pagiyeli mwene Okirani.
28  Abo mu mutwe we babaruwe ni ibihumbi mirongo ine na kimwe na magana atanu.
29  Abandi bazajya bakambika iruhande rwabo ni abo mu muryango wa Nafutali. Umutware wa bene Nafutali ni Ahira mwene Enani.
30  Abo mu mutwe we babaruwe ni ibihumbi mirongo itanu na bitatu na magana ane.
31  “Ababaruwe bose mu nkambi ihagarariwe n’umuryango wa Dani, ni ibihumbi ijana na mirongo itanu na birindwi na magana atandatu. Ni bo bazajya bahaguruka nyuma mu matsinda Abisirayeli babarirwamo y’imiryango itatu itatu.”
32  Abo ni bo babaruwe mu Bisirayeli hakurikijwe amazu ya ba sekuruza. Ababaruwe bose hakurikijwe aho bakambitse mu mitwe yabo, bari ibihumbi magana atandatu na bitatu na magana atanu na mirongo itanu.
33  Ariko Abalewi ntibabaruwe mu Bisirayeli, nk’uko Yehova yategetse Mose.
34  Abisirayeli bakora ibyo Yehova yategetse Mose byose. Uko ni ko bakambikaga mu matsinda y’imiryango itatu itatu, kandi ni na ko bahagurukaga, buri wese mu muryango we, bakurikije amazu ya ba sekuruza.
3  Aba ni bo bakomotse kuri Aroni na Mose, igihe Yehova yavuganaga na Mose ku musozi wa Sinayi.
2  Aya ni yo mazina y’abahungu ba Aroni: uw’imfura yari Nadabu, hagakurikiraho Abihu, Eleyazari na Itamari.
3  Ayo ni yo mazina y’abahungu ba Aroni, abatambyi basutsweho amavuta, bagashyirwa ububasha mu biganza kugira ngo bakore umurimo w’ubutambyi.
4  Icyakora Nadabu na Abihu baguye imbere ya Yehova, igihe bazanaga imbere ya Yehova umuriro utemewe mu butayu bwa Sinayi; bapfuye nta bahungu basize. Ariko Eleyazari na Itamari bakomeje gukorana umurimo w’ubutambyi na se Aroni.
5  Nuko Yehova abwira Mose ati
6  “igiza hafi abagize umuryango wa Lewi, ubashyire imbere ya Aroni umutambyi kugira ngo bajye bamukorera.
7  Bajye bakora imirimo bashinzwe kumukorera n’iyo bashinzwe gukorera iteraniro ryose imbere y’ihema ry’ibonaniro, imirimo ifitanye isano n’ihema.
8  Bajye bita ku bikoresho byose by’ihema ry’ibonaniro, imirimo bashinzwe gukorera Abisirayeli, bityo babe bashohoje imirimo ifitanye isano n’ihema.
9  Abalewi uzabahe Aroni n’abahungu be. Batoranyijwe mu Bisirayeli kugira ngo bahabwe Aroni.
10  Aroni n’abahungu be uzabahe inshingano yo kwita ku mirimo y’ubutambyi, kandi undi muntu uzegera ihema ry’ibonaniro azicwe.”
11  Yehova akomeza kubwira Mose ati
12  “jyeweho, ntoranyije Abalewi mu Bisirayeli kugira ngo bajye mu cyimbo cy’imfura zose zo mu Bisirayeli. Abalewi bazaba abanjye,
13  kuko imfura zose ari izanjye. Igihe nicaga uburiza bwose bwo mu gihugu cya Egiputa, niyereje uburiza bwose bwo mu Bisirayeli, mu bantu no mu matungo. Buzaba ubwanjye. Ndi Yehova.”
14  Yehova yongera kuvugana na Mose mu butayu bwa Sinayi, aramubwira ati
15  “barura abakomoka kuri Lewi bose ukurikije amazu ya ba sekuruza n’imiryango yabo. Uzabarure ab’igitsina gabo bose uhereye ku bamaze ukwezi kumwe bavutse kujyana hejuru.”
16  Mose atangira kubabarura nk’uko Yehova yari yabimubwiye, abikora nk’uko yari yabitegetswe.
17  Aya ni yo mazina ya bene Lewi: Gerushoni, Kohati na Merari.
18  Aya ni yo mazina ya bene Gerushoni hakurikijwe imiryango yabo: Libuni na Shimeyi.
19  Bene Kohati hakurikijwe imiryango yabo ni Amuramu, Isuhari, Heburoni na Uziyeli.
20  Bene Merari hakurikijwe imiryango yabo ni Mahali na Mushi. Iyo ni yo miryango y’Abalewi hakurikijwe amazu ya ba sekuruza.
21  Gerushoni yakomotsweho n’umuryango w’Abalibuni n’umuryango w’Abashimeyi. Iyo ni yo yari imiryango y’Abagerushoni.
22  Habaruwe Abagerushoni b’igitsina gabo bafite kuva ku kwezi kumwe kujyana hejuru. Ababaruwe bose hamwe bari ibihumbi birindwi na magana atanu.
23  Imiryango y’Abagerushoni yakambikaga inyuma y’ihema, mu ruhande rw’iburengerazuba.
24  Umutware w’inzu y’Abagerushoni yari Eliyasafu mwene Layeli.
25  Inshingano ya bene Gerushoni mu ihema ry’ibonaniro yari iyo kwita ku ihema ubwaryo, ku myenda yaryo n’ibyo kuritwikira, umwenda wo gukinga mu muryango w’ihema ry’ibonaniro,
26  imyenda y’urugo n’umwenda wo gukinga mu irembo ry’urugo rwari rukikije ihema n’igicaniro, imigozi y’ihema n’indi mirimo yose ijyanirana na byo.
27  Kohati yakomotsweho n’umuryango w’Abamuramu, uw’Abisuhari, uw’Abaheburoni n’uw’Abuziyeli. Iyo ni yo yari imiryango y’Abakohati.
28  Abakohati b’igitsina gabo bose bari bafite kuva ku kwezi kumwe kujyana hejuru, bari ibihumbi umunani na magana atandatu. Bitaga ku mirimo ifitanye isano n’ahera.
29  Imiryango y’Abakohati yakambikaga mu ruhande rw’ihema rureba mu majyepfo.
30  Umutware w’inzu y’Abakohati yari Elizafani mwene Uziyeli.
31  Inshingano yabo yari iyo kwita ku Isanduku, ameza, igitereko cy’amatara, ibicaniro n’ibikoresho bikoreshwa ahera, umwenda ukingiriza n’indi mirimo yose ijyanirana na byo.
32  Umutware utwara abatware b’Abalewi yari Eleyazari mwene Aroni umutambyi, wari ufite inshingano yo kugenzura abari bashinzwe imirimo irebana n’ahera.
33  Merari yakomotsweho n’umuryango w’Abamahali n’uw’Abamushi. Iyo ni yo yari imiryango y’Abamerari.
34  Abamerari b’igitsina gabo babaruwe uhereye ku bari bamaze ukwezi kumwe bavutse kujyana hejuru, bari ibihumbi bitandatu na magana abiri.
35  Umutware w’inzu y’Abamerari yari Suriyeli mwene Abihayili. Bakambikaga mu ruhande rw’ihema rureba mu majyaruguru.
36  Inshingano ya bene Merari yari iyo kwita ku bizingiti by’ihema, imitambiko yaryo, inkingi zaryo n’ibisate by’umuringa biciyemo imyobo yo kuzishingamo, ibikoresho byaryo byose n’indi mirimo yose ijyanirana na byo,
37  inkingi z’urugo n’ibisate by’umuringa biciyemo imyobo yo kuzishingamo, imambo zose z’urugo n’imigozi yarwo.
38  Abakambikaga imbere y’ihema mu ruhande rwerekeye iburasirazuba, imbere y’ihema ry’ibonaniro aherekeye aho izuba rirasira, ni Mose na Aroni n’abahungu be, bitaga ku mirimo yose yo mu ihema, ari yo mirimo bakoreraga Abisirayeli. Undi muntu wari kwegera ihema ry’ibonaniro yari kwicwa.
39  Abalewi b’igitsina gabo bose uhereye ku bari bamaze ukwezi kumwe bavutse kujyana hejuru, abo Mose na Aroni babaruye bose bakurikije imiryango yabo nk’uko babitegetswe na Yehova, bari ibihumbi makumyabiri na bibiri.
40  Hanyuma Yehova abwira Mose ati “barura imfura zose z’Abisirayeli, ab’igitsina gabo uhereye ku bamaze ukwezi kumwe bavutse kujyana hejuru, umenye umubare wabo.
41  Untoranyirize Abalewi mu cyimbo cy’imfura zose z’Abisirayeli, n’amatungo y’Abalewi mu cyimbo cy’uburiza bwose bw’amatungo y’Abisirayeli. Ndi Yehova.”
42  Nuko Mose atangira kubarura imfura zose zo mu Bisirayeli nk’uko Yehova yari yabimutegetse.
43  Ab’igitsina gabo bose b’imfura babaruwe uhereye ku bamaze ukwezi kumwe bavutse kujyana hejuru, bari ibihumbi makumyabiri na bibiri na magana abiri na mirongo irindwi na batatu.
44  Yehova akomeza kubwira Mose ati
45  “fata Abalewi mu cyimbo cy’imfura zose z’Abisirayeli, n’amatungo y’Abalewi mu cyimbo cy’amatungo yabo; Abalewi bazaba abanjye. Ndi Yehova.
46  Kugira ngo ucungure imfura zo mu Bisirayeli magana abiri na mirongo irindwi n’eshatu zirenga ku mubare w’Abalewi,
47  uzahabwe shekeli eshanu kuri buri muntu. Izo shekeli zizabe zigezwe kuri shekeli y’ahera. Shekeli imwe ingana na gera makumyabiri.
48  Ayo mafaranga uzayahe Aroni n’abahungu be ho incungu y’abarenga ku mubare w’Abalewi.”
49  Nuko Mose yakira amafaranga yatanzwe ho incungu yo gucungura abarengaga ku mubare w’Abalewi.
50  Amafaranga yakiriye yo gucungura imfura zo mu Bisirayeli yari shekeli igihumbi na magana atatu na mirongo itandatu n’eshanu, zagezwe kuri shekeli y’ahera.
51  Nuko Mose aha Aroni n’abahungu be ayo mafaranga yatanzwe ho incungu nk’uko Yehova yari  yabimubwiye, abikora nk’uko Yehova yari yabimutegetse.
33  Aha ni ho Abisirayeli bagiye banyura igihe bari bavuye muri Egiputa hakurikijwe imitwe barimo, bayobowe na Mose na Aroni.
2  Mose yandika ahantu hose bagiye banyura nk’uko Yehova yabimutegetse. Aha ni ho bagiye banyura, bava hamwe bajya ahandi:
3  mu kwezi kwa mbere ku munsi wako wa cumi n’itanu, bahagurutse i Ramesesi. Ku munsi wakurikiye pasika, Abisirayeli bavuyeyo bashyize ukuboko hejuru, Abanyegiputa bose babareba.
4  Icyo gihe Abanyegiputa bahambaga abo Yehova yari yishe, ni ukuvuga imfura zose, kandi Yehova yari yaciriye imanza imana zabo.
5  Nuko Abisirayeli bahaguruka i Ramesesi bakambika i Sukoti.
6  Bahaguruka i Sukoti bakambika ahitwa Etamu, ku rugabano rw’ubutayu.
7  Bahaguruka Etamu basubira inyuma bagana i Pihahiroti, hateganye n’i Bayali-Sefoni, bakambika imbere y’i Migidoli.
8  Hanyuma bahaguruka i Pihahiroti banyura mu nyanja hagati berekeza mu butayu, bamara iminsi itatu bagenda mu butayu bwa Etamu, bakambika i Mara.
9  Nuko bahaguruka i Mara bagera ahitwa Elimu, hari amasoko cumi n’abiri n’ibiti by’imikindo mirongo irindwi. Bakambika aho.
10  Bahaguruka Elimu bakambika iruhande rw’Inyanja Itukura.
11  Bahaguruka ku Nyanja Itukura bakambika mu butayu bwa Sini.
12  Bahaguruka mu butayu bwa Sini ba kambika i Dofuka.
13  Bahaguruka i Dofuka bakambika ahitwa Alushi.
14  Bahaguruka Alushi bakambika i Refidimu. Abisirayeli bagezeyo babura amazi yo kunywa.
15  Bahaguruka i Refidimu bakambika mu butayu bwa Sinayi.
16  Hanyuma bahaguruka mu butayu bwa Sinayi bakambika i Kiburoti-Hatava.
17  Bahaguruka i Kiburoti-Hatava bakambika i Haseroti.
18  Bahaguruka i Haseroti bakambika i Ritima.
19  Bahaguruka i Ritima bakambika i Rimoni-Peresi.
20  Bahaguruka i Rimoni-Peresi bakambika i Libuna.
21  Bahaguruka i Libuna bakambika i Risa.
22  Bahaguruka i Risa bakambika i Kehelata.
23  Bahaguruka i Kehelata bakambika ku musozi wa Sheferi.
24  Nuko bahaguruka ku musozi wa Sheferi bakambika i Harada.
25  Bahaguruka i Harada bakambika i Makeloti.
26  Bahaguruka i Makeloti bakambika i Tahati.
27  Bahaguruka i Tahati bakambika i Tera.
28  Bahaguruka i Tera bakambika i Mitika.
29  Bahaguruka i Mitika bakambika i Hashimona.
30  Bahaguruka i Hashimona bakambika i Moseroti.
31  Bahaguruka i Moseroti bakambika i Bene-Yakani.
32  Bahaguruka i Bene-Yakani bakambika i Hori-Hagidigadi.
33  Bahaguruka i Hori-Hagidigadi bakambika i Yotibata.
34  Bahaguruka i Yotibata bakambika ahitwa Aburona.
35  Bahaguruka Aburona bakambika ahitwa Esiyoni-Geberi.
36  Bahaguruka Esiyoni-Geberi bakambika mu butayu bwa Zini, ari ho i Kadeshi.
37  Nyuma yaho bahaguruka i Kadeshi bakambika ku musozi wa Hori, ku rugabano rw’igihugu cya Edomu.
38  Mu mwaka wa mirongo ine Abisirayeli bavuye muri Egiputa, ku munsi wa mbere w’ukwezi kwa gatanu, Yehova yategetse Aroni umutambyi kuzamuka umusozi wa Hori, maze apfirayo.
39  Aroni yari afite imyaka ijana na makumyabiri n’itatu igihe yapfiraga ku musozi wa Hori.
40  Icyo gihe ni bwo umwami wa Aradi w’Umunyakanani wari utuye i Negebu mu gihugu cy’i Kanani, yumvise ko Abisirayeli baje.
41  Hashize igihe bahaguruka ku musozi wa Hori bakambika i Salumona.
42  Bahaguruka i Salumona bakambika i Punoni.
43  Bahaguruka i Punoni bakambika ahitwa Oboti.
44  Bahaguruka Oboti bakambika ahitwa Iye-Abarimu ku rugabano rw’i Mowabu.
45  Bahaguruka Iyimu bakambika i Diboni-Gadi.
46  Bahaguruka i Diboni-Gadi bakambika ahitwa Alumoni-Dibulatayimu.
47  Bahaguruka Alumoni-Dibulatayimu bakambika mu misozi ya Abarimu, imbere y’i Nebo.
48  Bahaguruka mu misozi ya Abarimu bakambika mu bibaya byo mu butayu bw’i Mowabu hafi ya Yorodani, ahateganye n’i Yeriko.
49  Bakomeza gukambika hafi ya Yorodani uvuye i Beti-Yeshimoti ukageza Abeli-Shitimu mu bibaya byo mu butayu bw’i Mowabu.
50  Nuko Yehova abwirira Mose mu bibaya byo mu butayu bw’i Mowabu, hafi ya Yorodani ahateganye n’i Yeriko, ati
51  “bwira Abisirayeli uti ‘mugiye kwambuka Yorodani mujye mu gihugu cy’i Kanani.
52  Muzirukane imbere yanyu abaturage bo muri icyo gihugu bose, mumenagure ibishushanyo byabo byose bibajwe mu mabuye, murimbure ibishushanyo byabo byose biyagijwe, kandi muzatsembe utununga twabo twera twose.
53  Muzigarurire icyo gihugu mugituremo, kuko nakibahaye ho gakondo.
54  Muzagabanye icyo gihugu mukoresheje ubufindo, mukurikije imiryango yanyu. Umuryango ufite abantu benshi uzawuhe gakondo nini, ufite bake uwuhe gakondo nto. Aho ubufindo buzerekana ko ari ah’umuryango uyu n’uyu, ni ho uwo muryango uzahabwa. Muzagabanye amasambu mukurikije imiryango ya ba sokuruza.
55  “‘Nimutirukana imbere yanyu abaturage bose bo muri icyo gihugu, abo muzasiga bazabamerera nk’inshinge mu maso yanyu, babamerere nk’amahwa mu mbavu zanyu, kandi bazababuza amahwemo muri icyo gihugu muzaba mutuyemo.
56  Ibyo natekerezaga kugirira abaturage bo muri icyo gihugu ni mwe nzabigirira.’”
12  Nuko Miriyamu na Aroni batangira kuvuga nabi Mose bamuhora umugore w’i Kushi yari yarashatse.
2  Baravuga bati “mbese Yehova avuga binyuze kuri Mose gusa? Mbese ntavuga binyuze no kuri twe?” Kandi ibyo byose Yehova yarabyumvaga.
3  Mose uwo yari umuntu wicishaga bugufi cyane kurusha abantu bose bari ku isi.
4  Yehova ahita abwira Mose na Aroni na Miriyamu ati “mwese uko muri batatu nimugende mujye ku ihema ry’ibonaniro.” Nuko bose uko ari batatu bajyayo.
5  Hanyuma Yehova amanukira mu nkingi y’igicu ahagarara ku muryango w’ihema, ahamagara Aroni na Miriyamu. Nuko bigira imbere.
6  Arababwira ati “nimuntege amatwi: muri mwe haramutse hari umuhanuzi wa Yehova, namwimenyesha binyuze mu iyerekwa, kandi navugana na we binyuze mu nzozi.
7  Ariko uko si ko biri ku mugaragu wanjye Mose! Namushinze inzu yanjye yose.
8  Jye na we twivuganira imbonankubone neruye, atari mu migani, kandi Yehova aramwiyereka. None se ni iki cyatumye mutinyuka kuvuga nabi umugaragu wanjye Mose?”
9  Uburakari bwa Yehova burabagurumanira maze arigendera.
10  Nuko igicu kiva hejuru y’ihema, Miriyamu ahita asesa ibibembe byererana nk’urubura. Aroni arahindukira, amukubise amaso asanga yasheshe ibibembe!
11  Ako kanya Aroni abwira Mose ati “mbabarira databuja! Ntutubareho icyaha twakoze duhubutse!
12  Ndakwinginze, ntureke ngo akomeze kuba nk’igihwereye kivutse cyaraboze uruhande rumwe!”
13  Mose atakambira Yehova ati “ndakwinginze Mana, mukize! Ndakwinginze rwose!”
14  Yehova abwira Mose ati “iyo se wamubyaye aba yamuciriye mu maso ntiyari gukorwa n’isoni iminsi irindwi? Mumuhe akato ajye inyuma y’inkambi ahamare iminsi irindwi, nyuma yaho azagaruke mu nkambi.”
15  Nuko Miriyamu ahabwa akato amara iminsi irindwi inyuma y’inkambi, kandi Abisirayeli baguma aho kugeza igihe Miriyamu yagarukiye.
16  Ibyo birangiye Abisirayeli bahaguruka i Haseroti bajya gukambika mu butayu bwa Parani.
