1  Jyewe umusaza ndakwandikiye muvandimwe Gayo nkunda by’ukuri.
2  Muvandimwe nkunda, nsenga nsaba ko wamererwa neza muri byose kandi ukagira ubuzima bwiza, mbese nk’uko usanzwe umerewe neza.
3  Narishimye cyane igihe abavandimwe bazaga maze bagahamya ibyerekeye ukuri ushikamyemo, nk’uko ukomeza kugendera mu kuri.
4  Nta mpamvu ikomeye yantera gushimira, iruta kuba numva ko abana banjye bakomeza kugendera mu kuri.
5  Muvandimwe nkunda, uri uwizerwa mu byo ukorera abavandimwe byose, kandi utabazi,
6  kuko bahamije iby’urukundo rwawe imbere y’itorero. Ndakwinginga ngo uzabasezerere mu buryo Imana ibona ko bukwiriye,
7  kuko ari ku bw’izina ryayo bavuye iwabo, bakagenda nta cyo batse abanyamahanga.
8  Ku bw’ibyo rero, ni twe tugomba kwakira abantu nk’abo tukabacumbikira, kugira ngo dufatanye na bo guteza imbere ukuri.
9  Hari ikintu nandikiye itorero, ariko Diyotirefe ukunda kwishyira imbere muri bo, nta kintu giturutse kuri twe yubaha.
10  Ni yo mpamvu ninza nzakwibutsa ibikorwa byose akomeje gukora, n’ukuntu agenda avuga amagambo mabi yo kudusebya. Nanone yumva ibyo bidahagije, akagerekaho kutakira abavandimwe abubashye, kandi n’abashaka kubakira akagerageza kubabuza, akabaca mu itorero.
11  Muvandimwe nkunda, ntukigane ibibi, ahubwo ujye wigana ibyiza. Umuntu ukora ibyiza ni uw’Imana. Naho ukora ibibi ntiyigeze abona Imana.
12  Demetiriyo ashimwa n’abantu bose, ndetse n’ukuri ubwako kurabihamya. Koko rero, natwe turamuhamya kandi uzi ko ubuhamya dutanga ari ubw’ukuri.
13  Nari mfite byinshi byo kukwandikira, ariko sinshaka gukomeza kubikwandikira nkoresheje ikaramu na wino.
14  Ahubwo niringiye ko nzakubona maze tukaganira imbonankubone. Nkwifurije kugira amahoro. Incuti ziragutashya. Ntahiriza incuti zose uzivuze mu mazina.
