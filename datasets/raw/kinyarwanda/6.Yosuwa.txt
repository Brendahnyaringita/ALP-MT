10  Adoni-Sedeki umwami w’i Yerusalemu akimara kumva ko Yosuwa yigaruriye Ayi akayirimbura, akamenya ko uko yagenje Yeriko n’umwami wayo ari na ko yagenje Ayi n’umwami wayo, kandi ko abaturage b’i Gibeyoni bagiranye isezerano ry’amahoro n’Abisirayeli kandi bagakomeza gutura hagati muri bo,
2  yagize ubwoba cyane kuko Gibeyoni yari umugi ukomeye, nk’umwe mu migi ikomeye itegekwa n’abami, kandi ikaba yari ikomeye cyane kuruta Ayi, n’abantu bayo bose bakaba bari abanyambaraga.
3  Nuko Adoni-Sedeki umwami w’i Yerusalemu atuma kuri Hohamu umwami w’i Heburoni, no kuri Piramu umwami w’i Yaramuti, no kuri Yafiya umwami w’i Lakishi, no kuri Debiri umwami wa Eguloni ati
4  “nimuzamuke mumfashe dutere Gibeyoni kuko yagiranye amasezerano y’amahoro na Yosuwa n’Abisirayeli.”
5  Abo bami batanu b’Abamori, ni ukuvuga umwami w’i Yerusalemu, umwami w’i Heburoni, umwami w’i Yaramuti, umwami w’i Lakishi n’umwami wa Eguloni, bishyira hamwe bose barazamuka, bazamukana n’ingabo zabo zose bashinga ibirindiro i Gibeyoni, barahatera.
6  Ab’i Gibeyoni babyumvise batuma kuri Yosuwa mu nkambi y’i Gilugali bati “ntutererane abagaragu bawe. Zamuka wihuta udutabare kandi uturwaneho, kuko abami bose b’Abamori batuye mu karere k’imisozi miremire bishyize hamwe bakadutera.”
7  Yosuwa ava i Gilugali azamukana n’ingabo zose n’abagabo bose b’intwari kandi b’abanyambaraga.
8  Yehova abwira Yosuwa ati “ntubatinye kuko nabahanye mu maboko yawe. Nta n’umwe muri bo uzaguhagarara imbere.”
9  Yosuwa ava i Gilugali arara agenda ijoro ryose, abatera abatunguye.
10  Yehova abateza urujijo imbere y’Abisirayeli, Abisirayeli babicira i Gibeyoni barabatikiza, babakurikira mu nzira imanuka i Beti-Horoni, bagenda babica kugeza Azeka n’i Makeda.
11  Igihe bamanukaga mu nzira y’i Beti-Horoni bahunze Abisirayeli, Yehova yabagushijeho amahindu manini aturutse mu ijuru, agenda abahondagura barinda bagera Azeka. Nuko barapfa. Abishwe n’urubura bari benshi kurusha abo Abisirayeli bicishije inkota.
12  Icyo gihe, ku munsi Yehova yahanye Abamori mu maboko y’Abisirayeli, ni bwo Yosuwa yabwiriye Yehova imbere y’Abisirayeli ati“wa zuba we, hagarara hejuru ya Gibeyoni,nawe wa kwezi we, hagarara hejuru y’ikibaya cya Ayaloni.”
13  Nuko izuba n’ukwezi birahagarara, kugeza igihe iryo shyanga ryamariye guhora inzigo abanzi baryo. Mbese ibyo ntibyanditswe mu gitabo cya Yashari? Nuko izuba rihagarara mu kirere rwagati ntiryarenga, rimara hafi umunsi wose.
14  Nta wundi munsi wigeze uhwana n’uwo, haba mbere yawo cyangwa nyuma yawo, ubwo Yehova yumvaga umuntu muri ubwo buryo, kuko Yehova ubwe ari we warwaniriraga Isirayeli.
15  Ibyo birangiye, Yosuwa n’Abisirayeli bose bari kumwe na we basubira mu nkambi y’i Gilugali.
16  Hagati aho ba bami batanu barahunze bajya kwihisha mu buvumo bw’i Makeda.
17  Abantu baraza babwira Yosuwa bati “twabonye ba bami batanu bihishe mu buvumo bw’i Makeda.”
18  Yosuwa aravuga ati “nimuhirikire amabuye manini ku munwa w’ubwo buvumo, mushyireho n’abantu bo kubarinda.
19  Ariko mwebweho ntimuhagarare. Mukurikire abanzi banyu mubatere mubaturutse inyuma. Ntimutume binjira mu migi yabo kuko Yehova Imana yanyu yabahanye mu maboko yanyu.”
20  Yosuwa n’Abisirayeli bamaze kubatikiza kugeza aho babatsindiye uruhenu, n’abarokotse muri bo bagahunga bakinjira mu migi ikomeye igoswe n’inkuta,
21  abantu bose batabaruka amahoro basubira mu nkambi aho Yosuwa yari ari i Makeda. Nta muntu watinyutse kugira ijambo ribi avuga ku Bisirayeli.
22  Yosuwa aravuga ati “mukingure ubuvumo mukuremo ba bami batanu mubanzanire.”
23  Babigenza uko ababwiye, bakura ba bami batanu mu buvumo, ari bo umwami w’i Yerusalemu, umwami w’i Heburoni, umwami w’i Yaramuti, umwami w’i Lakishi n’umwami wa Eguloni, barabamuzanira.
24  Bamaze kuzanira Yosuwa abo bami, ahamagara ingabo z’Abisirayeli zose, abwira abagaba b’ingabo bari batabaranye na we ati “nimwigire hino mukandagire aba bami ku gakanu.” Nuko baraza bakandagira abo bami ku gakanu.
25  Yosuwa arababwira ati “ntimugire ubwoba ngo mukuke umutima. Mugire ubutwari kandi mukomere, kuko uku ari ko Yehova azagenza abanzi banyu bose murwana na bo.”
26  Hanyuma Yosuwa arabica, abamanika ku biti bitanu barahirirwa kugeza nimugoroba.
27  Izuba rirenze Yosuwa atanga itegeko, babamanura kuri bya biti babajugunya muri bwa buvumo bari bihishemo. Bashyira amabuye manini ku munwa w’ubwo buvumo, na n’ubu aracyahari.
28  Uwo munsi Yosuwa yigarurira Makeda, yicisha inkota abaho bose, arimbura umwami waho n’umuntu wese wari muri uwo mugi. Nta muntu n’umwe yasize. Yagenje umwami w’i Makeda nk’uko yari yaragenje umwami w’i Yeriko.
29  Yosuwa n’Abisirayeli bose bava i Makeda bajya i Libuna barahatera.
30  Icyo gihe nabwo, Yehova ahana mu maboko y’Abisirayeli uwo mugi n’umwami wawo, bicisha inkota abaho bose, n’umuntu wese wari uwurimo. Nta muntu n’umwe basize. Umwami waho bamugenza nk’uko bagenje umwami w’i Yeriko.
31  Hanyuma Yosuwa n’Abisirayeli bose bari kumwe na we bava i Libuna bajya i Lakishi bahashinga ibirindiro, barahatera.
32  Yehova ahana Lakishi mu maboko y’Abisirayeli, bayifata ku munsi wa kabiri. Bicisha inkota abaho bose, n’umuntu wese uyirimo, bayikorera nk’ibyo bakoreye Libuna byose.
33  Icyo gihe ni bwo Horamu umwami w’i Gezeri yazamutse aza gutabara Lakishi. Nuko Yosuwa amwicana n’ingabo ze, ntiyagira n’umwe mu bantu be asigaza.
34  Yosuwa n’Abisirayeli bose bari kumwe na we bava i Lakishi bajya Eguloni bahashinga ibirindiro, barahatera.
35  Uwo munsi barayifata, bicisha inkota abaho bose, barimbura umuntu wese wari uyirimo, bayikorera nk’ibyo bakoreye Lakishi.
36  Yosuwa n’Abisirayeli bose bari kumwe na we bava Eguloni bajya i Heburoni, barahatera.
37  Barayigarurira, bayirimbuza inkota, n’imidugudu yayo yose n’umwami wayo n’umuntu wese wari uyirimo. Nta muntu n’umwe Yosuwa yarokoye; yayikoreye nk’ibyo yakoreye Eguloni. Nuko arayirimbura, arimbura n’umuntu wese wari uyirimo.
38  Yosuwa n’Abisirayeli bose bari kumwe na we bagaruka i Debiri, barahatera.
39  Arahigarurira, yigarurira n’imidugudu yaho yose afata n’umwami waho, babarimbuza inkota, barimbura n’umuntu wese wari muri uwo mugi. Nta muntu n’umwe yasize. Yakoreye Debiri n’umwami wayo nk’ibyo yari yarakoreye Heburoni, ndetse n’ibyo yari yarakoreye Libuna n’umwami wayo.
40  Nguko uko Yosuwa yarimbuye igihugu cyose: akarere k’imisozi miremire, Negebu, Shefela n’amabanga y’imisozi, arimbura n’abami baho bose. Nta muntu n’umwe yasize; igihumeka cyose yarakirimbuye, nk’uko Yehova Imana ya Isirayeli yari yarabitegetse.
41  Kuva i Kadeshi-Baruneya kugeza i Gaza n’igihugu cyose cy’i Gosheni ukageza i Gibeyoni, hose Yosuwa yarahatsinze.
42  Yosuwa atsinda abo bami bose yigarurira n’ibihugu byabo mu gitero kimwe, kubera ko Yehova Imana ya Isirayeli ari we warwaniriraga Isirayeli.
43  Ibyo birangiye, Yosuwa n’Abisirayeli bose bari kumwe na we basubira mu nkambi y’i Gilugali.
4  Ishyanga ryose rimaze kwambuka Yorodani, Yehova abwira Yosuwa ati
2  “nimutoranye abagabo cumi na babiri, umugabo umwe muri buri muryango,
3  mubategeke muti ‘mujye hagati muri Yorodani aho abatambyi bashinze ibirenge, muhakure amabuye cumi n’abiri, muyajyane muyashyire aho muri burare iri joro.’”
4  Yosuwa ahamagara ba bagabo cumi na babiri yari yatoranyije mu Bisirayeli, umugabo umwe muri buri muryango,
5  arababwira ati “nimujye imbere y’isanduku ya Yehova Imana yanyu iri hagati muri Yorodani, buri wese aterure ibuye, mukurikije umubare w’imiryango y’Abisirayeli, aritware ku rutugu,
6  kugira ngo azababere ikimenyetso. Mu gihe kizaza abana banyu nibababaza bati ‘kuki mwashyize aya mabuye aha?’,
7  muzabasubize muti ‘ni ukubera ko amazi ya Yorodani yigabanyijemo kabiri imbere y’isanduku y’isezerano rya Yehova. Igihe isanduku yambukaga Yorodani, amazi ya Yorodani yigabanyijemo kabiri; none aya mabuye ni ayo kujya abyibutsa Abisirayeli kugeza ibihe bitarondoreka.’”
8  Nuko Abisirayeli babigenza nk’uko Yosuwa yabibategetse, bakura hagati muri Yorodani amabuye cumi n’abiri bakurikije umubare w’imiryango y’Abisirayeli, nk’uko Yehova yari yabibwiye Yosuwa, barayajyana bayashyira aho bari bagiye kurara.
9  Hari n’andi mabuye cumi n’abiri Yosuwa yashinze muri Yorodani hagati, aho abatambyi bahetse isanduku y’isezerano bari bashinze ibirenge, kandi na n’ubu aracyahari.
10  Abatambyi bahetse Isanduku bakomeje guhagarara hagati muri Yorodani kugeza aho ibyo Yehova yategetse Yosuwa kubwira abantu ngo bakore byose byarangiriye, ibyo Mose yari yarategetse Yosuwa byose. Hagati aho, abantu barihutaga kugira ngo bambuke.
11  Abantu bose bamaze kwambuka, abatambyi n’isanduku ya Yehova na bo barambuka, abantu babireba.
12  Bene Rubeni, bene Gadi n’igice cy’abagize umuryango wa Manase bambuka bambariye urugamba Abisirayeli bose babireba, nk’uko Mose yari yarababwiye.
13  Abagera ku bihumbi mirongo ine bambutse bafite intwaro biteguye kurwana, banyura imbere ya Yehova bajya mu bibaya by’ubutayu bw’i Yeriko.
14  Uwo munsi Yehova ahesha icyubahiro Yosuwa mu maso y’Abisirayeli bose, batinya Yosuwa mu minsi yose yo kubaho kwe nk’uko batinyaga Mose.
15  Yehova abwira Yosuwa ati
16  “tegeka abatambyi bahetse isanduku y’igihamya bazamuke bave muri Yorodani.”
17  Nuko Yosuwa ategeka abatambyi ati “muzamuke muve muri Yorodani.”
18  Abatambyi baheka isanduku y’isezerano rya Yehova barazamuka bava hagati muri Yorodani. Bagishinga ibirenge imusozi, amazi ya Yorodani ahita asubira mu mwanya wayo, aruzura arenga inkombe zayo zose nka mbere.
19  Abantu bambutse Yorodani ku munsi wa cumi w’ukwezi kwa mbere, bakambika i Gilugali, ku mupaka wa Yeriko wo mu burasirazuba.
20  Ya mabuye cumi n’abiri bari bakuye muri Yorodani, Yosuwa yayashinze i Gilugali.
21  Abwira Abisirayeli ati “mu gihe kizaza abana banyu nibabaza ba se bati ‘aya mabuye asobanura iki?,’
22  muzabasobanurire muti ‘Abisirayeli bambutse Yorodani iyi bagenda ku butaka bwumutse,
23  igihe Yehova Imana yanyu yakamirizaga imbere yabo amazi ya Yorodani kugeza igihe bambukiye, nk’uko Yehova Imana yanyu yabigenje ku Nyanja Itukura igihe yayikamirizaga imbere yacu kugeza aho twarangirije kwambuka,
24  kugira ngo amahanga yose yo ku isi amenye ko ukuboko kwa Yehova gukomeye, kandi muhore mutinya Yehova Imana yanyu.’”
11  Nuko Yabini umwami w’i Hasori abyumvise, atuma kuri Yobabu umwami w’i Madoni no ku mwami w’i Shimuroni no ku mwami wa Akishafu,
2  atuma no ku bami bari mu majyaruguru mu karere k’imisozi miremire, no mu bibaya byo mu butayu bwo mu majyepfo ya Kinereti, no muri Shefela no mu misozi ya Dori mu burengerazuba,
3  atuma no ku Banyakanani bari mu burasirazuba no mu burengerazuba, n’Abamori n’Abaheti n’Abaperizi n’Abayebusi bari mu karere k’imisozi miremire, n’Abahivi bari batuye munsi y’umusozi wa Herumoni, mu gihugu cy’i Misipa.
4  Nuko baragenda bari kumwe n’ingabo zabo zose, ari abantu banganya ubwinshi n’umusenyi wo ku nkombe y’inyanja, bafite amafarashi n’amagare y’intambara byinshi cyane.
5  Abo bami bose bahurira aho bari basezeranye, bakambika ahantu hamwe ku mazi y’i Meromu kugira ngo batere Abisirayeli.
6  Yehova abwira Yosuwa ati “ntubatinye kuko ejo nk’iki gihe nzabagabiza Abisirayeli bakabicisha inkota. Amafarashi yabo uzayateme ibitsi, utwike n’amagare yabo.”
7  Yosuwa n’ingabo zari kumwe na we zose batera abo bami aho bari ku mazi y’i Meromu, babagwa gitumo.
8  Yehova abagabiza Abisirayeli barabica, barabakurikira babageza mu mugi utuwe cyane wa Sidoni n’i Misirefoti-Mayimu, babageza no mu bibaya bya Misipe mu burasirazuba. Bakomeza kubica kugeza aho babamariye bose.
9  Hanyuma Yosuwa abakorera ibyo Yehova yari yamubwiye: amafarashi yabo ayatema ibitsi, n’amagare yabo arayatwika.
10  Icyo gihe Yosuwa arahindukira yigarurira n’i Hasori, yicisha inkota umwami waho, kuko Hasori ari yo yahoze ikomeye muri ubwo bwami bwose.
11  Bicisha inkota abantu bose bari bayirimo barabarimbura, ntibagira n’umwe basiga. Nuko i Hasori arahatwika.
12  Yosuwa yigarurira imigi yose y’abo bami, n’abo bami bose arabafata abicisha inkota, arabarimbura nk’uko Mose umugaragu wa Yehova yari yarabimutegetse.
13  Imigi yari yubatse ku birundo by’amatongo ni yo yonyine Abisirayeli batatwitse. I Hasori ni ho honyine Yosuwa yatwitse.
14  Abisirayeli bajyanye amatungo ndetse n’ibintu byose basahuye muri iyo migi. Abantu ni bo bonyine Abisirayeli bicishije inkota kugeza aho babamariye bose. Nta n’umwe basize agihumeka.
15  Ibyo Yehova yategetse Mose umugaragu we, Mose na we yabitegetse Yosuwa, kandi ni byo Yosuwa yakoze. Nta jambo na rimwe yakuye ku byo Yehova yari yarategetse Mose byose.
16  Yosuwa yigarurira icyo gihugu cyose: akarere k’imisozi miremire, Negebu yose, akarere kose k’i Gosheni na Shefela na Araba, n’akarere k’imisozi miremire ya Isirayeli n’ibibaya byayo,
17  kuva ku musozi wa Halaki ugenda ukagera i Seyiri, ukageza i Bayali-Gadi mu kibaya cy’i Libani, munsi y’umusozi wa Herumoni; afata abami baho bose arabica.
18  Yosuwa yamaze iminsi myinshi arwana n’abo bami bose.
19  Nta mugi n’umwe wagiranye isezerano ry’amahoro n’Abisirayeli, uretse Abahivi batuye i Gibeyoni. Indi migi yose barwanye na yo barayigarurira.
20  Yehova yarabaretse binangira umutima bashoza intambara kuri Isirayeli, kugira ngo atabababarira, ahubwo abarimbure abatsembeho nk’uko Yehova yari yarabitegetse Mose.
21  Icyo gihe nanone Yosuwa yaragiye arimbura Abanakimu bo mu karere k’imisozi miremire, ab’i Heburoni, ab’i Debiri, abo muri Anabu, abo mu karere kose k’imisozi miremire y’u Buyuda n’abo mu karere kose k’imisozi miremire ya Isirayeli. Yosuwa yabarimburanye n’imigi yabo.
22  Nta Banakimu basigaye mu gihugu cy’Abisirayeli, keretse i Gaza, i Gati no muri Ashidodi.
23  Nuko Yosuwa yigarurira igihugu cyose nk’uko Yehova yari yarabisezeranyije Mose, agiha Abisirayeli ho gakondo akurikije imiryango yabo. Intambara irarangira, igihugu kigira ituze.
8  Hanyuma Yehova abwira Yosuwa ati “ntutinye cyangwa ngo ukuke umutima. Fata ingabo zose, uzamuke utere Ayi. Dore nkugabije umwami wa Ayi n’ingabo ze n’umugi we n’igihugu cye.
2  Uzakorere Ayi n’umwami wayo nk’ibyo wakoreye Yeriko n’umwami wayo. Icyakora mushobora gutwara ibintu n’amatungo muzasahura. Muzacire igico uwo mugi muwuturutse inyuma.”
3  Nuko Yosuwa n’ingabo ze zose barahaguruka ngo bajye kuri Ayi, maze Yosuwa atoranya abagabo ibihumbi mirongo itatu b’intwari kandi b’abanyambaraga, kugira ngo abohereze nijoro.
4  Arabategeka ati “mugende mucire igico uwo mugi muwuturutse inyuma. Ntimujye kure cyane yawo kandi mwese mube mwiteguye.
5  Naho jyewe n’ingabo zose turi kumwe tuzegera umugi. Nibasohoka baje kudusanganira nk’uko byagenze mbere, tuzabahunga.
6  Bazadukurikira batekereza ko tubahunze nk’uko byagenze mbere. Tuzabahunga kugeza igihe tuzabagereza kure y’umugi.
7  Icyo gihe mwe muzahaguruke muve aho mwari mwubikiriye, maze mwigarurire umugi. Yehova Imana yanyu azawubagabiza nta kabuza.
8  Nimumara gufata uwo mugi muzahite muwutwika. Muzakore ibyo Yehova yabategetse. Iryo ni ryo tegeko mbahaye.”
9  Hanyuma Yosuwa arabohereza bajya aho bagombaga gucira igico, bashinga ibirindiro hagati ya Beteli na Ayi, mu burengerazuba bwa Ayi; iryo joro Yosuwa we arara mu zindi ngabo ze.
10  Yosuwa abyuka kare mu gitondo agenzura ingabo, maze we n’abakuru b’Abisirayeli bayobora ingabo ziteye Ayi.
11  Ingabo zose zari kumwe na we zirazamuka kugira ngo zegere umugi, zigere aho ziwitegeye. Zikambika mu majyaruguru ya Ayi, hagati yazo na Ayi haciyemo igikombe.
12  Hagati aho Yosuwa afata ingabo nk’ibihumbi bitanu azohereza mu burengerazuba bw’uwo mugi, guca igico hagati ya Beteli na Ayi.
13  Igice kinini cy’ingabo cyakambitse mu majyaruguru y’uwo mugi, izindi ngabo zisigaye zikambika mu burengerazuba bwawo. Iryo joro Yosuwa ajya muri cya gikombe hagati.
14  Umwami wa Ayi akimara kubibona, we n’ingabo zo muri uwo mugi bitegura vuba vuba, bazinduka kare igihe cyagenwe kigeze, bajya gusanganira Abisirayeli ngo barwanire mu kibaya cyo mu butayu. Icyakora, uwo mwami ntiyamenye ko bari bamuciriye igico inyuma y’umugi.
15  Yosuwa n’Abisirayeli bose bigira nk’abatsinzwe, bahunga banyuze inzira yo mu butayu.
16  Ingabo zo muri uwo mugi zose ziteranira hamwe kugira ngo zibakurikire; zikurikira Yosuwa zigera kure y’umugi.
17  Abagabo bose bakurikiye Abisirayeli ntihagira n’umwe usigara muri Ayi n’i Beteli; basize umugi urangaye maze barabakurikira.
18  Yehova abwira Yosuwa ati “tunga umugi wa Ayi icumu ufashe mu ntoki, kuko ngiye kuwukugabiza.” Nuko Yosuwa atunga uwo mugi icumu ryari mu ntoki ze.
19  Yosuwa arambuye ukuboko kwe, abari baciye igico bahaguruka n’ingoga aho bari bari, bagenda biruka binjira mu mugi barawufata, bahita bawutwika.
20  Ingabo za Ayi zisubije amaso inyuma zibona umwotsi uvuye mu mugi watumbagiye ugeze hejuru mu kirere, zinanirwa guhunga, zibura epfo na ruguru. Abari bahungiye mu butayu bahindukirana abari babakurikiye.
21  Yosuwa n’Abisirayeli bose babonye umwotsi ucucumuka mu mugi, bamenya ko abari baciye igico bawufashe, barahindukira batangira kwica ingabo zo muri Ayi.
22  Abari bafashe umugi barasohoka baza kubasanganira. Abisirayeli baturutse impande zose bakubira hagati ingabo za Ayi, barabica kugeza aho babamariye, ntihagira n’umwe ucika ku icumu.
23  Bafata mpiri umwami wa Ayi bamuzanira Yosuwa.
24  Abisirayeli bica abaturage bose bo muri Ayi, babicira mu butayu aho bari babakurikiye, babicisha inkota bose kugeza aho babamariye. Hanyuma Abisirayeli bose basubira muri Ayi bicisha inkota abari bahasigaye.
25  Abantu bose bo muri Ayi bapfuye uwo munsi, abagabo n’abagore, bari ibihumbi cumi na bibiri.
26  Yosuwa ntiyigeze amanura ukuboko kwari gufashe icumu yatunze Ayi, kugeza igihe yarimburiye abaturage bose ba Ayi.
27  Amatungo n’ibyo Abisirayeli basahuye muri uwo mugi ni byo byonyine bajyanye nk’uko Yehova yari yabitegetse Yosuwa.
28  Nuko Yosuwa atwika Ayi ayihindura ibirundo by’amatongo kugeza ibihe bitarondoreka, ihinduka umusaka kugeza n’uyu munsi.
29  Amanika umwami wa Ayi ku giti, umurambo we urahirirwa ugeza nimugoroba. Izuba rigiye kurenga, Yosuwa atanga itegeko bawumanura kuri icyo giti, bawujugunya ku marembo y’umugi, bawurundaho ikirundo kinini cy’amabuye, na n’ubu kiracyahari.
30  Icyo gihe ni bwo Yosuwa yubakiye Yehova Imana ya Isirayeli igicaniro ku musozi wa Ebali,
31  nk’uko Mose umugaragu wa Yehova yabitegetse Abisirayeli, bikaba byanditse no mu gitabo cy’amategeko  ya Mose ngo “igicaniro uzacyubakishe amabuye adaconze, atakojejweho icyuma.” Nuko agitambiraho Yehova ibitambo bikongorwa n’umuriro, n’ibitambo bisangirwa.
32  Yandukura ku mabuye amategeko Mose yari yarandikiye imbere y’Abisirayeli.
33  Abisirayeli bose, abimukira na ba kavukire, n’abakuru babo n’abatware n’abacamanza babo bari bakikije isanduku, imbere y’abatambyi b’Abalewi baheka isanduku y’isezerano rya Yehova. Igice kimwe gihagarara imbere y’umusozi wa Gerizimu, ikindi gihagarara imbere y’umusozi wa Ebali, (nk’uko Mose umugaragu wa Yehova yari yarabitegetse,) kugira ngo mbere na mbere Abisirayeli bahabwe umugisha.
34  Ibyo birangiye asoma mu ijwi riranguruye ayo mategeko yose, ni ukuvuga imigisha n’imivumo, akurikije ibyari byanditswe muri icyo gitabo cy’amategeko byose.
35  Mu byo Mose yategetse byose, nta jambo na rimwe Yosuwa atasomeye imbere y’iteraniro ryose ry’Abisirayeli, harimo abagore n’abana n’abimukira babaga muri bo.
16  Urugabano rwa gakondo ya bene Yozefu rwaheraga kuri Yorodani i Yeriko rukagenda rugana ku mazi y’i Yeriko mu burasirazuba, rukambukiranya ubutayu buzamuka buturutse i Yeriko bukanyura mu karere k’imisozi miremire, bukagera i Beteli.
2  Rwavaga i Beteli y’i Luzi rukambuka rukagera Ataroti ku rugabano rw’Abaruki,
3  rukamanuka rwerekera mu burengerazuba ku rugabano rw’Abayafuleti rukagera ku rugabano rwa Beti-Horoni y’Epfo n’i Gezeri, rukagarukira ku nyanja.
4  Umuryango wa Manase n’uwa Efurayimu, bakomoka kuri Yozefu, bahabwa gakondo yabo.
5  Urugabano rwa bene Efurayimu hakurikijwe amazu yabo, ni ukuvuga urugabano rwa gakondo yabo mu burasirazuba, rwavaga Ataroti-Adari rukagenda rukagera i Beti-Horoni ya Ruguru,
6  rukagarukira ku nyanja. Mikimetati yari mu majyaruguru, kandi urugabano rwarazengurukaga rukerekeza mu burasirazuba rukagera i Tanati-Shilo, rugakomeza mu burasirazuba rugana i Yanowa.
7  Rwamanukaga ruva i Yanowa rukagera Ataroti n’i Nara, rugasingira i Yeriko rugakomeza rugana kuri Yorodani.
8  Rwavaga i Tapuwa rukagenda rwerekeye mu burengerazuba rukagera mu kibaya cya Kana rukagarukira ku nyanja. Iyo ni yo gakondo yahawe umuryango wa bene Efurayimu hakurikijwe amazu yabo.
9  Gakondo ya bene Efurayimu yari ikubiyemo n’imigi yose ndetse n’imidugudu yayo yari hagati muri gakondo ya bene Manase.
10  Bene Efurayimu ntibirukanye Abanyakanani bari batuye i Gezeri. Abanyakanani bakomeje gutura muri bene Efurayimu kugeza n’uyu munsi, ariko bagirwa abacakara bakoreshwa imirimo y’uburetwa.
18  Nuko iteraniro ry’Abisirayeli ryose riteranira i Shilo, bahashinga ihema ry’ibonaniro kuko bari baramaze kwigarurira icyo gihugu.
2  Icyakora, mu Bisirayeli hari imiryango irindwi yari itarahabwa gakondo yayo.
3  Yosuwa abwira Abisirayeli ati “muzazarira mugeze ryari, ko mutagenda ngo mwigarurire igihugu Yehova Imana ya ba sokuruza yabahaye?
4  Mushake abagabo batatu muri buri muryango, mbohereze bahaguruke bagende batambagire igihugu, bashushanye uko kizagabanywamo gakondo, hanyuma bagaruke aho ndi.
5  Bazakigabanyemo imigabane irindwi. Yuda azakomeza gutura muri gakondo ye mu majyepfo, naho bene Yozefu bakomeze gutura muri gakondo yabo mu majyaruguru.
6  Muzashushanye icyo gihugu mukigabanyemo imigabane irindwi, maze munzanire icyo gishushanyo mbakorere ubufindo hano imbere ya Yehova Imana yacu.
7  Abalewi nta mugabane bazahabwa muri mwe kubera ko umurimo w’ubutambyi bakorera Yehova ari wo murage wabo. Naho Gadi na Rubeni n’igice cy’abagize umuryango wa Manase, bo bahawe gakondo yabo mu ruhande rwa Yorodani rwerekeye iburasirazuba, bayihawe na Mose umugaragu wa Yehova.”
8  Nuko abo bagabo barahaguruka ngo bagende. Yosuwa abwira abari bagiye gushushanya icyo gihugu ati “nimugende mutambagire igihugu, mugishushanye, hanyuma mugaruke aho ndi, kuko hano i Shilo ari ho nzabakorera ubufindo imbere ya Yehova.”
9  Abo bagabo baragenda bazenguruka icyo gihugu, bagishushanya mu gitabo berekana uko giteye bakurikije imigi yacyo, bakigabanyamo imigabane irindwi. Hanyuma bagaruka aho Yosuwa yari ari mu nkambi i Shilo,
10  abakorera ubufindo aho i Shilo imbere ya Yehova. Yosuwa agabanya icyo gihugu Abisirayeli, buri wese abona umugabane we.
11  Bene Benyamini bahabwa umugabane hakurikijwe amazu yabo. Gakondo yabo yari hagati ya gakondo ya bene Yuda n’iya bene Yozefu.
12  Mu majyaruguru, urugabano rwabo rwaheraga kuri Yorodani rukazamuka mu ibanga rya Yeriko mu majyaruguru, rugakomeza ku musozi rugana mu burengerazuba, rukagarukira mu butayu bw’i Beti-Aveni.
13  Rwavaga aho rugakomeza rukagera i Luzi, mu ibanga ryo mu majyepfo ya Luzi, ni ukuvuga i Beteli, hanyuma rukamanuka rukagera Ataroti-Adari ku musozi uri mu majyepfo ya Beti-Horoni y’Epfo.
14  Rwavaga ku musozi wari uteganye na Beti-Horoni rukerekeza mu majyepfo, rugakomeza rukagera i Kiriyati-Bayali, ni ukuvuga i Kiriyati-Yeyarimu, umugi wa bene Yuda, rukagarukira aho. Urwo ni rwo rwari urugabano rwa gakondo yabo mu burengerazuba.
15  Urugabano rwabo rwo mu majyepfo rwaheraga ku rugabano rwa Kiriyati-Yeyarimu rukagenda rwerekeza mu burengerazuba, rukagera ku isoko y’amazi y’i Nefutowa.
16  Rwaramanukaga rukagera ku ntangiriro y’umusozi uteganye n’igikombe cya mwene Hinomu, kiri mu kibaya cya Refayimu mu majyaruguru, rukamanuka rugana mu gikombe cya Hinomu, rukagera mu ibanga ry’umusozi umugi w’Abayebusi wari wubatsweho mu majyepfo, rukamanuka rukagera Eni-Rogeli.
17  Rwakomezaga rwerekeza mu majyaruguru rukagera Eni-Shemeshi, rukagera n’i Geliloti hateganye n’inzira izamuka ijya Adumimu, rukamanuka rukagera ku ibuye rya Bohani mwene Rubeni.
18  Rwarambukaga rukagera mu ibanga ryo mu majyaruguru, ahateganye na Araba, rukamanuka rukagera muri Araba.
19  Urwo rugabano rwarambukaga rukagera mu ibanga rya Beti-Hogula ryo mu majyaruguru, rukagarukira ku kigobe cyo mu majyaruguru cy’Inyanja y’Umunyu, aho Yorodani iyiroheramo mu majyepfo. Urwo ni rwo rwari urugabano rwo mu majyepfo.
20  Mu burasirazuba, Yorodani ni yo yari urugabano rwayo. Izo ni zo zari imbibi za gakondo yahawe bene Benyamini hakurikijwe amazu yabo.
21  Imigi yahawe abo mu muryango wa Benyamini hakurikijwe amazu yabo ni Yeriko, Beti-Hogula, Emeki-Kesisi,
22  Beti-Araba, Semarayimu, Beteli,
23  Awimu, Para, Ofura,
24  Kefari-Amoni, Ofuni na Geba; imigi cumi n’ibiri n’imidugudu yayo.
25  Gibeyoni, Rama, Beroti,
26  Misipe, Kefira, Mosa,
27  Rekemu, Irupeli, Tarala,
28  Sela, Ha-Yelefu, Yebusi, ni ukuvuga Yerusalemu, Gibeya na Kiriyati; imigi cumi n’ine n’imidugudu yayo. Iyo ni yo gakondo yahawe bene Benyamini hakurikijwe amazu yabo.
17  Umuryango wa Manase, imfura ya Yozefu, uhabwa umugabane. Uwo mugabane wahawe Makiri wari imfura ya Manase, akaba na se wa Gileyadi, kuko yari intwari ku rugamba. Yahawe i Gileyadi n’i Bashani.
2  Bene Manase bari basigaye na bo bahabwa umugabane hakurikijwe amazu yabo. Abo ni bene Abiyezeri, bene Heleki, bene Asiriyeli, bene Shekemu, bene Heferi na bene Shemida. Abo ni bo bagabo bakomoka kuri Manase mwene Yozefu, hakurikijwe amazu yabo.
3  Selofehadi mwene Heferi, mwene Gileyadi, mwene Makiri, mwene Manase, nta bahungu yagiraga; yari afite abakobwa gusa. Aya ni yo mazina y’abakobwa be: Mahila, Nowa, Hogila, Miluka na Tirusa.
4  Baza imbere ya Eleyazari umutambyi na Yosuwa mwene Nuni n’abatware, barababwira bati “Yehova yategetse Mose kuduha gakondo mu bavandimwe bacu.” Nuko bahabwa gakondo mu bavandimwe ba se, nk’uko Yehova yabitegetse.
5  Manase ahabwa imigabane icumi yiyongera ku gihugu cy’i Gileyadi n’icy’i Bashani, byari hakurya ya Yorodani,
6  kuko abakobwa bo mu muryango wa Manase bahawe gakondo mu bahungu be. Abandi bo mu muryango wa Manase bari barahawe igihugu cy’i Gileyadi.
7  Urugabano rwa gakondo ya Manase rwavaga kuri gakondo ya Asheri rukagera i Mikimetati iteganye n’i Shekemu, rugakata iburyo rwerekeza aho abaturage bo muri Eni-Tapuwa bari batuye.
8  Akarere ka Tapuwa kabaye aka Manase, ariko umugi wa Tapuwa wo ku rugabano rwa Manase wari uwa bene Efurayimu.
9  Urwo rugabano rwaramanukaga rukagera mu kibaya cy’i Kana, rugakomeza mu majyepfo aho imigi ya Efurayimu yari yubatse muri icyo kibaya, imigi yari hagati mu migi ya Manase. Urugabano rwa Manase rwari mu majyaruguru y’icyo kibaya rukagarukira ku nyanja.
10  Mu majyepfo hari aha Efurayimu, naho mu majyaruguru hakaba aha Manase, urugabano rwe rukaba inyanja. Mu majyaruguru yahanaga imbibi na Asheri, naho mu burasirazuba agahana imbibi na Isakari.
11  Iyi ni yo migi yahawe Manase muri gakondo ya Isakari no muri gakondo ya Asheri, ayihanwa n’abaturage bayo n’imidugudu iyikikije: Beti-Sheyani, Ibuleyamu, Dori, Eni-Dori, Tanaki na Megido, ni ukuvuga uturere dutatu tw’imisozi.
12  Bene Manase ntibashoboye kwigarurira iyo migi, ahubwo Abanyakanani bakomeje gutura muri icyo gihugu.
13  Abisirayeli bamaze gukomera, bakoresheje Abanyakanani imirimo y’agahato, ariko ntibabirukanye burundu.
14  Nuko bene Yozefu babaza Yosuwa bati “kuki waduhaye umugabane umwe gusa kandi Yehova yaraduhaye umugisha, ubu tukaba twaragwiriye tukaba benshi?”
15  Yosuwa arabasubiza ati “niba muri benshi nimuzamuke mujye mu ishyamba riri mu gihugu cy’Abaperizi n’Abarefayimu muriteme, kuko akarere k’imisozi miremire ya Efurayimu kababanye gato.”
16  Bene Yozefu baramubwira bati “akarere k’imisozi miremire ntikaduhagije kandi Abanyakanani bose batuye mu gihugu cy’ibibaya, baba ab’i Beti-Sheyani n’imidugudu ihakikije cyangwa abo mu kibaya cy’i Yezereli, bafite amagare y’intambara afite inziga zikwikiyemo ibyuma bityaye cyane.”
17  Yosuwa asubiza Efurayimu na Manase bene Yozefu ati “muri benshi koko kandi mufite imbaraga nyinshi. Ntimukwiriye guhabwa umugabane umwe,
18  ahubwo akarere k’imisozi miremire kose kagomba kuba akanyu. Kubera ko hari ishyamba, muzahateme habe urugabano rwa gakondo yanyu. Muzirukane Abanyakanani nubwo bafite imbaraga kandi bakaba bafite amagare y’intambara afite inziga zikwikiyemo ibyuma bityaye cyane.”
9  Nuko abami bose bari batuye mu burengerazuba bwa Yorodani mu karere k’imisozi miremire, muri Shefela no ku nkombe z’Inyanja Nini n’ahateganye na Libani, ari bo Abaheti, Abamori, Abanyakanani, Abaperizi, Abahivi n’Abayebusi babyumvise,
2  bose bahuza inama, bishyira hamwe kugira ngo barwanye Yosuwa na Isirayeli.
3  Abaturage b’i Gibeyoni bumva ibyo Yosuwa yakoreye Yeriko na Ayi.
4  Nuko bigira inama yo gukoresha amayeri: bashyira ibyokurya mu mifuka ishaje bayihekesha indogobe zabo, bashyira na divayi mu mpago z’impu zishaje, zatobotse kandi ziteye ibiremo.
5  Bambara n’inkweto zishaje kandi ziteye ibiremo, n’imyenda ishaje, bitwaza n’imigati yumagaye kandi ivungagurika.
6  Basanga Yosuwa mu nkambi y’i Gilugali, baramubwira we n’Abisirayeli bati “tuje tuvuye mu gihugu cya kure. None nimugirane natwe isezerano.”
7  Abisirayeli babwira abo Bahivi bati “wenda mutuye hafi aha. Twagirana namwe isezerano dute?”
8  Basubiza Yosuwa bati “turi abagaragu bawe.” Yosuwa arababaza ati “muri ba nde kandi muraturuka he?”
9  Baramusubiza bati “abagaragu bawe duturutse mu gihugu cya kure bitewe n’izina rya Yehova Imana yawe, kuko twumvise gukomera kwe n’ibyo yakoreye muri Egiputa byose,
10  n’ibintu byose yakoreye abami babiri b’Abamori bari hakurya ya Yorodani, ari bo Sihoni umwami w’i Heshiboni na Ogi umwami w’i Bashani wari utuye muri Ashitaroti.
11  Ni cyo cyatumye abakuru bo mu gihugu cyacu n’abaturage bacyo bose batubwira bati ‘nimwitwaze ibyokurya by’urugendo mujye kubareba, mubabwire muti “turi abagaragu banyu. None nimugirane natwe isezerano.”’
12  Igihe twavaga iwacu tuje kubareba, iyi migati twayikozeho impamba igishyushye, none dore yarumye kandi iravungagurika.
13  Izi mpago z’impu twazujujemo divayi zikiri nshya, none dore zaratobotse, kandi iyi myenda n’izi nkweto byadusaziyeho bitewe n’urugendo rurerure.”
14  Abisirayeli bafata kuri izo mpamba barazigenzura, ariko ntibagira icyo babaza Yehova.
15  Yosuwa agirana na bo isezerano ry’amahoro, abasezeranya ko atazagira icyo abatwara, n’abakuru b’iteraniro barabibarahira.
16  Hashize iminsi itatu bagiranye na bo isezerano, bumva ko ari abaturanyi babo batuye hafi yabo.
17  Abisirayeli barahaguruka baragenda bagera mu migi yabo ku munsi wa gatatu. Iyo migi yari Gibeyoni, Kefira, Beroti na Kiriyati-Yeyarimu.
18  Abisirayeli ntibabica, kuko abatware b’iteraniro bari barabarahiye Yehova Imana ya Isirayeli. Nuko iteraniro ryose ritangira kwitotombera abo batware.
19  Abatware babwira iteraniro ryose bati “twabarahiye Yehova Imana ya Isirayeli, none ntidushobora kugira icyo tubatwara.
20  Tuzabareka babeho bitewe n’indahiro twabarahiye, kugira ngo Imana itaturakarira.”
21  Abatware baravuga bati “reka tubareke babeho, ariko bajye batahiriza inkwi iteraniro ryose kandi barivomere amazi, nk’uko abatware babibasezeranyije.”
22  Yosuwa arabahamagara arababwira ati “kuki mwatubeshye mukatubwira muti ‘dutuye kure cyane y’iwanyu,’ kandi mutuye hafi yacu?
23  Muhindutse ibivume kandi muzaba abagaragu iteka ryose, muzajya mutashya inkwi muvome n’amazi y’inzu y’Imana yanjye.”
24  Basubiza Yosuwa bati “byatewe n’uko abagaragu bawe twasobanuriwe neza ko Yehova Imana yawe yategetse Mose umugaragu wayo kubaha iki gihugu cyose, no kurimbura abagituyemo bose. Ni cyo cyatumye dutinya ku bw’ubugingo bwacu, nuko tubabwira dutyo.
25  None dore turi mu maboko yawe. Icyo ubona ko ari cyiza kandi gikwiriye mu maso yawe, abe ari cyo udukorera.”
26  Nuko abakorera nk’uko yababwiye, abakiza amaboko y’Abisirayeli ntibabica.
27  Uwo munsi Yosuwa abagira abashenyi b’inkwi n’abavomyi b’iteraniro ry’Abisirayeli n’ab’igicaniro cya Yehova, aho Imana yari gutoranya kugishyira hose. Ni byo bagikora kugeza n’uyu munsi.
7  Abisirayeli bahemukiye Imana barenga ku itegeko yari yabahaye rirebana n’ibintu byagombaga kurimburwa, kuko Akani mwene Karumi mwene Zabudi mwene Zera wo mu muryango wa Yuda, yatwaye ibintu byagombaga kurimburwa. Ibyo byatumye Yehova arakarira Abisirayeli cyane.
2  Yosuwa yohereza abantu bava i Yeriko bajya ahitwa Ayi, yari hafi y’i Beti-Aveni mu burasirazuba bw’i Beteli, arababwira ati “nimuzamuke mujye gutata icyo gihugu.” Abo bagabo barazamuka batata Ayi.
3  Hanyuma baragaruka babwira Yosuwa bati “si ngombwa ko abantu bose bazamuka. Reka abantu nk’ibihumbi bibiri cyangwa bitatu babe ari bo bazamuka batere Ayi. Ingabo zose waba uziruhiriza iki uzoherezayo, ko ari abantu bake!”
4  Abantu nk’ibihumbi bitatu barazamuka, ariko abo muri Ayi babakwiza imishwaro.
5  Abo muri Ayi babicamo abantu nka mirongo itatu na batandatu, babavana ku marembo yabo babakurikiye babageza i Shebarimu, babamanukana babica umugenda. Nuko imitima y’abantu irashonga ihinduka nk’amazi.
6  Yosuwa abyumvise ashishimura imyambaro ye, yikubita hasi yubamye imbere y’isanduku ya Yehova ageza nimugoroba, we n’abakuru ba Isirayeli bakomeza kwitera umukungugu ku mutwe.
7  Yosuwa aravuga ati “ayii, Yehova Mwami w’Ikirenga, wambukije aba bantu Yorodani kugira ngo uduhane mu maboko y’Abamori baturimbure? Iyo tuza guhitamo kwigumira hakurya ya Yorodani!
8  Yehova, none se mvuge iki ko Abisirayeli bahaye ibitugu abanzi babo?
9  Abanyakanani n’abandi batuye iki gihugu nibabyumva, bazatugota basibanganye izina ryacu mu isi. Uzakora iki kugira ngo urengere izina ryawe rikomeye?”
10  Yehova abwira Yosuwa ati “ngaho haguruka! Ni iki gitumye wikubita hasi wubamye?
11  Abisirayeli bacumuye, kandi barenze ku isezerano nabategetse kubahiriza. Bafashe bimwe mu bintu byagombaga kurimburwa barabyiba, babishyira mu bintu byabo, barangije barinumira.
12  Abisirayeli ntibazongera guhagarara imbere y’abanzi babo. Bazajya babaha ibitugu, kubera ko bakwiriye kurimburwa. Sinzongera kubana namwe kugeza aho muzakurira muri mwe ikintu kigomba kurimburwa.
13  Haguruka weze ubu bwoko, ubabwire uti ‘ejo muziyeze, kuko Yehova Imana ya Isirayeli avuze ati “Isirayeli we, hari ikintu kigomba kurimburwa kiri hagati muri mwe. Ntuzashobora guhagarara imbere y’abanzi bawe kugeza aho muzakurira hagati muri mwe ikintu kigomba kurimburwa.
14  Ejo mu gitondo muzateranire hamwe buri muryango ukwawo, umuryango Yehova azerekana uzaze, buri nzu ukwayo, inzu Yehova azerekana izaze, buri rugo ukwarwo, kandi abantu bo mu rugo Yehova azerekana bazaze, umwe ukwe undi ukwe.
15  Uzafatanwa ikintu kigomba kurimburwa azatwikwe, we n’ibye byose, kuko azaba yarenze ku isezerano rya Yehova kandi akaba yakoze igikorwa cy’agahomamunwa muri Isirayeli.”’”
16  Yosuwa azinduka kare mu gitondo ateranya Abisirayeli, buri muryango ukwawo, maze umuryango wa Yuda aba ari wo werekanwa.
17  Hanyuma ahamagaza amazu yo mu muryango wa Yuda, inzu ya bene Zera iba ari yo yerekanwa; ahamagaza bene Zera, umwe ukwe undi ukwe, Zabudi aba ari we werekanwa.
18  Nuko ahamagaza abo mu rugo rwa Zabudi, umwe ukwe undi ukwe, Akani mwene Karumi mwene Zabudi mwene Zera wo mu muryango wa Yuda, aba ari we werekanwa.
19  Yosuwa abwira Akani ati “mwana wanjye, ndakwinginze, ubaha Yehova Imana ya Isirayeli umwaturire ibyo wakoze. Ndakwinginze mbwira, wakoze iki? Ntugire icyo umpisha.”
20  Akani asubiza Yosuwa ati “ni ukuri koko, ni jye wacumuye kuri Yehova Imana ya Isirayeli. Dore uko nabigenje:
21  nabonye mu minyago umwenda mwiza w’i Shinari uhenze cyane, mbona na shekeli magana abiri z’ifeza, na zahabu ipima shekeli mirongo itanu, numva ndabyifuje nuko ndabitwara. Uwo mwenda nawuhishe mu butaka mu ihema ryanjye, n’amafaranga ari munsi yawo.”
22  Yosuwa ahita yohereza intumwa zigenda ziruka zijya mu ihema rya Akani, zisanga uwo mwenda uhishe mu ihema rye, n’amafaranga ari munsi yawo.
23  Izo ntumwa zibikura muri iryo hema zibishyira Yosuwa n’Abisirayeli bose, babisuka imbere ya Yehova.
24  Yosuwa n’Abisirayeli bose bafata Akani mwene Zera, bafata na za feza na wa mwenda na ya zahabu, n’abahungu be n’abakobwa be, n’ibimasa bye n’indogobe ze n’imikumbi ye, n’ihema rye n’ibye byose, babijyana mu kibaya cya Akori.
25  Yosuwa aravuga ati “kuki waduteje ibyago? Uyu munsi nawe Yehova agiye kuguteza ibyago.” Nuko Abisirayeli bose babatera amabuye, barangije barabatwika. Uko ni ko babicishije amabuye,
26  babarundaho ikirundo kinini cy’amabuye, n’ubu kiracyahari. Nuko Yehova ashira uburakari bwinshi yari afite. Ni yo mpamvu aho hantu hiswe Ikibaya cya Akori, kugeza n’uyu munsi.
23  Hashize igihe kirekire Yehova ahaye Abisirayeli amahoro  abakiza abanzi babo impande zose, igihe Yosuwa yari amaze gusaza, ageze mu za bukuru,
2  Yosuwa yahamagaye Abisirayeli bose, abakuru ba Isirayeli, abakuru b’imiryango yabo, abacamanza babo n’abatware babo, arababwira ati “dore ndashaje, ngeze mu za bukuru.
3  Mwabonye ibintu byose Yehova Imana yanyu yakoreye aya mahanga yose abigirira mwe. Yehova Imana yanyu ni we wabarwaniriraga.
4  Dore ibihugu by’amahanga asigaye n’iby’amahanga yose narimbuye uhereye kuri Yorodani werekeza mu burengerazuba ukageza ku Nyanja Nini, nabihaye imiryango yanyu ho gakondo nkoresheje ubufindo.
5  Yehova Imana yanyu ni we wabirukanye imbere yanyu, abanyaga igihugu cyabo kubera mwe, muracyigarurira nk’uko Yehova Imana yanyu yari yarabibasezeranyije.
6  “Muzabe intwari cyane mukomeze gukurikiza ibintu byose byanditswe mu gitabo cy’amategeko ya Mose. Ntimuzateshuke ngo muce iburyo cyangwa ibumoso,
7  cyangwa ngo mwifatanye n’abantu basigaye bo muri ayo mahanga. Ntimuzavuge amazina y’imana zabo, ntimuzarahire mu mazina yazo, ntimuzazikorere cyangwa ngo muzunamire.
8  Ahubwo muzifatanye akaramata kuri Yehova Imana yanyu, nk’uko mwabigenje kugeza ubu.
9  Yehova na we azirukana imbere yanyu amahanga akomeye kandi afite imbaraga. (Kugeza ubu nta washoboye kubahagarara imbere.)
10  Umuntu umwe muri mwe azirukana igihumbi, kuko Yehova Imana yanyu ari we ubarwanirira nk’uko yabibasezeranyije.
11  Mukomeze kuba maso murinde ubugingo bwanyu, mukunde Yehova Imana yanyu.
12  “Ariko nimuramuka musubiye inyuma mukifatanya akaramata n’abo muri ayo mahanga basigaye, ni ukuvuga abakiri kumwe namwe, maze mugashyingirana, mukifatanya na bo, na bo bakifatanya namwe,
13  mumenye rwose ko Yehova Imana yanyu atazakomeza kwirukana ayo mahanga ari mwe abigirira, kandi ko ayo mahanga azababera umutego n’ikigoyi, akababera nk’ikiboko mu mbavu n’amahwa mu maso yanyu, kugeza igihe muzarimbukira mugashira muri iki gihugu cyiza Yehova Imana yanyu yabahaye.
14  “Dore ndagiye nk’uko abo mu isi bose bagenda, kandi muzi neza mu mitima yanyu yose no mu bugingo bwanyu bwose ko nta sezerano na rimwe mu yo Yehova Imana yanyu yabasezeranyije ritasohoye. Yose yabasohoreyeho. Nta na rimwe ritasohoye.
15  Nk’uko Yehova Imana yanyu yabasohorejeho amasezerano yose yari yarabasezeranyije, ni na ko Yehova azabateza ya mivumo yose, kugeza igihe muzarimbukira mugashira muri iki gihugu cyiza Yehova Imana yanyu yabahaye,
16  kuko muzaba mwararenze ku isezerano Yehova Imana yanyu yabategetse kubahiriza, mugakorera izindi mana mukazunamira. Uburakari bwa Yehova buzabagurumanira, kandi muzahita murimbuka mushire mu gihugu cyiza yabahaye.”
22  Icyo gihe Yosuwa ahamagara Abarubeni, Abagadi n’igice cy’abagize umuryango wa Manase
2  arababwira ati “mwakurikije ibyo Mose umugaragu wa Yehova yabategetse byose kandi mwaranyumviye mu byo nabategetse byose.
3  Kuva icyo gihe cyose kugeza n’uyu munsi, ntimwatereranye abavandimwe banyu kandi mwakurikije ibyo Yehova Imana yanyu yabategetse.
4  None Yehova Imana yanyu yahaye abavandimwe banyu amahoro, nk’uko yari yarabibasezeranyije. Ngaho nimugende musubire mu mahema yanyu, mu gihugu mwahawe ho gakondo, icyo Mose umugaragu wa Yehova yabahaye hakurya ya Yorodani.
5  Icyakora muzitondere amabwiriza n’amategeko Mose umugaragu wa Yehova yabategetse, mukunda Yehova Imana yanyu, mukagendera mu nzira ze zose, mukumvira amategeko ye, mukamwifatanyaho akaramata kandi mukamukorera n’umutima wanyu wose n’ubugingo bwanyu bwose.”
6  Nuko Yosuwa abaha umugisha, arabohereza ngo bajye mu mahema yabo.
7  Igice kimwe cy’abagize umuryango wa Manase, Mose yari yaragihaye gakondo i Bashani, ikindi gice Yosuwa agiha gakondo mu bavandimwe babo mu burengerazuba bwa Yorodani. Abo na bo Yosuwa yabahaye umugisha ubwo yaboherezaga mu mahema yabo.
8  Arababwira ati “nimusubire mu mahema yanyu mujyanye ubutunzi bwinshi n’amatungo menshi cyane n’ifeza na zahabu n’umuringa n’icyuma n’imyambaro myinshi cyane. Mugabane n’abavandimwe banyu iminyago mwasahuye abanzi banyu.”
9  Nuko Abarubeni, Abagadi n’igice cy’abagize umuryango wa Manase basiga abandi Bisirayeli i Shilo mu gihugu cy’i Kanani, basubira i Gileyadi mu gihugu bari barahawe ho gakondo, igihugu bari baratujwemo bitegetswe na Yehova, abinyujije kuri Mose.
10  Abarubeni, Abagadi n’igice cy’abagize umuryango wa Manase bageze mu karere ka Yorodani kari mu gihugu cy’i Kanani, bubaka hafi ya Yorodani igicaniro kinini cyane.
11  Hanyuma abandi Bisirayeli baza kumva abantu bavuga bati “Abarubeni, Abagadi n’igice cy’abagize umuryango wa Manase bubatse igicaniro ku rugabano rw’igihugu cy’i Kanani, mu karere ka Yorodani, mu ruhande rw’Abisirayeli.”
12  Abisirayeli babyumvise, iteraniro ry’Abisirayeli ryose rikoranira i Shilo kugira ngo babatere.
13  Abisirayeli batuma Finehasi mwene Eleyazari umutambyi ku Barubeni, Abagadi n’igice cy’abagize umuryango wa Manase bari mu gihugu cy’i Gileyadi,
14  ajyana n’abatware icumi, buri wese akaba yari umutware w’inzu ya ba sekuruza mu miryango ya Isirayeli yose, kandi buri wese yari umutware w’inzu ya ba sekuruza, atwara ibihumbi by’Abisirayeli.
15  Amaherezo bagera mu gihugu cy’i Gileyadi, babwira Abarubeni, Abagadi n’igice cy’abagize umuryango wa Manase bati
16  “Iteraniro rya Yehova ryose ryavuze riti ‘kuki mwahemukiye Imana ya Isirayeli? Kuki mwateye Yehova umugongo mukareka kumukurikira, mukiyubakira igicaniro mugira ngo mwigomeke kuri Yehova?
17  Ese mwabonye ko icyaha twakoreye i Pewori nta cyo kivuze? Nubwo iteraniro rya Yehova ryagezweho n’icyorezo, na n’uyu munsi ntituracyiyezaho.
18  None se murashaka gutera Yehova umugongo mukareka kumukurikira? Uyu munsi nimwigomeka kuri Yehova, ejo azarakarira iteraniro ryose ry’Abisirayeli.
19  Niba igihugu mwahawe ho gakondo gihumanye, nimwambuke muze mu gihugu cya Yehova aho ihema rya Yehova riri, muture hagati muri twe. Mwe kwigomeka kuri Yehova ngo mutume natwe dufatwa nk’abigometse bitewe n’uko mwubatse ikindi gicaniro kitari icya Yehova Imana yacu.
20  Ese Akani mwene Zera si we wahemutse akiba ikintu cyagombaga kurimburwa? None se Imana ntiyarakariye iteraniro ryose ry’Abisirayeli? Kandi si we wenyine wapfuye azira icyaha cye.’”
21  Nuko Abarubeni, Abagadi n’igice cy’abagize umuryango wa Manase basubiza abatware b’ibihumbi by’Abisirayeli bati
22  “Yehova Imana, Imana nyamana, Yehova Imana, Imana nyamana, arabizi kandi Isirayeli na yo irabimenya. Yehova, niba twarabikoreye kukwigomekaho no kuguhemukira, uyu munsi ntudukize.
23  Niba twaracyubatse tugambiriye gutera Yehova umugongo ngo tureke kumukurikira, cyangwa niba cyari icyo gutambiraho ibitambo bikongorwa n’umuriro cyangwa amaturo y’ibinyampeke cyangwa gutambiraho ibitambo bisangirwa, Yehova ubwe arabyigenzurira.
24  Twubatse iki gicaniro kubera ko twari duhangayitse, twibwira tuti ‘mu gihe kizaza abana banyu bazabwira abacu bati “muhuriye he na Yehova Imana ya Isirayeli?
25  Yehova yashyize urugabano hagati yacu namwe Abarubeni n’Abagadi, ari rwo Yorodani. Nta ho muhuriye na Yehova.” Abana banyu bazatuma abacu bareka gutinya Yehova.’
26  “Ni cyo cyatumye tuvuga tuti ‘reka tugire icyo dukora, twiyubakire igicaniro, kitari icyo gutambiraho igitambo gikongorwa n’umuriro cyangwa ikindi gitambo,
27  ahubwo kizabe umuhamya hagati yacu namwe n’abazadukomokaho, ko tuzakorera Yehova tukamutambira ibitambo bikongorwa n’umuriro, ibitambo bisangirwa hamwe n’ibindi bitambo, kugira ngo mu gihe kizaza abana banyu batazabwira abacu bati “nta ho muhuriye na Yehova.”’
28  Nuko turavuga tuti ‘nibaramuka batubwiye batyo cyangwa bakabibwira abazadukomokaho, tuzabasubiza tuti “dore igicaniro ba data bubatse kigereranya igicaniro cya Yehova. Ntibacyubakiye kugitambiraho igitambo gikongorwa n’umuriro cyangwa ikindi gitambo, ahubwo bacyubakiye kuba umuhamya hagati yacu namwe.”’
29  Ntibikabeho ko duhuza inama yo kwigomeka kuri Yehova ngo dutere Yehova umugongo tureke kumukurikira, twubaka ikindi gicaniro kitari icya Yehova Imana yacu kiri imbere y’ihema rye, ngo tugitambireho igitambo gikongorwa n’umuriro, ituro ry’ibinyampeke cyangwa ikindi gitambo.”
30  Finehasi umutambyi n’abatware b’iteraniro n’abatware b’ibihumbi by’Abisirayeli bari kumwe na we bumvise amagambo Abarubeni, Abagadi n’Abamanase bavuze, arabanyura.
31  Nuko Finehasi mwene Eleyazari umutambyi abwira Abarubeni, Abagadi n’Abamanase ati “uyu munsi tumenye rwose ko Yehova ari muri twe, kuko mutahemukiye Yehova. Ubu mukijije Abisirayeli ukuboko kwa Yehova.”
32  Finehasi mwene Eleyazari umutambyi n’abatware bari kumwe na we basiga Abarubeni, Abagadi n’Abamanase mu gihugu cy’i Gileyadi, basubira mu gihugu cy’i Kanani aho abandi Bisirayeli bari, bajya kubabwira ayo magambo.
33  Ayo magambo ashimisha Abisirayeli maze basingiza Imana, ntibongera kuvuga ibyo kuzamuka ngo batere igihugu Abarubeni n’Abagadi bari batuyemo, ngo bakirimbure.
34  Abarubeni n’Abagadi bita icyo gicaniro izina, baravuga bati “ni umuhamya hagati yacu ko Yehova ari Imana y’ukuri.”
6  Yeriko yari ikinze, idanangiye, bitewe n’Abisirayeli, ku buryo nta wasohokaga cyangwa ngo yinjire.
2  Yehova abwira Yosuwa ati “dore nkugabije Yeriko n’umwami wayo n’abagabo baho b’intwari kandi b’abanyambaraga.
3  Abagabo bambariye urugamba mwese muzazenguruke umugi, muwuzenguruke incuro imwe. Muzabigenze mutyo mu minsi itandatu.
4  Abatambyi barindwi bazagende imbere y’Isanduku bafite amahembe y’intama arindwi, ku munsi wa karindwi muzenguruke uwo mugi incuro ndwi, kandi abatambyi bazavuze amahembe.
5  Nibavuza ihembe ry’intama maze mukumva ijwi ry’ihembe, ingabo zose zizavugirize icyarimwe urwamo rw’intambara; inkuta z’umugi zizahita ziriduka. Ingabo zizahite zitera, buri wese aromboreje imbere ye.”
6  Yosuwa mwene Nuni ahamagara abatambyi arababwira ati “nimuheke isanduku y’isezerano, abatambyi barindwi bafate amahembe arindwi y’intama bagende imbere y’isanduku ya Yehova.”
7  Abwira ingabo ati “nimugende muzenguruke umugi, ingabo zambariye urugamba zigende imbere y’isanduku ya Yehova.”
8  Nuko bigenda nk’uko Yosuwa yabitegetse. Abatambyi barindwi bafite amahembe arindwi y’intama banyura imbere ya Yehova, bagenda bavuza amahembe bakurikiwe n’isanduku y’isezerano rya Yehova.
9  Ingabo zambariye urugamba zagendaga imbere y’abatambyi bavuzaga amahembe, izindi ngabo zikagenda zikurikiye Isanduku n’abatambyi bakomezaga kuvuza amahembe.
10  Yosuwa yari yategetse ingabo ati “ntimuzavuze urwamo cyangwa ngo ijwi ryanyu ryumvikane, cyangwa ngo hagire ijambo risohoka mu kanwa kanyu, kugeza umunsi nzababwirira nti ‘muvuze urwamo!’ Icyo gihe ni bwo muzavuza urwamo.”
11  Ategeka ko isanduku ya Yehova izenguruka umugi, bayizengurukana incuro imwe, hanyuma basubira mu nkambi baba ari ho barara.
12  Yosuwa abyuka kare mu gitondo, maze abatambyi baheka isanduku ya Yehova.
13  Abatambyi barindwi bafite amahembe y’intama arindwi bagenda imbere y’isanduku ya Yehova bavuza amahembe, imbere yabo hari ingabo zambariye urugamba. Izindi ngabo zigenda zikurikiye isanduku ya Yehova n’abatambyi bakomezaga kuvuza amahembe.
14  Ku munsi wa kabiri, barongera bazenguruka umugi incuro imwe, basubira mu nkambi. Babigenza batyo mu minsi itandatu.
15  Ku munsi wa karindwi, babyuka mu gitondo kare umuseke utambitse, bazenguruka umugi nk’uko bari basanzwe babigenza, bawuzenguruka incuro ndwi. Kuri uwo munsi gusa, ni bwo bazengurutse umugi incuro ndwi.
16  Ku ncuro ya karindwi, abatambyi bavuza amahembe, maze Yosuwa abwira ingabo ati “nimuvuze urwamo, kuko Yehova abagabije uyu mugi.
17  Umugi ugomba kurimburwa; wo n’ibiwurimo ni ibya Yehova. Hazarokoka gusa ya ndaya Rahabu n’abari kumwe na we mu nzu bose, kuko yahishe intumwa twohereje.
18  Ariko mwe muramenye mwirinde ikintu cyose kigomba kurimburwa, kugira ngo mutifuza ikintu kigomba kurimburwa mukagifata, mugatuma inkambi y’Abisirayeli yose irimburwa, mukayikururira ishyano.
19  Ifeza yose na zahabu yose n’ibintu bikozwe mu muringa no mu cyuma, ni ibintu byera bya Yehova. Bizashyirwe mu mutungo wa Yehova.”
20  Nuko bavugije amahembe, ingabo zose zivuza urwamo. Ingabo zimaze kumva ijwi ry’ihembe no kuvuza urwamo rw’intambara mu ijwi riranguruye cyane, inkuta zihita ziriduka. Hanyuma ingabo zinjira mu mugi buri wese aromboreje imbere ye, zirawufata.
21  Barimbuza inkota ibyari mu mugi byose, abagabo n’abagore, abasore n’abasaza, ibimasa, intama n’indogobe.
22  Yosuwa abwira ba bagabo babiri bagiye gutata igihugu ati “nimujye mu nzu ya wa mugore w’indaya, mumusohore we n’abe bose, nk’uko mwabimurahiye.”
23  Abasore bari baragiye gutata binjira kwa Rahabu baramusohora, we na se na nyina n’abavandimwe be n’abe bose, basohora abari bafitanye isano na we bose; babatuza inyuma y’inkambi y’Abisirayeli.
24  Batwika uwo mugi n’ibyari biwurimo byose. Ifeza na zahabu n’ibintu bikozwe mu muringa no mu cyuma, ni byo byonyine byashyizwe mu mutungo wo mu nzu ya Yehova.
25  Rahabu wari indaya hamwe n’inzu ya se n’abe bose, Yosuwa yarabarokoye. Rahabu atuye muri Isirayeli kugeza n’uyu munsi, kubera ko yahishe intumwa Yosuwa yohereje gutata Yeriko.
26  Icyo gihe Yosuwa ararahira ati “umuntu uzashaka kubaka uyu mugi wa Yeriko azaba ikivume imbere ya Yehova. Nashyiraho urufatiro rwawo azapfushe imfura ye, niyubaka amarembo yawo azapfushe umuhererezi.”
27  Yehova akomeza kubana na Yosuwa, aba ikirangirire mu isi yose.
21  Nuko abakuru b’imiryango y’Abalewi basanga Eleyazari umutambyi na Yosuwa mwene Nuni n’abakuru b’imiryango y’Abisirayeli,
2  bababwirira i Shilo mu gihugu cy’i Kanani bati “Yehova yategetse binyuze kuri Mose ko duhabwa imigi yo guturamo n’amasambu ayikikije yo kororeramo amatungo yacu.”
3  Nuko nk’uko Yehova yabitegetse, Abisirayeli baha Abalewi imigi n’amasambu ayikikije, muri gakondo yabo.
4  Imiryango y’Abakohati ihabwa umugabane, maze Abalewi bene Aroni umutambyi bahabwa imigi cumi n’itatu muri gakondo y’umuryango wa Yuda n’uwa Simeyoni n’uwa Benyamini, hakoreshejwe ubufindo.
5  Bene Kohati bari basigaye bahawe imigi icumi muri gakondo y’umuryango wa Efurayimu, uwa Dani n’igice cy’abagize umuryango wa Manase, bayihabwa hakoreshejwe ubufindo.
6  Bene Gerushoni bahawe imigi cumi n’itatu muri gakondo y’umuryango wa Isakari, uwa Asheri, uwa Nafutali n’igice cy’abagize umuryango wa Manase batuye i Bashani, bayihabwa hakoreshejwe ubufindo.
7  Bene Merari, hakurikijwe amazu yabo, bahawe imigi cumi n’ibiri muri gakondo y’umuryango wa Rubeni, uwa Gadi n’uwa Zabuloni.
8  Nguko uko Abisirayeli bahaye Abalewi imigi n’amasambu ayikikije bakoresheje ubufindo, nk’uko Yehova yari yarabitegetse binyuze kuri Mose.
9  Muri gakondo y’umuryango wa Yuda n’uwa Simeyoni batanze imigi ikurikira, ivuzwe mu mazina,
10  iba iya bene Aroni bo mu miryango y’Abakohati bene Lewi, kuko ari bo bahawe umugabane bwa mbere.
11  Babaha Kiriyati-Aruba (Aruba uwo yari se wa Anaki), ni ukuvuga Heburoni, iri mu karere k’imisozi miremire ya Yuda, babaha n’amasambu ahakikije.
12  Imirima y’uwo mugi n’imidugudu yawo babihaye Kalebu mwene Yefune ho gakondo.
13  Nanone baha bene Aroni umutambyi umugi w’ubuhungiro, ari wo Heburoni n’amasambu awukikije, kugira ngo uwishe umuntu ajye awuhungiramo. Babaha na Libuna n’amasambu ahakikije,
14  Yatiri n’amasambu ahakikije, Eshitemowa n’amasambu ahakikije,
15  Holoni n’amasambu ahakikije, Debiri n’amasambu ahakikije,
16  Ayini n’amasambu ahakikije, Yuta n’amasambu ahakikije, na Beti-Shemeshi n’amasambu ahakikije; iyo ni yo migi icyenda yatanzwe muri gakondo y’iyo miryango ibiri.
17  Muri gakondo y’umuryango wa Benyamini batanze Gibeyoni n’amasambu ahakikije, Geba n’amasambu ahakikije,
18  Anatoti n’amasambu ahakikije na Alumoni n’amasambu ahakikije, ni ukuvuga imigi ine.
19  Imigi yose yahawe abatambyi bene Aroni ni imigi cumi n’itatu n’amasambu ayikikije.
20  Imiryango y’Abakohati, ni ukuvuga Abalewi bo muri bene Kohati basigaye, yahawe imigi muri gakondo y’umuryango wa Efurayimu hakoreshejwe ubufindo.
21  Nanone bahawe umugi w’ubuhungiro wa Shekemu n’amasambu awukikije, mu karere k’imisozi miremire ya Efurayimu, kugira ngo uwishe umuntu ajye awuhungiramo. Bahawe na Gezeri n’amasambu ahakikije,
22  Kibusayimu n’amasambu ahakikije, na Beti-Horoni n’amasambu ahakikije, ni ukuvuga imigi ine.
23  Muri gakondo y’umuryango wa Dani batanze Eliteke n’amasambu ahakikije, Gibetoni n’amasambu ahakikije,
24  Ayaloni n’amasambu ahakikije, na Gati-Rimoni n’amasambu ahakikije, ni ukuvuga imigi ine.
25  Muri gakondo y’igice cy’abagize umuryango wa Manase batanze Tanaki n’amasambu ahakikije, na Gati-Rimoni n’amasambu ahakikije, ni ukuvuga imigi ibiri.
26  Imigi yose n’amasambu abo mu miryango y’Abakohati basigaye bahawe yari icumi n’amasambu ayikikije.
27  Muri gakondo y’igice cy’abagize umuryango wa Manase, bene Gerushoni bo mu miryango y’Abalewi bahawe umugi w’ubuhungiro wa Golani y’i Bashani n’amasambu awukikije, kugira ngo uwishe umuntu ajye awuhungiramo. Bahawe na Beshitera n’amasambu ahakikije, ni ukuvuga imigi ibiri.
28  Muri gakondo y’umuryango wa Isakari bahawe Kishiyoni n’amasambu ahakikije, Daberati n’amasambu ahakikije,
29  Yaramuti n’amasambu ahakikije, na Eni-Ganimu n’amasambu ahakikije, ni ukuvuga imigi ine.
30  Muri gakondo y’umuryango wa Asheri bahawe Mishali n’amasambu ahakikije, Abudoni n’amasambu ahakikije,
31  Helikati n’amasambu ahakikije, na Rehobu n’amasambu ahakikije, ni ukuvuga imigi ine.
32  Muri gakondo y’umuryango wa Nafutali bahawe umugi w’ubuhungiro wa Kedeshi y’i Galilaya n’amasambu ahakikije, kugira ngo uwishe umuntu ajye awuhungiramo. Bahawe na Hamoti-Dori n’amasambu ahakikije, na Karitani n’amasambu ahakikije, ni ukuvuga imigi itatu.
33  Imigi yose yahawe Abagerushoni hakurikijwe amazu yabo, ni imigi cumi n’itatu n’amasambu ayikikije.
34  Muri gakondo y’umuryango wa Zabuloni, Abalewi bari basigaye bo mu miryango ya bene Merari bahawe Yokineyamu n’amasambu ahakikije, Karita n’amasambu ahakikije,
35  Dimuna n’amasambu ahakikije, na Nahalali n’amasambu ahakikije, ni ukuvuga imigi ine.
36  Muri gakondo y’umuryango wa Rubeni bahawe Beseri n’amasambu ahakikije, Yahasi n’amasambu ahakikije,
37  Kedemoti n’amasambu ahakikije, na Mefati n’amasambu ahakikije, ni ukuvuga imigi ine.
38  Muri gakondo y’umuryango wa Gadi bahawe umugi w’ubuhungiro wa Ramoti y’i Gileyadi n’amasambu awukikije, kugira ngo uwishe umuntu ajye awuhungiramo. Bahawe na Mahanayimu n’amasambu ahakikije,
39  Heshiboni n’amasambu ahakikije, na Yazeri n’amasambu ahakikije; imigi yose yari ine.
40  Imigi yose yahawe bene Merari hakurikijwe amazu yabo, ni ukuvuga abari barasigaye mu miryango y’Abalewi, ni cumi n’ibiri; uwo ni wo mugabane wabo.
41  Imigi yose yahawe Abalewi muri gakondo y’Abisirayeli yari mirongo ine n’umunani hamwe n’amasambu ayikikije.
42  Buri mugi wabaga uri kumwe n’amasambu awukikije; uko ni ko iyo migi yose yari imeze.
43  Nuko Yehova aha Isirayeli igihugu cyose yari yararahiye ba sekuruza ko azabaha, baracyigarurira bagituramo.
44  Nanone Yehova yabahaye amahoro impande zose nk’uko yari yarabirahiye ba sekuruza. Nta mwanzi wabo n’umwe wabahagaze imbere. Yehova yarababagabije bose.
45  Nta sezerano na rimwe ritasohoye mu byiza byose Yehova yasezeranyije inzu ya Isirayeli; byose byarasohoye.
13  Yosuwa yari amaze gusaza, ageze mu za bukuru. Nuko Yehova aramubwira ati “dore urashaje ugeze mu za bukuru, kandi haracyari igice kinini cyane cy’igihugu mutarigarurira.
2  Aha ni ho mutarigarurira: uturere twose tw’Abafilisitiya n’utw’Abageshuri twose
3  (kuva ku kagezi gasohoka muri Nili kari mu burasirazuba bwa Egiputa kugera ku rugabano rwa Ekuroni mu majyaruguru, akarere kahoze kitwa ak’Abanyakanani); akarere k’abami batanu biyunze b’Abafilisitiya bategeka umugi wa Gaza, uwa Ashidodi, uwa Ashikeloni, uwa Gati n’uwa Ekuroni. Abawi na bo batuye muri ako karere.
4  Mu majyepfo ni akarere kose gatuwe n’Abanyakanani; Meyara y’Abanyasidoni kugera muri Afeki, ukagera no ku rugabano rw’Abamori,
5  n’akarere k’Abagebali n’i Libani hose ahagana mu burasirazuba, kuva i Bayali-Gadi munsi y’umusozi wa Herumoni kugera ku rugabano rw’i Hamati.
6  Abatuye mu karere k’imisozi miremire bose, kuva muri Libani kugeza i Misirefoti-Mayimu, ni ukuvuga Abasidoni bose, jye ubwanjye nzabirukana imbere y’Abisirayeli. Uhagabanye Abisirayeli habe gakondo yabo nk’uko nabigutegetse.
7  Ako karere ukagabanye imiryango icyenda, n’igice cy’abagize umuryango wa Manase, kabe gakondo yabo.”
8  Ikindi gice cy’uwo muryango hamwe n’Abarubeni n’Abagadi, bahawe gakondo aho Mose umugaragu wa Yehova yari yarabahaye, mu ruhande rwa Yorodani rwerekeye iburasirazuba.
9  Bahawe Aroweri iri ku nkengero z’ikibaya cya Arunoni, umugi uri hagati muri icyo kibaya n’imirambi yose y’i Medeba kugera i Diboni,
10  n’imigi yose ya Sihoni umwami w’Abamori wategekaga i Heshiboni kugera ku rugabano rw’Abamoni;
11  bahabwa Gileyadi n’akarere k’Abageshuri n’Abamakati, umusozi wa Herumoni wose n’i Bashani hose kugeza i Saleka,
12  n’ubwami bwose bwa Ogi w’i Bashani wategekaga Ashitaroti na Edureyi, wari umwe mu Barefayimu basigaye, abo Mose yateye akabanyaga utwo turere.
13  Abisirayeli ntibirukanye Abageshuri n’Abamakati, ahubwo Geshuri na Makati bakomeje gutura mu Bisirayeli kugeza n’uyu munsi.
14  Umuryango w’Abalewi ni wo wonyine atahaye umurage. Ibitambo bikongorwa n’umuriro biturwa Yehova Imana ya Isirayeli ni wo murage wabo, nk’uko yabibasezeranyije.
15  Nuko Mose aha umurage umuryango wa bene Rubeni akurikije amazu yabo.
16  Bahawe akarere gahera kuri Aroweri iri ku nkengero z’ikibaya cya Arunoni, umugi wari hagati muri icyo kibaya n’imirambi yose y’i Medeba;
17  Heshiboni n’imidugudu yaho yose iri mu murambi, Diboni, Bamoti-Bayali, Beti-Bayali-Meyoni;
18  Yahasi, Kedemoti, Mefati;
19  Kiriyatayimu, Sibuma, Sereti-Shahari iri ku musozi wo hafi y’ikibaya;
20  Beti-Pewori, amabanga y’umusozi wa Pisiga, Beti-Yeshimoti;
21  imigi yose yo mu mirambi n’ubwami bwose bwa Sihoni umwami w’Abamori wategekaga i Heshiboni, uwo Mose yarimburanye n’abatware b’i Midiyani, ari bo Evi, Rekemu, Suri, Huri na Reba, ibikomangoma bya Sihoni, bari batuye muri icyo gihugu.
22  Balamu mwene Bewori waraguraga, Abisirayeli bamwicishije inkota hamwe n’abandi bishwe.
23  Yorodani ni yo yari urugabano rw’Abarubeni. Ako karere n’imigi yako n’imidugudu yako, ni ko kahawe Abarubeni ho umurage, hakurikijwe amazu yabo.
24  Nanone Mose aha umurage umuryango wa Gadi, ni ukuvuga bene Gadi, akurikije amazu yabo.
25  Bahawe akarere k’i Yazeri, imigi yose y’i Gileyadi, icya kabiri cy’igihugu cy’Abamoni kugera Aroweri iteganye n’i Raba,
26  kuva i Heshiboni kugera i Ramati-Misipe n’i Betonimu, no kuva i Mahanayimu kugera ku rugabano rw’i Debiri.
27  Mu bibaya, bahawe Beti-Haramu, Beti-Nimura, Sukoti, Safoni n’igice gisigaye cy’ubwami bwa Sihoni umwami w’i Heshiboni; urugabano rwaho ruva kuri Yorodani rukagera ku mpera z’inyanja ya Kinereti, mu ruhande rwa Yorodani rwerekeye iburasirazuba.
28  Uwo ni wo murage wahawe bene Gadi, ni ukuvuga imigi n’imidugudu yayo, hakurikijwe amazu yabo.
29  Kandi Mose aha umurage igice cy’abagize umuryango wa Manase, ni ukuvuga igice cy’abagize umuryango wa bene Manase, hakurikijwe amazu yabo.
30  Bahawe i Mahanayimu, Bashani yose, ubwami bwose bwa Ogi umwami w’i Bashani, imidugudu y’i Yayiri yose iri i Bashani, ni ukuvuga imigi mirongo itandatu.
31  Igice cy’akarere ka Gileyadi, Ashitaroti, Edureyi n’imigi yo mu bwami bwa Ogi w’i Bashani, byahawe bene Makiri mwene Manase, ni ukuvuga igice cy’umuryango wa bene Makiri, hakurikijwe amazu yabo.
32  Utwo ni two turere Mose yabahaye ho umurage igihe bari mu bibaya byo mu butayu bw’i Mowabu, mu ruhande rwa Yorodani rwerekeye iburasirazuba, ahateganye n’i Yeriko.
33  Umuryango w’Abalewi ni wo wonyine Mose atahaye umurage. Yehova Imana ya Isirayeli ni we murage wabo, nk’uko yabibasezeranyije.
14  Iyo ni yo gakondo Abisirayeli bahawe mu gihugu cy’i Kanani, iyo Eleyazari umutambyi na Yosuwa mwene Nuni n’abatware b’imiryango ya Isirayeli babahaye ho umurage.
2  Iyo miryango icyenda n’igice yahawe gakondo hakoreshejwe ubufindo, nk’uko Yehova yari yarabitegetse binyuze kuri Mose.
3  Mose yari yarahaye gakondo indi miryango ibiri n’igice hakurya ya Yorodani, ariko Abalewi bo ntiyabahaye umurage mu bandi Bisirayeli.
4  Bene Yozefu bari barabaye imiryango ibiri, uwa Manase n’uwa Efurayimu. Nta mugabane Abalewi bahawe muri icyo gihugu, uretse imigi yo guturamo n’inzuri z’amashyo yabo n’imikumbi yabo.
5  Uko Yehova yategetse Mose ni ko Abisirayeli babigenje. Nuko bagabanya icyo gihugu.
6  Bene Yuda bajya kureba Yosuwa i Gilugali, Kalebu mwene Yefune w’Umukenazi aramubwira ati “uzi neza ijambo Yehova yabwiye Mose umuntu w’Imana y’ukuri avuga ibyanjye nawe, igihe twari i Kadeshi-Baruneya.
7  Igihe Mose umugaragu wa Yehova yanyoherezaga nkava i Kadeshi-Baruneya nkajya gutata igihugu, nari mfite imyaka mirongo ine. Ngarutse, namubwiye ibyo nabonye nk’uko byari biri mu mutima wanjye.
8  Abavandimwe banjye twajyanye batumye umutima w’abantu ushonga. Ariko jyeweho, nakurikiye Yehova Imana yanjye muri byose.
9  Uwo munsi, Mose yararahiye ati ‘igihugu watambagiye nzakiguhaho umurage, wowe n’abana bawe, kugeza ibihe bitarondoreka, kuko wakurikiye Yehova Imana yanjye muri byose.’
10  Yehova yampaye kurama nk’uko yabisezeranyije. Uhereye igihe Yehova yahereye Mose iryo sezerano, igihe Abisirayeli bari mu rugendo mu butayu, ubu hashize imyaka mirongo ine n’itanu, none dore nujuje imyaka mirongo inani n’itanu.
11  Nyamara uyu munsi mfite imbaraga nk’izo nari mfite igihe Mose yanyoherezaga. Imbaraga zo kujya ku rugamba nari mfite icyo gihe, ni zo mfite n’ubu, zaba izo gutabara cyangwa izo gutabaruka.
12  None mpa ka karere k’imisozi miremire Yehova yansezeranyije urya munsi, kuko icyo gihe wiyumviye ko hari hatuwe n’Abanakimu, kandi ko hari imigi ikomeye igoswe n’inkuta. Yehova azabana nanjye kandi nzigarurira iyo migi yabo nk’uko Yehova yabisezeranyije.”
13  Nuko Yosuwa aha Kalebu mwene Yefune umugisha, arangije amuha Heburoni ho gakondo.
14  Ni yo mpamvu Heburoni yabaye gakondo ya Kalebu mwene Yefune w’Umukenazi kugeza n’uyu munsi, kuko yakurikiye Yehova Imana ya Isirayeli muri byose.
15  Heburoni yahoze yitwa Kiriyati-Aruba (Aruba uwo ni we wari ukomeye cyane mu Banakimu). Nuko intambara irarangira, igihugu kigira ituze.
19  Umugabane wa kabiri wahawe umuryango wa Simeyoni, ni ukuvuga bene Simeyoni hakurikijwe amazu yabo. Gakondo yabo yari hagati muri gakondo ya bene Yuda.
2  Muri gakondo yabo harimo Beri-Sheba, Sheba, Molada,
3  Hasari-Shuwali, Bala, Esemu,
4  Elitoladi, Betuli, Horuma,
5  Sikulagi, Beti-Marukaboti, Hasari-Susa,
6  Beti-Lebawoti na Sharuheni; imigi cumi n’itatu n’imidugudu yayo.
7  Harimo na Ayini, Rimoni, Eteri na Ashani, imigi ine n’imidugudu yayo,
8  n’imidugudu yose yari ikikije iyo migi kugera i Balati-Beri, ari yo Rama yo mu majyepfo. Iyo ni yo gakondo yahawe umuryango wa Simeyoni hakurikijwe amazu yabo.
9  Gakondo ya bene Simeyoni yari muri gakondo ya bene Yuda, kubera ko umugabane wa bene Yuda wari munini cyane kuri bo. Ni yo mpamvu bene Simeyoni bahawe gakondo mu mugabane wa bene Yuda.
10  Umugabane wa gatatu wahawe bene Zabuloni hakurikijwe amazu yabo, kandi urugabano rwa gakondo yabo rwaragendaga rukagera i Saridi.
11  Urugabano rwabo rwazamukaga rwerekeye mu burengerazuba rukagera i Marala, rukagera i Dabesheti no mu kibaya giteganye n’i Yokineyamu.
12  Kuva i Saridi rwarahindukiraga rukerekeza mu burasirazuba, rukagera ku rubibi rwa Kisiloti-Tabori, rugakomeza rukagera i Daberati, rukazamuka rukagera i Yafiya.
13  Rwavaga aho rugakomeza mu burasirazuba rukagera i Gati-Heferi na Eti-Kasini, rugakomeza rukagera i Rimoni n’i Neya.
14  Urwo rugabano rwarazengurukaga rugana mu majyaruguru i Hanatoni, rukagarukira ku kibaya cya Ifutahi-Eli.
15  Bahawe na Katati, Nahalali, Shimuroni, Idala na Betelehemu; imigi cumi n’ibiri n’imidugudu yayo.
16  Iyo ni yo gakondo bene Zabuloni bahawe hakurikijwe amazu yabo. Iyo yari imigi yabo n’imidugudu yayo.
17  Umugabane wa kane wahawe bene Isakari hakurikijwe amazu yabo.
18  Urugabano rwabo rwageraga i Yezereli, Kesuloti, Shunemu,
19  Hafarayimu, Shiyoni, Anaharati,
20  Rabiti, Kishiyoni, Ebesi,
21  Remeti, Eni-Ganimu, Eni-Hada n’i Beti-Pasesi.
22  Urwo rugabano rwageraga i Tabori, Shahasuma n’i Beti-Shemeshi, rukagarukira kuri Yorodani; imigi cumi n’itandatu n’imidugudu yayo.
23  Iyo ni yo gakondo yahawe bene Isakari hakurikijwe amazu yabo. Iyo ni yo migi yabo n’imidugudu yayo.
24  Umugabane wa gatanu wahawe bene Asheri hakurikijwe amazu yabo.
25  Urugabano rwabo rwanyuraga i Helikati, Hali, Beteni, Akishafu,
26  Alameleki, Amadi n’i Mishali. Mu burengerazuba rwageraga i Karumeli n’i Shihori-Libunati,
27  rugahindukira rwerekeza iburasirazuba rukagera i Beti-Dagoni, rukagera kuri gakondo ya bene Zabuloni no ku kibaya cya Ifutahi-Eli mu majyaruguru, rukagera i Betemeki n’i Neyeli rugakomeza rukagera i Kabuli ibumoso,
28  rukagera Eburoni, Rehobu, Hamoni, Kana n’umugi utuwe cyane wa Sidoni.
29  Urwo rugabano rwarahindukiraga rukerekeza i Rama, rukagera i Tiro, umugi ugoswe n’inkuta. Rugahindukira rugana i Hosa, rukagarukira mu karere ko ku nyanja aho imigi ya Akizibu
30  na Uma na Afeki na Rehobu yari iri; imigi makumyabiri n’ibiri n’imidugudu iyikikije.
31  Iyo ni yo gakondo yahawe bene Asheri hakurikijwe amazu yabo. Iyo ni yo migi yabo n’imidugudu yayo.
32  Umugabane wa gatandatu wahawe bene Nafutali hakurikijwe amazu yabo.
33  Urugabano rwabo rwavaga i Helefu ku giti kinini cy’i Sananimu, rukagera Adami-Nekebu n’i Yabuneri n’i Lakumu, rukagarukira kuri Yorodani.
34  Rwahindukiraga rugana mu burengerazuba rukagera Azinoti-Tabori, rukava aho rwerekeza i Hukoki rukagera kuri gakondo ya bene Zabuloni mu majyepfo. Mu burengerazuba urugabano rwabo rwageraga kuri gakondo ya bene Asheri, mu burasirazuba rukagera kwa Yuda, kuri Yorodani.
35  Imigi igoswe n’inkuta yari Zidimu, Seri, Hamati, Rakati, Kinereti,
36  Adama, Rama, Hasori,
37  Kedeshi, Edureyi, Eni-Hasori,
38  Yironi, Migidali-Eli, Horemu, Beti-Anati n’i Beti-Shemeshi; imigi cumi n’icyenda n’imidugudu yayo.
39  Iyo ni yo gakondo yahawe bene Nafutali hakurikijwe amazu yabo. Iyo ni yo migi yabo n’imidugudu yayo.
40  Umugabane wa karindwi wahawe bene Dani hakurikijwe amazu yabo.
41  Urugabano rwa gakondo yabo rwari Sora, Eshitawoli, Iri-Shemeshi,
42  Shalabini, Ayaloni, Itila,
43  Eloni, Timuna, Ekuroni,
44  Eliteke, Gibetoni, Balati,
45  Yehudi, Bene-Beraki, Gati-Rimoni,
46  Me-Yarukoni na Rakoni, urugabano rwabo rukaba rwari ruteganye n’i Yopa.
47  Gakondo ya bene Dani yababanye nto cyane. Nuko bene Dani barahaguruka batera i Leshemu barahafata, abaho bose babarimbuza inkota. Bigarurira i Leshemu barahatura, bahita Dani, izina rya ba sekuruza.
48  Iyo ni yo gakondo yahawe bene Dani hakurikijwe amazu yabo. Iyo ni yo migi yabo n’imidugudu yayo.
49  Nguko uko barangije kugabanya igihugu mo gakondo bakurikije uturere twacyo. Nuko Abisirayeli baha Yosuwa mwene Nuni gakondo hagati muri bo.
50  Baha Yosuwa umugi yasabye nk’uko Yehova yabitegetse. Bamuha Timunati-Sera, mu karere k’imisozi miremire ya Efurayimu, yubakayo umugi awuturamo.
51  Izo ni zo gakondo Eleyazari umutambyi, Yosuwa mwene Nuni n’abatware b’imiryango y’Abisirayeli batanze bakoresheje ubufindo, igihe bari i Shilo imbere ya Yehova, ku muryango w’ihema ry’ibonaniro. Uko ni ko barangije kugabanya igihugu.
24  Yosuwa ateranyiriza imiryango yose y’Abisirayeli i Shekemu, ahamagaza abakuru b’Abisirayeli, abakuru b’imiryango y’Abisirayeli, abacamanza babo n’abatware babo, baraza bahagarara imbere y’Imana y’ukuri.
2  Yosuwa abwira abantu bose ati “uku ni ko Yehova Imana ya Isirayeli avuze ati ‘kera, abakurambere banyu, barimo Tera se wa Aburahamu akaba na se wa Nahori, bari batuye hakurya ya rwa Ruzi, kandi bakoreraga izindi mana.
3  “‘Nyuma yaho naje gukura sokuruza Aburahamu hakurya ya rwa Ruzi munyuza mu gihugu cyose cy’i Kanani, ngwiza urubyaro rwe. Natumye abyara Isaka,
4  Isaka na we abyara Yakobo na Esawu. Hanyuma Esawu namuhaye umusozi wa Seyiri ngo awigarurire; Yakobo n’abana be baramanutse bajya muri Egiputa.
5  Nyuma yaho nohereje Mose na Aroni kandi nteza Egiputa ibyago, hanyuma ndahabakura.
6  Igihe nakuraga ba sokuruza muri Egiputa, bageze ku nyanja Abanyegiputa babakurikiye bafite amagare y’intambara n’abarwanira ku mafarashi, babasanga ku Nyanja Itukura.
7  Batakambiye Yehova, maze ashyira umwijima hagati yabo n’Abanyegiputa, atuma amazi y’inyanja arengera Abanyegiputa. Amaso yanyu yiboneye ibyo nakoreye muri Egiputa. Mwatuye mu butayu muhamara iminsi myinshi.
8  “‘Amaherezo narabazanye mbageza mu gihugu cy’Abamori bari batuye hakurya ya Yorodani, nuko barabarwanya. Ibyo byatumye mbahana mu maboko yanyu kugira ngo mwigarurire igihugu cyabo, mbarimburira imbere yanyu.
9  Nuko Balaki mwene Sipori, umwami w’i Mowabu, arahaguruka arwanya Isirayeli. Atuma kuri Balamu mwene Bewori ngo aze abavume.
10  Icyakora sinashatse kumvira Balamu. Ni yo mpamvu yabahaye umugisha incuro nyinshi. Nguko uko nabakijije ukuboko kwe.
11  “‘Hanyuma mwambutse Yorodani mugera i Yeriko, abaturage b’i Yeriko n’Abamori n’Abaperizi n’Abanyakanani n’Abaheti n’Abagirugashi n’Abahivi n’Abayebusi batangira kubarwanya; ariko nabahanye mu maboko yanyu.
12  Natumye bacikamo igikuba na mbere y’uko mubageraho, amaherezo abami babiri b’Abamori birukanwa imbere yanyu, batirukanywe n’inkota yanyu cyangwa umuheto wanyu.
13  Uko ni ko nabahaye igihugu mutaruhiye, n’imigi mutubatse, muyituramo. Ubu murya inzabibu n’imyelayo mutateye.’
14  “None nimutinye Yehova, mumukorere mu kuri kandi muri indakemwa, mukure muri mwe imana ba sokuruza bakoreraga hakurya ya rwa Ruzi no muri Egiputa, maze mukorere Yehova.
15  Niba mubona ko gukorera Yehova ari bibi, uyu munsi nimwihitiremo uwo muzakorera, zaba imana ba sokuruza bari hakurya ya rwa Ruzi bakoreraga, cyangwa imana z’Abamori bene igihugu mutuyemo. Ariko jye n’abo mu rugo rwanjye tuzakorera Yehova.”
16  Rubanda baramusubiza bati “ntibikabeho ko duta Yehova ngo tujye gukorera izindi mana.
17  Yehova Imana yacu ni we wadukuye mu gihugu cya Egiputa, twe na ba sogokuruza, adukura mu nzu y’uburetwa. Ni we wakoreye bya bimenyetso bikomeye imbere y’amaso yacu, kandi ni we waturinze mu nzira yose twanyuzemo, no mu mahanga yose twaciyemo.
18  Yehova yirukanye imbere yacu amahanga yose, ndetse n’Abamori bari batuye muri iki gihugu. Natwe rero tuzakorera Yehova kuko ari we Mana yacu.”
19  Yosuwa abwira rubanda ati “ntimuzashobora gukorera Yehova kuko ari Imana yera. Ni Imana ishaka ko umuntu ayiyegurira nta kindi ayibangikanyije na cyo. Ntizabababarira kwigomeka kwanyu n’ibyaha byanyu.
20  Nimuta Yehova mugakorera imana z’amahanga, na we azabatera umugongo abagirire nabi kandi abarimbure, nubwo azaba yarabakoreye ibyiza.”
21  Rubanda basubiza Yosuwa bati “oya, ahubwo tuzakorera Yehova!”
22  Yosuwa abwira rubanda ati “mwe ubwanyu muri abagabo bo guhamya ko mwihitiyemo gukorera Yehova.” Na bo baravuga bati “turi abagabo bo kubihamya.”
23  “None rero, nimukure imana z’amahanga muri mwe, mwerekeze imitima yanyu kuri Yehova Imana ya Isirayeli.”
24  Rubanda babwira Yosuwa bati “Yehova Imana yacu ni we tuzakorera, kandi tuzumvira ijwi rye.”
25  Uwo munsi Yosuwa agirana na bo isezerano i Shekemu, abashyiriraho itegeko n’iteka.
26  Yosuwa yandika ayo magambo yose mu gitabo cy’amategeko y’Imana, afata ibuye rinini arishinga aho munsi y’igiti kinini cyari hafi y’ahantu hera ha Yehova.
27  Yosuwa abwira abantu bose ati “dore iri buye ni ryo rizaba umugabo wo kudushinja, kuko ryumvise amagambo yose Yehova yavuganye natwe. Nimwihakana Imana yanyu, iri buye rizaba umugabo wo kubashinja.”
28  Nuko Yosuwa asezerera abantu, buri wese ajya muri gakondo ye.
29  Ibyo birangiye, Yosuwa mwene Nuni umugaragu wa Yehova aza gupfa afite imyaka ijana na cumi.
30  Bamuhamba mu isambu yo muri gakondo ye i Timunati-Sera, iri mu karere k’imisozi miremire ya Efurayimu, mu majyaruguru y’umusozi wa Gashi.
31  Abisirayeli bakomeje gukorera Yehova igihe cyose Yosuwa yari akiriho, no mu gihe cyose cy’abakuru ba Isirayeli basigaye Yosuwa amaze gupfa, bo bari bazi neza ibyo Yehova yari yarakoreye Isirayeli byose.
32  Amagufwa ya Yozefu Abisirayeli bari baravanye muri Egiputa bayahamba i Shekemu, mu isambu Yakobo yaguze na bene Hamori se wa Shekemu ibiceri ijana by’ifeza; iyo sambu iba gakondo ya bene Yozefu.
33  Eleyazari mwene Aroni na we arapfa, bamushyingura ku musozi wa Finehasi umuhungu we, yari yarahawe mu karere k’imisozi miremire ya Efurayimu.
5  Abami bose b’Abamori bari hakurya ya Yorodani mu burengerazuba, n’abami bose b’Abanyakanani bari batuye hafi y’inyanja, bumvise ko Yehova yakamije amazi ya Yorodani imbere y’Abisirayeli kugeza igihe bamariye kwambuka, imitima yabo irashonga, bacika intege bitewe n’Abisirayeli.
2  Icyo gihe Yehova abwira Yosuwa ati “shaka amabuye atyaye, wongere ukebe Abisirayeli ku ncuro ya kabiri.”
3  Nuko Yosuwa ashaka amabuye atyaye, akeba Abisirayeli igihe bari i Gibeyati-Haraloti.
4  Icyatumye Yosuwa abakeba ni uko abantu bose bavuye muri Egiputa, ni ukuvuga abagabo bose bashoboraga kujya ku rugamba, bari baraguye mu butayu igihe bari mu nzira bava muri Egiputa.
5  Abantu bose bari baravuye muri Egiputa bari barakebwe, ariko abantu bose bavukiye mu butayu igihe bari mu nzira bava muri Egiputa ntibari barakebwe.
6  Abisirayeli bamaze imyaka mirongo ine bagenda mu butayu, kugeza aho abagabo bose bashoboraga kujya ku rugamba bari baravuye muri Egiputa bapfiriye bagashira, kubera ko batumviye ijwi rya Yehova. Yehova yari yarabarahiye ko batari kuzabona igihugu Yehova yarahiye ba sekuruza ko azaduha, igihugu gitemba amata n’ubuki.
7  Yabasimbuje abana babo. Abo ni bo Yosuwa yakebye, kuko batari barigeze bakebwa. Ntibari barakebwe igihe bari mu nzira.
8  Nuko bamaze gukeba abagize ishyanga bose, baguma mu nkambi bararuhuka, kugeza aho bakiriye.
9  Yehova abwira Yosuwa ati “uyu munsi nabakuyeho umugayo mwashyizweho n’Abanyegiputa.” Nuko aho hantu bahita i Gilugali kugeza n’uyu munsi.
10  Abisirayeli bakomeza gukambika i Gilugali. Nuko ku mugoroba w’umunsi wa cumi n’ine w’uko kwezi, bizihiriza pasika mu bibaya byo mu butayu bw’i Yeriko.
11  Ku munsi wakurikiye pasika batangira kurya ibyeze muri icyo gihugu. Kuri uwo munsi bariye imigati idasembuwe n’impeke zokeje.
12  Umunsi Abisirayeli batangiriyeho kurya ibyeze mu gihugu, manu ntiyongeye kuboneka. Muri uwo mwaka batangiye kurya ku byeze mu gihugu cy’i Kanani.
13  Igihe kimwe Yosuwa yari hafi y’i Yeriko, yubuye amaso abona umugabo wari uhagaze imbere ye, yakuye inkota. Yosuwa aramwegera aramubaza ati “uri kumwe natwe cyangwa uri kumwe n’abanzi bacu?”
14  Aramusubiza ati “oya, ahubwo nje ndi umugaba w’ingabo za Yehova.” Yosuwa abyumvise yikubita hasi yubamye, aramubwira ati “nyagasani, ni iki ushaka kubwira umugaragu wawe?”
15  Uwo mugaba w’ingabo za Yehova asubiza Yosuwa ati “kuramo inkweto kuko aho hantu uhagaze ari ahera.” Yosuwa ahita abigenza atyo.
15  Umugabane wahawe umuryango wa bene Yuda hakurikijwe amazu yabo, wageraga ku rugabano rwa Edomu, mu butayu bwa Zini n’aho Negebu igarukira mu majyepfo.
2  Urugabano rwabo rwo mu majyepfo rwavaga aho Inyanja y’Umunyu igarukira, ni ukuvuga ku kigobe cyayo cyo mu majyepfo,
3  rukamanuka rugana mu majyepfo rukagera ku nzira izamuka ya Akurabimu, rukambuka rukagera i Zini, rukazamuka ruturutse mu majyepfo rukagera i Kadeshi-Baruneya rukambuka rukagera i Hesironi, rukazamuka rugana Adari, rukazenguruka rukagera i Karika,
4  rukanyura Asimoni rukagera mu kibaya cya Egiputa, rukagarukira ku nyanja. Urwo ni rwo rwari urugabano rwabo rwo mu majyepfo.
5  Mu burasirazuba, urugabano rwabo rwari Inyanja y’Umunyu rukagera aho Yorodani iyiroheramo. Mu majyaruguru, urugabano rwabo rwaheraga ku kigobe cy’Inyanja y’Umunyu, aho Yorodani iyiroheramo.
6  Urwo rugabano rwarazamukaga rukagera i Beti-Hogula, rukanyura mu majyaruguru ya Beti-Araba, rukazamuka rukagera ku ibuye rya Bohani mwene Rubeni.
7  Rwarazamukaga rukagera i Debiri mu kibaya cya Akori, rugakata rwerekeza mu majyaruguru i Gilugali, iteganye n’inzira izamuka ya Adumimu, mu majyepfo y’ikibaya, rukambuka rukagera ku mazi ya Eni-Shemeshi, rukagarukira Eni-Rogeli.
8  Rwarazamukaga rukagera mu gikombe cya mwene Hinomu, ku ibanga ry’umusozi umugi w’Abayebusi wari wubatsweho mu majyepfo, ni ukuvuga Yerusalemu, rukazamuka mu mpinga y’umusozi uteganye n’igikombe cya mwene Hinomu mu burengerazuba, umusozi uri ku mpera y’ikibaya cya Refayimu mu majyaruguru.
9  Rwavaga ku mpinga y’umusozi rukagera ku iriba rya Nefutowa, rukagera ku migi iri ku musozi wa Efuroni; rugakomeza rukagera i Bala, ni ukuvuga Kiriyati-Yeyarimu,
10  rukazenguruka i Bala rwerekera mu burengerazuba, rukagera ku musozi wa Seyiri, rukambukiranya rukagera ku ibanga ry’umusozi wa Yeyarimu mu majyaruguru, ni ukuvuga Kesaloni; rukamanuka rukagera i Beti-Shemeshi rukambukiranya rukagera i Timuna.
11  Urwo rugabano rwarakomezaga rukagera mu ibanga ry’umusozi umugi wa Ekuroni wari wubatsweho mu majyaruguru, rukagera i Shikeroni, rukambukiranya rukagera ku musozi wa Bala, rugakomeza i Yabuneri, rukagarukira ku nyanja.
12  Urugabano rwo mu burengerazuba rwari Inyanja Nini n’inkombe yayo. Urwo ni rwo rwari urugabano rw’akarere kose bene Yuda bahawe hakurikijwe amazu yabo.
13  Yosuwa yahaye Kalebu mwene Yefune umugabane hagati muri bene Yuda nk’uko Yehova yari yarabimutegetse, amuha Kiriyati-Aruba (Aruba uwo yari se wa Anaki), ni ukuvuga Heburoni.
14  Aho Kalebu yahirukanye abahungu batatu ba Anaki, ari bo Sheshayi, Ahimani na Talumayi, bari barabyawe na Anaki.
15  Nuko avayo arazamuka atera abaturage b’i Debiri. (Debiri mbere yitwaga Kiriyati-Seferi.)
16  Kalebu aravuga ati “umuntu wese uri butsinde Kiriyati-Seferi akayigarurira, nzamushyingira umukobwa wanjye Akisa.”
17  Otiniyeli mwene Kenazi, umuvandimwe wa Kalebu, arahigarurira, nuko Kalebu amushyingira umukobwa we Akisa.
18  Akisa agiye kujya iw’umugabo we, abanza gutitiriza umugabo we ngo asabe sebukwe umurima. Hanyuma Akisa acyicaye ku ndogobe akoma mu mashyi ahamagara se. Kalebu aramubaza ati “urifuza iki?”
19  Akisa aramusubiza ati “mpa umugisha, kuko aho wampaye mu majyaruguru ari ahantu humagaye; mpa na Guloti-Mayimu.” Nuko amuha Guloti ya Ruguru na Guloti y’Epfo.
20  Iyo ni yo gakondo umuryango wa Yuda wahawe hakurikijwe amazu yabo.
21  Iyi ni yo migi yari ku rugabano rwo mu majyepfo rwa gakondo yahawe umuryango wa Yuda, ahagana ku rugabano rwa Edomu: Kabuseli, Ederi, Yaguri,
22  Kina, Dimona, Adada,
23  Kedeshi, Hasori, Itinani,
24  Zifu, Telemu, Beyaloti,
25  Hasori-Hadata, Keriyoti-Hesironi, ni ukuvuga Hasori,
26  Amamu, Shema, Molada,
27  Hasari-Gada, Heshimoni, Beti-Peleti,
28  Hasari-Shuwali, Beri-Sheba, Biziyotiya,
29  Bala, Yimu, Esemu,
30  Elitoladi, Kesili, Horuma,
31  Sikulagi, Madumana, Sanisana,
32  Lebawoti, Shiluhimu, Ayini na Rimoni. Iyo migi yose yari makumyabiri n’icyenda hamwe n’imidugudu yayo.
33  Iyo muri Shefela yari Eshitawoli, Sora, Ashina,
34  Zanowa, Eni-Ganimu, Tapuwa, Enamu,
35  Yaramuti, Adulamu, Soko, Azeka,
36  Sharayimu, Aditayimu, Gedera na Gederotayimu, imigi cumi n’ine n’imidugudu yayo.
37  Senani, Hadasha, Migidali-Gadi,
38  Dileyani, Misipe, Yokiteli,
39  Lakishi, Bosikati, Eguloni,
40  Kaboni, Lahimasi, Kitilishi,
41  Gederoti, Beti-Dagoni, Nama na Makeda, imigi cumi n’itandatu n’imidugudu yayo.
42  Libuna, Eteri, Ashani,
43  Ifuta, Ashina, Nesibu,
44  Keyila, Akizibu na Maresha, imigi icyenda n’imidugudu yayo.
45  Ekuroni n’imigi yari ihakikije n’imidugudu yaho.
46  Kuva Ekuroni werekeza iburengerazuba, ni ukuvuga imigi yose yari yegeranye na Ashidodi n’imidugudu yayo.
47  Ashidodi n’imigi iyikikije n’imidugudu yayo; Gaza n’imigi iyikikije n’imidugudu yayo, ukamanuka ukagera ku kibaya cya Egiputa no ku Nyanja Nini n’akarere kari ku nkengero zayo.
48  Imigi yo mu karere k’imisozi miremire ni Shamiri, Yatiri, Soko,
49  Dana, Kiriyati-Sana ni ukuvuga Debiri,
50  Anabu, Eshitemo, Animu,
51  Gosheni, Holoni na Gilo, imigi cumi n’umwe n’imidugudu yayo.
52  Arabu, Duma, Eshani,
53  Yanimu, Beti-Tapuwa, Afeka,
54  Humata, Kiriyati-Aruba, ni ukuvuga Heburoni, na Siyori, imigi icyenda n’imidugudu yayo.
55  Mawoni, Karumeli, Zifu, Yuta,
56  Yezereli, Yokideyamu, Zanowa,
57  Kayini, Gibeya na Timuna, imigi icumi n’imidugudu yayo.
58  Halihuli, Beti-Suri, Gedori,
59  Marati, Beti-Anoti na Elitekoni, imigi itandatu n’imidugudu yayo.
60  Kiriyati-Bayali, ari yo Kiriyati-Yeyarimu n’i Raba, imigi ibiri n’imidugudu yayo.
61  Naho iyo mu butayu ni Beti-Araba, Midini, Sekaka,
62  Nibushani, n’Umugi w’Umunyu na Eni-Gedi, imigi itandatu n’imidugudu yayo.
63  Bene Yuda ntibashoboye kwirukana Abayebusi bari batuye i Yerusalemu; bakomeje guturana na bo muri Yerusalemu kugeza n’uyu munsi.
20  Yehova abwira Yosuwa ati
2  “bwira Abisirayeli uti ‘mutoranye ya migi y’ubuhungiro nababwiye gutoranya binyuze kuri Mose,
3  kugira ngo umuntu wese wishe undi atabigambiriye ayihungiremo. Mujye muyihungiramo uhorera amaraso y’uwishwe.
4  Uwishe umuntu ajye ahungira muri umwe muri iyo migi, ahagarare ku marembo y’umugi asobanurire abakuru bawo uko byagenze. Bazamwakire muri uwo mugi bamwereke aho aba, abane na bo.
5  Uhorera amaraso y’uwishwe namwirukaho, abakuru ntibazamutange, kuko azaba yishe mugenzi we atabigambiriye kandi akaba atari asanzwe amwanga.
6  Azakomeze kuba muri uwo mugi kugeza igihe azazira imbere y’iteraniro rikamucira urubanza, kandi azahagume kugeza ubwo umutambyi mukuru uzaba uriho muri icyo gihe azapfira. Icyo gihe ni bwo uwishe umuntu ashobora gusubira mu mugi w’iwabo no mu rugo rwe, agasubira mu mugi yaturutsemo ahunze.’”
7  Nuko batoranya Kedeshi y’i Galilaya mu karere k’imisozi miremire ya Nafutali, Shekemu iri mu karere k’imisozi miremire ya Efurayimu na Kiriyati-Aruba, ni ukuvuga Heburoni, iri mu karere k’imisozi miremire ya Yuda.
8  Mu karere ko mu burasirazuba bwa Yorodani, hafi y’i Yeriko, umuryango wa Rubeni watanze Beseri iri mu mirambi yo mu butayu, umuryango wa Gadi utanga Ramoti y’i Gileyadi, umuryango wa Manase utanga Golani y’i Bashani.
9  Iyo migi yashyiriweho Abisirayeli bose n’umwimukira wabasuhukiyemo, kugira ngo umuntu wishe undi atabigambiriye ahungireyo, uhorera amaraso y’uwishwe atamwica mbere y’uko ahagarara imbere y’iteraniro.
1  Nuko Mose umugaragu wa Yehova amaze gupfa, Yehova abwira Yosuwa mwene Nuni, umugaragu wa Mose, ati
2  “Mose umugaragu wanjye yapfuye. None haguruka wambuke Yorodani iyi, wowe n’aba bantu bose, mujye mu gihugu ngiye guha Abisirayeli.
3  Ahantu hose muzakandagiza ikirenge, nzahabaha nk’uko nabisezeranyije Mose.
4  Kuva ku butayu no kuri Libani iyi kugeza ku ruzi runini, ari rwo ruzi rwa Ufurate, ni ukuvuga igihugu cyose cy’Abaheti kugeza ku Nyanja Nini ahagana iburasirazuba, hose hazaba ahanyu.
5  Nta muntu uzaguhagarara imbere mu minsi yose yo kubaho kwawe. Nzabana nawe nk’uko nabanye na Mose. Sinzagusiga cyangwa ngo ngutererane burundu.
6  Gira ubutwari kandi ukomere, kuko ari wowe uzatuma aba bantu baragwa igihugu narahiye ba sekuruza ko nzabaha.
7  “Ugire ubutwari kandi ukomere rwose kugira ngo ukore ibihuje n’amategeko yose Mose umugaragu wanjye yagutegetse. Ntuzateshuke ngo uce iburyo cyangwa ibumoso, kugira ngo ugaragaze ubwenge aho uzajya hose.
8  Iki gitabo cy’amategeko ntikikave mu kanwa kawe, ujye ugisoma ku manywa na nijoro wibwira kugira ngo witwararike ukore ibyanditswemo byose, kuko ari bwo uzatunganirwa mu nzira yawe, ukagaragaza ubwenge mu byo ukora.
9  Sinabigutegetse? Gira ubutwari kandi ukomere. Ntutinye kandi ntukuke umutima, kuko Yehova Imana yawe ari kumwe nawe aho uzajya hose.”
10  Nuko Yosuwa ategeka abatware b’ubwo bwoko ati
11  “nimuzenguruke mu nkambi, mubwire abantu muti ‘nimutegure impamba kuko mu minsi itatu tuzambuka Yorodani iyi, tukajya kwigarurira igihugu Yehova Imana yanyu agiye kubaha ngo mucyigarurire.’”
12  Yosuwa abwira Abarubeni, Abagadi n’igice cy’abagize umuryango wa Manase ati
13  “mwibuke ijambo Mose umugaragu wa Yehova yabategetse, ati ‘Yehova Imana yanyu agiye kubaha amahoro, kandi yabahaye iki gihugu.
14  Abagore banyu, abana banyu n’amatungo yanyu bizaguma mu gihugu Mose yabahaye kuri uru ruhande rwa Yorodani. Ariko mwebwe abagabo b’intwari kandi b’abanyambaraga mwese, muzambuka imbere y’abavandimwe banyu mwambariye urugamba, kugira ngo mubafashe.
15  Yehova namara guha abavandimwe banyu amahoro nk’uko namwe yayabahaye, na bo bakigarurira igihugu Yehova Imana yanyu agiye kubaha, ni bwo muzagaruka muri gakondo yanyu muyigarurire, iyo Mose umugaragu wa Yehova yabahaye mu ruhande rwa Yorodani rwerekeye iburasirazuba.’”
16  Na bo basubiza Yosuwa bati “ibyo udutegetse byose tuzabikora, kandi aho uzatwohereza hose tuzajyayo.
17  Uko twumviraga Mose muri byose ni ko nawe tuzakumvira. Yehova Imana yawe abane nawe nk’uko yabanaga na Mose.
18  Umuntu wese uzigomeka ku itegeko ryawe ntakumvire mu byo uzamutegeka byose, azicwa. Gira ubutwari kandi ukomere.”
2  Nuko Yosuwa mwene Nuni yohereza mu ibanga abatasi babiri baturutse i Shitimu, arababwira ati “nimugende mutate igihugu, cyane cyane i Yeriko.” Baragenda bagera ku nzu y’umugore w’indaya witwaga Rahabu, bacumbika aho.
2  Amaherezo abantu baza kubwira umwami w’i Yeriko bati “hari abagabo b’Abisirayeli baje ino iri joro bazanywe no gutata igihugu.”
3  Umwami w’i Yeriko abyumvise atuma kuri Rahabu ati “sohora abagabo baje iwawe, kuko bazanywe no gutata igihugu cyose.”
4  Hagati aho uwo mugore yahishe abo bagabo bombi. Nuko aravuga ati “ni koko abo bagabo baje iwanjye, ariko sinamenye aho bari baturutse.
5  Byageze nimugoroba igihe cyo gukinga amarembo abo bagabo barasohoka. Sinzi iyo bagiye. Nimwihute mubakurikire, murabafata.”
6  (Nyamara yari yaburije hejuru y’inzu abahisha mu byatsi yari yaraharunze.)
7  Nuko abo bagabo umwami yari yohereje barabakurikira, bagenda berekeje ku byambu bya Yorodani. Bamaze kugenda, amarembo ahita akingwa.
8  Mbere y’uko ba bagabo babiri baje kwa Rahabu baryama, yabasanze hejuru y’inzu
9  arababwira ati “nzi neza ko Yehova azabaha iki gihugu, kandi mwaduteye ubwoba. Abaturage b’iki gihugu bose bacitse intege bitewe namwe.
10  Twumvise ukuntu Yehova yakamije amazi y’Inyanja Itukura imbere yanyu igihe mwavaga muri Egiputa, n’ibyo mwakoreye abami babiri b’Abamori bari hakurya ya Yorodani, ari bo Sihoni na Ogi mwarimbuye.
11  Tubyumvise umutima wacu urashonga, ntitwagira ubutwari bwo kubarwanya, kuko Yehova Imana yanyu ari Imana hejuru mu ijuru no hasi ku isi.
12  None ndabinginze, nimundahire Yehova ko muzagaragariza ineza yuje urukundo inzu ya data nk’uko nanjye nayibagaragarije, kandi mumpe ikimenyetso kidakuka.
13  Muzarokore data na mama, abo tuva inda imwe hamwe n’ababo bose, mukize ubugingo bwacu.”
14  Abo bagabo baramusubiza bati “nitudakora ibyo tugusezeranyije Imana izatwice! Nimutatuvamo, Yehova naduha iki gihugu tuzakugaragariza ubudahemuka n’ineza yuje urukundo.”
15  Hanyuma abanyuza mu idirishya bamanukira ku mugozi, kuko inzu ye yari yubatse ku rukuta rugose umugi; yari atuye ku rukuta rugose umugi.
16  Arababwira ati “nimujye mu misozi, kugira ngo mudahura n’ababakurikiye; muzamare iminsi itatu mwihisheyo kugeza aho bazagarukira, maze mukomeze urugendo rwanyu.”
17  Abo bagabo na bo baramusubiza bati “tuzakora ibyo waturahije, twikureho urubanza.
18  Nituza muri iki gihugu tuzasange waziritse uyu mugozi uboshye mu budodo bw’umutuku ku idirishya watunyujijemo ukatumanura, kandi so na nyoko n’abavandimwe bawe n’abo mu nzu ya so bose uzabateranyirize hamwe mu nzu yawe.
19  Umuntu wese uzasohoka mu nzu yawe akajya hanze, amaraso ye azamubarweho, kandi natwe ntituzagibwaho n’urubanza. Umuntu wese uzagumana nawe mu nzu, nagira icyo aba amaraso ye azatubarweho.
20  Nutuvamo, ntituzagibwaho n’urubanza rw’uko tutubahirije indahiro waturahije.”
21  Arabasubiza ati “bizagende nk’uko mubivuze.” Nuko arabasezerera baragenda. Hanyuma azirika ku idirishya wa mugozi uboshye mu budodo bw’umutuku.
22  Baragenda bagera mu misozi bamarayo iminsi itatu, kugeza aho abari babakurikiye bagarukiye. Ababakurikiye babashakiye mu mayira yose, ariko ntibababona.
23  Abo bagabo babiri baramanuka bava mu misozi, barambuka basanga Yosuwa mwene Nuni, bamutekerereza ibyababayeho byose.
24  Babwira Yosuwa bati “Yehova yashyize iki gihugu cyose mu maboko yacu. Ni yo mpamvu abaturage bacyo bose bacitse intege bitewe natwe.”
3  Yosuwa n’Abisirayeli bose bazinduka kare mu gitondo bava i Shitimu bagera kuri Yorodani, baba ari ho barara mbere yo kwambuka.
2  Hashize iminsi itatu, abatware bazenguruka mu nkambi
3  babwira abantu bati “nimubona abatambyi b’Abalewi bahetse isanduku y’isezerano rya Yehova Imana yanyu, muhite muhaguruka muyikurikire
4  kugira ngo mumenye inzira munyuramo, kuko mbere hose mutigeze muyinyuramo. Gusa ntimuyegere. Hagati yanyu na yo musige intera ireshya n’imikono hafi ibihumbi bibiri.”
5  Yosuwa abwira abantu ati “mwiyeze, kuko ejo Yehova azakorera ibitangaza muri mwe.”
6  Yosuwa abwira abatambyi ati “mufate isanduku y’isezerano  mugende imbere y’abantu.” Nuko bafata isanduku y’isezerano bagenda imbere y’abantu.
7  Yehova abwira Yosuwa ati “uyu munsi ndatangira kuguhesha icyubahiro mu maso y’Abisirayeli bose, kugira ngo bamenye ko nzabana nawe nk’uko nabanaga na Mose.
8  Utegeke abatambyi baheka isanduku y’isezerano uti ‘nimugera mu mazi yo ku nkombe ya Yorodani, muhagarare muri Yorodani.’”
9  Yosuwa abwira Abisirayeli ati “nimwigire hino mutege amatwi amagambo ya Yehova Imana yanyu.”
10  Hanyuma Yosuwa aravuga ati “iki ni cyo kizabamenyesha ko Imana nzima iri hagati muri mwe, kandi ko rwose izirukana imbere yanyu Abanyakanani, Abaheti, Abahivi, Abaperizi, Abagirugashi, Abamori n’Abayebusi.
11  Dore isanduku y’isezerano ry’Umwami w’isi yose igiye kugenda imbere yanyu ijye muri Yorodani.
12  None mutoranye abagabo cumi na babiri mu miryango yose ya Isirayeli, umwe muri buri muryango.
13  Abatambyi bahetse isanduku y’isezerano rya Yehova Umwami w’isi yose nibaba bagikandagiza ibirenge mu mazi ya Yorodani, ayo mazi ari bwigabanyemo kabiri, amazi yatembaga aturutse haruguru ahagarare nk’agomeye.”
14  Nuko abantu bamaze gushingura amahema yabo ariko batarambuka Yorodani, abatambyi bahetse isanduku y’isezerano babari imbere,
15  abari bahetse isanduku bakigera kuri Yorodani, abatambyi bahetse isanduku bagikandagiza ibirenge mu mazi yo ku nkombe (mu gihe cy’isarura amazi ya Yorodani aba yuzuye yarenze inkombe),
16  amazi yatembaga aturuka haruguru arahagarara, yigomerera kure cyane ahitwa Adamu, umugi uri hafi y’i Saretani, ayandi atemba agana mu nyanja ya Araba, ari yo Nyanja y’Umunyu, arashira. Amazi yigabanyijemo kabiri, abantu bambukira ahateganye n’i Yeriko.
17  Hagati aho abatambyi bari bahetse isanduku y’isezerano rya Yehova bakomeje guhagarara ku butaka bwumutse hagati muri Yorodani, mu gihe Abisirayeli bose bambukaga bagenda ku butaka bwumutse, kugeza aho ishyanga ryose ryamariye kwambuka Yorodani.
12  Aba ni bo bami b’ibihugu Abisirayeli batsinze bakabyigarurira mu ruhande rwa Yorodani rwerekeye iburasirazuba, kuva ku kibaya cya Arunoni kugeza ku Musozi wa Herumoni na Araba yose werekeza iburasirazuba:
2  Sihoni umwami w’Abamori wari utuye i Heshiboni, wategekaga umugi wa Aroweri wari ku nkengero z’ikibaya cya Arunoni. Akarere kose kava mu kibaya cya Arunoni hagati kakagera mu kibaya cya Yaboki kari ake. Yategekaga kimwe cya kabiri cy’igihugu cy’i Gileyadi. Nanone Yaboki yari urugabano rw’Abamoni.
3  Yategekaga no kuva kuri Araba kugera ku nyanja ya Kinereti werekeza iburasirazuba, akageza no ku nyanja ya Araba, ari yo Nyanja y’Umunyu, mu burasirazuba, werekeza i Beti-Yeshimoti; naho mu majyepfo akageza munsi y’umusozi wa Pisiga.
4  Ogi, umwami w’i Bashani, wari umwe mu Barefayimu basigaye wari utuye muri Ashitaroti na Edureyi,
5  yategekaga akarere gakubiyemo Umusozi wa Herumoni n’i Saleka n’i Bashani hose kugeza ku rugabano rw’Abageshuri n’Abamakati, agategeka na kimwe cya kabiri cy’igihugu cy’i Gileyadi akageza ku gihugu cya Sihoni, umwami w’i Heshiboni.
6  Mose umugaragu wa Yehova n’Abisirayeli barabatsinze, hanyuma Mose umugaragu wa Yehova ahaha Abarubeni, Abagadi n’igice cy’abagize umuryango wa Manase, ngo habe gakondo yabo.
7  Aba ni bo bami b’ibihugu Yosuwa n’Abisirayeli batsinze mu ruhande rwa Yorodani rwerekeye mu burengerazuba, kuva i Bayali-Gadi mu kibaya cy’i Libani kugeza ku Musozi wa Halaki ugenda ukagera i Seyiri, hanyuma Yosuwa akahagabanya imiryango y’Abisirayeli akurikije gakondo yabo;
8  abaha akarere k’imisozi miremire na Shefela no muri Araba no mu mabanga y’imisozi no mu butayu n’i Negebu, kandi utwo turere twari dutuwe n’Abaheti, Abamori, Abanyakanani, Abaperizi, Abahivi n’Abayebusi.
9  Abo bami ni aba: umwe ni umwami w’i Yeriko; undi ni umwami wa Ayi, hari hegeranye n’i Beteli;
10  undi ni umwami w’i Yerusalemu; undi ni umwami w’i Heburoni;
11  undi ni umwami w’i Yaramuti; undi ni umwami w’i Lakishi;
12  undi ni umwami wa Eguloni; undi ni umwami w’i Gezeri;
13  undi ni umwami w’i Debiri; undi ni umwami w’i Gederi;
14  undi ni umwami w’i Horuma; undi ni umwami wa Aradi;
15  undi ni umwami w’i Libuna; undi ni umwami wa Adulamu;
16  undi ni umwami w’i Makeda; undi ni umwami w’i Beteli;
17  undi ni umwami w’i Tapuwa; undi ni umwami w’i Heferi;
18  undi ni umwami wa Afeki; undi ni umwami w’i Lasharoni;
19  undi ni umwami w’i Madoni; undi ni umwami w’i Hasori;
20  undi ni umwami w’i Shimuroni-Meroni; undi ni umwami wa Akishafu;
21  undi ni umwami w’i Tanaki; undi ni umwami w’i Megido;
22  undi ni umwami w’i Kedeshi; undi ni umwami w’i Yokineyamu y’i Karumeli;
23  undi ni umwami w’i Dori mu misozi y’i Dori; undi ni umwami w’i Goyimu y’i Gilugali;
24  undi ni umwami w’i Tirusa.Abo bami bose bari mirongo itatu n’umwe.
