10  Nuko Umwami Ahasuwerusi ashyiraho imirimo y’agahato mu gihugu no mu birwa byo mu nyanja.
2  Naho imirimo ye yose yakoranywe imbaraga no gukomera kwe n’amagambo agaragaza gukomera kwa Moridekayi, nk’uko umwami yari yaramuhaye icyubahiro, mbese ntibyanditswe mu Gitabo cyandikwagamo ibyabaye ku ngoma z’abami b’Abamedi n’Abaperesi?
3  Kuko Moridekayi w’Umuyahudi yari uwa kabiri ku Mwami Ahasuwerusi kandi yari akomeye mu Bayahudi, yemerwa n’abavandimwe be benshi, agakorera abo mu bwoko bwe ibyiza kandi abo mu rubyaro rwabo bose akababwira amagambo y’amahoro.
4  Moridekayi amenye ibyari byabaye byose, ashishimura imyenda ye yambara ibigunira, yitera ivu maze arasohoka ajya mu mugi rwagati, agenda aboroga ataka mu ijwi rirenga ry’akababaro.
2  Hanyuma araza agera imbere y’irembo ry’umwami, kuko nta muntu wari wemerewe kwinjira mu irembo ry’umwami yambaye ibigunira.
3  Kandi mu ntara zose zinyuranye aho ijambo ry’umwami n’itegeko rye byageraga, Abayahudi bagiraga agahinda kenshi cyane, bakiyiriza ubusa kandi bakarira baboroga; abenshi muri bo baryamaga hasi ku bigunira no mu ivu.
4  Abaja ba Esiteri n’inkone ze baraza barabimubwira, bituma umwamikazi ababara cyane. Hanyuma yohereza imyenda yo kwambika Moridekayi maze bakamukuramo ibigunira, ariko Moridekayi arabyanga.
5  Esiteri abibonye atyo ahamagara Hataki, imwe mu nkone z’umwami yari yaramuhaye ngo ijye imukorera, amutegeka kujya kureba Moridekayi akamenya ibyamubayeho.
6  Nuko Hataki arasohoka asanga Moridekayi mu mugi ku karubanda, imbere y’irembo ry’umwami.
7  Moridekayi amubwira ibyamubayeho byose, amubwira n’umubare w’amafaranga Hamani yavuze ko azatanga agashyirwa mu bubiko bw’umwami, kugira ngo Abayahudi barimburwe.
8  Kandi amuha urwandiko rw’itegeko ryatangiwe i Shushani rivuga ko bagomba kurimburwa, ngo ajye kurwereka Esiteri, amubwire amwihanangiriza ko agomba kujya imbere y’umwami akamwinginga, akamusaba kugira icyo akorera ubwoko bwe.
9  Hataki aragaruka abwira Esiteri ibyo Moridekayi yamubwiye.
10  Nuko Esiteri ategeka Hataki ngo agende abwire Moridekayi ati
11  “abagaragu b’umwami bose n’abantu bo mu ntara zose ategeka bazi ko umugabo wese cyangwa umugore wese uza imbere y’umwami mu rugo rw’imbere atahamagawe, hariho itegeko rimwe gusa kuri bene uwo muntu rivuga ko agomba kwicwa; yakomeza kubaho ari uko gusa umwami amutunze inkoni ye ya zahabu. Kandi jyewe maze iminsi mirongo itatu umwami atampamagara ngo nze imbere ye.”
12  Nuko babwira Moridekayi ibyo Esiteri yavuze.
13  Hanyuma Moridekayi abatuma kuri Esiteri ngo bamusubize bati “ntiwibwire mu mutima wawe ko abo mu rugo rw’umwami ari bo bazarokoka mu bandi Bayahudi bose.
14  Niwicecekera muri iki gihe, Abayahudi bazabona ihumure n’agakiza biturutse ahandi; ariko wowe n’inzu ya so muzarimbuka. None se ni nde uzi niba icyatumye uba umwamikazi atari ukugira ngo ugire icyo umara mu gihe nk’iki?”
15  Esiteri na we arabatuma ngo basubize Moridekayi bati
16  “genda ukoranye Abayahudi bose bari i Shushani mwiyirize ubusa munsabira, kandi mumare iminsi itatu mutarya kandi mutanywa, haba ku manywa cyangwa nijoro. Nanjye n’abaja banjye tuziyiriza ubusa, hanyuma mbone kujya imbere y’umwami nubwo binyuranyije n’itegeko; kandi niba ngomba gupfa, nzapfe.”
17  Moridekayi aherako aragenda akora ibyo Esiteri yamutegetse byose.
8  Uwo munsi Umwami Ahasuwerusi agabira umwamikazi Esiteri inzu ya Hamani warwanyaga Abayahudi; na Moridekayi aza imbere y’umwami kuko Esiteri yari yamubwiye icyo bapfana.
2  Hanyuma umwami akuramo impeta ye iriho ikimenyetso yari yambuye Hamani, ayiha Moridekayi; Esiteri na we ashinga Moridekayi inzu ya Hamani.
3  Nanone Esiteri yongera kuvugira imbere y’umwami, yikubita imbere y’ibirenge bye, ararira kandi amwinginga amusaba ko yaburizamo ubugome bwa Hamani w’Umwagagi n’umugambi mubisha yari yacuze wo kurimbura Abayahudi.
4  Nuko umwami atunga Esiteri inkoni ye ya zahabu, maze Esiteri arahaguruka ahagarara imbere y’umwami,
5  aravuga ati “niba umwami abona ko ari byiza, nkaba mutonnyeho, niba umwami abona ko bikwiriye, kandi akaba ankundwakaje, handikwe inzandiko zisesa izanditswe mbere zari zikubiyemo umugambi mubisha wa Hamani mwene Hamedata w’Umwagagi, izo yanditse kugira ngo Abayahudi bari mu ntara z’umwami zose barimburwe.
6  Nabasha nte kwihanganira kureba ibyago bizagera ku bagize ubwoko bwanjye, kandi se nabasha nte kwihanganira kuzareba bene wacu barimburwa?”
7  Nuko umwami Ahasuwerusi abwira umwamikazi Esiteri na Moridekayi w’Umuyahudi ati “dore inzu ya Hamani nayigabiye Esiteri, kandi Hamani yamanitswe ku giti kubera ko yabanguye ukuboko kwe kugira ngo arimbure Abayahudi.
8  None rero, mwe ubwanyu mwandike mu izina ry’umwami ibyo mubona ko bikwiriye gukorerwa Abayahudi, kandi mubifatanyishe ikashe yo ku mpeta y’umwami, kuko nta wushobora gusesa ibyanditswe mu izina ry’umwami bigafatanyishwa ikashe yo ku mpeta y’umwami.”
9  Nuko icyo gihe bahamagara abanditsi b’umwami, mu kwezi kwa gatatu, ari ko kwezi kwa Sivani, ku munsi wa makumyabiri n’itatu, maze bandika ibyo Moridekayi yategetse Abayahudi byose, n’abatware n’ibikomangoma na ba guverineri bo mu ntara zihera mu Buhindi zikagera muri Etiyopiya, zose hamwe zari intara ijana na makumyabiri n’indwi. Buri ntara yandikirwa hakurikijwe imyandikire yayo, na buri bwoko bwandikirwa mu rurimi rwabwo, n’Abayahudi bandikirwa hakurikijwe imyandikire yabo no mu rurimi rwabo.
10  Moridekayi yandika izo nzandiko mu izina ry’Umwami Ahasuwerusi kandi azishyiraho ikimenyetso gifatanya cy’impeta y’umwami, maze aziha intumwa zagenderaga ku mafarashi anyaruka yakoreshwaga mu kujyana ubutumwa bw’umwami,
11  zivuga ko umwami yahaye Abayahudi bari mu migi yose uburenganzira bwo guteranira hamwe bakarwana ku bugingo bwabo, bakica ingabo zose z’abantu n’izo mu ntara zibarwanya, bakazirimbura bakazitsembaho, hamwe n’abana babo n’abagore babo maze bakanyaga ibyabo
12  mu munsi umwe mu ntara zose z’Umwami Ahasuwerusi, ku munsi wa cumi n’itatu w’ukwezi kwa cumi n’abiri, ari ko kwezi kwa Adari.
13  Urwo rwandiko rwagombaga kuba itegeko mu ntara zose, bigatangarizwa abantu bo mu moko yose ko Abayahudi bagombaga kuzaba biteguye kuri uwo munsi kugira ngo bivune abanzi babo.
14  Intumwa zigendera ku mafarashi yakoreshwaga mu kujyana ubutumwa bw’umwami zigenda zihuta zitewe umwete n’iryo tegeko ry’umwami; kandi iryo tegeko ryari ryatangiwe mu ngoro y’i Shushani.
15  Naho   Moridekayi,   ava imbere y’umwami yambaye umwambaro mwiza wa cyami w’ubururu, n’ikamba rinini rya zahabu n’umwitero udozwe mu budodo bwiza no mu bwoya bw’intama buteye ibara ry’isine. Mu mugi w’i Shushani barangurura ijwi rirenga ry’ibyishimo.
16  Abayahudi baho baracya, barishima, baranezerwa kandi bahabwa icyubahiro.
17  Mu ntara zose no mu migi yose aho ijambo ry’umwami n’itegeko rye byageraga, Abayahudi barishimaga bakanezerwa, bakagira ibirori n’umunsi mukuru, maze abantu benshi bo muri icyo gihugu biyita Abayahudi kuko Abayahudi bari babateye ubwoba.
9  Mu kwezi kwa cumi n’abiri, ari ko kwezi kwa Adari, ku munsi wa cumi n’itatu, ubwo igihe cyo gusohoza ijambo ry’umwami n’itegeko rye cyari kigeze, umunsi abanzi b’Abayahudi bari bategereje kugira ngo babagireho ububasha, ibintu byarahindutse Abayahudi baba ari bo bagira ububasha ku banzi babo.
2  Abayahudi bateraniye hamwe mu migi yabo yo mu ntara zose z’Umwami Ahasuwerusi kugira ngo bivune abashakaga kubagirira nabi, kandi nta muntu washoboye guhagarara imbere yabo kuko abantu bo mu moko yose bari babatinye.
3  Ibikomangoma byose byo mu ntara n’abatware na ba guverineri n’abakoraga imirimo y’umwami bafashije Abayahudi, kuko bari batinye Moridekayi
4  bitewe n’uko Moridekayi yari akomeye mu nzu y’umwami kandi gukomera kwe kwaramamaye kugera mu ntara zose, kuko uwo mugabo Moridekayi yakomezaga kugenda arushaho gukomera.
5  Nuko Abayahudi bicisha abanzi babo bose inkota barabarimbura, kandi bakomeza kugenza abanzi babo bose uko bashaka.
6  Mu ngoro y’i Shushani Abayahudi bahica abantu magana atanu barabarimbura.
7  Nanone bica Parishandata, Dalufoni, Asipata,
8  Porata, Adaliya, Aridata,
9  Parimashita, Arisayi, Aridayi na Vayizata,
10  abahungu icumi ba Hamani mwene Hamedata warwanyaga Abayahudi; ariko ntibigeze barambura ukuboko ngo bafate iminyago.
11  Uwo munsi inkuru ivuga umubare w’abishwe mu ngoro y’i Shushani igera ku mwami.
12  Nuko umwami abwira umwamikazi Esiteri ati “mu ngoro y’i Shushani Abayahudi bahishe abantu magana atanu, bica n’abahungu icumi ba Hamani. Ubwo se mu ntara zisigaye z’umwami bishe abangana iki? None se urifuza iki ngo ugihabwe? Kandi ikindi usaba ni iki ngo gikorwe?”
13  Esiteri aramusubiza ati “niba umwami abona ko ari byiza, ahe Abayahudi bari i Shushani uburenganzira ejo bazakore ibihuje n’itegeko ry’uyu munsi; kandi abahungu icumi ba Hamani bamanikwe ku giti.”
14  Umwami ategeka ko bikorwa bityo. Nuko itegeko ritangwa i Shushani maze abahungu icumi ba Hamani baramanikwa.
15  Abayahudi bari i Shushani bongera guteranira hamwe ku munsi wa cumi n’ine w’ukwezi kwa Adari maze bica abantu magana atatu i Shushani; ariko ntibigeze barambura ukuboko ngo bafate iminyago.
16  Abandi Bayahudi bari mu ntara z’umwami na bo bateranira hamwe barwana ku bugingo bwabo bivuna abanzi babo, maze babicamo abantu ibihumbi mirongo irindwi na bitanu; ariko ntibigeze barambura ukuboko ngo bafate iminyago.
17  Hari ku munsi wa cumi n’itatu w’ukwezi kwa Adari; nuko ku munsi wa cumi n’ine barekera aho, bakoresha ibirori kandi barishima.
18  Abayahudi b’i Shushani na bo bateranira hamwe ku munsi wa cumi n’itatu n’uwa cumi n’ine, barekera aho ku munsi wa cumi n’itanu, maze kuri uwo munsi bakoresha ibirori kandi barishima.
19  Ni cyo cyatumye Abayahudi bo mu giturage bari batuye mu migi yo mu zindi ntara bagira umunsi wa cumi n’ine w’ukwezi kwa Adari umunsi mukuru w’ibirori no kwishima n’umunsi wo kohererezanya ibyokurya.
20  Nuko Moridekayi yandika ibyo bintu maze inzandiko yanditse azoherereza Abayahudi bose bo mu ntara zose z’Umwami Ahasuwerusi, iza hafi n’iza kure,
21  abategeka kuzajya bizihiza umunsi wa cumi n’ine n’umunsi wa cumi n’itanu w’ukwezi kwa Adari uko umwaka utashye,
22  kuko ari yo minsi Abayahudi bigobotoye abanzi babo, kandi ni ko kwezi ibintu byahindutse bakava mu gahinda bakajya mu byishimo, bakava mu marira bakajya mu munsi mukuru. Abategeka ko kuri iyo minsi bazajya bagira ibirori bakishima kandi bakohererezanya ibyokurya, bagaha n’abakene impano.
23  Abayahudi bemera gukomeza ibyo bari batangiye gukora n’ibyo Moridekayi yari yabandikiye.
24  Hamani mwene Hamedata w’Umwagagi warwanyaga Abayahudi bose ya ri yaracuze umugambi wo kubarimbura, maze akoresha Puri, ni ukuvuga Ubufindo, kugira ngo abacemo igikuba abarimbure.
25  Ariko ubwo Esiteri yazaga imbere y’umwami, umwami yatanze itegeko rishyirwa mu nyandiko ngo “umugambi mubisha yacuze wo kugirira nabi Abayahudi ube ari we ugaruka ku mutwe”; kandi we n’abahungu be bamanitswe ku giti.
26  Ni cyo cyatumye iyo minsi bayita Purimu, bayitiriye Puri. Nuko bitewe n’amagambo yose yo mu rwandiko rwe n’ibyo bari bariboneye n’ibyababayeho,
27  Abayahudi bishyiriraho itegeko bo n’abari kuzabakomokaho n’abifatanyije na bo bose, ko bazajya bizihiza iyo minsi ibiri bakurikije ibyanditswe ku birebana na yo, hakurikijwe n’ibihe byayo byagenwe buri mwaka, kandi bemera ko iryo tegeko ritazakurwaho.
28  Kandi abantu bo mu bihe byose n’abo mu miryango yose n’abo mu ntara zose n’abo mu migi yose bagombaga kujya bibuka iyo minsi bakayizihiza. Iyo minsi ya Purimu ntiyagombaga kwibagirana mu Bayahudi, kandi abari kuzabakomokaho ntibagombaga kureka kuyizihiza.
29  Nuko handikwa urwandiko rwa kabiri rwerekeranye na Purimu, maze umwamikazi Esiteri umukobwa wa Abihayili, na Moridekayi w’Umuyahudi bahamya urwo rwandiko bakoresheje ububasha bari bafite.
30  Hanyuma kopi z’urwo rwandiko azoherereza Abayahudi bose bo mu ntara ijana na makumyabiri n’indwi zari zigize ubwami bwa Ahasuwerusi, zirimo amagambo y’amahoro n’ukuri
31  ahamya iyo minsi ya Purimu mu bihe byayo byagenwe, nk’uko Moridekayi w’Umuyahudi n’umwamikazi Esiteri bari barabibategetse, na bo bakabyiyemeza bo n’abari kuzabakomokaho, ko bari kuzajya bagira ibihe byo kwiyiriza ubusa no gutakamba basaba gutabarwa.
32  Kandi ijambo rya Esiteri ni ryo ryahamije ibyerekeye Purimu maze byandikwa mu gitabo.
7  Nuko umwami na Hamani bajya mu birori by’umwamikazi Esiteri.
2  Bakinywa divayi muri ibyo birori byo ku munsi wa kabiri, umwami abaza Esiteri ati “mwamikazi Esiteri, urifuza iki ngo ugihabwe? Icyo usaba ni iki? Niyo cyaba icya kabiri cy’ubwami, uragihabwa!”
3  Umwamikazi Esiteri aramusubiza ati “mwami, niba ngutonnyeho, kandi niba umwami abona ko ari byiza, icyo nifuza ni uko yakiza ubugingo bwanjye, kandi icyo nsaba ni uko yarokora ubwoko bwanjye.
4  Kuko jye n’ubwoko bwanjye twagurishijwe kugira ngo twicwe, turimburwe dutsembweho. Iyo tuza kuba twaragurishijwe ngo tube abagaragu n’abaja, sinari kugira icyo mvuga. Ariko ibyo byago ntibikwiriye kubaho kuko umwami na we yabihomberamo.”
5  Umwami Ahasuwerusi aca mu ijambo umwamikazi Esiteri, aramubaza ati “uwo ni nde, uwo muntu watinyutse gukora ikintu nk’icyo ari he?”
6  Esiteri asubiza umwami ati “uwo muntu w’umwanzi uturwanya ni uyu mugome Hamani.” Nuko Hamani ashya ubwoba bitewe n’umwami n’umwamikazi.
7  Umwami ahaguruka aho yanyweraga divayi arakaye cyane, ajya mu busitani bw’ingoro; Hamani na we arahaguruka ajya gutakambira umwamikazi Esiteri ngo arokore ubugingo bwe, kuko yari abonye ko umwami yamaramaje kumugirira nabi.
8  Umwami agarutse mu nzu yanyweragamo divayi avuye mu busitani bw’ingoro, asanga Hamani yikubise ku buriri Esiteri yari ariho. Nuko umwami aravuga ati “ese arashaka no gufata umwamikazi ku ngufu mu nzu yanjye mpibereye?” Ijambo rigisohoka mu kanwa k’umwami, Hamani bamupfuka mu maso.
9  Umwe mu batware b’ibwami witwaga Haribona aravuga ati “hari n’igiti Hamani yateguriye Moridekayi kandi ari we wavuze ibyiza ku mwami! Icyo giti gishinze mu rugo kwa Hamani, gifite uburebure bw’imikono mirongo itanu.” Umwami aravuga ati “mugende mukimumanikeho.”
10  Nuko baragenda, bamanika Hamani ku giti yari yateguriye Moridekayi, maze uburakari bw’umwami buracogora.
6  Muri iryo joro umwami abura ibitotsi, maze asaba ko bamuzanira igitabo cyandikwamo ibyabaye. Nuko babisomera imbere y’umwami.
2  Hanyuma baza kubona handitswemo ibyo Moridekayi yavuze kuri Bigitani na Tereshi, abatware babiri b’ibwami bari abarinzi b’amarembo, bashatse kwica Umwami Ahasuwerusi.
3  Umwami arababaza ati “mbese Moridekayi yigeze ahabwa icyubahiro cyangwa ingororano ku bw’ibyo yakoze?” Abagaragu b’umwami bamukoreraga baramusubiza bati “nta cyo yakorewe.”
4  Hanyuma umwami arabaza ati “ni nde uri mu rugo?” Icyo gihe Hamani yari mu rugo rw’inyuma rw’inzu y’umwami, azanywe no kubwira umwami ngo amanike Moridekayi ku giti yari yamuteguriye.
5  Nuko abagaragu b’umwami baramusubiza bati “ni Hamani uhagaze mu rugo.” Umwami aravuga ati “niyinjire.”
6  Hamani yinjiye, umwami aramubwira ati “umuntu umwami yishimiye akaba ashaka kumuha icyubahiro yakorerwa iki?” Hamani abyumvise, yibwira mu mutima we ati “ese hari undi muntu umwami yishimiye agashaka kumuha icyubahiro utari jye?”
7  Nuko Hamani asubiza umwami ati “umuntu umwami yishimiye agashaka kumuha icyubahiro,
8  bazane umwambaro wa cyami umwami ubwe yambara, bazane n’ifarashi umwami agenderaho itamirijwe ikamba.
9  Maze uwo mwambaro n’iyo farashi babihe umwe mu batware b’umwami bakomeye, bawambike uwo muntu umwami yishimira agashaka kumuha icyubahiro, hanyuma bamushyire ku ifarashi anyure mu mugi ku karubanda ayiriho, bagende barangururira imbere ye bati ‘uku ni ko bagenzereza umuntu umwami yishimiye agashaka kumuha icyubahiro.’”
10  Umwami ahita abwira Hamani ati “gira vuba ufate umwambaro n’ifarashi, maze ugende ukorere Moridekayi Umuyahudi wicara mu irembo ry’umwami ibyo wavuze, kandi mu byo wavuze byose ntugire na kimwe usiga kidashohojwe.”
11  Hamani aragenda afata uwo mwambaro n’ifarashi, awambika Moridekayi, amunyuza mu mugi ku karubanda ahetswe n’iyo farashi, kandi agenda arangururira imbere ye ati “uku ni ko bagenzereza umuntu umwami yishimiye agashaka kumuha icyubahiro.”
12  Ibyo birangiye Moridekayi agaruka ku irembo ry’umwami, Hamani na we ahita ajya iwe ameze nk’uwapfushije kandi yitwikiriye umutwe.
13  Hamani atekerereza umugore we Zereshi n’incuti ze zose ibyamubayeho. Nuko abanyabwenge be n’umugore we Zereshi baramubwira bati “niba Moridekayi uwo ari uwo mu rubyaro rw’Abayahudi none ukaba utangiye gucogorera imbere ye, ntukimushoboye; ahubwo uzagwa imbere ye nta kabuza.”
14  Mu gihe bari bakivugana na we, abatware b’ibwami baba barahageze, bahita bajyana Hamani mu birori Esiteri yari yateguye.
5  Nuko ku munsi wa gatatu, Esiteri yambara imyambaro ya cyami, hanyuma ahagarara mu rugo rw’imbere rw’inzu y’umwami, ahateganye n’inzu y’umwami, umwami na we yicaye ku ntebe ye ya cyami mu nzu ye, ahitegeye aho binjirira.
2  Umwami abonye umwamikazi Esiteri ahagaze mu rugo, aramwishimira maze amutunga inkoni ye ya zahabu yari afite mu ntoki. Nuko Esiteri aramwegera akora ku mutwe w’iyo nkoni.
3  Umwami aramubaza ati “mwamikazi Esiteri, ufite kibazo ki? Icyo usaba ni iki? Niyo cyaba icya kabiri cy’ubwami, uragihabwa!”
4  Esiteri aramusubiza ati “niba umwami abona ko ari byiza, uyu munsi umwami azane na Hama ni mu birori namuteguriye.”
5  Nuko umwami aravuga ati “nimwihute muhamagare Hamani nk’uko Esiteri abivuze.” Hanyuma umwami na Hamani baza mu birori Esiteri yari yabateguriye.
6  Mu gihe bari bakinywa divayi, umwami abaza Esiteri ati “urifuza iki ngo ugihabwe? Hari icyo usaba? Niyo cyaba icya kabiri cy’ubwami, uragihabwa!”
7  Esiteri aramusubiza ati “icyo nifuza, kandi icyo nsaba,
8  ni uko niba ntonnye ku mwami, kandi umwami akaba abona ko ari byiza kumpa icyo nifuza n’icyo musaba, ejo umwami na Hamani bazaze mu birori nzabategurira, kandi ejo nzasubiza umwami icyo ambajije.”
9  Nuko uwo munsi Hamani ataha yishimye n’umutima we unezerewe. Ariko akubise amaso Moridekayi wari wicaye mu irembo ry’umwami akabona ko atamuhagurukiye cyangwa ngo ahindire umushyitsi imbere ye, arakarira Moridekayi cyane.
10  Icyakora Hamani ariyumanganya ajya iwe. Hanyuma atumaho incuti ze n’umugore we Zereshi ngo baze.
11  Hanyuma Hamani atangira kubaratira ubutunzi bwe bwinshi n’abahungu be benshi, n’ibintu byose umwami yamukoreye akamuha icyubahiro, n’ukuntu yamushyize hejuru akamurutisha abandi batware n’abagaragu b’umwami.
12  Hamani akomeza ababwira ati “si ibyo gusa, kuko nta wundi umwamikazi Esiteri yatumiye ngo azane n’umwami mu birori yamuteguriye uretse jye, kandi yantumiye ngo n’ejo nzazane n’umwami.
13  Ariko ibyo byose nta cyo bimariye igihe cyose nkibona Moridekayi w’Umuyahudi yicaye mu irembo ry’umwami.”
14  Umugore we Zereshi n’incuti ze zose babyumvise baramubwira bati “nibashinge igiti gifite uburebure bw’imikono mirongo itanu, maze mu gitondo ubwire umwami bakimanikeho Moridekayi, hanyuma ujyane n’umwami mu birori wishimye.” Iyo nama inyura Hamani, maze ategeka ko bashinga icyo giti.
1  Ku ngoma ya Ahasuwerusi, Ahasuwerusi uwo akaba yari umwami wategekaga intara ijana na makumyabiri n’indwi uhereye mu Buhindi ukagera muri Etiyopiya,
2  Umwami Ahasuwerusi yari yicaye ku ntebe ye y’ubwami mu ngoro yari i Shushani.
3  Mu mwaka wa gatatu w’ingoma ye, yaremeshereje ibirori ibikomangoma bye byose n’abagaragu be n’abakuru b’ingabo z’u Bumedi n’u Buperesi n’abanyacyubahiro n’abatware b’intara, bateranira imbere ye.
4  Nuko amara iminsi myinshi abereka ubutunzi bw’ubwami bwe bw’ikuzo, n’icyubahiro n’ubwiza bwo gukomera kwe, iminsi ijana na mirongo inani yose!
5  Iyo minsi irangiye, umwami aremeshereza ibirori abantu bose bari mu ngoro y’i Shushani, abakomeye n’aboroheje, bimara iminsi irindwi bibera mu busitani bw’ingoro y’umwami.
6  Hari hakinzwe imyenda myiza n’imyenda y’ipamba ryiza n’ibitambaro by’ubururu, byose bifashwe n’imishumi y’ubudodo bwiza n’imishumi y’ubwoya buteye ibara ry’isine iri mu mpeta z’ifeza ku nkingi z’amabuye yitwa marimari, hakaba n’uburiri bwa zahabu n’ifeza bwari ku mabuye ashashe y’amabara menshi n’amabuye ya marimari y’umweru n’amasaro n’amabuye ya marimari y’umukara.
7  Bahera abantu divayi mu bikoresho bya zahabu, buri gikoresho gitandukanye n’ikindi kandi divayi umwami yari yateguye yari nyinshi cyane, nk’uko ubutunzi bw’umwami buri.
8  Mu gihe cyo kunywa, nta muntu bahatiraga kunywa nk’uko byasabwaga n’itegeko, kuko ari ko umwami yari yabiteguye. Yategetse abakomeye bose bo mu rugo rwe ngo bagenzereze buri wese uko ashaka.
9  Umwamikazi Vashiti na we ategurira abagore ibirori mu nzu y’Umwami Ahasuwerusi.
10  Ku munsi wa karindwi, igihe umutima w’umwami wari wanejejwe na divayi, abwira abatware barindwi b’ibwami ari bo Mehumani, Bizita, Haribona, Bigita, Abagita, Zetari na Karikasi, bakoreraga Umwami Ahasuwerusi,
11  ngo bazane umwamikazi Vashiti imbere y’umwami yambaye ikamba, kugira ngo yereke abantu n’abatware ubwiza bwe, kubera ko yari afite uburanga.
12  Ariko Umwamikazi Vashiti yanga kwitaba umwami wari wamutumyeho abatware b’ibwami. Ibyo birakaza umwami cyane, uburakari bugurumanira muri we.
13  Nuko umwami abwira abanyabwenge bazi ibyabaye mu bihe bya kera (kuko ibibazo byose by’umwami yabizanaga imbere y’abahanga bazi amategeko n’imanza bose,
14  kandi ibyegera bye byari Karishena, Shetari, Adimata, Tarushishi, Meresi, Marisena na Memukani, abatware barindwi bo mu Bumedi n’u Buperesi bageraga imbere y’umwami badakumiriwe, kandi bakaba ari bo bari bafite imyanya ikomeye mu bwami bwe), arababwira ati
15  “dukurikije amategeko, Umwamikazi Vashiti tumugire dute ko Umwami Ahasuwerusi yamutumyeho abatware b’ibwami akanga kumvira ijambo rye?”
16  Nuko Memukani avugira imbere y’umwami n’abatware ati “umwamikazi Vashiti ntiyakoshereje umwami gusa, ahubwo yanakoshereje abatware bose n’abantu bose bari mu ntara zose zitegekwa n’Umwami Ahasuwerusi.
17  Ibyo umwamikazi yakoze bizagera ku bagore bose bitume basuzugura abagabo babo, kuko bazajya bavuga bati ‘n’Umwami Ahasuwerusi ubwe yatumyeho umwamikazi Vashiti yanga kumwitaba.’
18  Kandi uhereye uyu munsi, abagore b’abatware bo mu Bumedi n’u Buperesi nibumva ibyo umwamikazi yakoze, bazajya babibwira abatware b’umwami bose bitume habaho agasuzuguro kenshi n’uburakari.
19  None rero niba umwami abona ko ari byiza, natange itegeko ryandikwe mu mategeko y’Abamedi n’Abaperesi kugira ngo ritazakurwaho, ko Vashiti atazongera kugera imbere y’Umwami Ahasuwerusi ukundi, kandi umwami amwambure icyubahiro cy’ubwamikazi agihe undi mugore wo muri bagenzi be umuruta.
20  Kandi iteka umwami aca rizumvikane mu bwami bwe bwose (kuko ari bugari), kandi abagore bose bazajye bubaha abagabo babo, abakomeye n’aboroheje.”
21  Ibyo bishimisha umwami n’abatware, maze umwami akora ibyo Memukani avuze.
22  Nuko yohereza inzandiko mu ntara zose z’ubwami bwe, buri ntara yohererezwa urwandiko hakurikijwe imyandikire yayo, na buri bwoko bwohererezwa urwandiko mu rurimi rwabwo, ngo umugabo wese azahore ari umutware mu rugo rwe kandi avuge ururimi rw’abo mu bwoko bwe.
2  Nyuma y’ibyo, Umwami Ahasuwerusi amaze gushira uburakari yibuka Vashiti n’ibyo yari yakoze byose, yibuka n’ibyemezo yafatiwe.
2  Nuko abagaragu b’umwami bamukoreraga baravuga bati “nibashakire umwami abakobwa bakiri bato b’amasugi bafite uburanga,
3  kandi umwami ashake abantu bajye mu ntara z’ubwami bwe zose, bazane abakobwa bose bakiri bato b’amasugi bafite uburanga, babakoranyirize mu ngoro y’i Shushani mu nzu y’abagore igenzurwa na Hegayi inkone y’umwami irinda abagore, maze bajye babasiga babahezure kugira ngo barusheho kuba beza.
4  Umukobwa umwami azabona ko amushimishije azabe umwamikazi mu cyimbo cya Vashiti.” Nuko iyo nama inyura umwami, abigenza atyo.
5  Hari umugabo w’Umuyahudi wabaga mu ngoro y’i Shushani witwaga Moridekayi mwene Yayiri mwene Shimeyi mwene Kishi w’Umubenyamini.
6  Yari yarajyanywe mu bunyage aturutse i Yerusalemu hamwe n’abandi bari barajyanywe mu bunyage bari kumwe na Yekoniya umwami w’u Buyuda, uwo Nebukadinezari umwami w’i Babuloni yajyanye mu bunyage.
7  Ni we wareze Hadasa ari we Esiteri umukobwa wa se wabo, kuko atagiraga se na nyina; uwo mukobwa yari ateye neza kandi afite uburanga. Se na nyina bamaze gupfa, Moridekayi yaramujyanye amurera nk’umukobwa we.
8  Nuko abantu bamaze kumva ijambo ry’umwami n’itegeko rye, abakobwa benshi bakiri bato bakoranyirizwa mu ngoro y’i Shushani, bashingwa Hegayi. Icyo gihe Esiteri na we ajyanwa mu nzu y’umwami yagenzurwaga na Hegayi umurinzi w’abagore.
9  Nuko Hegayi abonye uwo mukobwa aramwishimira, bituma amugaragariza ineza yuje urukundo; ahita ategeka ko batangira kumusiga bakamuhezura kugira ngo arusheho kuba mwiza, ko bamuha ibyokurya byihariye n’abaja barindwi batoranyijwe mu nzu y’umwami, hanyuma we n’abo baja abimurira ahantu heza haruta ahandi mu nzu y’abagore.
10  Nta muntu Esiteri yari yarigeze abwira ubwoko bwe cyangwa ngo amubwire bene wabo abo ari bo, kuko Moridekayi yari yaramubujije kubivuga.
11  Kandi buri munsi Moridekayi yagendagendaga imbere y’urugo rw’inzu y’abagore kugira ngo amenye uko Esiteri amerewe n’ibyo bamukoreraga.
12  Buri mukobwa yagiraga igihe cyo kujya imbere y’Umwami Ahasuwerusi, amaze gukorerwa ibihuje n’itegeko ry’abakobwa mu gihe cy’amezi cumi n’abiri, kuko ari bwo igihe cyo kubasiga no kubahezura kugira ngo barusheho kuba beza cyarangiraga. Mu mezi atandatu basigwaga amavuta y’ishangi, andi mezi atandatu bagasigwa amavuta ahumura neza, bakabahezura kugira ngo barusheho kuba beza.
13  Iyo ibyo byabaga birangiye, ni bwo umukobwa yajyaga imbere y’umwami. Ibyo yasabaga byose yarabihabwaga, akabivana mu nzu y’abagore akabijyana mu nzu y’umwami.
14  Yagendaga nimugoroba akagaruka mu gitondo, akajyanwa mu nzu ya kabiri y’abagore yacungwaga na Shashigazi inkone y’umwami yarindaga inshoreke z’umwami; kandi ntiyagarukaga aho umwami ari, keretse iyo umwami yabaga yamwishimiye maze akamuhamagaza mu izina.
15  Nuko Esiteri umukobwa wa Abihayili se wabo wa Moridekayi, uwo Moridekayi yari yarafashe akamurera nk’umukobwa we, na we igihe cye kiragera ngo aze imbere y’umwami, ariko ntiyagira ikintu na kimwe asaba uretse ibyo Hegayi inkone y’umwami yarindaga abagore yategetse ko ajyana (muri icyo gihe cyose, Esiteri yakomezaga kugenda agira ubutoni imbere y’abamurebaga bose).
16  Nuko Esiteri ajyanwa imbere y’Umwami Ahasuwerusi mu nzu ye ya cyami mu kwezi kwa cumi, ari ko kwezi kwa Tebeti, mu mwaka wa karindwi w’ingoma ye.
17  Umwami akunda Esiteri amurutisha abandi bakobwa bose, bituma amutonesha cyane kandi amugaragariza ineza yuje urukundo kurusha abandi bakobwa bose b’amasugi. Amwambika ikamba, amugira umwamikazi mu cyimbo cya Vashiti.
18  Hanyuma umwami aremeshereza abatware be bose n’abagaragu be ibirori bikomeye, ari byo birori bya Esiteri, kandi atanga imbabazi mu ntara zose yategekaga, akomeza no gutanga impano nk’uko ubutunzi bw’umwami buri.
19  Igihe abakobwa b’amasugi bakoranywaga ku ncuro ya kabiri, Moridekayi yari yicaye mu irembo ry’umwami.
20  Nta muntu Esiteri yabwiraga ubwoko bwe cyangwa ngo amubwire bene wabo abo ari bo, kuko ari ko Moridekayi yari yaramutegetse; yakoraga ibyo Moridekayi yamubwiraga byose, mbese nk’igihe yari akimurera.
21  Muri iyo minsi, ubwo Moridekayi yari yicaye mu irembo ry’umwami, abatware babiri b’ibwami bari abarinzi b’amarembo ari bo Bigitani na Tereshi bararakara, bakomeza gushaka uko bakwica Umwami Ahasuwerusi.
22  Moridekayi arabimenya ahita abibwira umwamikazi Esiteri, Esiteri na we abibwira umwami mu izina rya Moridekayi.
23  Babigenzuye basanga ari byo. Nuko abo batware bombi bamanikwa ku giti, hanyuma byandikirwa imbere y’umwami mu gitabo cy’ibyabaye.
3  Nyuma y’ibyo, Umwami Ahasuwerusi akuza Hamani mwene Hamedata w’Umwagagi amushyira hejuru, intebe ye ayirutisha iz’abandi batware bose bari kumwe na we.
2  Abagaragu bose b’umwami babaga mu irembo ry’umwami bunamiraga Hamani bakamwikubita imbere, kuko ari ko umwami yari yarategetse. Ariko Moridekayi we ntiyamwunamiraga cyangwa ngo amwikubite imbere.
3  Abagaragu b’umwami babaga mu irembo ry’umwami babwira Moridekayi bati “kuki urenga ku itegeko ry’umwami?”
4  Nuko bakajya babimubwira uko bwije n’uko bukeye ariko ntabumvire. Hanyuma babibwira Hamani kugira ngo barebe niba imyifatire ya Moridekayi izakomeza kwihanganirwa, kuko yari yarababwiye ko ari Umuyahudi.
5  Hamani akomeza kubona ko Moridekayi atamwunamira ngo amwikubite imbere, ibyo birakaza Hamani cyane.
6  Ariko abona ko kuramburira ukuboko kwe kuri Moridekayi wenyine bidahagije, kuko bari baramubwiye ibihereranye n’abo mu bwoko bwa Moridekayi. Nuko Hamani atangira gushaka uko yazarimbura Abayahudi bose bo mu bwami bwose bwa Ahasuwerusi, ari bo bagize ubwoko bwa Moridekayi.
7  Mu kwezi kwa mbere, ari ko kwezi kwa Nisani, mu mwaka wa cumi n’ibiri w’ingoma y’Umwami Ahasuwerusi, umuntu akorera Puri imbere ya Hamani, ni ukuvuga Ubufindo, abukora ashaka kumenya umunsi n’ukwezi, kugeza aho ubufindo bwerekaniye ukwezi kwa cumi n’abiri, ari ko kwezi kwa Adari.
8  Nuko Hamani abwira Umwami Ahasuwerusi ati “hari ubwoko bwatataniye mu ntara zose z’ubwami bwawe, bwitandukanyije n’abandi bantu, kandi amategeko yabwo atandukanye n’ay’abandi bantu bose; nta n’ubwo bakurikiza amategeko y’umwami, kandi ntibikwiriye rwose ko umwami akomeza kubihorera.
9  Niba umwami abona ko ari byiza, handikwe urwandiko kugira ngo barimburwe, nanjye nzaha abazakora uwo murimo italanto ibihumbi icumi z’ifeza kugira ngo zishyirwe mu bubiko bw’umwami.”
10  Umwami abyumvise akuramo impeta ye iriho ikimenyetso maze ayiha Hamani mwene Hamedata w’Umwagagi wangaga Abayahudi.
11  Umwami abwira Hamani ati “ifeza ndazikwihereye, ndetse n’abo bantu ndabaguhaye ubagenze uko ushaka.”
12  Hanyuma mu kwezi kwa mbere, ku munsi wako wa cumi n’itatu, bahamagaza abanditsi b’umwami maze bandika ibintu byose Hamani yategetse abatware b’umwami na ba guverineri bategekaga intara zitandukanye, n’abatware batwaraga abantu b’amoko atandukanye bo muri buri ntara; bandikira buri bwoko hakurikijwe imyandikire yabwo n’ururimi rwabwo. Izo nzandiko zandikwa mu izina ry’Umwami Ahasuwerusi, maze zishyirwaho ikimenyetso gifatanya cy’impeta y’umwami.
13  Nuko bohereza intumwa ngo zijyane izo nzandiko mu ntara zose z’umwami, kugira ngo mu munsi umwe, ni ukuvuga ku munsi wa cumi n’itatu w’ukwezi kwa cumi n’abiri, ari ko kwezi kwa Adari, bazice Abayahudi bose, abasore n’abasaza, abana bato n’abagore, babarimbure babatsembeho, maze basahure ibyabo.
14  Ibyari bikubiye muri urwo rwandiko byagombaga guhinduka itegeko mu ntara zose, byatangarijwe abantu b’amoko yose kugira ngo kuri uwo munsi bazabe biteguye.
15  Nuko izo ntumwa zishyira nzira, zigenda zihuta bitewe n’itegeko ry’umwami, kandi iryo tegeko ryari ryatangiwe mu ngoro y’i Shushani. Maze umwami na Hamani baricara baranywa, ariko abo mu mugi w’i Shushani bo bari mu rujijo.
