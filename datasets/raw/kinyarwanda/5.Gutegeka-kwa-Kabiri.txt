10  “Icyo gihe Yehova yarambwiye ati ‘wibarize ibisate bibiri by’amabuye bimeze nka bya bindi bya mbere, ubaze n’isanduku mu mbaho maze uzamuke unsange ku musozi.
2  Ndi bwandike kuri ibyo bisate amagambo yari kuri bya bisate bya mbere wamennye, kandi uzabishyire mu isanduku.’
3  Nuko mbaza isanduku mu giti cyo mu bwoko bw’umunyinya, mbaza n’ibisate bibiri by’amabuye bimeze nk’ibya mbere, ndazamuka njya kuri uwo musozi mbitwaye mu ntoki.
4  Yandika kuri ibyo bisate amagambo nk’ayo yari yanditse ku bya mbere, ni ukuvuga Amategeko Icumi Yehova yababwiye ari hagati mu muriro, igihe mwari muteraniye kuri wa musozi. Ibyo birangiye Yehova ampa ibyo bisate,
5  ndahindukira, ndamanuka mva kuri uwo musozi, mbishyira muri ya sanduku nari nabaje, kugira ngo bigumemo nk’uko Yehova yari yabintegetse.
6  “Abisirayeli bava i Beroti Bene-Yakani bajya i Mosera. Aho ni ho Aroni yapfiriye, aranahahambwa, maze Eleyazari umuhungu we amusimbura ku murimo w’ubutambyi.
7  Bava aho bajya i Gudigoda; bava i Gudigoda bajya i Yotibata, akarere k’ibibaya bitembamo imigezi.
8  “Icyo gihe Yehova yatoranyije abo mu muryango wa Lewi kugira ngo bajye baheka isanduku y’isezerano rya Yehova, bahagarare imbere ya Yehova kugira ngo bamukorere umurimo kandi bahe abantu umugisha mu izina rye kugeza n’uyu munsi.
9  Ni yo mpamvu Lewi atahawe umugabane n’umurage mu bavandimwe be. Yehova ni we murage we nk’uko Yehova Imana yawe yabimubwiye.
10  Naho jye, namaze kuri uwo musozi iminsi mirongo ine n’amajoro mirongo ine nk’ubwa mbere, kandi icyo gihe nabwo Yehova yaranyumvise; Yehova ntiyashatse kukurimbura.
11  Nuko Yehova arambwira ati ‘haguruka ujye aba bantu imbere muve hano, kugira ngo bagende bigarurire igihugu narahiye ba sekuruza ko nzabaha.’
12  “None Isirayeli we, icyo Yehova Imana yawe igusaba ni iki? Si ugutinya Yehova Imana yawe, ukagendera mu nzira ze zose ukamukunda, ugakorera Yehova Imana yawe n’umutima wawe wose n’ubugingo bwawe bwose,
13  kandi ugakurikiza amabwiriza n’amategeko ya Yehova ngutegeka uyu munsi, kugira ngo ugubwe neza?
14  Dore ijuru ni irya Yehova Imana yawe, ndetse ijuru risumba ayandi, n’isi n’ibiyirimo byose ni ibye.
15  Ba sokuruza ni bo bonyine Yehova yiyegereje cyane arabakunda, ku buryo yatoranyije urubyaro rwabo, ari rwo mwe, abatoranya mu yandi mahanga yose nk’uko biri n’uyu munsi.
16  Mugomba gukebwa mu mitima yanyu kandi mukareka gushinga ijosi.
17  Yehova Imana yawe ni Imana iruta izindi mana zose, ni Umwami w’abami, Imana ikomeye, ifite imbaraga kandi iteye ubwoba, Imana itagira uwo irenganya cyangwa ngo yemere impongano,
18  irenganura imfubyi n’umupfakazi, igakunda umwimukira, ikamuha ibyokurya n’imyambaro.
19  Namwe mujye mukunda umwimukira, kuko mwabaye abimukira mu gihugu cya Egiputa.
20  “Ujye utinya Yehova Imana yawe. Ujye umukorera, umwifatanyeho akaramata kandi ujye urahira mu izina rye.
21  Ni we wenyine ugomba gusingiza. Ni we Mana yawe yagukoreye ibi bintu bitangaje kandi biteye ubwoba wiboneye n’amaso yawe.
22  Ba sokuruza bagiye muri Egiputa ari abantu mirongo irindwi, none Yehova Imana yawe yatumye mugwira mungana n’inyenyeri zo mu kirere.
4  “Isirayeli we, tega amatwi amategeko n’amateka mbigisha kugira ngo muyakurikize bityo mukomeze kubaho, mujye mu gihugu Yehova Imana ya ba sokuruza azabaha, maze mucyigarurire.
2  Ntimuzagire icyo mwongera ku byo mbategeka cyangwa ngo mugire icyo mugabanyaho, kugira ngo mukomeze amategeko ya Yehova Imana yanyu mbategeka.
3  “Amaso yanyu yiboneye ibyo Yehova yakoze ku birebana na Bayali y’i Pewori, ko Yehova Imana yawe yarimbuye umuntu wese wo muri mwe wakurikiye Bayali y’i Pewori.
4  Ariko mwe abakomeje kwizirika kuri Yehova Imana yanyu, mwese muracyariho n’uyu munsi.
5  Dore nabigishije amategeko n’amateka nk’uko Yehova Imana yanjye yabintegetse, kugira ngo nimugera mu gihugu mugiye kwigarurira muzayakurikize.
6  Muzayakomeze kandi muyakurikize, kuko bizatuma amahanga azumva ayo mategeko yose ababonamo ubwenge no kujijuka, kandi ntazabura kuvuga ati ‘iri shyanga rikomeye ni iry’abantu bafite ubwenge kandi bajijutse.’
7  Koko se, hari irindi shyanga rikomeye rifite imana ziriba hafi nk’uko Yehova Imana yacu atuba hafi igihe cyose tumwambaje?
8  Kandi se hari irindi shyanga rikomeye rifite amategeko n’amateka akiranuka, ahwanye n’aya mategeko yose mbashyize imbere uyu munsi?
9  “Icyakora wirinde kandi urinde ubugingo bwawe kugira ngo utibagirwa ibintu byose amaso yawe yabonye. Ntibizave mu mutima wawe igihe cyose ukiriho, kandi uzabibwire abana bawe n’abuzukuru bawe.
10  Uzababwire ibyabaye ku munsi wahagararaga imbere ya Yehova Imana yawe kuri Horebu, igihe Yehova yambwiraga ati ‘nteranyiriza abagize ubu bwoko kugira ngo bumve amagambo yanjye maze bige kuntinya iminsi yose bazaba bakiriho, kandi bayigishe abana babo.’
11  “Icyo gihe mwigiye hafi muhagarara munsi y’umusozi. Uwo musozi waragurumanaga, ibirimi by’umuriro bikagera mu kirere; wariho umwijima w’icuraburindi n’igicu cyijimye.
12  Yehova yatangiye kubavugisha ari hagati muri uwo muriro. Mwumvaga amajwi ariko ntihagire ishusho y’ikintu icyo ari cyo cyose mubona; mwumvaga ijwi gusa.
13  Nuko ababwira isezerano rye kandi abategeka kuryubahiriza, ni ryo ya Mategeko Icumi; hanyuma ayandika ku bisate bibiri by’amabuye.
14  Icyo gihe ni jye Yehova yategetse kubigisha amategeko n’amateka, kugira ngo muzayakurikize nimugera mu gihugu mugiye kujyamo mukacyigarurira.
15  “Kubera ko nta shusho y’ikintu icyo ari cyo cyose mwabonye igihe Yehova yabavugishirizaga kuri Horebu ari hagati mu muriro, muzarinde ubugingo bwanyu
16  kugira ngo mudakora ibibarimbuza maze mukarema igishushanyo kibajwe, ishusho y’ikintu icyo ari cyo cyose, yaba iy’umugabo cyangwa iy’umugore,
17  cyangwa iy’inyamaswa iyo ari yo yose yo ku isi, cyangwa ishusho y’ibiguruka mu kirere,
18  cyangwa iy’ikintu cyose kigenda ku butaka, cyangwa iy’ifi iyo ari yo yose yo mu mazi yo ku isi;
19  kugira ngo mutubura amaso yanyu mukareba mu kirere mukabona izuba n’ukwezi n’inyenyeri, ingabo zose zo mu kirere, bikabareshya maze mukabyunamira mukabikorera, kandi Yehova Imana yanyu yarabihaye amahanga yose yo munsi y’ijuru.
20  Ariko ni mwe Yehova yafashe abakura mu ruganda rushongesherezwamo ubutare, abakura muri Egiputa kugira ngo mube umutungo we bwite nk’uko bimeze uyu munsi.
21  “Mwatumye Yehova andakarira, maze arahira ko ntazambuka Yorodani ngo njye mu gihugu cyiza Yehova Imana yanyu igiye kubaha ho umurage.
22  Nzapfira muri iki gihugu. Sinzambuka Yorodani, ariko mwe muzayambuka kandi muzigarurira icyo gihugu cyiza.
23  Muramenye ntimuzibagirwe isezerano Yehova Imana yanyu yagiranye namwe, ngo mwiremere igishushanyo kibajwe, ishusho y’ikintu cyose Yehova Imana yanyu yababujije.
24  Kuko Yehova Imana yawe ari umuriro ukongora, Imana ishaka ko umuntu ayiyegurira nta kindi ayibangikanyije na cyo.
25  “Numara igihe kirekire utuye muri icyo gihugu, ukabyara abana ukagira n’abuzukuru, hanyuma ugakora ibikurimbuza ukiremera igishushanyo kibajwe, ishusho y’ikintu icyo ari cyo cyose, bityo ugakora ibibi mu maso ya Yehova Imana yawe ukayirakaza,
26  uyu munsi ntanze ijuru n’isi ho abagabo bazabashinja ko muzahita murimbukira muri icyo gihugu mugiye kwambuka Yorodani ngo mucyigarurire. Ntimuzakimaramo igihe, kuko muzarimburwa nta kabuza.
27  Yehova azabatatanyiriza mu mahanga, kandi muzasigara muri bake cyane muri ayo mahanga Yehova azabajyanamo.
28  Nimuhagera muzakorera imana zakozwe n’amaboko y’abantu, zikozwe mu biti no mu mabuye, zitareba, zitumva, zitarya kandi zidahumurirwa.
29  “Nimugerayo mugashaka Yehova Imana yanyu, muzamubona rwose, kuko muzaba mwamushakanye umutima wanyu wose n’ubugingo bwanyu bwose.
30  Aya magambo yose nagusohoreraho ukagera mu makuba, uzahindukirira Yehova Imana yawe wumvire ijwi rye.
31  Kuko Yehova Imana yawe ari Imana igira imbabazi. Ntizaguta cyangwa ngo ikurimbure, cyangwa ngo yibagirwe isezerano yagiranye na ba sokuruza ikagerekaho n’indahiro.
32  “Noneho baririza ibyabayeho kera utarabaho, kuva igihe Imana yaremaga umuntu hano ku isi, ubaririze uhereye ku mpera y’isi ukageza ku yindi: ese hari ikintu gikomeye nk’iki cyigeze kibaho, cyangwa hari uwigeze yumva ikintu nk’iki?
33  Hari irindi shyanga ryigeze ryumva ijwi ry’Imana rivugira hagati mu muriro nk’uko mwe mwaryumvise, maze rigakomeza kubaho?
34  Cyangwa hari irindi shyanga Imana yagerageje gufata ngo irigire iryayo irikuye mu rindi shyanga ikoresheje ibigeragezo, ibimenyetso, ibitangaza, intambara n’ukuboko gukomeye kandi kurambuye, ikoresheje imbaraga nyinshi kandi ziteye ubwoba, nk’ibyo Yehova Imana yanyu yabakoreye byose muri Egiputa mubireba n’amaso yanyu?
35  Wowe ho warabyeretswe kugira ngo umenye ko Yehova ari we Mana y’ukuri, ko nta yindi ibaho uretse we.
36  Yatumye wumva ijwi ryayo riturutse mu ijuru kugira ngo igukosore; ku isi yakweretse umuriro wayo ugurumana, kandi wumvise amagambo yayo aturutse hagati muri uwo muriro.
37  “Icyakora wakomeje kubaho, kubera ko yakunze ba sokuruza igahitamo urubyaro rwabo, ikagukuza imbaraga nyinshi muri Egiputa iguhanzeho amaso,
38  ikirukana imbere yawe amahanga abaruta ubwinshi kandi abarusha imbaraga, nk’uko bimeze ubu, kugira ngo ikujyane mu gihugu cyabo ikiguhe ho umurage.
39  Uyu munsi umenye ibi kandi ubishyire ku mutima wawe: Yehova ni we Mana y’ukuri hejuru mu ijuru no hasi ku isi. Nta yindi ibaho.
40  Uzakomeze amategeko n’amateka ye ngutegeka uyu munsi, kugira ngo uzahore uguwe neza wowe n’abazagukomokaho, kandi uramire mu gihugu Yehova Imana yawe agiye kuguha.”
41  Icyo gihe Mose atoranya imigi itatu mu burasirazuba bwa Yorodani,
42  kugira ngo umuntu wishe mugenzi we atabigambiriye kandi atari asanzwe amwanga, ajye ahungira muri umwe muri iyo migi abeho.
43  Uw’Abarubeni ni Beseri iri mu murambi wo mu butayu, uw’Abagadi ni Ramoti y’i Gileyadi, uw’Abamanase ni Golani y’i Bashani.
44  Aya ni yo mategeko Mose yahaye Abisirayeli.
45  Aya ni yo mategeko n’amateka ndetse n’ibyo Mose yibukije Abisirayeli bavuye muri Egiputa,
46  bari hafi ya Yorodani mu kibaya giteganye n’i Beti-Pewori, mu gihugu cya Sihoni umwami w’Abamori wari utuye i Heshiboni, uwo Mose n’Abisirayeli batsinze igihe bavaga muri Egiputa.
47  Bigaruriye igihugu cye n’icya Ogi umwami w’i Bashani, abami babiri b’Abamori bari batuye mu burasirazuba bwa Yorodani,
48  kuva kuri Aroweri iri ku nkengero z’ikibaya cya Arunoni kugeza ku musozi wa Siyoni, ari wo Herumoni,
49  n’akarere ka Araba kose kari mu burasirazuba bwa Yorodani, kugera ku nyanja ya Araba iri munsi y’umusozi wa Pisiga.
26  “Numara kugera mu gihugu Yehova Imana yawe agiye kuguha ho gakondo, ukacyigarurira ukagituramo,
2  uzafate ku mbuto z’umuganura w’ibyo wejeje byose, ibyo uzaba wejeje mu gihugu Yehova Imana yawe agiye kuguha, uzishyire mu gitebo ujye ahantu Yehova Imana yawe azatoranya akahashyira izina rye ngo rihabe.
3  Uzasange umutambyi uzaba ariho muri icyo gihe, umubwire uti ‘uyu munsi ndagira ngo mbwire Yehova Imana yawe ko nageze mu gihugu Yehova yarahiye ba sogokuruza ko azaduha.’
4  “Umutambyi azakire icyo gitebo agitereke imbere y’igicaniro cya Yehova Imana yawe.
5  Uzavugire imbere ya Yehova Imana yawe uti ‘data yari ingorwa y’Umunyasiriya, nuko aramanuka ajya muri Egiputa aturayo ari umwimukira, ari hamwe n’abantu bake cyane, ariko aza guhinduka ishyanga rikomeye kandi rifite amaboko n’abantu benshi.
6  Abanyegiputa batugirira nabi, baratubabaza kandi badukoresha uburetwa bukomeye.
7  Nuko dutakira Yehova Imana ya ba sogokuruza, maze Yehova yumva gutaka kwacu, abona imibabaro yacu n’imiruho yacu, abona n’ukuntu twakandamizwaga.
8  Hanyuma Yehova adukuza muri Egiputa ukuboko gukomeye kandi kurambuye, akoresheje imbaraga nyinshi ziteye ubwoba n’ibimenyetso n’ibitangaza,
9  atuzana aha hantu aduha iki gihugu, igihugu gitemba amata n’ubuki.
10  None dore nazanye imbuto z’umuganura w’ibyo nejeje mu butaka Yehova yampaye.’ “Uzabishyire imbere ya Yehova Imana yawe, wikubite imbere ya Yehova Imana yawe.
11  Uzishimire ibyiza byose Yehova Imana yawe yaguhaye, wowe n’abo mu rugo rwawe n’Umulewi n’umwimukira uri muri mwe.
12  “Numara gukura icya cumi ku byo wejeje byose mu mwaka wa gatatu, ari wo mwaka w’icya cumi, uzabihe Umulewi n’umwimukira n’imfubyi n’umupfakazi, babirire mu mugi wanyu bahage.
13  Uzavugire imbere ya Yehova Imana yawe uti ‘nakuye mu nzu ibintu byera byose, mbiha Umulewi n’umwimukira n’imfubyi n’umupfakazi, nkurikije amategeko yose wantegetse. Sinarenze ku mategeko yawe cyangwa ngo nyibagirwe.
14  Sinabiriyeho igihe nari mu cyunamo, cyangwa ngo ngire icyo nkoraho igihe nari mpumanye, cyangwa ngo ngire ibyo ntangaho ngirira uwapfuye. Numviye ijwi rya Yehova Imana yanjye. Nakurikije ibyo wantegetse byose.
15  Itegereze uri mu ijuru, mu buturo bwawe bwera, maze nk’uko wabirahiye ba sogokuruza, uhe umugisha ubwoko bwawe bwa Isirayeli n’ubutaka waduhaye, ari cyo gihugu gitemba amata n’ubuki.’
16  “Uyu munsi Yehova Imana yawe aragutegeka gukurikiza aya mabwiriza n’amategeko; uzayitondere kandi uyakurikize n’umutima wawe wose n’ubugingo bwawe bwose.
17  Uyu munsi watumye Yehova Imana yawe avuga ko azaba Imana yawe nugendera mu nzira ze, ukitondera amabwiriza, amategeko n’amateka ye, kandi ukumvira ijwi rye.
18  Yehova na we yatumye uyu munsi uvuga ko uzaba ubwoko bwe, umutungo we bwite, nk’uko yabigusezeranyije, ko uzumvira amategeko ye yose,
19  kandi ko azakurutisha andi mahanga yose yaremye, kugira ngo bimutere gusingizwa no kuvugwa neza n’ubwiza, maze nawe ube ubwoko bwera bwa Yehova Imana yawe, nk’uko yabigusezeranyije.”
11  “Ukunde Yehova Imana yawe, ukurikize ibyo agusaba kandi buri gihe ujye ukomeza amabwiriza, amateka n’amategeko ye.
2  Uyu munsi muzi neza ko ari mwe mbwira. (Simbwira abana banyu kuko batigeze bamenya cyangwa ngo babone uko Yehova Imana yanyu yabahannye, kuko batabonye gukomera kwe n’ukuboko kwe gukomeye kandi kurambuye.
3  Ntibabonye ibimenyetso n’ibyo yakoreye muri Egiputa abikoreye Farawo umwami wa Egiputa n’igihugu cye cyose
4  n’amafarashi ye n’amagare ye y’intambara n’ibyo yakoreye ingabo za Egiputa, agatuma zirengerwa n’amazi y’Inyanja Itukura igihe zari zibakurikiye, maze Yehova akazirimbura burundu.
5  Nanone ntibamenye ibyo yabakoreye mu butayu kugeza mugeze hano,
6  cyangwa ibyo yakoreye Datani na Abiramu bene Eliyabu mwene Rubeni, igihe ubutaka bwasamaga bukabamirira hagati y’Abisirayeli bose, bo n’imiryango yabo n’amahema yabo n’ikintu cyose cyangwa umuntu wese wari kumwe na bo.)
7  Mwiboneye n’amaso yanyu ibintu byose bikomeye Yehova yakoze.
8  “Mujye mukomeza amategeko yose mbategeka uyu munsi, kugira ngo mukomere kandi mugende mwigarurire igihugu mujyanwamo no kucyigarurira,
9  muramire mu gihugu Yehova yarahiye ko azaha ba sokuruza n’urubyaro rwabo, igihugu gitemba amata n’ubuki.
10  “Igihugu mugiye kwigarurira ntikimeze nk’igihugu cya Egiputa mwavuyemo, aho mwabibaga imbuto mukazuhira bibagoye cyane, nk’uwuhira akarima k’imboga.
11  Igihugu mugiye kwigarurira ni igihugu cy’imisozi n’ibibaya, kinywa amazi y’imvura iva mu ijuru.
12  Ni igihugu Yehova Imana yanyu yitaho. Yehova Imana yanyu agihozaho ijisho, kuva mu ntangiriro z’umwaka kugeza mu mpera zawo.
13  “Nimwumvira amategeko yanjye mbategeka uyu munsi, mugakundisha Yehova Imana yanyu umutima wanyu wose n’ubugingo bwanyu bwose,
14  nanjye nzavubira igihugu cyanyu imvura mu gihe cyayo cyagenwe, mbahe imvura y’umuhindo n’imvura y’itumba, kandi muzasarura imyaka yanyu, mubone divayi nshya, mugire n’amavuta.
15  Nzamereza amatungo yanyu ubwatsi mu nzuri zanyu; kandi namwe muzarya muhage.
16  Mwirinde kugira ngo imitima yanyu idashukwa, mugateshuka mugasenga izindi mana mukazunamira,
17  maze mukikongereza uburakari bwa Yehova, agafunga ijuru imvura ntiyongere kugwa, n’ubutaka ntibutange umwero wabwo, mugahita murimbuka mugashira mu gihugu cyiza Yehova agiye kubaha.
18  “Aya magambo yanjye ajye ahora ku mutima wanyu no mu bugingo bwanyu, muyahambire ku kuboko ababere nk’ikimenyetso, kandi azababere nk’agashumi kambarwa mu ruhanga.
19  Mujye munayigisha abana banyu, muyababwire igihe mwicaye mu nzu, igihe mugenda mu nzira, igihe muryamye n’igihe mubyutse.
20  Muzayandike ku nkomanizo z’umuryango w’inzu yanyu no ku marembo y’umugi wanyu,
21  kugira ngo mwe n’abana banyu muzaramire mu gihugu Yehova yarahiye ba sokuruza ko azabaha, murame iminsi nk’iyo ijuru rizamara hejuru y’isi.
22  “Nimugira umwete wo gukomeza aya mategeko yose mbategeka uyu munsi mukayakurikiza, mugakunda Yehova Imana yanyu, mukagendera mu nzira ze zose kandi mukamwifatanyaho akaramata,
23  Yehova na we azabirukanira ayo mahanga yose; muzigarurira amahanga abaruta ubwinshi kandi abarusha imbaraga.
24  Aho muzakandagiza ikirenge hose hazaba ahanyu. Urugabano rwanyu ruzava ku butayu rugere muri Libani, ruve kuri rwa Ruzi, ari rwo ruzi rwa Ufurate, rugere ku nyanja iri mu burengerazuba.
25  Nta muntu uzabahagarara imbere. Yehova Imana yanyu azatuma abatuye igihugu cyose muzakandagiramo babatinya bahinde umushyitsi, nk’uko yabibasezeranyije.
26  “Dore uyu munsi mbashyize imbere umugisha n’umuvumo:
27  muzahabwa umugisha nimwumvira amategeko ya Yehova Imana yanyu mbategeka uyu munsi;
28  muzagerwaho n’umuvumo nimutumvira amategeko ya Yehova Imana yanyu, mugateshuka inzira mbategeka uyu munsi, mugakurikira izindi mana mutigeze kumenya.
29  “Yehova Imana yanyu nabageza mu gihugu mugiye kwigarurira, muzavugire imigisha ku musozi wa Gerizimu, naho imivumo muyivugire ku musozi wa Ebali.
30  Mbese iyo misozi ntiri mu burengerazuba bwa Yorodani, mu gihugu cy’Abanyakanani batuye muri Araba ahateganye n’i Gilugali, hafi y’ibiti binini by’i More?
31  Mugiye kwambuka Yorodani mujye mu gihugu Yehova Imana yanyu agiye kubaha ngo mucyigarurire, kandi rwose muzacyigarurire mugituremo.
32  Muzitwararike mukurikize amabwiriza yose n’amateka mbashyize imbere uyu munsi.
8  “Amategeko yose ngutegeka uyu munsi ujye uyitondera kugira ngo ukomeze kubaho, wororoke ugwire kandi ujye mu gihugu Yehova yarahiye ba sokuruza, ucyigarurire.
2  Ujye wibuka inzira yose Yehova Imana yawe yakunyujijemo mu butayu mu gihe cy’imyaka mirongo ine, kugira ngo akwigishe kwicisha bugufi, akugerageze amenye ikiri mu mutima wawe, niba uzakomeza gukurikiza amategeko ye cyangwa niba utazayakurikiza.
3  Yakwigishije kwicisha bugufi, arakureka wicwa n’inzara, akugaburira manu utigeze umenya, yaba wowe cyangwa ba sokuruza, kugira ngo akwigishe ko umuntu adatungwa n’ibyokurya gusa, ahubwo ko atungwa n’ijambo ryose riva mu kanwa ka Yehova.
4  Muri iyo myaka mirongo ine, umwitero wawe ntiwagusaziyeho, n’ibirenge byawe ntibyigeze bibyimba.
5  Kandi uzi neza mu mutima wawe ko Yehova Imana yawe yashakaga kubakosora nk’uko umuntu akosora umwana we.
6  “Ujye witondera amategeko ya Yehova Imana yawe, ugendere mu nzira ze kandi umutinye.
7  Yehova Imana yawe agiye kukujyana mu gihugu cyiza, igihugu cy’ibibaya bitembamo imigezi, gifite amasoko n’amazi y’ikuzimu apfupfunukira mu bibaya no mu karere k’imisozi miremire,
8  igihugu cy’ingano zisanzwe n’ingano za sayiri, imizabibu, imbuto z’imitini n’amakomamanga, igihugu cy’ubuki n’imyelayo ivamo amavuta,
9  igihugu utazicirwamo n’inzara cyangwa ngo ugire icyo ubura, igihugu kirimo amabuye yuzuyemo ubutare, n’imisozi uzacukuramo umuringa.
10  “Numara kurya ugahaga, uzashimire Yehova Imana yawe ko yaguhaye igihugu cyiza.
11  Uramenye ntuzibagirwe Yehova Imana yawe ngo ureke gukurikiza amateka, amabwiriza n’amategeko ye ngutegeka uyu munsi,
12  kugira ngo utazamara kurya ugahaga, ukubaka amazu meza ukayaturamo,
13  amashyo n’imikumbi yawe bikiyongera, ukagwiza ifeza na zahabu ndetse n’ibyo utunze byose bikiyongera,
14  maze umutima wawe ukishyira hejuru, ukibagirwa Yehova Imana yawe yagukuye mu gihugu cya Egiputa, mu nzu y’uburetwa,
15  akakunyuza mu butayu bunini buteye ubwoba, burimo inzoka z’ubumara na sikorupiyo, ku butaka bukakaye butagira amazi, akakuvanira amazi mu rutare rukomeye,
16  akakugaburirira manu mu butayu, iyo ba sokuruza batigeze kumenya, kugira ngo akwigishe kwicisha bugufi kandi akugerageze hanyuma uzamererwe neza,
17  nuko ukibwira mu mutima wawe uti ‘imbaraga zanjye n’ubushobozi bwanjye ni byo nkesha ubu bukungu.’
18  Ujye wibuka Yehova Imana yawe, kuko ari we uguha imbaraga zituma ubona ubutunzi kugira ngo asohoze isezerano rye yarahiye ba sokuruza, nk’uko yabikoze kugeza n’uyu munsi.
19  “Kandi nimwibagirwa Yehova Imana yanyu, mugakurikira izindi mana mukazikorera kandi mukazunamira, uyu munsi ndabahamiriza ko muzarimbuka mugashira.
20  Muzarimbuka nk’amahanga Yehova agiye kurimburira imbere yanyu, kubera ko muzaba mutarumviye ijwi rya Yehova Imana yanyu.
30  “Aya magambo yose namara kugusohoraho, ni ukuvuga imigisha n’imivumo nagushyize imbere, ukayibuka mu mutima wawe igihe uzaba uri muri ayo mahanga yose Yehova Imana yawe azaba yaragutatanyirijemo,
2  maze ukagarukira Yehova Imana yawe, wowe n’abana bawe, ukumvira ijwi rye ugakora ibyo ngutegeka uyu munsi n’umutima wawe wose n’ubugingo bwawe bwose,
3  Yehova Imana yawe azagarura abawe bari barajyanywe ari imbohe, akugirire imbabazi, yongere agukorakoranye akuvane mu mahanga yose Yehova Imana yawe yari yaragutatanyirijemo.
4  Niyo abawe batatanye baba bari ku mpera y’isi, Yehova Imana yawe azagukorakoranya akuvaneyo.
5  Yehova Imana yawe azakugarura mu gihugu ba sokuruza bigaruriye, kandi uzacyigarurira. Azakugirira neza atume wororoka cyane kurusha ba sokuruza.
6  Yehova Imana yawe azakeba umutima wawe n’uw’abazagukomokaho, kugira ngo ukundishe Yehova Imana yawe umutima wawe wose n’ubugingo bwawe bwose, ubone kubaho.
7  Yehova Imana yawe azashyira iyi mivumo yose ku banzi bawe no ku bakwanga bagutotezaga.
8  “Naho wowe uzagarukira Yehova, wumvire ijwi rye kandi ukurikize amategeko ye yose ngutegeka uyu munsi.
9  Yehova Imana yawe azaguha uburumbuke mu byo uzakora byose, ugire abana benshi, amatungo menshi n’umusaruro mwinshi, bitume ukungahara. Yehova Imana yawe azongera kwishimira kukugirira neza nk’uko yishimiraga ba sokuruza,
10  kuko uzaba warumviye ijwi rya Yehova Imana yawe ugakurikiza amabwiriza n’amategeko yanditswe muri iki gitabo cy’amategeko, ukagarukira Yehova Imana yawe n’umutima wawe wose n’ubugingo bwawe bwose.
11  “Aya mategeko ngutegeka uyu munsi ntagukomereye cyane kandi ntari kure yawe.
12  Ntari mu ijuru ku buryo wavuga uti ‘ni nde uzazamuka ngo ajye mu ijuru ayatuzanire, tuyumve kandi tuyakurikize?’
13  Nta n’ubwo ari hakurya y’inyanja ku buryo wavuga uti ‘ni nde uzambuka inyanja ngo ayatuzanire, tuyumve kandi tuyakurikize?’
14  Ahubwo ijambo rirakwegereye cyane, riri mu kanwa kawe no mu mutima wawe, kugira ngo urikurikize.
15  “Dore uyu munsi nshyize imbere yawe ubuzima n’ibyiza, urupfu n’ibibi.
16  Niwumvira amategeko ya Yehova Imana yawe ngutegeka uyu munsi, ugakunda Yehova Imana yawe, ukagendera mu nzira ze kandi ugakurikiza amategeko, amabwiriza n’amateka ye, uzakomeza kubaho ugwire, kandi Yehova Imana yawe azaguhera umugisha mu gihugu ugiye kwigarurira.
17  “Ariko umutima wawe nuteshuka ntiwumvire, ukareshywa n’izindi mana, ukazunamira kandi ukazikorera,
18  uyu munsi ndakubwira ko uzarimbuka nta kabuza. Ntuzaramira mu gihugu ugiye kwinjiramo umaze kwambuka Yorodani kugira ngo ucyigarurire.
19  Uyu munsi ntanze ijuru n’isi ho abagabo bazagushinja ko nshyize imbere yawe ubuzima n’urupfu, umugisha n’umuvumo. Uzahitemo ubuzima kugira ngo ukomeze kubaho, wowe n’abazagukomokaho,
20  ukunda Yehova Imana yawe, wumvira ijwi rye kandi umwifatanyaho akaramata, kuko ari we buzima bwawe no kurama kwawe, kugira ngo uture mu gihugu Yehova yarahiye ba sokuruza Aburahamu, Isaka na Yakobo ko azabaha.”
16  “Ujye uziririza ukwezi kwa Abibu, wizihirize Yehova Imana yawe pasika, kuko mu kwezi kwa Abibu ari bwo Yehova Imana yawe yagukuye muri Egiputa nijoro.
2  Ujye utambira Yehova Imana yawe igitambo cya pasika ukuye mu mukumbi wawe no mu bushyo bwawe, ugitambire ahantu Yehova azatoranya akahashyira izina rye.
3  Ntukagire ikintu cyose gisembuwe urisha icyo gitambo mu gihe cy’iminsi irindwi. Ujye ukirisha imigati idasembuwe, ari wo mugati w’umubabaro, kuko wavuye mu gihugu cya Egiputa ikubagahu, kugira ngo mu gihe cyose cyo kubaho kwawe ujye wibuka umunsi waviriye mu gihugu cya Egiputa.
4  Mu gihe cy’iminsi irindwi ntihazagire umusemburo uboneka mu gihugu cyanyu cyose, kandi ntihazagire inyama z’igitambo uzatamba ku mugoroba w’umunsi wa mbere zirara ngo zigeze mu gitondo.
5  Ntuzemererwa gutambira igitambo cya pasika muri umwe mu migi Yehova Imana yawe agiye kuguha.
6  Ahubwo ahantu Yehova Imana yawe azatoranya akahashyira izina rye, ni ho uzajya utambira igitambo cya pasika nimugoroba izuba rikimara kurenga, kuko ari cyo gihe waviriye muri Egiputa.
7  Inyama z’icyo gitambo uzazitekere ahantu Yehova Imana yawe azatoranya kandi abe ari ho uzirira, hanyuma mu gitondo uhindukire ujye mu mahema yawe.
8  Uzamare iminsi itandatu urya imigati idasembuwe, hanyuma ku munsi wa karindwi habe ikoraniro ryihariye rya Yehova Imana yawe. Ntukagire umurimo wose uwukoraho.
9  “Uzabare ibyumweru birindwi, ubibare uhereye ku munsi uzatangiriraho gusarura imyaka iri mu murima wawe.
10  Hanyuma uzizihirize Yehova Imana yawe umunsi mukuru w’ibyumweru, uzane amaturo yawe atangwa ku bushake ukurikije uko Yehova Imana yawe yaguhaye umugisha.
11  Uzajye wishimira imbere ya Yehova Imana yawe, wowe n’umuhungu wawe n’umukobwa wawe, n’umugaragu wawe n’umuja wawe, n’Umulewi uri mu mugi wanyu n’umwimukira, n’imfubyi n’umupfakazi bari muri mwe, mwishimire ahantu Yehova Imana yawe azatoranya akahashyira izina rye.
12  Ujye wibuka ko wabaye umucakara muri Egiputa, maze wumvire kandi wubahirize aya mategeko.
13  “Numara guhunika ibyo uvanye ku mbuga uhuriraho, ukabika divayi ukuye mu rwengero rwawe n’amavuta ukuye aho uyakamurira, ujye umara iminsi irindwi wizihiza umunsi mukuru w’ingando.
14  Uzajye wishima kuri uwo munsi mukuru, wishimane n’umuhungu wawe n’umukobwa wawe, n’umugaragu wawe n’umuja wawe, n’Umulewi n’umwimukira, n’imfubyi n’umupfakazi bari mu mugi wanyu.
15  Ujye umara iminsi irindwi wizihiriza Yehova Imana yawe umunsi mukuru, uwizihirize ahantu Yehova azatoranya, kuko Yehova Imana yawe azaha umugisha umusaruro wawe wose, akaguha umugisha mu byo uzakora byose, kandi rwose uzishime unezerwe.
16  “Incuro eshatu mu mwaka, umugabo wese wo muri mwe ajye aza imbere ya Yehova Imana yawe, ahantu Imana yawe izatoranya. Ajye aza ku munsi mukuru w’imigati idasembuwe, ku munsi mukuru w’ibyumweru no ku munsi mukuru w’ingando, kandi ntihakagire uza imbere ya Yehova imbokoboko.
17  Buri wese muri mwe azatange ituro akurikije umugisha Yehova Imana yawe yamuhaye.
18  “Uzishyirireho abacamanza n’abatware mu migi yose Yehova Imana yawe agiye kuguha nk’uko imiryango yanyu iri, kandi bajye bacira rubanda imanza zikiranuka.
19  Ntukagoreke urubanza. Ntukarobanure ku butoni cyangwa ngo wemere impongano, kuko impongano ihuma amaso abanyabwenge kandi ikagoreka amagambo y’abakiranutsi.
20  Ku birebana n’ubutabera, ujye ukurikiza ubutabera kugira ngo ukomeze kubaho kandi uragwe igihugu Yehova Imana yawe agiye kuguha.
21  “Niwubaka igicaniro cya Yehova Imana yawe, ntuzagire igiti icyo ari cyo cyose utera hafi yacyo ngo kikubere inkingi yera.
22  “Ntuziyubakire inkingi yera y’amabuye, kuko ari ikintu Yehova Imana yawe yanga rwose.
18  “Abatambyi, Abalewi, ni ukuvuga umuryango wose wa Lewi, ntibazahabwa umugabane cyangwa umurage mu Bisirayeli. Bajye barya ibitambo bikongorwa n’umuriro biturwa Yehova, ndetse barye n’umugabane we.
2  Lewi ntazahabwe umurage mu bavandimwe be. Yehova ni we murage we nk’uko yabimubwiye.
3  “Ibi ni byo abantu bagomba guha abatambyi, umuntu wese utanze igitambo, cyaba ikimasa cyangwa intama: buri muntu ajye aha umutambyi urushyi rw’ukuboko, urwasaya n’igifu.
4  Uzamuhe umuganura w’ibinyampeke byawe, uwa divayi yawe nshya, uw’amavuta yawe n’uw’ubwoya uzakemura ku matungo yo mu mikumbi yawe.
5  Kuko Yehova Imana yawe yatoranyije Abalewi mu yindi miryango yose, kugira ngo bo n’abana babo babe biteguye gukora umurimo mu izina rya Yehova.
6  “Nihagira Umulewi uva muri umwe mu migi yo muri Isirayeli yose, aho yari amaze igihe atuye, akajya ahantu Yehova azatoranya bitewe n’uko yumva abishaka,
7  azakore umurimo mu izina rya Yehova Imana ye kimwe n’abandi bavandimwe be bose b’Abalewi, bahagarara aho ngaho imbere ya Yehova.
8  Azajye arya umugabane ungana n’uw’abandi, wiyongere ku byo azabona abikuye ku mutungo wa ba sekuruza azagurisha.
9  “Nugera mu gihugu Yehova Imana yawe agiye kuguha, ntuzige gukora ibizira bikorwa n’ayo mahanga.
10  Muri mwe ntihazaboneke umuntu utwika umuhungu we cyangwa umukobwa we, cyangwa umupfumu cyangwa ukora iby’ubumaji cyangwa uragura cyangwa umurozi,
11  cyangwa utongera abandi, cyangwa uraguza, cyangwa ukora umwuga wo guhanura ibizaba, cyangwa umushitsi,
12  kuko umuntu wese ukora ibyo ari ikizira kuri Yehova. Ibyo bizira ni byo byatumye Yehova Imana yawe yirukana ayo mahanga imbere yawe.
13  Uzabe indakemwa imbere ya Yehova Imana yawe.
14  “Ayo mahanga ugiye kwigarurira yumviraga abakora iby’ubumaji n’abapfumu; ariko wowe ho, Yehova Imana yawe ntakwemerera gukora ibintu nk’ibyo.
15  Yehova Imana yawe azaguhagurukiriza umuhanuzi wo muri mwe, amukuye mu bavandimwe bawe, umuhanuzi umeze nkanjye, muzamwumvire.
16  Azahagurutsa uwo muhanuzi bitewe n’ibintu byose wasabiye Yehova Imana yawe kuri Horebu igihe mwari muhateraniye, ubwo wavugaga uti ‘ntuzongere gutuma numva ijwi rya Yehova Imana yanjye, kandi ntuzatume nongera kubona uyu muriro kugira ngo ntapfa.’
17  Icyo gihe Yehova yarambwiye ati ‘bagize neza kuba bavuze batyo.
18  Nzabahagurukiriza umuhanuzi uturutse mu bavandimwe babo, umuhanuzi umeze nkawe. Nzashyira amagambo yanjye mu kanwa ke, na we azababwira ibyo nzamutegeka byose.
19  Umuntu wese utazumvira amagambo uwo muhanuzi azavuga mu izina ryanjye, jye ubwanjye nzabimuryoza.
20  “‘Ariko umuhanuzi uzatinyuka kuvuga mu izina ryanjye ijambo ntamutegetse kuvuga, cyangwa akavuga mu izina ry’izindi mana, uwo muhanuzi azicwe.
21  Ahari wakwibaza mu mutima wawe uti “tuzabwirwa n’iki ijambo ritavuzwe na Yehova?”
22  Umuhanuzi navuga mu izina rya Yehova ariko ijambo avuze ntirisohore kandi ibyo avuze ntibibe, iryo rizaba ari ijambo ritavuzwe na Yehova. Uwo muhanuzi azaba yarabivuze abitewe n’ubwibone; ntuzamutinye.’
17  “Ntugatambire Yehova Imana yawe ikimasa cyangwa intama ifite inenge cyangwa ubusembwa, kuko icyo ari ikintu Yehova Imana yawe yanga urunuka.
2  “Muri mwe nihagira umugabo cyangwa umugore wo muri umwe mu migi Yehova Imana yawe agiye kuguha ukora ikintu kibi mu maso ya Yehova Imana yawe, akarenga ku isezerano rye,
3  akajya gusenga izindi mana akazunamira cyangwa akunamira izuba cyangwa ukwezi cyangwa ingabo zose zo mu kirere, kandi ibyo ntarigeze mbibategeka,
4  nuko bakabikubwira cyangwa ukabyumva, maze wagenzura neza ugasanga icyo kintu ari ukuri koko, ugasanga icyo kizira cyarakozwe muri Isirayeli,
5  uwo mugabo cyangwa uwo mugore wakoze ikintu kibi uzamujyane ku marembo y’umugi, umutere amabuye apfe.
6  Uwo muntu ugomba kwicwa, nashinjwa n’abagabo babiri cyangwa batatu azicwe. Icyakora nashinjwa n’umugabo umwe gusa ntazicwe.
7  Abamushinje ni bo bazabanza gufata iya mbere bamutere amabuye kugira ngo bamwice, hanyuma abandi bose na bo babone kumutera amabuye; uko abe ari ko muzakura ikibi muri mwe.
8  “Nibakuzanira urubanza ukabona rugukomereye cyane, urubanza rurebana no kumena amaraso, urubanza rw’uvuga ko yarenganyijwe, cyangwa urubanza rwerekeranye n’urugomo, ibibazo byakuruye impaka mu mugi wanyu, uzahaguruke ujye ahantu Yehova Imana yawe azatoranya,
9  usange abatambyi b’Abalewi n’umucamanza uzaba uriho icyo gihe ubagishe inama, maze bakubwire uko waca urwo rubanza.
10  Hanyuma uzakore ibihuje n’ibyo wabwiriwe aho hantu Yehova azatoranya. Uzitonde ukore ibihuje n’amabwiriza yose baguhaye.
11  Uzakore ibihuje n’amategeko bazaguha, kandi ukurikize imyanzuro y’urubanza bazaba bafashe. Ntuzateshuke ku ijambo bazakubwira, ngo uce iburyo cyangwa ibumoso.
12  Umuntu wese uzagira ubwibone akanga kumvira umucamanza cyangwa umutambyi uhagarara aho hantu agakorera Yehova Imana yawe, uwo muntu azicwe; uko abe ari ko uzakura ikibi muri Isirayeli.
13  Abantu bose bazabyumva batinye, kandi ntibazongera kugira ubwibone ukundi.
14  “Nugera mu gihugu Yehova Imana yawe agiye kuguha, ukacyigarurira ukagituramo maze ukavuga uti ‘reka niyimikire umwami nk’andi mahanga yose ankikije,’
15  uzimike umwami Yehova Imana yawe azatoranya. Uzimike umwami ukuye mu bavandimwe bawe. Ntuzemererwa kwimika umwami w’umunyamahanga, utari umuvandimwe wawe.
16  Icyakora ntazigwizeho amafarashi cyangwa ngo asubize abantu muri Egiputa ashaka kugwiza amafarashi, kandi Yehova yarababwiye ati ‘ntimuzongere kunyura iyi nzira ngo musubireyo.’
17  Ntazashake abagore benshi batazamuyobya umutima; kandi ntazirundanyirize ifeza na zahabu.
18  Namara kwicara ku ntebe ye y’ubwami, aziyandikire igitabo cy’aya mategeko ayakoporoye mu gitabo gifitwe n’abatambyi b’Abalewi.
19  “Azakigumane kandi ajye agisoma iminsi yose akiriho, kugira ngo yige gutinya Yehova Imana ye, bityo akomeze amagambo yose akubiye muri aya mategeko, akomeze n’aya mabwiriza kandi abikurikize,
20  kugira ngo umutima we utamutera kwishyira hejuru y’abavandimwe be maze agatandukira amategeko, agaca iburyo cyangwa ibumoso. Ibyo azabikore kugira ngo we n’abana be baramire mu bwami bwe muri Isirayeli.
9  “Tega amatwi Isirayeli we! Dore uyu munsi ugiye kwambuka Yorodani ujye mu mahanga akuruta ubwinshi kandi akurusha imbaraga uyigarurire, amahanga afite imigi ikomeye cyane igoswe n’inkuta ndende zigera ku ijuru,
2  atuwe n’Abanakimu, abantu barebare kandi banini, abo wowe ubwawe uzi kandi wumvise babavugaho ngo ‘ni nde wahagarara imbere ya bene Anaki?’
3  Uyu munsi uzi neza ko Yehova Imana yawe azambuka imbere yawe, kandi akaba ari umuriro ukongora. Azabarimbura, abatsindire imbere yawe; uzabirukane, uhite ubarimbura nk’uko Yehova yabikubwiye.
4  “Yehova Imana yawe namara kubirukana imbere yawe, ntuzibwire mu mutima wawe uti ‘gukiranuka kwanjye ni ko kwatumye Yehova anzana muri iki gihugu ngo ncyigarurire,’ kandi ububi bw’ayo mahanga ari bwo bugiye gutuma Yehova ayirukana imbere yawe.
5  Gukiranuka kwawe cyangwa gutungana k’umutima wawe si byo bitumye ujya mu gihugu cyabo ngo ucyigarurire. Impamvu Yehova Imana yawe agiye kwirukana imbere yawe ayo mahanga, ni ububi bwayo no kugira ngo Yehova asohoze ijambo yarahiye ba sokuruza, Aburahamu, Isaka na Yakobo.
6  Kandi umenye ko gukiranuka kwawe atari ko gutumye Yehova Imana yawe aguha iki gihugu cyiza ngo ucyigarurire, kuko uri ubwoko butagonda ijosi.
7  “Mwibuke kandi ntimukibagirwe ukuntu mwarakarije Yehova Imana yanyu mu butayu. Kuva igihe mwaviriye mu gihugu cya Egiputa kugera aho mugereye aha, mwakomeje kwigomeka kuri Yehova.
8  Ndetse no kuri Horebu mwatumye Yehova arakara. Yehova yarabarakariye cyane ku buryo yashatse no kubarimbura.
9  Igihe nazamukaga umusozi ngiye guhabwa ibisate by’amabuye, ari byo bisate biriho isezerano Yehova yagiranye namwe, namaze kuri uwo musozi iminsi mirongo ine n’amajoro mirongo ine. (Sinigeze ngira icyo ndya cyangwa ngo ngire icyo nywa.)
10  Nuko Yehova ampa ibisate bibiri by’amabuye byandikishijweho urutoki rw’Imana, byariho amagambo yose Yehova yababwiriye hagati mu muriro igihe mwari muteraniye kuri uwo musozi.
11  Nyuma y’iyo minsi mirongo ine n’amajoro mirongo ine, Yehova yampaye bya bisate bibiri by’amabuye, ibisate biriho isezerano.
12  Yehova arambwira ati ‘haguruka umanuke bwangu, uve hano, kuko abantu bawe wakuye muri Egiputa bakoze ibibarimbuza. Bateshutse vuba bava mu nzira nabategetse. Biremeye igishushanyo kiyagijwe.’
13  Nuko Yehova arambwira ati ‘nitegereje aba bantu nsanga ari ubwoko butagonda ijosi.
14  None ndeka mbarimbure ntume amazina yabo yibagirana munsi y’ijuru, maze nkugire ishyanga rikomeye kubarusha kandi ribaruta ubwinshi.’
15  “Ni ko guhindukira ndamanuka, mva kuri uwo musozi wagurumanagaho umuriro, mfite bya bisate bibiri biriho isezerano mu ntoki.
16  Nuko ndebye nsanga mwacumuye kuri Yehova Imana yanyu. Mwari mwiremeye igishushanyo kiyagijwe cy’ikimasa. Mwari mwateshutse vuba muva mu nzira Yehova yari yarabategetse.
17  Najugunye hasi bya bisate bibiri nari mfite mu ntoki, mbijanjagurira imbere y’amaso yanyu.
18  Nikubise imbere ya Yehova nk’ubwa mbere, mara iminsi mirongo ine n’amajoro mirongo ine. Sinigeze ngira icyo ndya cyangwa ngo ngire icyo nywa bitewe n’ibyaha byose mwakoze, mugakora ibibi mu maso ya Yehova mukamurakaza.
19  Nari natewe ubwoba n’uburakari bwinshi Yehova yari yabarakariye, akagera n’ubwo ashaka kubarimbura. Icyakora, icyo gihe nabwo Yehova yaranyumvise.
20  “Aroni na we, Yehova yaramurakariye cyane ku buryo yashatse kumurimbura. Ariko icyo gihe ninginze nsabira na Aroni.
21  Nuko mfata cya kimasa mwaremye kikababera icyaha, ndagitwika, ndakijanjagura, ndagisya ngihindura umukungugu, hanyuma nyanyagiza uwo mukungugu mu mugezi watembaga uva kuri uwo musozi.
22  “Nanone kandi, mwarakarije Yehova i Tabera n’i Masa n’i Kiburoti-Hatava.
23  Igihe Yehova yaboherezaga muvuye i Kadeshi-Baruneya akababwira ati ‘muzamuke mwigarurire igihugu nzabaha,’ mwigometse ku itegeko rya Yehova Imana yanyu, ntimwamwizera kandi ntimwumvira ijwi rye.
24  Kuva nabamenya, nta gihe mutagomeye Yehova.
25  “Nuko mpfukama imbere ya Yehova iminsi mirongo ine n’amajoro mirongo ine, bitewe n’uko Yehova yari yavuze ko agiye kubarimbura.
26  Ntangira kwinginga Yehova nti ‘Yehova Mwami w’Ikirenga, nturimbure ubwoko bwawe, umutungo wawe bwite, wacunguje gukomera kwawe, ukabukuza muri Egiputa ukuboko kwawe gukomeye.
27  Ibuka abagaragu bawe, Aburahamu, Isaka na Yakobo. We kwita ku kwinangira k’ubu bwoko no ku bubi bwabwo no ku cyaha cyabwo,
28  kugira ngo abo mu gihugu wadukuyemo batazavuga bati “kubera ko Yehova yananiwe kubajyana mu gihugu yabasezeranyije kandi akaba abanga, ni cyo cyatumye abakura ino kugira ngo abicire mu butayu.”
29  Byongeye kandi, ni ubwoko bwawe kandi ni umutungo wawe bwite wakujeyo imbaraga zawe nyinshi n’ukuboko kurambuye.’
28  “Niwumvira ijwi rya Yehova Imana yawe, ugakurikiza amategeko ye yose ngutegeka uyu munsi, Yehova Imana yawe azagushyira hejuru akurutishe andi mahanga yose yo ku isi.
2  Nukomeza kumvira ijwi rya Yehova Imana yawe, iyi migisha yose izaza ikugereho:
3  “Uzahabwa umugisha mu mugi, uhabwe umugisha no mu gasozi.
4  “Azaha umugisha abana bawe, ahe umugisha ibyera mu butaka bwawe, amatungo yawe, imitavu yawe, abana b’intama zawe n’ab’ihene zawe.
5  “Azaha umugisha igitebo cyawe n’icyo uponderamo imigati.
6  “Azaguha umugisha mu majya no mu maza.
7  “Yehova azatuma unesha abanzi bawe bazaguhagurukira. Bazagutera banyuze mu nzira imwe, ariko bazaguhunga banyuze mu nzira ndwi.
8  Yehova azategeka ko umugisha uba mu bigega uhunikamo imyaka, no mu byo uzakora byose; azaguha umugisha mu gihugu Yehova Imana yawe agiye kuguha.
9  Nukomeza gukurikiza amategeko ya Yehova Imana yawe kandi ukagendera mu nzira ze, Yehova azakugira ubwoko bwe bwera nk’uko yabikurahiye.
10  Amoko yose yo mu isi azabona ko witiriwe izina rya Yehova, kandi azagutinya.
11  “Yehova azaguha kugira abana benshi cyane, amatungo yawe yororoke cyane, ibyera mu murima wawe birumbukire cyane mu gihugu Yehova yarahiye ba sokuruza ko azaguha.
12  Yehova azagukingurira ikigega cye cyiza, ari cyo juru, agushe imvura mu gihugu cyawe mu gihe cyayo, ahe umugisha ibyo ukora byose. Uzaguriza amahanga menshi ariko wowe ntuzakenera kuguza.
13  Nukomeza kumvira amategeko ya Yehova Imana yawe ngutegeka uyu munsi ngo uyitondere kandi uyakurikize, Yehova azagushyira ku mutwe; si ku murizo. Kandi ntazemera ko bagutegeka; uzaba hejuru yabo, ntuzigera uba hasi.
14  Ntuzarenge ku magambo yose ngutegeka uyu munsi, ngo uce iburyo cyangwa ibumoso, ukurikire izindi mana uzikorere.
15  “Nutumvira ijwi rya Yehova Imana yawe, ngo witondere amabwiriza n’amategeko yose ngutegeka uyu munsi, uzagerwaho n’iyi mivumo yose:
16  “Uzaba ikivume mu mugi, ube ikivume no mu gasozi.
17  “Azavuma igitebo cyawe n’icyo uponderamo imigati.
18  “Azavuma abana bawe, avume ibyera mu butaka bwawe, imitavu yawe, abana b’intama zawe n’ab’ihene zawe.
19  “Azakuvuma mu majya no mu maza.
20  “Yehova azaguteza imivumo, urujijo n’ibihano mu byo uzagerageza gukora byose, kugeza igihe urimbukiye vuba ugashira bitewe n’ibikorwa byawe bibi, kuko uzaba warantaye.
21  Yehova azaguteza indwara y’icyorezo ikubeho akarande, kugeza aho azakurimburira akagukura mu gihugu ugiye kwigarurira.
22  Yehova azaguteza igituntu, guhinda umuriro, gupfuruta, icyokere cyinshi, inkota, amapfa n’uruhumbu, kandi bizagukurikirana kugeza bikurimbuye.
23  Ijuru riri hejuru y’umutwe wawe rizahinduka umuringa, n’ubutaka uhagazeho buhinduke icyuma.
24  Aho kugusha imvura, Yehova azagusha mu gihugu cyawe ivumbi n’umukungugu. Bizava mu ijuru bikwitureho kugeza igihe urimbukiye.
25  Yehova azatuma utsindirwa imbere y’abanzi bawe. Uzabatera unyuze mu nzira imwe, ariko uzabahunga unyuze mu nzira ndwi. Ubwami bwose bwo mu isi buzaterwa ubwoba no kubona ibikubayeho.
26  Intumbi zanyu zizaribwa n’ibiguruka byo mu kirere n’inyamaswa zo mu gasozi, kandi nta wuzabihindisha umushyitsi.
27  “Yehova azaguteza ibibyimba byo muri Egiputa no kuzana amagara n’ubuheri no gusesa ibintu ku ruhu, kandi ntuzigera ubikira.
28  Yehova azaguteza ibisazi, ubuhumyi no kujijwa.
29  Uzagenda ukabakaba ku manywa y’ihangu nk’uko impumyi igenda ikabakaba mu mwijima, kandi ntuzagira icyo ugeraho. Uzahora uriganywa, wibwa kandi nta wuzagutabara.
30  Uzasaba umukobwa undi mugabo amufate ku ngufu. Uzubaka inzu ariko ntuzayituramo. Uzatera uruzabibu ariko ntuzarusarura.
31  Ikimasa cyawe kizabagirwa imbere yawe, ariko ntuzakiryaho. Indogobe yawe izashimutwa ureba, ariko ntizigera ikugarukira. Intama yawe izahabwa abanzi bawe, ariko ntuzabona ugutabara.
32  Abahungu bawe n’abakobwa bawe bazatwarwa n’irindi shyanga ubireba n’amaso yawe. Uzahora wifuza kongera kubabona, ariko ibiganza byawe bizabura imbaraga.
33  Ibizera mu murima wawe n’umusaruro wawe wose bizaribwa n’abantu utigeze umenya. Uzahora uriganywa kandi ugirirwa nabi cyane.
34  Uzateshwa umutwe n’ibyo amaso yawe azabona.
35  “Yehova azaguteza ibibyimba bikaze cyane mu mavi no ku bibero byombi, bihere mu bworo bw’ikirenge bigeze mu gitwariro, kandi ntuzabikira.
36  Wowe n’umwami uziyimikira ngo agutegeke, Yehova azabajyana mu gihugu utigeze umenya, yaba wowe cyangwa ba sokuruza, kandi nugerayo uzakorera izindi mana z’ibiti n’amabuye.
37  Uzahinduka uwo gutangarirwa n’iciro ry’imigani, uhinduke urw’amenyo mu mahanga yose Yehova azakujyanamo.
38  “Uzasohora imbuto nyinshi ugiye kubiba, ariko uzasarura bike kuko ibindi bizaribwa n’inzige.
39  Uzatera inzabibu uzihingire, ariko ntuzanywa divayi cyangwa ngo ugire izo usarura, kuko zizaribwa n’inyo.
40  Uzatera ibiti by’imyelayo mu gihugu cyawe cyose, ariko ntuzisiga amavuta kuko imyelayo yawe izahunguka.
41  Uzabyara abahungu n’abakobwa, ariko ntibazakomeza kuba abawe kuko bazajyanwa mu bunyage.
42  Ibiti byawe byose n’ibyeze mu mirima yawe byose bizaribwa n’udukoko tuduhira.
43  Umwimukira uri muri mwe azakomeza kugenda akurusha gukomera, naho wowe urusheho kugenda usubira inyuma.
44  Azajya akuguriza, ariko wowe ntuzigera umuguriza. Azaba umutwe mu gihe wowe uzaba umurizo.
45  “Nutumvira ijwi rya Yehova Imana yawe ngo ukurikize amabwiriza n’amategeko yagutegetse, iyi mivumo yose izakuzaho, igukurikirane iguhame kugeza aho uzarimbukira.
46  Izakokama wowe n’urubyaro rwawe, ibe ikimenyetso n’umuburo kugeza ibihe bitarondoreka,
47  bitewe n’uko uzaba utarakoreye Yehova Imana yawe wishimye kandi ufite umunezero wo mu mutima, ku bw’ibyiza byinshi uzaba ufite.
48  Yehova azaguteza abanzi bawe ubakorere ushonje kandi ufite inyota, wambaye ubusa kandi uri umutindi nyakujya. Azagushyira ku ijosi umugogo w’icyuma kugeza aho akurimburiye.
49  “Yehova azaguhagurukiriza ishyanga rya kure, riturutse ku mpera y’isi, rize rihorera nka kagoma ibonye umuhigo, ishyanga rivuga ururimi utumva,
50  ishyanga ryarubiye, ritazagirira impuhwe umusaza cyangwa ngo ribabarire umusore.
51  Bazarya amatungo yawe n’ibyeze mu murima wawe, kugeza aho uzarimbukira. Ntibazagusigira ibinyampeke, cyangwa divayi nshya cyangwa amavuta, cyangwa imitavu cyangwa abana b’ihene n’ab’intama zawe, kugeza aho bakurimburiye.
52  Bazakugotera mu migi yawe yose kugeza aho inkuta zawe ndende kandi zikomeye wiringiraga zo mu gihugu cyawe cyose zizagwira hasi. Bazakugotera mu migi yose yo mu gihugu Yehova Imana yawe azaba yaraguhaye.
53  Icyo gihe uzarya abana bawe, urye inyama z’abahungu n’abakobwa bawe Yehova Imana yawe yaguhaye, bitewe n’akaga no kwiheba uzaterwa n’abanzi bawe.
54  “Umugabo w’umutesi kandi w’umudabagizi wo muri mwe, azareba nabi umuvandimwe we n’umugore we akunda cyane n’abana azaba asigaranye,
55  kugira ngo atabaha ku nyama z’abana be azarya, kuko nta cyo azaba asigaranye bitewe n’akaga no kwiheba azatezwa n’abanzi bawe bazabagotera mu migi yanyu yose.
56  Naho umugore w’umutesi kandi w’umudabagizi wo muri mwe, utarigeze akoza ikirenge cye ku butaka kubera ubutesi n’ubudabagizi, azareba nabi umugabo we akunda cyane n’umuhungu we n’umukobwa we,
57  kugira ngo atabaha ku ngobyi ivuye mu nda ye no ku nyama z’umwana azaba yabyaye, kuko azabirya rwihishwa bitewe no kubura byose, biturutse ku kaga no kwiheba azatezwa n’abanzi bawe bazabagotera mu migi yanyu.
58  “Nutitondera amategeko yose yanditse muri iki gitabo ngo uyakurikize, bityo ngo utinye izina ry’icyubahiro kandi riteye ubwoba, ari ryo Yehova, Imana yawe,
59  wowe n’urubyaro rwawe Yehova azabateza ibyago bikomeye bikwibasire igihe kirekire, aguteze indwara zikaze kandi zidakira.
60  Azaguteza indwara zose zo muri Egiputa wabonye ukagira ubwoba, zikubeho akarande.
61  Indwara n’ibyago bitanditse muri iki gitabo cy’amategeko, na byo Yehova azabiguteza kugeza aho uzarimbukira.
62  Nubwo muzaba mwaragwiriye cyane mukangana n’inyenyeri zo mu kirere, nimutumvira ijwi rya Yehova Imana yanyu muzasigara muri bake cyane.
63  “Nk’uko Yehova yishimiye kubagirira neza no kubagwiza, ni ko Yehova azishimira kubarimbura no kubatsemba. Muzarandurwa mukurwe mu gihugu mugiye kwigarurira.
64  “Yehova azagutatanyiriza mu mahanga yose, kuva ku mpera imwe y’isi kugera ku yindi, kandi nugerayo uzakorera izindi mana utigeze umenya, yaba wowe cyangwa ba sokuruza, imana z’ibiti n’amabuye.
65  Nugera muri ayo mahanga, ntuzagira amahoro kandi ikirenge cyawe ntikizabona aho kiruhukira. Yehova azatuma uhakukira umutima, atere amaso yawe guhena, ubugingo bwawe bwihebe.
66  Ubuzima bwawe buzagera mu kaga gakomeye cyane, kandi uzahorana ubwoba ku manywa na nijoro, utizeye ko uri buramuke.
67  Mu gitondo uzajya uvuga uti ‘si jye uri bubone bwira!,’ nibumara kwira uvuge uti ‘si jye uri bubone bucya!,’ ubitewe n’ibizaba byagukuye umutima ndetse n’ibyo amaso yawe azaba yirebera.
68  Yehova azabasubiza muri Egiputa abajyanye mu mato, abanyuze mu nzira nababwiye nti ‘ntimuzongera kuyinyura ukundi.’ Muzigurisha ku banzi banyu ngo mubabere abaja n’abagaragu, ariko ntimuzabona ubagura.”
27  Mose n’abakuru b’Abisirayeli bategeka abantu bati “mujye mwubaha amategeko yose mbategeka uyu munsi.
2  Umunsi mwambutse Yorodani mukajya mu gihugu Yehova Imana yanyu agiye kubaha, muzashinge amabuye manini cyane muyasige ingwa.
3  Numara kwambuka, uzandike kuri ayo mabuye aya mategeko yose kugira ngo uzabashe kujya mu gihugu Yehova Imana yanyu agiye kuguha, igihugu gitemba amata n’ubuki, nk’uko Yehova Imana ya ba sokuruza yabikubwiye.
4  Nimumara kwambuka Yorodani muzashinge ayo mabuye ku musozi wa Ebali, nk’uko mbibategetse uyu munsi, kandi uzayasige ingwa.
5  Nanone aho hantu uzahubakire Yehova Imana yawe igicaniro cy’amabuye. Ayo mabuye ntuzayakozeho icyuma.
6  Icyo gicaniro uzubakira Yehova Imana yawe, uzacyubakishe amabuye adaconze, kandi uzagitambireho Yehova Imana yawe ibitambo bikongorwa n’umuriro.
7  Ujye utamba ibitambo bisangirwa, ubirire aho, wishimire imbere ya Yehova Imana yawe.
8  Uzandike kuri ayo mabuye aya mategeko yose, uyandike ku buryo agaragara neza.”
9  Hanyuma Mose n’abatambyi b’Abalewi babwira Abisirayeli bose bati “Isirayeli we, ceceka utege amatwi. Uyu munsi wabaye ubwoko bwa Yehova Imana yawe.
10  Ujye wumvira ijwi rya Yehova Imana yawe, ukurikize amabwiriza n’amategeko ye ngutegeka uyu munsi.”
11  Uwo munsi Mose ategeka abantu ati
12  “nimumara kwambuka Yorodani, aba ni bo bazahagarara ku musozi wa Gerizimu kugira ngo bahe abantu umugisha: Simeyoni, Lewi, Yuda, Isakari, Yozefu na Benyamini.
13  Aba ni bo bazahagarara ku musozi wa Ebali kugira ngo basabire abantu umuvumo: Rubeni, Gadi, Asheri, Zabuloni, Dani na Nafutali.
14  Abalewi bazavuge mu ijwi riranguruye babwire buri Mwisirayeli bati
15  “‘Havumwe umuntu wese ubaza igishushanyo cyangwa agacura igishushanyo kiyagijwe, ikintu Yehova yanga urunuka, umurimo w’intoki z’umunyabukorikori, maze akagihisha.’ (Abantu bose bazasubize bati ‘Amen!’)
16  “‘Havumwe umuntu wese usuzugura se cyangwa nyina.’ (Abantu bose bazavuge bati ‘Amen!’)
17  “‘Havumwe umuntu wese wimura imbago z’urubibi rwa mugenzi we.’ (Abantu bose bazavuge bati ‘Amen!’)
18  “‘Havumwe umuntu wese uyobya impumyi.’ (Abantu bose bazavuge bati ‘Amen!’)
19  “‘Havumwe umuntu wese ugoreka urubanza rw’umwimukira, imfubyi n’umupfakazi.’ (Abantu bose bazavuge bati ‘Amen!’)
20  “‘Havumwe umuntu wese uryamana na muka se, kuko azaba amworosoyeho umwenda wa se.’ (Abantu bose bazavuge bati ‘Amen!’)
21  “‘Havumwe umuntu wese uryamana n’itungo.’ (Abantu bose bazavuge bati ‘Amen!’)
22  “‘Havumwe umuntu wese uryamana na mushiki we, yaba umukobwa wa se cyangwa umukobwa wa nyina.’ (Abantu bose bazavuge bati ‘Amen!’)
23  “‘Havumwe umuntu wese uryamana na nyirabukwe.’ (Abantu bose bazavuge bati ‘Amen!’)
24  “‘Havumwe umuntu wese ucira mugenzi we igico, akamwica.’ (Abantu bose bazavuge bati ‘Amen!’)
25  “‘Havumwe uwemera impongano wese akica umuntu w’inzirakarengane.’ (Abantu bose bazavuge bati ‘Amen!’)
26  “‘Havumwe umuntu wese utazumvira aya mategeko ngo ayakurikize.’ (Abantu bose bazavuge bati ‘Amen!’)
7  “Amaherezo Yehova Imana yawe nakugeza mu gihugu ugiye kujyamo kugira ngo ucyigarurire, azirukana imbere yawe amahanga atuwe cyane, ari yo Abaheti, Abagirugashi, Abamori, Abanyakanani, Abaperizi, Abahivi n’Abayebusi, amahanga arindwi abaruta ubwinshi kandi abarusha imbaraga.
2  Yehova Imana yawe azabakugabiza rwose kandi uzabatsinde. Ntuzabure kubarimbura. Ntuzagirane na bo isezerano, kandi ntuzabagirire impuhwe.
3  Ntuzashyingirane na bo. Abakobwa bawe ntuzabashyingire abahungu babo, kandi abahungu bawe ntuzabasabire abakobwa babo.
4  Kuko bazabayobya bakareka kunkurikira, bagakorera izindi mana, bigatuma mwikongereza uburakari bwa Yehova, agahita abarimbura.
5  “Dore ahubwo ibyo muzabakorera: ibicaniro byabo muzabisenye, inkingi zabo zera z’amabuye muzazimenagure, inkingi zabo zera z’ibiti muzaziteme, ibishushanyo byabo bibajwe mubitwike.
6  Muri ubwoko bwera bwa Yehova Imana yanyu. Ni mwe Yehova Imana yanyu yatoranyije mu yandi mahanga yose yo ku isi, kugira ngo mube ubwoko bwe, umutungo we bwite.
7  “Icyatumye Yehova abakunda akabatoranya si uko mwari benshi kurusha ayandi mahanga, ndetse mwari bake cyane hanyuma y’andi mahanga yose.
8  Ahubwo byatewe n’uko Yehova yabakunze, agakomeza indahiro yarahiye ba sokuruza. Ni cyo cyatumye Yehova abakuzayo ukuboko kwe gukomeye, kugira ngo abacungure abakure mu nzu y’uburetwa, mu kuboko kwa Farawo umwami wa Egiputa.
9  Kandi uzi neza ko Yehova Imana yawe ari Imana y’ukuri, Imana yizerwa, ikomeza isezerano kandi ikagaragariza ineza yuje urukundo abayikunda n’abakomeza amategeko yayo, kugeza ku bana babo b’ibihe igihumbi.
10  Ariko uyanga ihita imwitura kumurimbura. Ntizatindiganya, izahita yitura umuntu wese uyanga.
11  Uzakomeze amateka, amabwiriza n’amategeko ngutegetse uyu munsi, uyakurikize.
12  “Nukomeza kumvira ayo mategeko ukayitondera kandi ukayakurikiza, Yehova Imana yawe azakomeza isezerano yagiranye nawe, kandi akugaragarize ineza yuje urukundo nk’uko yabirahiye ba sokuruza.
13  Nugera mu gihugu Imana yawe yarahiye ba sokuruza ko izaguha, izagukunda rwose iguhe umugisha, itume wororoka ugwire, kandi izaha umugisha abana bawe. Izaha umugisha ibyera mu butaka bwawe, ibinyampeke byawe, divayi yawe nshya, amavuta yawe, ihe umugisha n’inyana zawe n’abana b’intama zawe n’ab’ihene zawe.
14  Uzaba ishyanga ryahawe umugisha kuruta ayandi yose. Nta mugabo cyangwa umugore wo muri mwe uzabura urubyaro, kandi nta tungo ryanyu rizaba ingumba.
15  Yehova azakurinda indwara z’ubwoko bwose; indwara mbi zose uzi zo muri Egiputa ntazaziguteza, ahubwo azaziteza abakwanga bose.
16  Uzarimbure amahanga yose Yehova Imana yawe azakugabiza, ntuzabagirire impuhwe. Ntuzakorere imana zabo kuko byazakubera umutego.
17  “Ushobora kwibwira mu mutima wawe uti ‘ko aya mahanga andusha ubwinshi, nzashobora nte kuyirukana?’
18  Ntuzabatinye, ahubwo uzibuke ibyo Yehova Imana yawe yakoreye Farawo na Egiputa yose,
19  wibuke ibigeragezo bikomeye wabonye, ibimenyetso n’ibitangaza hamwe n’ukuboko gukomeye kandi kurambuye Yehova Imana yawe yagukujeyo. Uko ni ko Yehova Imana yawe azagenzereza ayo mahanga yose utinya.
20  Yehova Imana yawe azabatera gushya ubwoba, kugeza igihe n’abari bakwihishe bagasigara bazarimbukira.
21  Ntibazagukure umutima, kuko Yehova Imana yawe ari kumwe nawe; ni Imana ikomeye kandi iteye ubwoba.
22  “Yehova Imana yawe azirukana ayo mahanga imbere yawe buhoro buhoro. Ntazakwemerera guhita uyarimbura, kugira ngo inyamaswa zitazagwira zikagutera.
23  Yehova Imana yawe azabakugabiza, abakubite incuro bakwire imishwaro, kugeza aho barimbukiye.
24  Azakugabiza abami babo, kandi uzatume amazina yabo yibagirana munsi y’ijuru. Nta muntu uzabasha kuguhagarara imbere kugeza aho uzabatsembera.
25  Ibishushanyo bibajwe by’imana zabo uzabitwike. Ntuzifuze ifeza na zahabu zibiriho cyangwa ngo uzijyanire, kuko zazakubera umutego. Ni ikintu Yehova Imana yawe yanga urunuka.
26  Ntuzazane mu nzu yawe ikintu Imana yawe yanga urunuka, kuko byatuma nawe uba uwo kurimburwa nka cyo. Kizakubere ikintu giteye ishozi kandi uzacyange urunuka, kuko ari icyo kurimburwa.
34  Nuko Mose ava mu bibaya byo mu butayu bw’i Mowabu, azamuka umusozi wa Nebo agera mu mpinga ya Pisiga, ahateganye n’i Yeriko. Yehova amwereka igihugu cyose kuva i Gileyadi kugera i Dani,
2  igihugu cya Nafutali cyose n’igihugu cya Efurayimu n’icya Manase, n’igihugu cyose cya Yuda kugera ku nyanja y’iburengerazuba,
3  amwereka n’i Negebu n’akarere ka Yorodani n’ibibaya by’i Yeriko, n’umugi w’ibiti by’imikindo kugeza i Sowari.
4  Yehova aramubwira ati “iki ni cyo gihugu narahiye Aburahamu, Isaka na Yakobo nti ‘nzagiha urubyaro rwawe.’ Nakikweretse ngo ukirebeshe amaso kuko utazambuka ngo ukijyemo.”
5  Hanyuma Mose umugaragu wa Yehova apfira aho mu gihugu cy’i Mowabu nk’uko Yehova yabitegetse.
6  Amuhamba mu kibaya cyo mu gihugu cy’i Mowabu ahateganye n’i Beti-Pewori, kandi kugeza n’uyu munsi nta wuzi aho imva ye iri.
7  Mose yapfuye afite imyaka ijana na makumyabiri. Yari agifite imbaraga kandi amaso ye yari akiri mazima.
8  Abisirayeli bamara iminsi mirongo itatu baririra Mose mu bibaya byo mu butayu bw’i Mowabu. Amaherezo igihe cyo kuririra Mose kirarangira.
9  Yosuwa mwene Nuni yari yuzuye umwuka w’ubwenge, kubera ko Mose yari yaramurambitseho ibiganza. Nuko Abisirayeli batangira kumwumvira, bagakora ibyo Yehova yari yarategetse Mose.
10  Kugeza icyo gihe, muri Isirayeli ntihari harigeze kubaho umuhanuzi umeze nka Mose, uwo Yehova yari azi imbonankubone,
11  ku birebana n’ibimenyetso byose n’ibitangaza Yehova yamutumye gukorera mu gihugu cya Egiputa, akabikorera Farawo n’abagaragu be bose n’igihugu cye cyose,
12  hamwe n’ukuboko gukomeye n’imbaraga zikomeye kandi ziteye ubwoba yagaragarije imbere y’Abisirayeli bose.
23  “Nta mugabo wakonwe bamumennye amabya cyangwa uwashahuwe ugomba kuza mu iteraniro rya Yehova.
2  “Nta mwana w’ikibyarirano ugomba kuza mu iteraniro rya Yehova. Ndetse kugeza ku gisekuru cya cumi cy’abamukomokaho, ntihazagire uza mu iteraniro rya Yehova.
3  “Ntihakagire Umwamoni cyangwa Umumowabu uza mu iteraniro rya Yehova. Ndetse kugeza ku gisekuru cya cumi cy’ababakomokaho, ntihazagire uza mu iteraniro rya Yehova kugeza ibihe bitarondoreka,
4  kuko igihe mwari mu nzira muva muri Egiputa batabasanganije umugati n’amazi, kandi bakaba baraguriye Balamu mwene Bewori w’i Petori y’i Mezopotamiya kugira ngo abavume.
5  Yehova Imana yawe ntiyumviye Balamu; ahubwo iyo mivumo Yehova Imana yawe yayiguhinduriye imigisha, kuko Yehova Imana yawe yagukunze.
6  Mu minsi yose yo kubaho kwawe, ntuzatume bagira amahoro n’uburumbuke, kugeza ibihe bitarondoreka.
7  “Ntukange Umwedomu kuko ari umuvandimwe wawe. “Ntukange Umunyegiputa kuko wabaye umwimukira mu gihugu cye.
8  Abuzukuru babo bo bashobora kuza mu iteraniro rya Yehova.
9  “Nushinga inkambi uteye abanzi bawe, uzirinde ikibi cyose.
10  Muri mwe nihagira umuntu uhumana bitewe n’uko yasohoye intanga nijoro, azajye inyuma y’inkambi. Ntazinjire mu nkambi.
11  Nibujya kwira aziyuhagire, izuba nirimara kurenga agaruke mu nkambi.
12  Uzateganye ahantu hiherereye inyuma y’inkambi, abe ari ho uzajya ujya.
13  Uzajye witwaza urubambo mu bikoresho byawe, nujya hanze ugasutama, urucukuze umwobo maze uhindukire utwikire amabyi yawe.
14  Kuko Yehova Imana yawe agendagenda mu nkambi yawe kugira ngo agukize kandi akugabize abanzi bawe. Inkambi yawe izabe iyera kugira ngo atazakubonamo ikintu kidakwiriye, agahindukira akabavamo.
15  “Umugaragu nacika shebuja akaguhungiraho, ntuzamusubize shebuja.
16  Azakomeze kubana namwe, abe aho azahitamo hose mu migi y’iwanyu. Ntuzamugirire nabi.
17  “Ntihakagire umukobwa wo muri Isirayeli uba indaya yo mu rusengero, cyangwa ngo hagire umuhungu wo muri Isirayeli uba indaya yo mu rusengero.
18  Ntukazane mu nzu ya Yehova Imana yawe amafaranga yishyuwe indaya cyangwa ikiguzi cy’imbwa kugira ngo uhigure umuhigo uwo ari wo wose, kuko ibyo byombi ari ibizira Yehova Imana yawe yanga urunuka.
19  “Ntuzake umuvandimwe wawe inyungu, yaba inyungu ku mafaranga, ku byokurya cyangwa ku kintu icyo ari cyo cyose gitangwaho inyungu.
20  Umunyamahanga ushobora kumwaka inyungu, ariko ntuzayake umuvandimwe wawe kugira ngo Yehova Imana yawe aguhe umugisha mu byo uzakora byose, mu gihugu ugiye kujyamo ngo ucyigarurire.
21  “Nuhigira Yehova Imana yawe umuhigo, ntugatinde kuwuhigura kuko Yehova Imana yawe atazabura kubikubaza, kandi byakubera icyaha.
22  Ariko niwirinda guhiga umuhigo ntibizakubera icyaha.
23  Icyo wavuze ko uzakora ujye ugikora, uhigure umuhigo wahigiye Yehova Imana yawe nk’ituro ritangwa ku bushake wasezeranishije akanwa kawe.
24  “Nujya mu ruzabibu rwa mugenzi wawe, ujye urya inzabibu uhage, ariko ntukagire izo ushyira mu kintu witwaje.
25  “Nujya mu myaka yo mu murima wa mugenzi wawe, ujye ucisha intoki zawe amahundo yeze, ariko uzirinde gutemesha umuhoro imyaka yo mu murima wa mugenzi wawe.
22  “Nubona ikimasa cy’umuvandimwe wawe cyazimiye cyangwa intama ye, ntuzabyirengagize. Uzabigarurire umuvandimwe wawe.
2  Niba uwo muvandimwe wawe atari hafi yawe kandi ukaba utamuzi, iryo tungo uzarijyane iwawe urigumane, kugeza igihe uwo muvandimwe wawe azazira kurishaka, urimusubize.
3  Uko ni ko uzabigenza no ku ndogobe ye, ku mwitero we no ku kindi kintu icyo ari cyo cyose umuvandimwe wawe yabuze ukaba wakibonye. Ntuzabyirengagize.
4  “Nusanga itungo ry’umuvandimwe wawe ryaguye ku nzira, yaba indogobe cyangwa ikimasa, ntuzaryirengagize. Uzamufashe murihagurutse.
5  “Ntihakagire umugore wambara umwenda w’umugabo, kandi umugabo ntakambare umwitero w’umugore, kuko umuntu wese ukora ibyo ari ikizira kuri Yehova Imana yawe.
6  “Nusanga icyari cy’inyoni ku nzira, cyaba kiri mu giti cyangwa kiri hasi, kirimo ibyana cyangwa amagi, kandi nyina ikaba ibundikiye ibyo byana cyangwa ayo magi, ntuzatwarane nyina n’ibyana.
7  Ushobora gutwara ibyana, ariko nyina yo uzayireke yigendere, kugira ngo ugubwe neza kandi urame iminsi myinshi.
8  “Niwubaka inzu, uzashyireho urukuta rugufi rugose igisenge cyayo, kugira ngo umuntu atazayihanukaho akagwa, bigatuma inzu yawe igibwaho n’urubanza rw’amaraso.
9  “Ntukabibe mu ruzabibu rwawe imbuto z’ubwoko bubiri, kugira ngo umusaruro w’imyaka yawe yose uzabiba n’umusaruro w’uruzabibu rwawe bitazajyanwa mu rusengero.
10  “Ntugahingishe ikimasa n’indogobe bifatanyirijwe hamwe.
11  “Ntukambare umwenda uboshye mu budodo bukozwe mu bwoya n’ubudodo bw’ubundi bwoko.
12  “Ujye utera incunda ku misozo ine y’umwitero wawe.
13  “Umugabo nashaka umugore, bakagirana imibonano mpuzabitsina hanyuma akamwanga,
14  akamurega ibikorwa by’agahomamunwa, akamutera urubwa avuga ati ‘uyu mugore naramushatse, ariko mwegereye nsanga atakiri isugi,’
15  se na nyina b’uwo mukobwa bazafate ikimenyetso kigaragaza ko uwo mukobwa yari isugi, bagishyire abakuru b’umugi ku marembo yawo,
16  maze se w’uwo mukobwa abwire abakuru ati ‘uyu mugabo namushyingiye umukobwa wanjye hanyuma aza kumwanga.
17  None arimo aramushinja ibikorwa by’agahomamunwa avuga ngo “nasanze umukobwa wawe atakiri isugi.” Ariko dore ikimenyetso kigaragaza ko umukobwa wanjye yari isugi.’ Bazarambure umwitero imbere y’abakuru b’umugi.
18  Abakuru b’uwo mugi bazafate uwo mugabo bamuhane.
19  Bazamuce icyiru cya shekeli ijana z’ifeza bazihe se w’uwo mukobwa, kubera ko uwo mugabo yateye urubwa umukobwa w’isugi wo muri Isirayeli. Azakomeze kuba umugore we, kandi ntazemererwa gutana na we ubuzima bwe bwose.
20  “Ariko niba ibyo ari ukuri, nta kimenyetso kigaragaza ko uwo mukobwa yari isugi,
21  bazasohore uwo mukobwa bamujyane ku muryango w’inzu ya se, abagabo bo mu mugi w’iwabo bamutere amabuye bamwice, kubera ko yakoze iby’urukozasoni muri Isirayeli agasambanira mu nzu ya se. Uko azabe ari ko ukura ikibi muri mwe.
22  “Umugabo nafatwa aryamanye n’umugore w’undi mugabo, bombi bazicwe, ari uwo mugabo ari n’uwo mugore baryamanye. Uko azabe ari ko ukura ikibi muri Isirayeli.
23  “Nihaba hari umukobwa w’isugi wasabwe, hanyuma undi mugabo akamusanga mu mugi akaryamana na we,
24  bombi muzabasohore mubajyane ku irembo ry’uwo mugi mubatere amabuye bapfe. Umukobwa azaba azize ko atatakiye muri uwo mugi, naho umugabo abe azize ko yakojeje isoni umugore wa mugenzi we. Uko azabe ari ko ukura ikibi muri mwe.
25  “Ariko niba umugabo asanze mu gasozi umukobwa wasabwe, akamufata akaryamana na we, uwo mugabo waryamanye na we azabe ari we wenyine wicwa,
26  ariko uwo mukobwa ntuzagire icyo umutwara. Uwo mukobwa nta cyaha yakoze gikwiriye kumwicisha. Ibyo ni kimwe n’uko umugabo yadukira mugenzi we akamwica, akamuvutsa ubugingo bwe.
27  Yamusanze mu gasozi. Uwo mukobwa wasabwe yaratatse ariko ntihagira umutabara.
28  “Umugabo nabona umukobwa w’isugi utarasabwa, akamufata akaryamana na we hanyuma bakabafata,
29  umugabo waryamanye na we azahe se w’umukobwa shekeli mirongo itanu z’ifeza. Uwo mukobwa azabe umugore we kuko azaba yamukojeje isoni. Ntazemererwa gutana na we ubuzima bwe bwose.
30  “Ntihakagire umugabo ucyura muka se, kugira ngo atamworosoraho umwenda wa se.
32  “Wa juru we, tega amatwi wumve ibyo mvuga;Na we wa si we umva amagambo ava mu kanwa kanjye.
2  Inyigisho zanjye zizatonyanga nk’imvura,Amagambo yanjye azatonda nk’ikime,Nk’imvura y’urujojo igwa ku byatsi,Nk’imvura nyinshi igwa ku bimera.
3  Nzamamaza izina rya Yehova.Mwature gukomera kw’Imana yacu.
4  Icyo Gitare, umurimo wacyo uratunganye,Inzira zacyo zose zihuje n’ubutabera.Ni Imana yiringirwa kandi itarenganya;Irakiranuka kandi ntibera.
5  Bakoze ibibarimbuza,Si abana bayo, ni bo biteye ubusembwa.Ni ubwoko bw’abantu bagoramye kandi bononekaye.
6  Kuki mukomeza gukorera Yehova ibintu nk’ibyo,Mwa bapfapfa mwe batagira ubwenge?Si we So mukomokaho,Wabaremye akabakomeza?
7  Ibuka iminsi ya kera,Mutekereze imyaka yahise uko ibihe byagiye bisimburana.Baza so, azakubwira;Baza abakuru, bazabigutekerereza.
8  Igihe Isumbabyose yahaga amahanga umurage,Igihe yatandukanyaga bene Adamu,Yashyiriyeho amahanga ingabano,Ikurikije umubare w’Abisirayeli.
9  Kuko umugabane wa Yehova ari ubwoko bwe;Yakobo ni we murage yarazwe.
10  Yamusanze mu gihugu cy’ubutayu,Mu butayu budatuwe, burimo inyamaswa z’inkazi zihuma.Yaramurinze amwitaho,Amurinda nk’imboni y’ijisho rye.
11  Nk’uko kagoma ikubita amababa hejuru y’icyari cyayo,Igatambatamba hejuru y’ibyana byayo,Igatanda amababa yayo ikabifata,Ikabitwara ku mababa yayo,
12  Yehova wenyine yakomeje kuyobora Yakobo, Nta yindi mana y’amahanga bari kumwe.
13  Yamunyujije ahantu hirengeye mu isi,Ku buryo yariye ibyeze mu mirima.Yatumye anyunyuza ubuki buvuye mu rutare,N’amavuta yo mu rutare rukomeye.
14  Yamuhaye amavuta avuye mu bushyo, n’amata avuye mu mikumbi,Hamwe n’amapfizi y’intama y’imishishe,N’amasekurume y’intama akiri mato arisha i Bashani, n’amapfizi y’ihene,Hamwe n’ingano nziza kurusha izindi;Yanyoye na divayi yenzwe mu maraso y’imizabibu.
15  Yeshuruni atangiye kubyibuha arigomeka.Warabyibushye, urashisha, ugwa ivutu.Nuko yibagirwa Imana yamuremye,Asuzugura Igitare cy’agakiza ke.
16  Bamuteye gufuhira imana z’inyamahanga,Baramurakaje bitewe n’ibizira bakoze.
17  Batambiye abadayimoni aho gutambira Imana,Batambiye imana batigeze kumenya,Imana z’inzaduka,Izo ba sokuruza batigeze kumenya.
18  Wibagiwe Igitare cyakubyaye,Wibagirwa Imana yakugiriye ku gise ikakubyara.
19  Yehova abibonye yarabasuzuguye,Bitewe n’uko n’abahungu be n’abakobwa be bamurakaje.
20  Nuko aravuga ati ‘reka mbahishe mu maso hanjye,Reka nzarebe iherezo ryabo.Ni ubwoko bwononekaye;Ni abana batiringirwa.
21  Banteye gufuhira imana zitagira umumaro,Barandakaje bitewe n’ibigirwamana byabo bitagira umumaro;Nanjye nzabatera gufuhira ikitari ishyanga,Nzabarakaza bitewe n’ishyanga ry’abatagira ubwenge.
22  Uburakari bwanjye bwavuyemo umuriro ugurumana,Uzagurumana kugeza mu mva, hasi cyane,Uzakongora isi n’umwero wayo,Uzakongeza imfatiro z’imisozi.
23  Nzabagwizaho ibyago;Nzabamariraho imyambi yanjye.
24  Bazicwa n’inzara, batsembwe no guhinda umuriro;Bazarimburwa bikomeye.Nzabagabiza amenyo y’inyamaswa,N’ubumara bw’ibikururuka mu mukungugu.
25  Hanze inkota izabagira incike,Mu nzu ho ni ubwoba,Izica umusore n’inkumi,Umwana wonka n’umusaza ufite imvi.
26  Mba naravuze nti “nzabatatanya,Nzatuma batongera kuvugwa mu bantu.”
27  Iyo nza kuba ntaratinye kurakazwa n’umwanzi,Ko ababisha babo babisobanura ukundi,Bakavuga bati “tubarusha amaboko,Yehova si we wakoze ibi byose.”
28  Ni ishyanga ridatekereza,Kandi ntibafite ubwenge.
29  Iyo baza kuba abanyabwenge, bari gutekereza kuri ibi bintu.Bari gutekereza ku iherezo ryabo.
30  Umuntu umwe yakwirukana igihumbi ate,Kandi se, abantu babiri bakwirukana bate ibihumbi icumi? Kereka Igitare cyabo cyabatereranye,Yehova yabahanye mu maboko y’abanzi babo.
31  Igitare cyabo si nk’Igitare cyacu,Abanzi bacu na bo barabyibonera.
32  Umuzabibu wabo ni umuzabibu w’i Sodomu,Wavuye mu materasi y’i Gomora. Inzabibu zabo ni inzabibu z’uburozi,Amaseri yazo ararura.
33  Divayi yabo ni ubumara bw’inzoka nini,N’ubumara bukaze bw’inzoka z’impoma.
34  Ese ibyo ntibyashyizwe hafi yanjye,Bigashyirwaho ikimenyetso gifatanya kandi bigashyirwa mu bubiko bwanjye?
35  Guhora no kwitura ni ibyanjye.Mu gihe cyagenwe, ikirenge cyabo kizanyerera,Kuko umunsi wabo w’amakuba wegereje,Kandi ibizababaho biraza byihuta cyane.’
36  Yehova azacira urubanza ubwoko bwe,Kandi azababazwa n’abagaragu be,Kuko azabona ko nta mbaraga bagifite,Hasigaye gusa udafite kirengera n’imburamumaro.
37  Azavuga ati ‘imana zabo ziri he?Igitare bashakiragaho ubuhungiro kiri he?
38  Imana zaryaga urugimbu rw’ibitambo byabo,Zikanywa divayi ivuye ku maturo yabo y’ibyokunywa, ziri he?Nizihaguruke zibatabare,Zibabere ubwihisho.
39  Ubu noneho nimurebe, ni jye Mana,Nta zindi mana ziri kumwe nanjye.Ndica nkanabeshaho.Narakomerekeje cyane kandi ni jye uzakiza,Nta wushobora kugira uwo avana mu kuboko kwanjye.
40  Nzazamura ukuboko kwanjye nkwerekeje mu ijuru ndahire,Mvuge nti “nk’uko mporaho iteka ryose,”
41  Nintyaza inkota yanjye irabagirana,Ukuboko kwanjye kugafata imanza,Nzahora abanzi banjye,Nzitura abanyanga urunuka.
42  Nzanywesha imyambi yanjye amaraso iyasinde,Izasinda amaraso y’abishwe n’ay’imbohe,Inkota yanjye izarya inyama,Inyama z’abatware bakuru b’abanzi banjye.’
43  Mwa mahanga mwe nimwishimane n’ubwoko bwe,Kuko azahorera amaraso y’abagaragu be,Azahora abanzi be,Azatangira impongano igihugu cy’ubwoko bwe.”
44  Nuko Mose araza avuga amagambo yose y’iyo ndirimbo abantu bamuteze amatwi, we na Hoseya mwene Nuni.
45  Mose amaze kubwira Abisirayeli bose ayo magambo yose,
46  akomeza ababwira ati “mushyire ku mutima wanyu amagambo yose mbabwira uyu munsi mbaburira, kugira ngo mutegeke abana banyu gukurikiza amagambo yose y’aya mategeko.
47  Kuko atari amagambo y’agaciro gake kuri mwe, ahubwo ni yo buzima bwanyu, kandi aya magambo ni yo azatuma muramira mu gihugu mugiye kwinjiramo mumaze kwambuka Yorodani kugira ngo mucyigarurire.”
48  Uwo munsi Yehova abwira Mose
49  ati “zamuka uyu musozi wa Abarimu, ari wo musozi wa Nebo uri mu gihugu cy’i Mowabu ahateganye n’i Yeriko, maze witegereze igihugu cy’i Kanani ngiye guha Abisirayeli ngo bacyigarurire.
50  Urapfira kuri uwo musozi ugiye kuzamuka, usange ba sokuruza nk’uko Aroni umuvandimwe wawe yapfiriye ku musozi wa Hori agasanga ba sekuruza,
51  kuko mutakoreye hagati y’Abisirayeli ibyo nabategekeye ku mazi y’i Meriba, i Kadeshi mu butayu bwa Zini, ntimumpeshe ikuzo hagati y’Abisirayeli.
52  Icyo gihugu nzaha Abisirayeli uzakirebera kure, ariko ntuzacyinjiramo.”
6  “Aya ni yo mabwiriza, amategeko n’amateka Yehova Imana yanyu yategetse ko mbigisha, kugira ngo muzayakurikize nimugera mu gihugu mugiye kujyamo mukacyigarurira,
2  bityo mutinye Yehova Imana yanyu, kandi mu minsi yose yo kubaho kwanyu, mwe n’abana banyu n’abuzukuru banyu, muzakurikize amategeko yose n’amateka ye mbategeka kugira ngo mubone kurama.
3  Isirayeli we, tega amatwi kandi witondere ayo mategeko kugira ngo uzagubwe neza kandi wororoke ugwire cyane mu gihugu gitemba amata n’ubuki, nk’uko Yehova Imana ya ba sokuruza yabigusezeranyije.
4  “Isirayeli we, tega amatwi: Yehova ni we Mana yacu, kandi hariho Yehova umwe gusa.
5  Ukundishe Yehova Imana yawe umutima wawe wose n’ubugingo bwawe bwose n’imbaraga zawe zose.
6  Aya magambo ngutegeka uyu munsi, ajye ahora ku mutima wawe.
7  Ujye uyacengeza mu bana bawe kandi ujye uyababwira igihe mwicaye mu nzu, igihe mugenda mu nzira, igihe muryamye n’igihe mubyutse.
8  Uzayahambire ku kuboko akubere nk’ikimenyetso, kandi azakubere nk’agashumi kambarwa mu ruhanga.
9  Uzayandike ku nkomanizo z’umuryango w’inzu yawe no ku marembo y’umugi wawe.
10  “Nuko Yehova Imana yawe nakujyana mu gihugu yarahiye ba sokuruza Aburahamu, Isaka na Yakobo ko azaguha, igihugu gifite imigi minini kandi myiza utubatse,
11  gifite amazu yuzuye ibintu by’ubwoko bwose kandi byiza utashyizemo, ibitega by’amazi utacukuye, imizabibu n’ibiti by’imyelayo utateye, maze ukarya ugahaga,
12  uzirinde kugira ngo utibagirwa Yehova wagukuye mu gihugu cya Egiputa mu nzu y’uburetwa.
13  Ujye utinya Yehova Imana yawe, umukorere kandi ujye urahira mu izina rye.
14  Ntimugakurikire izindi mana, imana izo ari zo zose z’amahanga abakikije,
15  (kuko Yehova Imana yawe uri hagati muri mwe ari Imana isaba ko umuntu ayiyegurira nta kindi ayibangikanyije na cyo,) kugira ngo utikongereza uburakari bwa Yehova Imana yawe, akakurimbura akagukura ku isi.
16  “Ntimukagerageze Yehova Imana yanyu, nk’uko mwamugeragereje i Masa.
17  Muzahore mukurikiza amategeko ya Yehova Imana yanyu, ibyo yahamije n’amabwiriza yabahaye.
18  Mujye mukora ibyiza kandi bikwiriye mu maso ya Yehova, kugira ngo muzagubwe neza kandi mwinjire mu gihugu cyiza Yehova yarahiye ba sokuruza, maze mucyigarurire,
19  mwirukane abanzi banyu bose imbere yanyu nk’uko Yehova yabisezeranyije.
20  “Mu gihe kizaza, umwana wawe nakubaza ati ‘ibyo Yehova Imana yacu yahamije n’amabwiriza n’amategeko yabahaye bisobanura iki?’
21  Uzamubwire uti ‘twabaye imbata za Farawo muri Egiputa, ariko Yehova adukuza muri Egiputa ukuboko gukomeye.
22  Nuko Yehova akorera kuri Egiputa no kuri Farawo n’abo mu rugo rwe bose ibimenyetso n’ibitangaza bikomeye kandi biteye ubwoba, bibera imbere y’amaso yacu.
23  Adukurayo kugira ngo atuzane aha, aduhe igihugu yari yararahiye ba sogokuruza.
24  Ni yo mpamvu Yehova yadutegetse kubahiriza ayo mabwiriza yose no gutinya Yehova Imana yacu, kugira ngo duhore tuguwe neza kandi dukomeze kubaho nk’uko bimeze uyu munsi.
25  Nitwitondera amategeko yose Yehova Imana yacu yaduhaye, tukayakurikiza nk’uko yabidutegetse, tuzabarwaho gukiranuka.’
31  Mose abwira Abisirayeli bose aya magambo
2  ati “uyu munsi mfite imyaka ijana na makumyabiri. Sinzongera kwemererwa kubayobora, kuko Yehova yambwiye ati ‘ntuzambuka Yorodani iyi.’
3  Yehova Imana yawe azambuka imbere yawe. Azarimburira ayo mahanga imbere yawe, kandi uzayirukane. Yosuwa ni we uzambuka imbere yawe nk’uko Yehova yabivuze.
4  Yehova azayakorera nk’ibyo yakoreye Sihoni na Ogi, abami b’Abamori n’igihugu cyabo, igihe yabarimburaga.
5  Yehova yarayabagabije; muzayagirire ibyo nabategetse byose.
6  Mugire ubutwari kandi mukomere. Ntibagutere ubwoba cyangwa ngo bagukure umutima, kuko Yehova Imana yawe agendana nawe. Ntazagusiga cyangwa ngo agutererane burundu.”
7  Mose ahamagara Yosuwa amubwirira imbere y’Abisirayeli bose ati “gira ubutwari kandi ukomere, kuko ari wowe uzajyana ubu bwoko mu gihugu Yehova yarahiye ba sekuruza ko azabaha, kandi ni wowe uzakibaha ho gakondo.
8  Yehova azakugenda imbere kandi azakomeza kubana nawe. Ntazagusiga cyangwa ngo agutererane burundu. Ntugire ubwoba cyangwa ngo ukuke umutima.”
9  Mose yandika ayo mategeko ayaha abatambyi bene Lewi baheka isanduku y’isezerano rya Yehova, n’abakuru b’Abisirayeli bose.
10  Mose arabategeka ati “uko imyaka irindwi ishize, mu gihe cyagenwe cy’umwaka wo guhara imyenda, ku munsi mukuru w’ingando,
11  igihe Abisirayeli bose bazajya baza imbere ya Yehova Imana yawe ahantu azaba yaratoranyije, uzajye usomera aya mategeko imbere y’Abisirayeli bose bateze amatwi.
12  Uzakoranye abantu bose, abagabo, abagore, abana n’abimukira bari mu migi yanyu, kugira ngo batege amatwi bige, bityo batinye Yehova Imana yanyu kandi bakurikize amagambo yose y’aya mategeko.
13  Abana babo batamenye ibyo byose bazatege amatwi, bige gutinya Yehova Imana yanyu mu minsi yose muzamara mu gihugu mugiye kwinjiramo mumaze kwambuka Yorodani kugira ngo mucyigarurire.”
14  Hanyuma Yehova abwira Mose ati “dore iminsi yawe yo gupfa iregereje. Hamagara Yosuwa mujye mu ihema ry’ibonaniro, kugira ngo mushyireho abe umuyobozi.” Nuko Mose na Yosuwa bajya mu ihema ry’ibonaniro.
15  Yehova abonekera mu ihema ari mu nkingi y’igicu, iyo nkingi ihagarara ku muryango w’ihema.
16  Yehova abwira Mose ati “dore ugiye gupfa usange ba sokuruza. Aba bantu bazahaguruka basambane n’imana z’amahanga zo mu gihugu bagiye kujyamo, imana zizaba ziri muri bo, kandi rwose bazanta, bice isezerano nagiranye na bo.
17  Ibyo bizatuma uwo munsi uburakari bwanjye bubagurumanira, kandi rwose nzabata, mbahishe mu maso hanjye, barimburwe. Bazahura n’amakuba menshi n’imibabaro, kandi ntibazabura kwibaza bati ‘ese ibi byago ntitubitewe n’uko Imana yacu itakiri muri twe?’
18  Icyo gihe nzabahisha mu maso hanjye rwose bitewe n’ibibi byose bazaba bakoze, kuko bazaba bahindukiriye izindi mana.
19  “None rero, nimwandike iyi ndirimbo, muyigishe Abisirayeli. Bazafate iyo ndirimbo mu mutwe kugira ngo imbere umugabo wo gushinja Abisirayeli.
20  Nzabajyana mu gihugu narahiye ba sekuruza, igihugu gitemba amata n’ubuki, kandi bazarya bahage, babyibuhe, bahindukirire izindi mana; bazazikorera, bansuzugure, bice isezerano ryanjye.
21  Ibyo byago byinshi n’imibabaro nibibageraho, iyi ndirimbo izambera umugabo wo kubashinja, kuko abana babo batagomba kuyibagirwa ngo ive mu kanwa kabo, kubera ko n’uyu munsi nzi ibyo imitima yabo ibogamiraho, mbere y’uko mbajyana mu gihugu nabarahiye.”
22  Uwo munsi Mose yandika iyo ndirimbo kugira ngo ayigishe Abisirayeli.
23  Aha Yosuwa mwene Nuni inshingano yo kubayobora, aramubwira ati “gira ubutwari kandi ukomere, kuko ari wowe uzajyana Abisirayeli mu gihugu nabarahiye, kandi nanjye nzakomeza kubana nawe.”
24  Hanyuma Mose amaze kwandika amagambo yose y’ayo mategeko mu gitabo,
25  ategeka Abalewi bahekaga isanduku y’isezerano rya Yehova ati
26  “nimwakire iki gitabo cy’amategeko, mugishyire iruhande rw’isanduku y’isezerano rya Yehova Imana yanyu, kugira ngo kizababere umugabo wo kubashinja.
27  Jye ubwanjye nzi ubwigomeke bwanyu no kutagonda ijosi kwanyu. Ko mwigomeka kuri Yehova nkiriho, nimara gupfa muzamwigomekaho bingana iki?
28  Nteranyiriza abakuru b’imiryango n’abatware banyu bose bumve aya magambo mbabwira, kandi ntange ijuru n’isi ho abagabo bazabashinja.
29  Nzi neza ko nimara gupfa mutazabura gukora ibibarimbuza, mugateshuka inzira nabategetse. Mu gihe kizaza muzagerwaho n’ibyago, kuko muzaba mwarakoze ibibi mu maso ya Yehova, mukamurakaza bitewe n’ibikorwa byanyu.”
30  Mose avuga amagambo y’iyo ndirimbo iteraniro ry’Abisirayeli ryose rimuteze amatwi, kugeza arangiye:
21  “Mu gihugu Yehova Imana yawe agiye kuguha ngo ucyigarurire, nihagira usanga ku gasozi intumbi y’umuntu wishwe ariko uwamwishe akaba atazwi,
2  abakuru n’abacamanza banyu bazagende bapime intera iri hagati y’aho uwo muntu yiciwe n’imigi yose iri hafi aho,
3  bamenye umugi urusha iyindi kuba bugufi bw’uwishwe. Abakuru bo muri uwo mugi bazajye mu bushyo bakuremo inyana itarigeze ikoreshwa imirimo, itarigeze iheka umugogo.
4  Abakuru b’uwo mugi bazamanukane iyo nyana bayijyane mu kibaya gitembamo umugezi kandi kitigeze gihingwamo cyangwa ngo kibibwemo imbuto, maze bayivunire ijosi muri icyo kibaya.
5  “Abatambyi bene Lewi bazigire hafi, kuko ari bo Yehova Imana yawe yatoranyije kugira ngo bamukorere kandi bahe abantu umugisha mu izina rya Yehova, akaba ari na bo baca imanza zirebana n’ibikorwa byose by’urugomo.
6  Hanyuma abakuru bose bo muri uwo mugi uri hafi y’uwishwe, bazakarabire intoki hejuru ya ya nyana yavuniwe ijosi mu kibaya,
7  maze bavuge bati ‘amaboko yacu si yo yavushije aya maraso, kandi amaso yacu ntiyigeze abona avushwa.
8  Yehova, ntuyabare ku bwoko bwawe bwa Isirayeli wacunguye, kandi ubwoko bwawe bwa Isirayeli ntubushyireho umwenda w’amaraso y’utariho urubanza.’ Bityo ntibazagibwaho n’urubanza rw’amaraso.
9  Uko ni ko uzikuraho umwenda w’amaraso y’utariho urubanza, kuko uzaba ukoze ibikwiriye mu maso ya Yehova.
10  “Nujya ku rugamba kurwana n’abanzi bawe, Yehova Imana yawe akabakugabiza ukabajyana ari imbohe,
11  maze muri izo mbohe ukabonamo umugore mwiza uteye neza, ukamubenguka, ugashaka kumugira umugore,
12  uzamujyane iwawe. Aziyogoshe umusatsi, ace inzara,
13  yiyambure imyenda yanyaganywe, abe mu nzu yawe amare ukwezi kuzuye aririra se na nyina. Hanyuma uzaryamane na we, umugire umugore wawe.
14  Niwumva utamwishimiye, uzamwirukane ajye iyo ashaka, ariko ntuzamugurishe. Uzirinde kumugirira nabi nyuma yo kumukoza isoni.
15  “Umugabo nagira abagore babiri, umwe w’inkundwakazi n’undi w’intabwa, bombi bakaba baramubyariye abahungu, umuhungu w’imfura akaba yarabyawe n’umugore w’intabwa,
16  najya guha abahungu be umunani mu byo atunze, ntazemererwa kugira umuhungu w’inkundwakazi imfura ngo amusimbuze umuhungu w’umugore w’intabwa, kandi ari we mfura.
17  Agomba kwemera ko umuhungu w’umugore w’intabwa ari we mfura, akamuha imigabane ibiri y’ibyo atunze byose, kuko uwo ari we ubushobozi bwe bwo kubyara bwatangiriyeho. Ni we ufite uburenganzira buhabwa umwana w’imfura.
18  “Umuntu naba afite umuhungu utava ku izima kandi w’icyigomeke, wanga kumvira se na nyina, bakaba baramuhannye ariko akanga kumva,
19  se na nyina bazamufate bamushyire abakuru b’umugi ku marembo yawo,
20  maze babwire abakuru b’umugi wabo bati ‘uyu muhungu wacu ntava ku izima kandi ni icyigomeke. Ntatwumvira kandi ni umunyandanini n’umusinzi.’
21  Abagabo bose bo muri uwo mugi bazamutere amabuye bamwice. Uko ni ko uzakura ikibi hagati muri mwe, kandi Isirayeli yose izabyumva itinye.
22  “Nihagira umuntu ukora icyaha gikwiriye kumwicisha, akicwa hanyuma ukamumanika ku giti,
23  umurambo we ntuzarare kuri icyo giti, ahubwo uzawuhambe uwo munsi, kuko umanitswe ku giti aba yaravumwe n’Imana. Ntuzahumanye igihugu Yehova Imana yawe agiye kuguha ho gakondo.
25  “Abantu nibagira icyo bapfa bakajya kuburana, bazabacire urubanza, uri mu kuri bavuge ko ari we utsinze, uri mu cyaha bavuge ko atsinzwe.
2  Uri mu cyaha naba akwiriye gukubitwa, umucamanza azategeke ko bamuryamisha, bamukubitire imbere ye inkoni zihwanye n’icyaha cye.
3  Ashobora kumukubita inkoni mirongo ine. Ntazagire n’imwe arenzaho kugira ngo atamukubita inkoni nyinshi zirenze izo, umuvandimwe wawe agakorezwa isoni mu maso yawe.
4  “Ntugahambire umunwa w’ikimasa mu gihe gihura ibinyampeke.
5  “Niba abavandimwe babana, umwe muri bo agapfa atabyaye umuhungu, umugore w’uwapfuye ntazashakwe n’umugabo utari uwo muri uwo muryango. Umugabo wabo azamusange amugire umugore we, amucikure.
6  Imfura azabyarana n’uwo mugore izitirirwa izina ry’umuvandimwe we wapfuye, kugira ngo ritazimangatana muri Isirayeli.
7  “Niba uwo mugabo atishimiye gucyura umupfakazi w’umuvandimwe we, uwo mupfakazi azasange abakuru ku marembo y’umugi, ababwire ati ‘umugabo wacu yanze ko izina ry’umuvandimwe we rikomeza kuba muri Isirayeli. Yanze kuncikura.’
8  Abakuru b’umugi w’iwabo bazamuhamagare babimubaze, ahagarare imbere yabo avuge ati ‘sinshaka kumucyura.’
9  Namara kuvuga atyo, umupfakazi w’umuvandimwe we azamwegere abakuru babireba, amukure urukweto mu kirenge, amucire mu maso maze avuge ati ‘uko abe ari ko uwanze kubyarira mwene se umuhungu agirirwa.’
10  Muri Isirayeli ajye yitwa ‘inzu y’uwakuwemo urukweto.’
11  “Abagabo nibarwana maze umugore w’umwe yaza gutabara umugabo we akarambura ukuboko agafata imyanya ndangagitsina y’uwo urwana n’umugabo we,
12  uzamuce ikiganza. Ntuzamugirire impuhwe.
13  “Mu ruhago rwawe ntukagire ibipimo by’uburemere by’uburyo bubiri, ikinini n’igito.
14  Mu nzu yawe ntukagire ingero za efa z’uburyo bubiri, urugero runini n’uruto.
15  Ujye uhorana ibipimisho bihuje n’ukuri kandi byuzuye, uhorane n’ingero za efa zihuje n’ukuri kandi zuzuye, kugira ngo urame iminsi myinshi mu gihugu Yehova Imana yawe agiye kuguha.
16  Kuko umuntu wese ukora ibyo, ni ukuvuga ukora ibidahuje n’ubutabera wese, ari ikintu Yehova Imana yawe yanga urunuka.
17  “Mujye mwibuka ibyo Amaleki yabakoreye igihe mwari mu nzira muva muri Egiputa,
18  ukuntu yagutegeye mu nzira, akagutera aguturutse inyuma akica abari basigaye inyuma bose, igihe mwari mwananiwe mwaguye agacuho, ntatinye Imana.
19  Yehova Imana yawe namara kugukiza abanzi bawe bose bazaba bagukikije, mu gihugu Yehova Imana yawe agiye kuguha ho gakondo ngo ucyigarurire, uzatume izina rya Amaleki ritongera kwibukwa ukundi munsi y’ijuru. Uramenye ntuzabyibagirwe.
13  “Muri mwe nihaduka umuhanuzi cyangwa umurosi, akaguha ikimenyetso cyangwa akakubwira ko hazabaho ikintu runaka,
2  maze icyo kimenyetso yaguhaye cyangwa icyo kintu yakubwiye agira ati ‘ngwino duhindukirire izindi mana utigeze kumenya maze tuzikorere,’ ukabona kirabaye,
3  ntuzumvire amagambo y’uwo muhanuzi cyangwa uwo murosi, kuko Yehova Imana yanyu azaba arimo abagerageza kugira ngo amenye niba mukundisha Yehova Imana yanyu umutima wanyu wose n’ubugingo bwanyu bwose.
4  Mujye mukurikira Yehova Imana yanyu abe ari we mutinya, mukomeze amategeko ye, mwumvire ijwi rye, abe ari we mukorera kandi mumwifatanyeho akaramata.
5  Uwo muhanuzi cyangwa uwo murosi azicwe, kuko yabashishikarije kwigomeka kuri Yehova Imana yanyu wabakuye mu gihugu cya Egiputa, akagucungura akagukura mu nzu y’uburetwa, kandi akaba yarashatse kukuvana mu nzira Yehova Imana yawe yagutegetse kugenderamo. Muzakure ikibi muri mwe.
6  “Umuvandimwe wawe, ari we mwene nyoko, cyangwa umuhungu wawe cyangwa umukobwa wawe cyangwa umugore wawe ukunda cyane, cyangwa incuti yawe magara, nagerageza kukoshya mu ibanga ati ‘ngwino dukorere izindi mana,’ imana utigeze kumenya, yaba wowe cyangwa ba sokuruza,
7  imana z’amahanga agukikije, yaba aya hafi cyangwa aya kure, kuva ku mpera y’isi ukagera ku yindi,
8  ntuzemere ibyifuzo by’uwo muntu cyangwa ngo umutege amatwi. Ntuzamubabarire cyangwa ngo umugirire impuhwe, cyangwa ngo umuhishire.
9  Ahubwo uzamwice. Azabe ari wowe ubanza kumutera amabuye kugira ngo umwice, abandi bose na bo babone kumutera amabuye.
10  Uzamutere amabuye apfe, kuko yashatse gutuma utera umugongo Yehova Imana yawe yagukuye mu gihugu cya Egiputa, mu nzu y’uburetwa.
11  Ibyo bizatuma Abisirayeli bose babyumva batinye, kandi ntibongere gukora ikintu kibi nk’icyo hagati muri mwe.
12  “Nuramuka wumvise amakuru aturutse muri umwe mu migi yanyu Yehova Imana yawe yabahaye kugira ngo muyituremo, bavuga bati
13  ‘hari abantu b’imburamumaro bavuye muri mwe bakagerageza gushuka abatuye mu mugi wabo bababwira bati “nimuze dukorere izindi mana,” imana mutigeze kumenya,’
14  uzabikurikirane, ubigenzure, ubibaririze neza witonze. Nusanga ari ukuri koko, icyo kintu giteye ishozi cyarakozwe,
15  uzicishe inkota abaturage b’uwo mugi. Uwo mugi n’ibiwurimo byose n’amatungo awurimo yose, uzabirimbuze inkota.
16  Ibyasahuwe muri uwo mugi byose uzabirundanyirize hamwe ku karubanda, utwike uwo mugi n’ibyawusahuwemo byose, bibere Yehova Imana yawe ituro riturwa ryose uko ryakabaye, kandi uwo mugi uzabe amatongo kugeza ibihe bitarondoreka. Ntuzongere kubakwa ukundi.
17  Ntihazagire ikintu na kimwe mu bigomba kurimburwa kiguma mu kuboko kwawe, kugira ngo Yehova ashire uburakari bwe bugurumana, akugirire imbabazi kandi rwose akugaragarize impuhwe, atume wororoka ugwire, nk’uko yabirahiriye ba sokuruza.
18  Ujye wumvira ijwi rya Yehova Imana yawe ukurikiza amategeko ye yose ngutegeka uyu munsi, kugira ngo ukore ibikwiriye mu maso ya Yehova Imana yawe.
14  “Muri abana ba Yehova Imana yanyu. Ntimukikebagure cyangwa ngo mwiyogoshe ingohe mwiraburira umuntu wapfuye,
2  kuko muri ubwoko bwera imbere ya Yehova Imana yanyu, kandi Yehova akaba yarabatoranyije mu mahanga yose yo ku isi kugira ngo mube ubwoko bwe, umutungo we bwite.
3  “Ntimukarye ikintu cyose kizira.
4  Izi ni zo nyamaswa n’amatungo mushobora kurya: ikimasa, intama, ihene,
5  impala, isha, ifumberi, ihene yo mu misozi, impongo, intama y’ishyamba, isirabo
6  n’izindi nyamaswa zose zatuye inzara kandi zuza. Izo mushobora kuzirya.
7  Mu nyamaswa zuza n’izatuye inzara, izo mutagomba kurya ni izi: ingamiya, urukwavu n’impereryi, kuko zuza ariko zikaba zitatuye inzara. Zizababere ikintu gihumanye.
8  Ingurube na yo ntimukayirye, kuko yatuye inzara ariko ikaba ituza. Izababere ikintu gihumanye. Ntimuzarye inyama zabyo cyangwa ngo mukore ku ntumbi zabyo.
9  “Mu bintu byose biba mu mazi, ibi ni byo mushobora kurya: ibintu byose bigira amababa n’amagaragamba mushobora kubirya.
10  Ikintu cyose kitagira amababa n’amagaragamba ntimuzakirye. Ni ikizira kuri mwe.
11  “Ikiguruka cyose kidahumanye mushobora kukirya.
12  Ariko ibi byo ntimugomba kubirya: kagoma, itanangabo, inkongoro yirabura,
13  icyaruzi gitukura, icyaruzi cyirabura, sakabaka nk’uko amoko yazo ari,
14  ibikona byose nk’uko amoko yabyo ari,
15  imbuni, igihunyira, nyiramurobyi, agaca nk’uko amoko yatwo ari,
16  igihunyira gito, igihunyira cy’amatwi maremare, isapfu,
17  inzoya, inkongoro, sarumfuna,
18  igishondabagabo, uruyongoyongo nk’uko amoko yabyo ari, samusure n’agacurama.
19  Udusimba twose dufite amababa tuzababere ikintu gihumanye. Ntimukaturye.
20  Ikiguruka cyose kidahumanye mushobora kukirya.
21  “Ntimukarye itungo ryipfushije. Ushobora kuriha umwimukira uri mu mugi wanyu akarirya cyangwa ukarigurisha umunyamahanga, kuko muri ubwoko bwera imbere ya Yehova Imana yanyu. “Ntugatekeshe umwana w’ihene amahenehene ya nyina.
22  “Ujye utanga kimwe cya cumi cy’ibyo wejeje byose, ibiva mu murima wawe uko umwaka utashye.
23  Icya cumi cy’ibyo wejeje, divayi yawe nshya, amavuta yawe n’uburiza bwo mu mashyo yawe n’ubwo mu mikumbi yawe, ujye ubirira imbere ya Yehova Imana yawe, ubirire ahantu azatoranya akahashyira izina rye, kugira ngo wige guhora utinya Yehova Imana yawe.
24  “Ahantu Yehova Imana yawe azatoranya akahashyira izina rye nihaba kure, ukabona udashobora gukora urwo rugendo rurerure ujyanyeyo ibyo bintu byose, (kubera ko Yehova Imana yawe azaguha umugisha,)
25  uzabivunjemo amafaranga, uyapfumbate mu kiganza maze ujye ahantu Yehova Imana yawe azatoranya.
26  Ayo mafaranga uzayagure ikintu umutima wawe wifuza, yaba inka cyangwa intama cyangwa ihene cyangwa divayi cyangwa ibindi binyobwa bisindisha, cyangwa ikindi kintu cyose umutima wawe ushaka, ubirire aho hantu imbere ya Yehova Imana yawe wishime, wowe n’abo mu rugo rwawe.
27  Ntuzirengagize Umulewi uri mu mugi wanyu, kuko nta mugabane cyangwa umurage yahawe muri mwe.
28  “Uko imyaka itatu ishize, ujye uzana kimwe cya cumi cy’ibyo wejeje byose muri uwo mwaka, ubibike mu mugi wanyu.
29  Umulewi, kuko atagira umugabane cyangwa umurage muri mwe, hamwe n’umwimukira n’imfubyi n’umupfakazi bari mu mugi wanyu bajye baza babirye bahage, kugira ngo Yehova Imana yawe azaguhe umugisha mu byo ukora byose.
29  Ayo ni yo magambo y’isezerano Yehova yategetse Mose kugirana n’Abisirayeli mu gihugu cy’i Mowabu, ryiyongera ku isezerano yagiranye na bo kuri Horebu.
2  Mose ahamagara Abisirayeli bose arababwira ati “mwe ubwanyu mwiboneye ibintu byose Yehova yakoze muri Egiputa, abikoreye Farawo n’abagaragu be bose n’igihugu cye cyose.
3  Mwiboneye bya bigeragezo bikomeye n’ibimenyetso n’ibitangaza.
4  Ariko kugeza uyu munsi, Yehova ntiyabahaye umutima wo kumenya, amaso yo kubona n’amatwi yo kumva.
5  Yarababwiye ati ‘igihe nabayoboraga mu butayu mu gihe cy’imyaka mirongo ine, imyenda yanyu ntiyabasaziyeho, n’inkweto zanyu ntizasaziye mu birenge byanyu.
6  Ntimwariye umugati kandi ntimwanyoye divayi cyangwa ikindi kinyobwa gisindisha, kugira ngo mumenye ko ndi Yehova Imana yanyu.’
7  Amaherezo mwageze aha hantu, maze Sihoni umwami w’i Heshiboni na Ogi umwami w’i Bashani baza kudusanganira ngo turwane, ariko turabatsinda.
8  Hanyuma twigarurira igihugu cyabo, tugiha Abarubeni, Abagadi n’igice cy’abagize umuryango wa Manase ngo kibe gakondo yabo.
9  None rero, muzakomeze amagambo y’iri sezerano muyakurikize, kugira ngo ibyo muzakora byose bizabagendekere neza.
10  “Mwese uyu munsi muhagaze imbere ya Yehova Imana yanyu, baba abatware b’imiryango yanyu, abakuru banyu, abatware banyu, umugabo wese wo muri Isirayeli,
11  abana banyu, abagore banyu n’abimukira bari mu nkambi yanyu, kuva ku babasenyera inkwi kugeza ku babavomera amazi,
12  kugira ngo ugirane na Yehova Imana yawe isezerano rikomezwa n’indahiro, iryo Yehova Imana yawe agirana nawe uyu munsi,
13  kugira ngo uyu munsi akugire ubwoko bwe kandi akugaragarize ko ari Imana yawe nk’uko yabigusezeranyije kandi akabirahira ba sokuruza Aburahamu, Isaka na Yakobo.
14  “Ariko si mwe mwenyine tugiranye iri sezerano rikomezwa n’indahiro,
15  ahubwo ndigiranye n’abari hano bose uyu munsi imbere ya Yehova Imana yacu, ndetse n’abatari kumwe natwe uyu munsi,
16  (kuko namwe ubwanyu muzi uko twabaye mu gihugu cya Egiputa n’ukuntu twaciye mu mahanga mwanyuzemo.
17  Mwabonye ibiteye ishozi byabo n’ibigirwamana byabo biteye ishozi by’ibiti n’amabuye, n’iby’ifeza n’ibya zahabu,)
18  kugira ngo muri mwe hatagira umugabo cyangwa umugore cyangwa inzu cyangwa umuryango, ugira umutima umutera kwimura Yehova Imana yacu agakorera imana z’ayo mahanga, no kugira ngo muri mwe hatabamo umuzi ushibukaho igiti cy’uburozi kandi gisharira cyane.
19  “Umuntu niyumva amagambo y’iyi ndahiro akagira ubwibone mu mutima we, akibwira ati ‘nubwo nzagira umutima wo kwigomeka nzagira amahoro,’ agamije kurimbura buri wese, nk’uko umuntu yakukumbira hamwe ubutaka bunese n’ubukakaye,
20  Yehova ntazamubabarira. Ahubwo uburakari n’ishyaka rya Yehova bizamugurumanira, kandi imivumo yose yanditse muri iki gitabo izamuhama; Yehova azahanagura izina rye munsi y’ijuru.
21  Yehova azamukura mu miryango yose ya Isirayeli amuteze ibyago, nk’uko yabivuze mu isezerano rikomezwa n’indahiro ryanditswe muri iki gitabo cy’amategeko.
22  “Abazabakomokaho, abana bazavuka nyuma yanyu, n’umunyamahanga uzava mu gihugu cya kure, nibabona ibyago byose bizagwirira icyo gihugu n’indwara Yehova azagiteza,
23  bakabona amazuku n’umunyu n’inkongi y’umuriro bizatuma igihugu cyose kitabibwa, cyangwa ngo hagire igishibuka cyangwa ikimera mu butaka bwacyo, nk’uko byagenze mu gihe cy’irimbuka rya Sodomu na Gomora, Adima na Zeboyimu Yehova yarimbuye afite uburakari n’umujinya mwinshi,
24  bo n’amahanga yose ntibazabura kwibaza bati ‘kuki Yehova yakoreye iki gihugu ibintu nk’ibi? Ni iki cyatumye agira uburakari bukaze bene aka kageni?’
25  Bazabasubiza bati ‘byatewe n’uko baretse isezerano rya Yehova Imana ya ba sekuruza, iryo yagiranye na bo igihe yabakuraga mu gihugu cya Egiputa,
26  bagakorera izindi mana kandi bakazikubita imbere, imana batigeze kumenya kandi atabemereye gusenga.
27  Ni cyo cyatumye uburakari bwa Yehova bugurumanira iki gihugu, akagiteza imivumo yose yanditse muri iki gitabo.
28  Ni na cyo cyatumye Yehova abarandura mu gihugu cyabo afite uburakari n’umujinya mwinshi, akabajugunya mu kindi gihugu kugeza n’uyu munsi.’
29  “Ibihishwe ni ibya Yehova Imana yacu, ariko ibyahishuwe ni ibyacu twe n’abana bacu kugeza ibihe bitarondoreka, kugira ngo dusohoze amagambo yose yo muri aya mategeko.
19  “Yehova Imana yawe narimbura amahanga yo mu gihugu Yehova Imana yawe agiye kuguha, maze ukayigarurira ugatura mu migi yabo no mu mazu yabo,
2  uzatoranye imigi itatu mu gihugu Yehova Imana yawe agiye kuguha ngo ucyigarurire.
3  Uzaharure imihanda ijya muri iyo migi, kandi igihugu Yehova Imana yawe yaguhaye ngo ucyigarurire uzakigabanyemo gatatu, kugira ngo umuntu wese wishe undi ajye ahungirayo.
4  “Dore umuntu ushobora kwica undi agahungirayo kandi akabaho: uwishe mugenzi we atabigambiriye kandi atari asanzwe amwanga,
5  cyangwa umuntu wajyanye na mugenzi we mu ishyamba gutashya inkwi, maze yamanika ishoka ngo ateme igiti, iyo shoka igakuka ikikubita kuri mugenzi we agapfa. Uwo muntu azahungire muri umwe muri iyo migi abeho.
6  Naho ubundi, uhorera amaraso y’uwishwe yakurikira uwamwishe, kuko aba akirakaye, maze kubera ko urugendo ari rurerure akaba yafatira uwo muntu mu nzira akamwica, kandi atagombaga guhanishwa igihano cyo gupfa kuko atari asanzwe amwanga.
7  Ni yo mpamvu ngutegeka nti ‘uzatoranye imigi itatu.’
8  “Yehova Imana yawe niyagura igihugu cyawe nk’uko yarahiye ba sokuruza, maze akaguha igihugu cyose yasezeranyije ba sokuruza ko azabaha,
9  kubera ko uzaba warakomeje amategeko yose ngutegeka uyu munsi ukayitondera, ugakunda Yehova Imana yawe kandi ukagendera mu nzira ze zose iteka, icyo gihe kuri iyo migi itatu uzongereho indi itatu.
10  Bityo ntihazagira amaraso y’utariho urubanza ameneka mu gihugu Yehova Imana yawe agiye kuguha ho gakondo, kandi nawe ubwawe ntuzishyiraho umwenda w’amaraso.
11  “Ariko niba umuntu asanzwe yanga mugenzi we maze akamwubikira, akamukubita agakumbanya ubugingo bwe, hanyuma agahungira muri umwe muri iyo migi,
12  abakuru b’umugi yaturutsemo bazohereze abantu bamuvaneyo, bamushyikirize uhorera amaraso y’uwishwe, amwice.
13  Ntuzamugirire impuhwe. Uzakure kuri Isirayeli umwenda w’amaraso y’utariho urubanza, kugira ngo ugubwe neza.
14  “Ntuzimure imbago z’urubibi rwa mugenzi wawe zizaba zarashinzwe na ba sokuruza muri gakondo uzahabwa mu gihugu Yehova Imana yawe agiye kuguha ngo ucyigarurire.
15  “Umugabo umwe ntagahaguruke ngo ashinje umuntu ikosa cyangwa icyaha icyo ari cyo cyose yaba yakoze. Ikintu cyose kizajya gihama ari uko cyemejwe n’akanwa k’abagabo babiri cyangwa batatu.
16  Nihagira umuntu ushinja mugenzi we icyaha cyo kwigomeka ariko agambiriye kumugirira nabi,
17  abo bantu bombi baburana bazahagarare imbere ya Yehova, imbere y’abatambyi n’abacamanza bazaba bariho muri icyo gihe.
18  Abacamanza bazagenzure neza bitonze, nibasanga uwo mugabo ahamya ibinyoma, akaba yashinje ibinyoma umuvandimwe we,
19  muzamukorere nk’ibyo yari yagambiriye kugirira umuvandimwe we, mukure ikibi muri mwe.
20  Abasigaye bazabyumva batinye, ntibongere gukora ikibi nk’icyo muri mwe.
21  Ntuzamugirire imbabazi: ubugingo buzahorerwe ubundi, ijisho rihorerwe irindi, iryinyo rihorerwe irindi, ukuboko guhorerwe ukundi n’ikirenge gihorerwe ikindi.
24  “Umugabo nashaka umugore akamurongora, hanyuma ntamwishimire kubera ko yamubonyeho ikintu kidakwiriye, azamwandikire icyemezo cy’ubutane akimuhe, amwirukane iwe.
2  Azave iwe agende ashake undi mugabo.
3  Uwo mugabo wundi namwanga, akamwandikira icyemezo cy’ubutane akakimuha akamwirukana iwe, cyangwa uwo mugabo wamushatse agapfa,
4  umugabo wamushatse mbere akamwirukana, ntazemererwa kongera kumugira umugore kuko azaba yarahumanyijwe. Icyo ni ikizira imbere ya Yehova. Ntuzatume igihugu Yehova Imana yawe agiye kuguha ho gakondo cyishora mu cyaha.
5  “Umugabo urongoye vuba ntazajye ku rugamba cyangwa ngo agire ikindi ategekwa gukora. Azasonerwe agume iwe umwaka wose kugira ngo ashimishe umugore yashatse.
6  “Ntihazagire ufata urusyo cyangwa ingasire ho ingwate, kuko yaba afashe ingwate y’ubugingo bwa mugenzi we.
7  “Nihagira umuntu ufatwa ashimuta umuvandimwe we w’Umwisirayeli, akaba yamugiriye nabi yarangiza akamugurisha, uwo mushimusi azicwe. Uko azabe ari ko ukura ikibi muri mwe.
8  “Uzabe maso ku birebana n’indwara y’ibibembe, ukurikize ibyo abatambyi b’Abalewi bazababwira byose. Muzakurikize ibyo nategetse abatambyi byose.
9  Mujye mwibuka ibyo Yehova Imana yanyu yakoreye Miriyamu igihe mwari mu nzira muva muri Egiputa.
10  “Nuguriza mugenzi wawe ikintu icyo ari cyo cyose, ntuzinjire mu nzu ye ngo umutware icyo yaguhaye ho ingwate.
11  Uzahagarare hanze, uwo wagurije agusangishe iyo ngwate hanze.
12  Niba uwo muntu yaragwiririwe n’amakuba, ntuzararane ingwate ye.
13  Uzamusubize iyo ngwate izuba rikimara kurenga, kugira ngo aryame mu mwenda we maze agusabire umugisha. Uzaba ukiranutse imbere ya Yehova Imana yawe.
14  “Ntuzariganye umukozi ukorera ibihembo ufite ibibazo kandi w’umukene, yaba ari umwe mu bavandimwe bawe cyangwa ari umwe mu bimukira bari mu gihugu cyanyu, mu mugi wanyu.
15  Ujye umuha ibihembo bye uwo munsi. Izuba ntirikarenge utaramuha ibihembo bye, kuko afite ibibazo kandi akaba ategereje ibihembo bye; adatakira Yehova akurega, bikakubera icyaha.
16  “Se w’abana ntakicwe azira abana be, kandi abana ntibakicwe bazira ba se. Umuntu wese ajye yicwa azira icyaha cye.
17  “Ntukagoreke urubanza rw’umwimukira cyangwa urw’imfubyi, kandi ntugafate umwambaro w’umupfakazi ho ingwate.
18  Ujye wibuka ko wabaye umucakara muri Egiputa, Yehova Imana yawe akagucungura akagukurayo. Ni cyo gituma ngutegeka gukora ibyo byose.
19  “Nusarura imyaka yo mu murima wawe, ukibagirirwa umuba mu murima wawe, ntuzasubire inyuma ngo uwutore. Uzawusigire umwimukira, imfubyi n’umupfakazi, kugira ngo Yehova Imana yawe aguhe umugisha mu byo ukora byose.
20  “Nukubita umwelayo wawe kugira ngo uhanure imbuto zawo, ntugasubire mu mashami yawo. Uzazisigire umwimukira, imfubyi n’umupfakazi.
21  “Nusarura inzabibu zo mu ruzabibu rwawe, ntuzasubire inyuma ngo uhumbe izasigaye mu murima. Uzazisigire umwimukira, imfubyi n’umupfakazi.
22  Ujye wibuka ko wabaye umucakara muri Egiputa. Ni cyo gituma ngutegeka gukora ibyo byose.
5  Mose ahamagara Abisirayeli bose arababwira ati “Isirayeli we, tega amatwi wumve amategeko n’amateka nkubwira uyu munsi, kugira ngo uyamenye uyitondere.
2  Yehova Imana yacu yagiranye natwe isezerano ku musozi wa Horebu.
3  Yehova ntiyagiranye iryo sezerano na ba sogokuruza, ahubwo yarigiranye natwe twese abariho uyu munsi.
4  Yehova yavuganiye namwe imbonankubone kuri uwo musozi ari hagati mu muriro.
5  Icyo gihe nari mpagaze hagati yanyu na Yehova kugira ngo mbabwire amagambo ya Yehova (kuko umuriro wari watumye mutinya, ntimwazamuka kuri uwo musozi). Yaravuze ati
6  “‘Ndi Yehova Imana yawe yagukuye mu gihugu cya Egiputa, mu nzu y’uburetwa.
7  Ntukagire izindi mana mu maso yanjye.
8  “‘Ntukiremere igishushanyo kibajwe cyangwa ishusho isa n’ikintu cyose kiri hejuru mu ijuru, cyangwa ikiri hasi ku isi, cyangwa ikiri mu mazi yo ku isi.
9  Ntukabyikubite imbere, ntukabikorere, kuko jyewe Yehova Imana yawe ndi Imana ishaka ko umuntu ayiyegurira nta kindi ayibangikanyije na cyo. Mpanira abana icyaha cya ba se, kugeza ku buzukuru n’abuzukuruza b’abanyanga.
10  Ariko abankunda bagakomeza amategeko yanjye, mbagaragariza ineza yuje urukundo kugeza ku buzukuruza babo b’ibihe igihumbi.
11  “‘Ntugakoreshe izina rya Yehova Imana yawe mu buryo budakwiriye, kuko Yehova atazabura guhana umuntu wese ukoresha izina rye mu buryo budakwiriye.
12  “‘Ujye uziririza umunsi w’isabato kandi uweze, nk’uko Yehova Imana yawe yabigutegetse.
13  Ujye ukora imirimo yawe yose mu minsi itandatu.
14  Ariko umunsi wa karindwi ni uwo kwizihiriza Yehova Imana yawe isabato. Ntukagire umurimo uwo ari wo wose uwukoraho, yaba wowe ubwawe, cyangwa umuhungu wawe cyangwa umukobwa wawe, cyangwa umugaragu wawe cyangwa umuja wawe, cyangwa ikimasa cyawe cyangwa indogobe yawe cyangwa irindi tungo ryawe, cyangwa umwimukira uri iwanyu, kugira ngo umugaragu wawe n’umuja wawe na bo bajye baruhuka nkawe.
15  Ujye wibuka ko wabaye umucakara mu gihugu cya Egiputa, maze Yehova Imana yawe akagukuzayo ukuboko gukomeye kandi kurambuye. Ni yo mpamvu Yehova Imana yawe yagutegetse kuziririza umunsi w’isabato.
16  “‘Wubahe so na nyoko nk’uko Yehova Imana yawe yagutegetse, kugira ngo urame iminsi myinshi kandi ugubwe neza mu gihugu Yehova Imana yawe agiye kuguha.
17  “‘Ntukice.
18  “‘Ntugasambane.
19  “‘Ntukibe.
20  “‘Ntugashinje ibinyoma mugenzi wawe.
21  “‘Ntukifuze umugore wa mugenzi wawe. Ntukararikire inzu ya mugenzi wawe cyangwa umurima we, cyangwa umugaragu we cyangwa umuja we, cyangwa ikimasa cye cyangwa indogobe ye, cyangwa ikindi kintu cyose cya mugenzi wawe.’
22  “Ayo Mategeko yose Yehova yayabwiriye iteraniro ryanyu ryose ku musozi ari hagati mu muriro, mu gicu no mu mwijima w’icuraburindi, ayavuga mu ijwi riranguruye kandi nta kindi yongeyeho. Hanyuma ayandika ku bisate bibiri by’amabuye arabimpa.
23  “Mukimara kumva ijwi ryaturukaga mu mwijima igihe umusozi wagurumanaga, abatware b’imiryango yanyu bose n’abakuru banyu baranyegereye.
24  Icyo gihe mwarambwiye muti ‘dore Yehova Imana yacu yatweretse ikuzo rye no gukomera kwe, kandi twumvise ijwi rye rituruka hagati mu muriro. Uyu munsi twabonye ko Imana ishobora kuvugana n’umuntu kandi agakomeza kubaho.
25  None se kuki twarinda gupfa dukongowe n’uyu muriro ugurumana? Turamutse twongeye kumva ijwi rya Yehova Imana yacu twapfa nta kabuza.
26  Ubundi se ni nde mu bantu bose wigeze yumva ijwi ry’Imana nzima rivugira hagati mu muriro nk’uko twe twaryumvise, maze agakomeza kubaho?
27  Wowe ujye wigira hafi ya Yehova Imana yacu wumve ibyo avuga; uzajya utubwira ibyo Yehova Imana yacu yakubwiye byose, natwe tuzajya tugutega amatwi tubikore.’
28  “Yehova yumva amagambo mumbwiye, Yehova aravuga ati ‘numvise amagambo ubu bwoko bwakubwiye. Ibyo bakubwiye byose ni ukuri.
29  Iyaba bakomezaga kugira uwo mutima wo kuntinya no gukomeza amategeko yanjye iteka, kugira ngo bagubwe neza bo n’abana babo, kugeza ibihe bitarondoreka!
30  Genda ubabwire uti “nimusubire mu mahema yanyu.”
31  Wowe usigarane nanjye hano, ureke nkubwire amategeko, amabwiriza n’amateka yose ugomba kubigisha, kugira ngo bazayakurikize nibagera mu gihugu ngiye kubaha ngo bacyigarurire.’
32  Namwe muzitwararike mukore ibyo Yehova Imana yanyu yabategetse byose mudaciye iburyo cyangwa ibumoso.
33  Muzagendere mu nzira zose Yehova Imana yanyu yabategetse kugira ngo mubeho kandi mugubwe neza, muramire mu gihugu mugiye kwigarurira.
15  “Uko imyaka irindwi ishize, ujye uharira imyenda abayikurimo.
2  Uku ni ko muzajya muhara iyo myenda: umuntu wese wahaye mugenzi we umwenda ajye awumuharira. Ntagahate mugenzi we cyangwa umuvandimwe we ngo amwishyure, kuko Yehova yatangaje ko abantu baharirwa imyenda.
3  Umunyamahanga we ushobora kumuhatira kukwishyura, ariko ikintu cyose waba warahaye umuvandimwe wawe ujye ukimuharira.
4  Icyakora, ntihazagire umuntu ukena ari muri mwe, kuko Yehova azaguhera umugisha mu gihugu Yehova Imana yawe agiye kuguha ho gakondo ukacyigarurira
5  nuramuka wumviye ijwi rya Yehova Imana yawe, ukitondera amategeko yose ngutegeka uyu munsi.
6  Yehova Imana yawe azaguha umugisha nk’uko yabigusezeranyije, kandi uzaguriza amahanga menshi uyatse ingwate, ariko wowe ntuzaka inguzanyo. Uzategeka amahanga menshi, ariko wowe ntazagutegeka.
7  “Umwe mu bavandimwe bawe nakenera muri mwe, muri umwe mu migi yo mu gihugu Yehova Imana yawe agiye kuguha, ntuzinangire umutima cyangwa ngo ureke kuramburira ikiganza umuvandimwe wawe ukennye.
8  Uzamuramburire ikiganza utitangiriye itama, umugurize ibyo akeneye byose umwatse ingwate, umugurize ibyo yifuza byose.
9  Uzirinde kugira ngo udatekereza ikibi mu mutima wawe, ukavuga uti ‘dore umwaka wa karindwi, umwaka wo guhara imyenda, ugiye kugera,’ maze ukirengagiza kugirira ubuntu umuvandimwe wawe ukennye, ntugire icyo umuha, hanyuma agatakira Yehova akurega, bikakubera icyaha.
10  Ntukabure kugira icyo umuha, kandi uzamuhe udafite akangononwa mu mutima wawe, kuko ibyo bizatuma Yehova Imana yawe aguha umugisha mu byo ukora byose no mu mishinga yawe yose.
11  Mu gihugu cyanyu ntihazabura umukene. Ni yo mpamvu ngutegeka nti ‘ujye ugira ubuntu uramburire ikiganza umunyamubabaro n’umuvandimwe wawe ukennye uri mu gihugu cyanyu.’
12  “Nugura umuvandimwe wawe w’Umuheburayo cyangwa Umuheburayokazi akagukorera imyaka itandatu, mu mwaka wa karindwi uzamureke agende abe uw’umudendezo.
13  Numureka akagenda ngo abe uw’umudendezo, ntuzamusezerere amara masa.
14  Uzagire icyo umuha ukuye mu mukumbi wawe no ku mbuga yawe uhuriraho, no mu rwengero rwawe rwa divayi n’aho ukamurira amavuta. Uko Yehova Imana yawe yaguhaye umugisha azabe ari ko nawe umuha.
15  Ujye wibuka ko wabaye umucakara mu gihugu cya Egiputa, maze Yehova Imana yawe akagucungura. Ni cyo gituma uyu munsi ngutegeka ibyo byose.
16  “Ariko nakubwira ati ‘sinshaka gutandukana nawe,’ bitewe n’uko agukunda wowe n’abo mu rugo rwawe, kandi akaba yari amerewe neza ari kumwe nawe,
17  uzafate uruhindu umutoborere ugutwi ku rugi, abe umugaragu wawe iteka. Uko azabe ari ko ugenzereza n’umuja wawe.
18  Ntukababazwe n’uko umuretse ngo agende abe uw’umudendezo, kuko ibyo yagukoreye mu myaka itandatu bikubye incuro ebyiri iby’umukozi ukorera ibihembo, kandi Yehova Imana yawe akaba yaraguhaye umugisha mu byo ukora byose.
19  “Uburiza bwose bwo mu mashyo yawe no mu mikumbi yawe uzabwereze Yehova Imana yawe. Ntukagire umurimo uwo ari wo wose ukoresha ikimasa cyawe cy’uburiza, cyangwa ngo ukemure ubwoya bw’uburiza bwo mu mukumbi wawe.
20  Uko umwaka utashye, wowe n’abo mu rugo rwawe mujye murira ayo matungo imbere ya Yehova Imana yawe, muyarire ahantu Yehova azatoranya.
21  Niba itungo rifite ubusembwa, rikaba ryararemaye cyangwa ryarahumye, ntuzaritambire Yehova Imana yawe.
22  Muzaririre mu mugi wanyu, kandi umuntu uhumanye n’udahumanye bashobora kuriryaho, nk’uko murya isha n’impala.
23  Icyakora ntimuzarye amaraso yaryo. Muzayavushirize hasi nk’uko bamena amazi.
20  “Nujya ku rugamba kurwana n’abanzi bawe ukabona bafite amafarashi n’amagare y’intambara, bafite n’abantu benshi kubarusha, ntuzabatinye kuko Yehova Imana yawe wagukuye mu gihugu cya Egiputa ari kumwe nawe.
2  Nimugera hafi y’aho urugamba ruzaremera, umutambyi azegere abantu avugane na bo,
3  ababwire ati ‘Isirayeli we, tega amatwi: dore uyu munsi ugiye kurwana n’abanzi bawe. Imitima yanyu ntishye ubwoba, ntimubatinye ngo mukwire imishwaro cyangwa ngo batume muhinda umushyitsi,
4  kuko Yehova Imana yanyu atabaranye namwe, kugira ngo arwanye abanzi banyu, bityo abakize.’
5  “Abatware na bo bazabaze abantu bati ‘ni nde wubatse inzu akaba atarayitaha? Nagende asubire mu nzu ye, kugira ngo atagwa ku rugamba ikazatahwa n’undi.
6  Ni nde wateye uruzabibu akaba ataratangira kurusarura? Nasubire iwe, kugira ngo atagwa ku rugamba uruzabibu rwe rugatangira gusarurwa n’undi.
7  Ni nde wasabye umukobwa akaba ataramurongora? Nasubire iwe, kugira ngo atazagwa ku rugamba undi mugabo akaba ari we umurongora.’
8  Kandi abatware bazongere babaze abantu bati ‘ni nde wumva afite ubwoba akaba yacitse intege? Nasubire iwe, kugira ngo adatera abavandimwe be gukuka umutima nka we.’
9  Abo batware nibamara kuvugana n’abantu, bazashyireho abakuru b’ingabo bo kuyobora abantu.
10  “Nugera hafi y’umugi ugiye kuwurwanya, uzabaze abo muri wo niba bashaka amahoro.
11  Nibagusubiza ko bashaka amahoro kandi bakakugururira amarembo, abantu bose uzawusangamo bazabe abagaragu bawe, bajye bagukorera imirimo y’agahato.
12  Ariko niba uwo mugi udashaka amahoro, ahubwo ugatangira kukurwanya, bikaba ngombwa ko uwugota,
13  Yehova Imana yawe azawukugabiza nta kabuza, kandi uzicishe inkota umugabo wese wo muri wo.
14  Abagore n’abana, n’amatungo n’ibintu byose bizaba biri muri uwo mugi, n’iminyago yawo yose, ni byo byonyine uzajyana bikaba ibyawe. Uzarye ibyo uzanyaga abanzi bawe Yehova Imana yawe azaba yakugabije.
15  “Uko ni ko uzagenza n’imigi yose iri kure cyane, imigi itari iyo muri ayo mahanga.
16  Mu migi yo muri aya mahanga Yehova Imana yawe agiye kuguha ho gakondo, ni ho honyine utazagira ikintu cyose gihumeka urokora,
17  kuko ugomba kurimbura Abaheti, Abamori, Abanyakanani, Abaperizi, Abahivi n’Abayebusi nk’uko Yehova Imana yawe yabigutegetse,
18  kugira ngo batazabigisha gukora ibizira nk’ibyo bakoreye imana zabo, bigatuma mucumura kuri Yehova Imana yanyu.
19  “Numara iminsi myinshi ugose umugi, urwana na wo ngo uwufate, ntukarimbure ibiti byawo ubitemesha ishoka. Ntuzabiteme, ahubwo uzarye imbuto zabyo. Mbese igiti cyo mu murima ni umuntu ngo urwane na cyo?
20  Igiti uzi ko kitaribwa ni cyo cyonyine uzarimbura. Uzagiteme ucyubakishe uruzitiro rwo kugota uwo mugi urwana na wo kugeza uwutsinze.
1  Aya ni yo magambo Mose yabwiriye Abisirayeli bose mu butayu bwo hafi ya Yorodani, mu bibaya byo mu butayu biteganye n’i Sufu, hagati y’i Parani n’i Tofeli n’i Labani n’i Haseroti n’i Dizahabu.
2  Uvuye i Horebu ukagera i Kadeshi-Baruneya, unyuze mu nzira yerekeza mu karere k’imisozi ya Seyiri, hari urugendo rw’iminsi cumi n’umwe.
3  Mu mwaka wa mirongo ine, mu kwezi kwawo kwa cumi na kumwe, ku munsi wako wa mbere, Mose abwira Abisirayeli ibyo Yehova yari yamutegetse kubabwira byose.
4  Icyo gihe yari amaze gutsinda Sihoni umwami w’Abamori wari utuye i Heshiboni, no gutsinda Ogi umwami w’i Bashani wari utuye muri Ashitaroti, amutsindiye muri Edureyi.
5  Nuko bari mu gihugu cy’i Mowabu, hafi ya Yorodani, Mose atangira gusobanura amategeko ati
6  “Yehova Imana yacu yatubwiriye kuri Horebu ati ‘igihe mumaze muri aka karere k’imisozi miremire kirahagije.
7  Nimujye mu karere k’imisozi miremire y’Abamori, mujye no mu turere tuhakikije twose: muri Araba, mu karere k’imisozi miremire, muri Shefela, i Negebu no mu karere kari ku nkombe z’inyanja. Mujye mu gihugu cy’Abanyakanani, mugende mugere no muri Libani no ku ruzi runini rwa Ufurate.
8  Dore nshyize igihugu imbere yanyu. Nimugende mwigarurire igihugu Yehova yarahiye ba sokuruza Aburahamu, Isaka na Yakobo ko azakibaha, bo n’urubyaro rwabo.’
9  “Icyo gihe narababwiye nti ‘sinshoboye kwikorera umutwaro wanyu kuko undemereye cyane.
10  Yehova Imana yanyu yatumye mugwira, none dore munganya ubwinshi n’inyenyeri zo mu kirere.
11  Yehova Imana ya ba sokuruza azabagwize mwikube incuro igihumbi, kandi azabahe umugisha nk’uko yabibasezeranyije.
12  Nashobora nte kwikorera umutwaro wanyu no gukemura ibibazo byanyu byose no kwihanganira intonganya zanyu?
13  Nimutoranye mu miryango yanyu abantu b’abanyabwenge, bazi gushishoza kandi b’inararibonye, mbagire abatware banyu.’
14  Mwaranshubije muti ‘ibyo udusabye gukora ni byiza.’
15  Maze mfata abakuru b’imiryango yanyu, abagabo b’abanyabwenge kandi b’inararibonye, mbagira abatware b’imiryango yanyu: abatware b’ibihumbi, ab’amagana, abatwara abantu mirongo itanu, abatwara abantu icumi, n’abandi batware bungirije.
16  “Icyo gihe nategetse abacamanza banyu nti ‘nimujya kuburanisha abavandimwe banyu, mujye muca imanza zikiranuka igihe muburanisha Umwisirayeli n’umuvandimwe we, n’igihe muburanisha Umwisirayeli n’umwimukira.
17  Ntimukagire aho mubogamira mu rubanza. Mujye mutega amatwi uworoheje nk’uko mutega amatwi ukomeye. Ntimuzagire umuntu mutinya kuko urubanza ari urw’Imana. Urubanza rubakomereye cyane mujye murunzanira ndwumve.’
18  Icyo gihe nabategetse ibintu byose mugomba gukora.
19  “Twavuye i Horebu tunyura muri bwa butayu bunini buteye ubwoba namwe mwiboneye, duca mu nzira igana mu karere k’imisozi miremire y’Abamori, nk’uko Yehova Imana yacu yari yaradutegetse, hanyuma tugera i Kadeshi-Baruneya.
20  Icyo gihe narababwiye nti ‘mugeze mu karere k’imisozi miremire y’Abamori, akarere Yehova Imana yacu igiye kuduha.
21  Dore Yehova Imana yanyu abagabije iki gihugu. Nimuzamuke mucyigarurire nk’uko Yehova Imana ya ba sokuruza yabibabwiye. Ntimutinye cyangwa ngo mukuke umutima.’
22  “Ariko mwese mwaraje murambwira muti ‘reka twohereze abantu batubanzirize, bagende batugenzurire icyo gihugu, maze bagaruke batubwire inzira tuzanyuramo tugitera, n’imigi tuzatungukiraho.’
23  Ibyo narabishimye, ntoranya muri mwe abagabo cumi na babiri, umwe umwe muri buri muryango.
24  Barahagurutse bajya mu karere k’imisozi miremire, bagera mu kibaya cya Eshikoli, batata icyo gihugu.
25  Basoromye ku mbuto zo muri icyo gihugu barazituzanira, batuzanira n’inkuru igira iti ‘igihugu Yehova Imana yacu igiye kuduha, ni igihugu cyiza.’
26  Ariko mwanze kuzamuka, maze mwigomeka ku itegeko rya Yehova Imana yanyu.
27  Mwakomeje kwitotombera mu mahema yanyu mugira muti ‘Yehova aratwanga, ni cyo cyatumye adukura mu gihugu cya Egiputa kugira ngo aduhane mu maboko y’Abamori baturimbure.
28  Turazamuka tujya he? Abavandimwe bacu badukuye umutima batubwira bati “twahabonye abantu barebare kandi banini kuturusha, n’imigi minini ifite inkuta ndende cyane zigera ku ijuru; kandi twahabonye n’abakomoka ku Banakimu.”’
29  “Narababwiye nti ‘ntibabatere ubwoba cyangwa ngo babakure umutima.
30  Yehova Imana yanyu azabagenda imbere. Azabarwanirira nk’uko mwabonye abarwanirira muri Egiputa,
31  abakorere nk’ibyo yabakoreye muri mu butayu, aho mwiboneye ukuntu Yehova Imana yanyu yabitayeho nk’uko se w’umwana amwitaho, mu nzira yose mwanyuzemo kugeza aho mugereye hano.’
32  Nyamara nubwo nababwiye ayo magambo, ntimwizeye Yehova Imana yanyu
33  wabagendaga imbere ashakisha aho mwashinga amahema. Nijoro yabagendaga imbere mu nkingi y’umuriro, naho ku manywa akabagenda imbere mu nkingi y’igicu, kugira ngo mubone inzira mukwiriye kunyuramo.
34  “Muri icyo gihe cyose Yehova yumvaga amagambo muvuga. Yararakaye cyane, ararahira ati
35  ‘nta n’umwe muri aba bantu babi b’iki gihe uzabona igihugu cyiza narahiriye kuzaha ba sokuruza,
36  keretse Kalebu mwene Yefune. We azakibona, kandi we n’abana be nzabaha igihugu yatambagiye, kubera ko yakurikiye Yehova muri byose.
37  (Nanjye Yehova yarandakariye bitewe namwe, aravuga ati ‘nawe ntuzakijyamo.
38  Yosuwa mwene Nuni uhagarara imbere yawe ni we uzakijyamo.’ Yamuhaye imbaraga kuko ari we uzatuma Isirayeli iragwa icyo gihugu.)
39  Kandi abana banyu bato muvuga muti “bazajyanwa ho iminyago,” n’abana banyu bataramenya gutandukanya icyiza n’ikibi, ni bo bazajyayo kandi nzakibaha kibe gakondo yabo.
40  Naho mwe nimuhindukire musubire mu butayu, muce mu nzira yerekeza ku Nyanja Itukura.’
41  “Mwaranshubije muti ‘twacumuye kuri Yehova. Noneho tugiye kuzamuka turwane, dukurikije ibyo Yehova Imana yacu yadutegetse byose.’ Buri wese muri mwe yambara intwaro ze z’intambara, kuko mwibwiraga ko kuzamuka mukajya ku musozi byoroshye.
42  Ariko Yehova yarambwiye ati ‘babwire uti “ntimuzamuke ngo mujye kurwana kuko ntari hagati muri mwe, kugira ngo mudatsindirwa imbere y’abanzi banyu.”’
43  Narabibabwiye ariko ntimwanyumvira, ahubwo mwigomeka ku itegeko rya Yehova, muramusuzugura, muhitamo kuzamuka uwo musozi.
44  Abamori bari batuye kuri uwo musozi baje kubasanganira barabirukana, mumera nk’abirukanywe n’inzuki, babatatanyiriza mu misozi ya Seyiri babageza i Horuma.
45  Hanyuma muragaruka muririra imbere ya Yehova, ariko Yehova ntiyabumva kandi ntiyabitaho.
46  Nuko mumara iminsi myinshi i Kadeshi.
2  “Hanyuma turahindukira tujya mu butayu tunyuze mu nzira yo ku Nyanja Itukura nk’uko Yehova yari yarabimbwiye. Nuko tumara iminsi myinshi tuzerera mu karere k’imisozi miremire ya Seyiri.
2  Amaherezo Yehova arambwira ati
3  ‘igihe mumaze muzerera muri iyi misozi kirahagije. Nimuhindukire mujye mu majyaruguru.
4  Tegeka Abisirayeli uti “dore mugiye kunyura ku rugabano rw’abavandimwe banyu, bene Esawu, batuye i Seyiri. Bazabatinya, ariko muzirinde.
5  Ntimuzabarwanye kuko ntazabaha igihugu cyabo, niyo haba ahangana n’aho umuntu yakandagiza ikirenge; akarere k’imisozi miremire ya Seyiri nagahaye Esawu ho gakondo.
6  Muzarye ibyokurya byabo ari uko mubiguze amafaranga, kandi muzanywe amazi yabo ari uko muyaguze amafaranga.
7  Yehova Imana yawe yaguhaye umugisha mu byo ukora byose. Azi neza urugendo rwose wakoze muri ubu butayu bunini. Yehova Imana yawe yabanye nawe muri iyo myaka mirongo ine yose, nta cyo wigeze ubura.”’
8  Nuko tunyura kure y’abavandimwe bacu, bene Esawu batuye i Seyiri, ntitwanyura inzira ica muri Araba, na Elati na Esiyoni-Geberi. “Hanyuma turahindukira tunyura mu nzira igana mu butayu bw’i Mowabu.
9  Yehova arambwira ati ‘ntugire icyo utwara Abamowabu cyangwa ngo urwane na bo, kuko ntazaguha agace na gato k’igihugu nabahaye ho gakondo. Ari nayihaye bene Loti ngo ibe gakondo yabo.
10  (Kera hahoze hatuye Abemimu, abantu b’abanyambaraga, benshi kandi barebare nk’Abanakimu.
11  Abarefayimu na bo bari bameze nk’Abanakimu, kandi Abamowabu babitaga Abemimu.
12  Abahori bahoze batuye i Seyiri, ariko bene Esawu babanyaga igihugu cyabo, barabarimbura maze bagituramo nk’uko Abisirayeli bagomba kubigenza mu gihugu bazahabwa ho gakondo, igihugu Yehova azabaha.)
13  Noneho nimuhaguruke mwambuke ikibaya cya Zeredi.’ Nuko turagenda twambuka ikibaya cya Zeredi.
14  Urugendo rwo kuva i Kadeshi-Baruneya kugeza aho twambukiye ikibaya cya Zeredi rwamaze imyaka mirongo itatu n’umunani, kugeza aho abantu bose bashoboraga kujya ku rugamba icyo gihe bapfiriye bagashira mu nkambi, nk’uko Yehova yari yarabarahiye.
15  Ukuboko kwa Yehova kwakomeje kubabuza amahwemo kugira ngo kubakure mu nkambi, kugeza aho bapfiriye bagashira.
16  “Nuko abashoboraga kujya ku rugamba bose bamaze gupfa bagashira,
17  Yehova yongera kumbwira ati
18  ‘dore ugiye kunyura mu gihugu cy’Abamowabu, ari cyo Ari,
19  kandi uzanyura imbere y’igihugu cy’Abamoni. Ntuzagire icyo ubatwara cyangwa ngo ubarwanye, kuko ntazaguha agace na gato k’igihugu nahaye bene Amoni ho gakondo; nagihaye bene Loti ngo kibabere gakondo.
20  Nanone icyo gihugu cyahoze cyitwa icy’Abarefayimu. (Abarefayimu bahoze bagituyemo, kandi Abamoni babitaga Abazamuzumi.
21  Bari abantu b’abanyambaraga, benshi kandi barebare nk’Abanakimu, ariko Yehova yabarimburiye imbere y’Abamoni kugira ngo Abamoni bigarurire igihugu cyabo bakibemo.
22  Ni na ko yabigenjereje bene Esawu batuye i Seyiri, igihe yarimburiraga Abahori imbere yabo kugira ngo bene Esawu bigarurire igihugu cyabo bagituremo kugeza n’ubu.
23  Abakafutori baturutse i Kafutori barimbuye Abawi bari batuye mu midugudu yo mu karere ka Gaza, maze batura mu gihugu cyabo.)
24  “‘Nimuhaguruke mugende mwambuke ikibaya cya Arunoni. Dore nkugabije Sihoni umwami w’i Heshiboni w’Umwamori. Tangira wigarurire igihugu cye kandi umurwanye.
25  Uhereye uyu munsi nzatuma abantu bo mu mahanga yo munsi y’ijuru hose bazumva ibyawe bagira ubwoba bagutinye. Bazahinda umushyitsi, bagire ububabare nk’ubw’umugore uri ku bise bitewe nawe.’
26  “Nuko noherereza Sihoni umwami w’i Heshiboni intumwa ziturutse mu butayu bwa Kedemoti, zimushyiriye ubutumwa bw’amahoro bugira buti
27  ‘reka nyure mu gihugu cyawe. Nzanyura mu nzira nyabagendwa. Sinzatambikira iburyo cyangwa ibumoso.
28  Nzarya ibyokurya byawe ari uko mbiguze amafaranga, kandi nzanywa amazi yawe ari uko nyaguze amafaranga. Undeke gusa nitambukire
29  nk’uko bene Esawu batuye i Seyiri n’Abamowabu batuye muri Ari bangiriye, kugeza igihe nzambukira Yorodani nkagera mu gihugu Yehova Imana yacu izaduha.’
30  Ariko Sihoni umwami w’i Heshiboni ntiyatwemerera kwambuka ngo tunyure mu gihugu cye, kuko Yehova Imana yawe yaretse umutima we ukinangira kugira ngo imukugabize nk’uko bimeze uyu munsi.
31  “Nuko Yehova arambwira ati ‘dore natangiye kukugabiza Sihoni n’igihugu cye. Tangira ucyigarurire.’
32  Sihoni n’abantu be bose baraje badusanga i Yahasi ngo turwane,
33  maze Yehova Imana yacu iramutugabiza, tumutsindana n’abahungu be n’abantu be bose.
34  Icyo gihe twigarurira imigi ye yose kandi turayirimbura, dutsemba abagabo, abagore n’abana bato, ntitwasiga n’uwo kubara inkuru.
35  Amatungo ni yo yonyine twajyanye ho iminyago, tujyana n’ibyo twasahuye mu migi twigaruriye.
36  Kuva kuri Aroweri iri ku nkengero z’ikibaya cya Arunoni n’umugi uri muri icyo kibaya ukageza i Gileyadi, nta mugi n’umwe wigeze utunanira. Yehova Imana yacu yarayitugabije yose.
37  Icyakora ntiwegereye igihugu cy’Abamoni, haba ku nkengero zose z’ikibaya cya Yaboki cyangwa imigi yo mu karere k’imisozi miremire, n’ahandi hantu hose Yehova Imana yacu yakubujije kujya.
3  “Nuko turahindukira tuzamukira mu nzira y’i Bashani. Ogi umwami w’i Bashani aza kudusanganira ari kumwe n’abantu be bose, kugira ngo turwanire ahitwa Edureyi.
2  Yehova arambwira ati ‘ntumutinye, kuko nzamukugabiza rwose we n’abantu be bose, nkugabize n’igihugu cye; uzamukorere nk’ibyo wakoreye Sihoni umwami w’Abamori wari utuye i Heshiboni.’
3  Nuko Yehova Imana yacu itugabiza na Ogi umwami w’i Bashani, itugabiza n’abantu be bose turabica ntihasigara n’uwo kubara inkuru.
4  Icyo gihe twigaruriye imigi ye yose. Nta mugi n’umwe tutabanyaze mu migi mirongo itandatu igize akarere kose ka Arugobu, ubwami bwa Ogi w’i Bashani.
5  Iyo migi yose yari igoswe n’inkuta ndende, ikingishijwe inzugi n’ibihindizo. Twamunyaze n’indi migi mito myinshi cyane.
6  Icyakora twarayirimbuye nk’uko twabigenjereje Sihoni umwami w’i Heshiboni, turimbura buri mugi wose, turimbura abagabo, abagore ndetse n’abana bato.
7  Amatungo yose n’ibyo twasahuye muri iyo migi twabijyanye ho iminyago.
8  “Icyo gihe twigaruriye igihugu cyategekwaga n’abami babiri b’Abamori mu karere ka Yorodani, uhereye ku kibaya cya Arunoni ukageza ku musozi wa Herumoni
9  (Abasidoni bitaga Herumoni Siriyoni, naho Abamori bakayita Seniri),
10  ni ukuvuga imigi yose yo mu mirambi n’i Gileyadi hose n’i Bashani hose kugeza i Saleka na Edureyi, imigi yo mu bwami bwa Ogi w’i Bashani.
11  Ogi umwami w’i Bashani ni we wenyine wari warasigaye mu Barefayimu. Ikiriba cye cyari gikozwe mu cyuma. Mbese n’ubu ntikiri muri Raba ya bene Amoni? Uburebure bwacyo ni imikono icyenda, n’ubugari bwacyo ni imikono ine ukurikije umukono w’umuntu.
12  Icyo gihe twigaruriye icyo gihugu uhereye kuri Aroweri iri mu kibaya cya Arunoni, twigarurira na kimwe cya kabiri cy’akarere k’imisozi miremire ka Gileyadi, kandi imigi yaho nayihaye Abarubeni n’Abagadi.
13  Igice gisigaye cy’i Gileyadi n’i Bashani hose mu bwami bwa Ogi, nabihaye igice cy’umuryango wa Manase. Mbese akarere ka Arugobu kose n’i Bashani hose, ntihitwa igihugu cy’Abarefayimu?
14  “Yayiri mwene Manase yigaruriye akarere kose ka Arugobu ageza ku rugabano rw’Abageshuri n’Abamakati, nuko iyo midugudu yose y’i Bashani ayitirira izina rye. Kugeza n’ubu hitwa Havoti-Yayiri.
15  Makiri namuhaye i Gileyadi.
16  Abarubeni n’Abagadi nabahaye guhera i Gileyadi kugeza mu kibaya cya Arunoni, urugabano rwabo rukaba ruri hagati muri icyo kibaya, ukagenda ukagera mu kibaya cya Yaboki, ari cyo rugabano rwa bene Amoni.
17  Nabahaye na Araba n’uruzi rwa Yorodani n’inkengero zarwo, uhereye i Kinereti ukageza ku nyanja ya Araba, ari yo Nyanja y’Umunyu, munsi y’umusozi wa Pisiga, aherekeye iburasirazuba.
18  “Icyo gihe narabategetse nti ‘Yehova Imana yanyu yabahaye iki gihugu ngo kibe gakondo yanyu. Mwese abagabo b’intwari muzambuke mwitwaje intwaro, mujye imbere y’abavandimwe banyu b’Abisirayeli.
19  Abagore banyu n’abana banyu bato n’amatungo yanyu (kandi nzi neza ko mufite amatungo menshi), ni byo byonyine bizaguma mu migi nabahaye,
20  kugeza igihe Yehova azahera abavandimwe banyu amahoro nk’uko namwe yayabahaye, na bo bakigarurira igihugu Yehova Imana yanyu izabaha hakurya ya Yorodani. Icyo gihe ni bwo muzagaruka, buri wese akajya muri gakondo ye nabahaye.’
21  “Icyo gihe nategetse Yosuwa nti ‘amaso yawe yiboneye ibintu byose Yehova Imana yanyu yakoreye abo bami babiri. Ibyo ni na byo Yehova azakorera ubwami bwose mugiye kwambuka mujyamo.
22  Ntimuzabatinye, kuko Yehova Imana yanyu ari we ubarwanirira.’
23  “Icyo gihe ninginze Yehova nti
24  ‘Yehova Mwami w’Ikirenga, weretse umugaragu wawe gukomera kwawe n’ukuboko kwawe gukomeye. Nta yindi mana ibaho mu ijuru cyangwa mu isi yakora ibikorwa nk’ibyawe cyangwa ngo ikore ibitangaza nk’ibyawe.
25  None ndakwinginze, reka nambuke ndebe icyo gihugu cyiza kiri hakurya ya Yorodani, ako karere keza k’imisozi miremire na Libani.’
26  Ariko Yehova akomeza kundakarira cyane bitewe namwe, kandi yanga kunyumva. Ahubwo Yehova arambwira ati ‘uherukire aho! Ibyo ntuzongere kugira icyo ubimbwiraho.
27  Zamuka ujye mu mpinga y’umusozi wa Pisiga, wubure amaso witegereze iburengerazuba no mu majyaruguru, mu majyepfo n’iburasirazuba, uharebeshe amaso gusa kuko utazambuka iyi Yorodani.
28  Shyiraho Yosuwa abe umuyobozi w’ubu bwoko, umutere inkunga kandi umukomeze, kuko ari we uzabwambutsa kandi agatuma buragwa igihugu ugiye kureba.’
29  Icyo gihe twari mu kibaya giteganye n’i Beti-Pewori.
33  Iyi ni yo migisha Mose umuntu w’Imana y’ukuri yahaye Abisirayeli mbere y’uko apfa.
2  Yaravuze ati“Yehova yaje aturutse kuri Sinayi,Abarasira aturutse i Seyiri.Yabamurikiye aturutse mu misozi miremire y’i Parani,Ari kumwe n’abera uduhumbi n’uduhumbagiza,Iburyo bwe hari ingabo.
3  Nanone yakundaga ubwoko bwe;Abera babwo bose bari mu kiganza cyawe.Bicaye ku birenge byawe,Bateze amatwi amagambo yawe.
4  (Mose yaduhaye amategeko,Umurage w’iteraniro rya Yakobo.)
5  Imana yabaye umwami muri Yeshuruni,Igihe abatware b’ubwo bwoko bateraniraga hamwe,Imiryango yose ya Isirayeli.
6  Rubeni arakabaho, ntagapfe,Abantu be ntibakabe bake.”
7  Uyu ni wo mugisha yahaye Yuda agira ati“Yehova, umva ijwi rya Yuda,Umujyane mu bwoko bwe.Amaboko ye yaramurwaniriye;Ujye umufasha gutsinda abanzi be.”
8  Yabwiye Lewi ati“Tumimu na Urimu byawe ni iby’indahemuka yawe,Uwo wageragereje i Masa.Wamurwanyirije ku mazi y’i Meriba.
9  Umuntu wabwiye se na nyina ati ‘simbazi.’Yirengagije abavandimwe be,Ntiyifatanya n’abana be.Kuko yakomeje ijambo ryawe,Akomeza kubahiriza isezerano ryawe.
10  Bajye bigisha Yakobo imanza zawe,Bigishe Isirayeli amategeko yawe.Bajye bakosereza umubavu uguhumurira neza,Baturire ku gicaniro cyawe ituro riturwa ryose uko ryakabaye.
11  Yehova, uhe umugisha imbaraga ze,Kandi wishimire umurimo w’intoki ze.Uzakomeretse bikabije ibiyunguyungu by’abamuhagurukira,Ndetse n’abamwanga urunuka, kugira ngo batabyutsa umutwe.”
12  Yabwiye Benyamini ati“Ukundwa na Yehova azatura mu mutekano hafi ye,Ahora amurinze umunsi wose,Azatura mu bitugu bye.”
13  Yabwiye Yozefu ati“Yehova azakomeze guha umugisha igihugu cye,Umugisha w’ibyiza kurusha ibindi byo mu ijuru, uw’ikime,N’uw’amazi y’imuhengeri adendeje ikuzimu,
14  Ibyiza kurusha ibindi by’izuba,Ibyiza kurusha ibindi byo mu mezi y’isarura,
15  Ibyiza kurusha ibindi byo mu misozi y’iburasirazuba,Ibyiza kurusha ibindi byo mu dusozi duhoraho iteka,
16  N’ibyiza kurusha ibindi byo mu isi n’ubutunzi bwayo.Azemerwa n’uwari mu gihuru cy’amahwa.Ibyo byose bizaze ku mutwe wa Yozefu,Mu gitwariro cy’uwatoranyijwe mu bavandimwe be.
17  Afite icyubahiro nk’icy’ikimasa cy’uburiza,Amahembe ye ni nk’ay’ikimasa cyo mu gasozi.Azayicisha amahanga,Amahanga yose kugera ku mpera y’isi.Ayo mahembe ni ibihumbi byinshi by’Abefurayimu,Ni ibihumbi by’Abamanase.”
18  Yabwiye Zabuloni ati“Zabuloni we, ishimire mu ngendo zawe,Nawe Isakari we, ishimire mu mahema yawe.
19  Bazahamagaza abantu ku musozi.Bazahatambira ibitambo byo gukiranuka.Bazarya ubutunzi bwo mu nyanja,N’ubutunzi buhishwe bwo mu musenyi.”
20  Yabwiye Gadi ati“Uwagura imbibi za Gadi azahabwa umugisha.Azatura nk’intare,Azatanyagura ukuboko n’umutwe by’umuhigo we.
21  Azitoranyiriza igihugu cyiza kurusha ibindi,Kuko aho ari ho hari umugabane w’utanga amategeko.Abakuru b’ubwoko bazateranira hamwe.Azasohoza gukiranuka kwa Yehova,N’imanza ze kuri Isirayeli.”
22  Yabwiye Dani ati“Dani ni icyana cy’intare.Azasimbuka aturutse i Bashani.”
23  Yabwiye Nafutali ati“Nafutali ashimishijwe n’uko Yehova amwemera,Kandi akamuha imigisha myinshi.Igarurire uburengerazuba n’amajyepfo.”
24  Yabwiye Asheri ati“Asheri yahawe umugisha wo kugira abana benshi.Azemerwa n’abavandimwe be,Kandi azinika ikirenge cye mu mavuta.
25  Ibihindizo by’irembo ryawe ni icyuma n’umuringa,Uzibera mu mutuzo iminsi yose yo kubaho kwawe.
26  Nta wuhwanye n’Imana y’ukuri ya Yeshuruni,Yambukiranya ijuru ije kugutabara,Ikagendera ku bicu byo mu kirere mu cyubahiro cyayo.
27  Imana ya kera na kare ni yo bwihisho bwawe,Amaboko yayo y’iteka ryose aragukomeza.Izirukana abanzi imbere yawe,Kandi izavuga iti ‘barimbure!’
28  Isirayeli azatura mu mutekano,Iriba rya Yakobo rizatura ukwaryo,Mu gihugu cy’ibinyampeke na divayi nshya.Ni koko, ijuru rye rizatuma ikime gitonda.
29  Urahirwa Isirayeli we,Ni nde uhwanye nawe,Ko uri ubwoko bubonera agakiza kuri Yehova,We ngabo igutabara,Akaba n’inkota yawe ikomeye?Abanzi bawe bazagukomera yombi,Naho wowe, uzakandagira ahirengeye habo.”
12  “Aya ni yo mabwiriza n’amategeko muzitondera mukayakurikiza mu gihugu Yehova Imana ya ba sokuruza izatuma mwigarurira, iminsi yose muzaba mukiriho.
2  Muzasenye ahantu hose amahanga mwirukana yasengeraga imana zayo, ku misozi miremire no ku dusozi no munsi y’ibiti byose bitoshye.
3  Ibicaniro byabo muzabisenye, inkingi zabo zera z’amabuye muzimenagure, inkingi zabo zera z’ibiti muzitwike, ibishushanyo bibajwe by’imana zabo mubiteme, kandi muzatume amazina yazo yibagirana aho hantu.
4  “Ntimugasenge Yehova Imana yanyu nk’uko basenga imana zabo,
5  ahubwo muzashake ahantu Yehova Imana yanyu azatoranya muri gakondo y’imiryango yanyu yose kugira ngo ahashyire izina rye rihabe, abe ari ho muzajya mujya.
6  Aho ni ho muzajya mujyana ibitambo byanyu bikongorwa n’umuriro, n’ibindi bitambo byanyu, ibya cumi byanyu n’amaturo yanyu, ibitambo byanyu byo guhigura umuhigo n’amaturo yanyu atangwa ku bushake, n’uburiza bwo mu mikumbi yanyu n’ubwo mu mashyo yanyu.
7  Aho ni ho muzajya murira muri imbere ya Yehova Imana yanyu, mwishimire ibyo mukora byose, mwe n’abo mu ngo zanyu, kuko Yehova Imana yanyu yabahaye umugisha.
8  “Ntimuzakore nk’ibintu byose dukorera hano uyu munsi, aho umuntu wese akora ibimunogeye,
9  kuko mutaragera aho muzatura, muri gakondo Yehova Imana yanyu agiye kubaha.
10  Muzambuka Yorodani muture mu gihugu Yehova Imana yanyu agiye kubaha ngo mucyigarurire. Azabakiza abanzi banyu bose babakikije, kandi rwose muzagira umutekano.
11  Ahantu Yehova Imana yanyu azatoranya akahashyira izina rye, ni ho muzajya mujyana ibyo mbategeka byose, ibitambo byanyu bikongorwa n’umuriro n’ibindi bitambo byanyu, ibya cumi byanyu n’amaturo yanyu, n’ibyo muzatoranya byose ngo mubitange ho ituro ryo guhigura umuhigo wose muzahigira Yehova.
12  Mujye mwishimira imbere ya Yehova Imana yanyu, mwe n’abahungu banyu n’abakobwa banyu, n’abagaragu banyu n’abaja banyu, n’Umulewi uri mu mugi wanyu, kuko atagira umugabane cyangwa umurage muri mwe.
13  Muzirinde gutambira ibitambo byanyu bikongorwa n’umuriro ahandi hantu mubonye hose.
14  Ahubwo ahantu Yehova azatoranya muri gakondo y’umwe mu miryango yanyu, ni ho muzajya mutambira ibitambo byanyu bikongorwa n’umuriro, kandi abe ari ho muzajya mukorera ibyo mbategeka byose.
15  “Nimwifuza inyama muzabage itungo, murye inyama mukurikije uko amatungo Yehova Imana yanyu yabahaye angana, muzirire mu mugi wanyu hose. Umuntu uhumanye n’udahumanye bashobora kuziryaho, nk’uko murya isha n’impala.
16  Icyakora ntimukarye amaraso. Muzayavushirize hasi nk’uko bamena amazi.
17  Ntimuzemererwa kurira mu mugi wanyu icya cumi cy’ibyo mwejeje cyangwa icya cumi cya divayi nshya, cyangwa icya cumi cy’amavuta, cyangwa uburiza bwo mu mashyo yanyu n’ubwo mu mikumbi yanyu, cyangwa amaturo yose yo guhigura umuhigo muzahiga, cyangwa amaturo mutanga ku bushake n’andi maturo mutanga.
18  Ahubwo mwe n’abahungu banyu n’abakobwa banyu, n’abagaragu banyu n’abaja banyu, n’Umulewi uri mu mugi wanyu, muzabirire imbere ya Yehova Imana yanyu, ahantu Yehova Imana yanyu azatoranya. Mujye mwishimira imbere ya Yehova Imana yanyu mu byo mukora byose.
19  Muramenye ntimuzirengagize Umulewi igihe cyose muzamara mu gihugu cyanyu.
20  “Yehova Imana yawe niyagura igihugu cyawe nk’uko yabigusezeranyije, ukavuga uti ‘reka ndye inyama’ bitewe n’uko umutima wawe uzishaka, ujye urya inyama igihe cyose umutima wawe uzaba uzishatse.
21  Ahantu Yehova Imana yawe azahitamo gushyira izina rye nihaba kure y’iwanyu, uzabage amwe mu matungo yo mu mashyo yawe cyangwa ayo mu mukumbi wawe Yehova yaguhaye, ukurikije uko nagutegetse, uyarire mu mugi wanyu igihe umutima wawe ubyifuza.
22  Uzayarye nk’uko murya isha n’impala: umuntu uhumanye n’udahumanye bashobora kuyaryaho.
23  Icyakora wiyemeze umaramaje kutazarya amaraso, kuko amaraso ari ubugingo. Ntuzaryane inyama n’ubugingo.
24  Ntuzayarye. Uzayavushirize hasi nk’uko bamena amazi.
25  Ntuzayarye, kugira ngo uzagubwe neza, wowe n’abazagukomokaho, kuko ari bwo uzaba ukoze ibikwiriye mu maso ya Yehova.
26  Ibintu byawe wereje gutanga ho ituro n’amaturo yawe yo guhigura umuhigo, ni byo byonyine uzajyana ahantu Yehova azatoranya.
27  Ujye utamba ibitambo byawe bikongorwa n’umuriro, ni ukuvuga inyama n’amaraso, ubitambire ku gicaniro cya Yehova Imana yawe. Amaraso y’ibitambo byawe ujye uyasuka hasi aho igicaniro cya Yehova Imana yawe giteretse, ariko inyama zo ushobora kuzirya.
28  “Witonde ujye wumvira aya magambo yose ngutegeka, kugira ngo wowe n’abazagukomokaho mumererwe neza kugeza ibihe bitarondoreka, kuko ari bwo uzaba ukoze ibyiza kandi bikwiriye mu maso ya Yehova Imana yawe.
29  “Yehova Imana yawe narimburira imbere yawe amahanga ugiye kwigarurira, uzayigarurire uture mu gihugu cyayo.
30  Uzirinde kugira ngo namara kurimburirwa imbere yawe utazayakurikiza ukagwa mu mutego, ukabaza iby’imana zayo uti ‘aya mahanga yasengaga imana zayo ate, ngo nanjye nzagenze nka yo?’
31  Ntukagenzereze utyo Yehova Imana yawe, kuko ibintu byose Yehova yanga urunuka ari byo bakorera imana zabo; bahora batwika abahungu babo n’abakobwa babo babatura imana zabo.
32  Mujye mwitonda mukore ibyo mbategeka byose. Ntimukagire icyo mwongeraho cyangwa ngo mugire icyo mukuraho.
