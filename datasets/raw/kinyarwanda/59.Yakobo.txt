4  None se muri mwe, intambara zituruka he, kandi intonganya zituruka he? Mbese ntibiterwa n’uko muba mushaka cyane guhaza irari ry’umubiri rirwanira mu ngingo zanyu?
2  Murifuza, nyamara nta cyo mubona. Mukomeza kwica no kurarikira, nyamara nta cyo mushobora kubona. Mukomeza kurwana no gushyamirana. Nta cyo mubona kubera ko mudasaba.
3  Murasaba, nyamara ntimuhabwa, kuko musaba mufite intego mbi yo kubikoresha mushaka cyane guhaza irari ry’umubiri.
4  Yemwe basambanyi mwe, ntimuzi ko kuba incuti y’isi ari ukuba umwanzi w’Imana? Nuko rero, umuntu wese wifuza kuba incuti y’isi, aba yigize umwanzi w’Imana.
5  Cyangwa se mutekereza ko ibyanditswe bivugira ubusa biti “umwuka wo kwifuza utubamo uhora urarikira ibintu binyuranye”?
6  Icyakora, ubuntu butagereranywa Imana itanga burakomeye cyane. Ni yo mpamvu ibyanditswe bigira biti “Imana irwanya abishyira hejuru, ariko abicisha bugufi ikabaha ubuntu bwayo butagereranywa.”
7  Nuko rero, mugandukire Imana, ariko murwanye Satani, na we azabahunga.
8  Mwegere Imana na yo izabegera. Nimukarabe ibiganza mwa banyabyaha mwe, kandi mweze imitima yanyu mwa bantu b’imitima ibiri mwe.
9  Nimubabare, muboroge kandi murire. Ibitwenge byanyu bihinduke umuborogo, kandi ibyishimo byanyu bihinduke agahinda.
10  Mwicishe bugufi imbere ya Yehova, na we azabashyira hejuru.
11  Bavandimwe, nimureke kuvuga nabi bagenzi banyu. Uvuga nabi umuvandimwe cyangwa agacira urubanza umuvandimwe we, aba avuze nabi amategeko kandi aba ayaciriye urubanza. Niba rero ucira amategeko urubanza, uba udakurikiza amategeko, ahubwo uba uri umucamanza.
12  Hariho umwe gusa utanga amategeko akaba n’umucamanza, ari na we ushobora gukiza no kurimbura. Ariko se, uri nde wowe ucira urubanza mugenzi wawe?
13  Yemwe abavuga muti “uyu munsi cyangwa ejo tuzajya mu mugi w’ibunaka tumareyo umwaka, kandi tuzacuruza twunguke,”
14  nyamara mutazi uko ejo ubuzima bwanyu buzaba bumeze! Muri igihu kiboneka umwanya muto ubundi kigatamuruka.
15  Ahubwo mwari mukwiriye kuvuga muti “Yehova nabishaka tuzabaho, kandi nanone tuzakora iki cyangwa kiriya.”
16  Ariko none mwiratana ibyo mwirarira bishingiye ku bwibone. Bene uko kwirata kose ni kubi.
17  Ku bw’ibyo rero, niba umuntu azi gukora ibikwiriye ariko ntabikore, aba akoze icyaha.
5  Yemwe mwa bakire mwe, nimurire, muboroge bitewe n’imibabaro igiye kubageraho.
2  Ubutunzi bwanyu bwaraboze n’imyambaro yanyu yariwe n’udukoko.
3  Zahabu yanyu n’ifeza yanyu byariwe n’umugese, kandi uwo mugese ni wo uzaba umuhamya wo kubashinja kandi uzarya imibiri yanyu. Ikintu kimeze nk’umuriro ni cyo mwibikiye mu minsi y’imperuka.
4  Dore ibihembo by’abakozi basaruye imirima yanyu ariko mukabibima, bikomeza gutaka, kandi amajwi y’abasaruzi batabaza yageze mu matwi ya Yehova nyir’ingabo.
5  Ku isi mwabayeho mu iraha kandi mwatwawe n’ibinezeza. Imitima yanyu imeze nk’amatungo akomeza kubyibuha kugeza ku munsi wo kubagwa.
6  Mwaciriye umukiranutsi urubanza kandi muramwica. Arabarwanya.
7  Nuko rero bavandimwe, mwihangane kugeza ku kuhaba k’Umwami. Dore umuhinzi akomeza gutegereza imbuto z’ubutaka z’agaciro kenshi, agakomeza kwihangana kugeza igihe aboneye imvura y’umuhindo n’iy’itumba.
8  Namwe rero mukomeze kwihangana, mwikomeze imitima kuko kuhaba k’Umwami kwegereje.
9  Bavandimwe, ntimukitotomberane kugira ngo mudacirwa urubanza. Dore umucamanza ahagaze ku rugi.
10  Bavandimwe, ku birebana no kwemera kugirirwa nabi no kwihangana, mukure icyitegererezo ku bahanuzi bahanuye mu izina rya Yehova.
11  Dore tuvuga ko abihanganye ari bo bahiriwe. Mwumvise ibyo kwihangana kwa Yobu kandi mwabonye ibyo Yehova yamukoreye hanyuma, mwibonera ko Yehova afite urukundo rurangwa n’ubwuzu akaba n’umunyambabazi.
12  Ariko ikiruta byose bavandimwe, mureke kurahira rwose, mwaba murahira ijuru cyangwa isi, cyangwa indi ndahiro yose. Ahubwo Yego yanyu ijye iba Yego, na Oya yanyu ibe Oya, kugira ngo mudashyirwa mu rubanza.
13  Mbese muri mwe hari ubabazwa? Nakomeze asenge. Muri mwe hari unezerewe? Naririmbe za zaburi.
14  Muri mwe hari urwaye? Natumire abasaza b’itorero, na bo basenge bamusabira, bamusige amavuta mu izina rya Yehova.
15  Isengesho rivuganywe ukwizera rizatuma umurwayi akira, kandi Yehova azamuhagurutsa. Niba yaranakoze ibyaha, azabibabarirwa.
16  Nuko rero, mwaturirane ibyaha kandi musenge musabirana, kugira ngo mukire. Iyo umukiranutsi asenganye umwete, isengesho rye rigira imbaraga kubera ko risubizwa.
17  Eliya yari umuntu umeze nkatwe, nyamara yasenze asaba ko imvura itagwa, kandi koko imvura yamaze imyaka itatu n’amezi atandatu itagwa mu gihugu.
18  Hanyuma yongera gusenga, ijuru rigusha imvura n’igihugu cyera imbuto.
19  Bavandimwe, nihagira uwo muri mwe uyobywa akava mu kuri maze undi akamugarura,
20  mumenye ko ugaruye umunyabyaha akava mu nzira ye yo kuyoba azakiza ubugingo bwe urupfu, kandi azatwikira ibyaha byinshi.
1  Jyewe Yakobo, umugaragu w’Imana n’uw’Umwami Yesu Kristo, ndabandikiye mwebwe abo mu miryango cumi n’ibiri mwatataniye hirya no hino; Ndabaramutsa!
2  Bavandimwe, nimuhura n’ibigeragezo bitandukanye, mujye mubona ko ari ibintu bishimishije rwose,
3  muzirikana ko ukwizera kwanyu kwageragejwe muri ubwo buryo gutera kwihangana.
4  Ariko mureke ukwihangana kurangize umurimo wako, kugira ngo mube mwuzuye rwose kandi mutariho umugayo muri byose, mutagize icyo mubuze.
5  Niba rero muri mwe hari ubuze ubwenge, nakomeze abusabe Imana kuko iha bose ititangiriye itama, itongeyeho incyuro; kandi azabuhabwa.
6  Ariko rero, akomeze gusaba afite ukwizera adashidikanya na gato, kuko umuntu ushidikanya ameze nk’umuraba wo mu nyanja ushushubikanywa n’umuyaga, uteraganwa hirya no hino.
7  Mu by’ukuri, umuntu nk’uwo ntakibwire ko hari ikintu icyo ari cyo cyose azahabwa na Yehova.
8  Uwo ni umuntu w’imitima ibiri, uhuzagurika mu nzira ze zose.
9  Umuvandimwe wo mu rwego rwo hasi yishimire ko ashyizwe hejuru,
10  n’umukire yishimire ko acishijwe bugufi, kuko azavaho nk’ururabyo rwo mu gasozi.
11  Izuba rirasa rizanye n’ubushyuhe bwaryo bwotsa rikumisha ibimera, maze uburabyo bwabyo bugahunguka, n’ubwiza bwabyo bukayoyoka. Uko ni ko umukire na we azumira mu nzira ze z’ubuzima.
12  Hahirwa umuntu ukomeza kwihanganira ikigeragezo, kuko namara kwemerwa azahabwa ikamba ry’ubuzima, iryo Yehova yasezeranyije abakomeza kumukunda.
13  Igihe umuntu ahanganye n’ikigeragezo ntakavuge ati “Imana ni yo irimo ingerageza.” Kuko Imana idashobora kugeragereshwa ibibi, kandi na yo nta we igerageresha ibibi.
14  Ahubwo umuntu wese ageragezwa iyo arehejwe n’irari rye rimushukashuka.
15  Hanyuma iryo rari iyo rimaze gutwita, ribyara icyaha, icyaha na cyo iyo kimaze gusohozwa, kizana urupfu.
16  Bavandimwe nkunda, ntimuyobe.
17  Impano nziza yose n’impano yose itunganye ituruka mu ijuru, kuko imanuka iturutse kuri Se w’imicyo yo mu ijuru, kandi ntahinduka nk’uko igicucu kigenda gihinduka.
18  Kubera ko yabishatse, yatuzanye akoresheje ijambo ry’ukuri, kugira ngo tube umuganura mu bo yaremye.
19  Mumenye ibi bavandimwe nkunda: umuntu wese ajye yihutira kumva ariko atinde kuvuga, kandi atinde kurakara,
20  kuko umujinya w’abantu udasohoza gukiranuka kw’Imana.
21  Nuko rero mwiyambure umwanda wose n’icyo kintu kitagira umumaro, ni ukuvuga ububi, maze mwemere mu bugwaneza ko ijambo rishobora gukiza ubugingo bwanyu riterwa muri mwe.
22  Icyakora, mujye mushyira iryo jambo mu bikorwa, atari ukuryumva gusa, mwishukisha ibitekerezo bidahuje n’ukuri,
23  kuko iyo umuntu yumva iryo jambo ntarishyire mu bikorwa, aba ameze nk’urebera mu maso he mu ndorerwamo.
24  Arireba, maze yagenda ako kanya akibagirwa uko asa.
25  Ariko ucukumbura mu mategeko atunganye atera umudendezo kandi agakomeza kuyibandaho, uwo azagira ibyishimo nabigenza atyo, kuko azaba ayashyira mu bikorwa, atari ukuyumva gusa akibagirwa.
26  Nihagira umuntu utekereza ko asenga Imana mu buryo bukwiriye ariko ntategeke ururimi rwe, ahubwo agakomeza kwishuka mu mutima we, gusenga kwe kuba kubaye imfabusa.
27  Uburyo bwo gusenga butanduye kandi budahumanye imbere y’Imana yacu, ari na yo Data, ni ubu: ni ukwita ku mfubyi n’abapfakazi mu mibabaro yabo, no kwirinda kwanduzwa n’isi.
2  Mbese bavandimwe, kwizera Umwami wacu Yesu Kristo, ari na we kuzo ryacu, mubibangikanya no kurobanura ku butoni?
2  Iyo umuntu yinjiye aho muteraniye yambaye impeta za zahabu ku ntoki hamwe n’imyenda y’akataraboneka, n’umukene akinjira yambaye imyenda yanduye,
3  uwambaye imyenda y’akataraboneka mumureba neza mukamubwira muti “icara aha heza,” naho umukene mukamubwira muti “komeza uhagarare,” cyangwa muti “genda wicare hariya iruhande rw’intebe y’ibirenge byanjye.”
4  Mbese muri mwe ntiharimo ivangura rishingiye ku nzego z’imibereho, kandi ntimuri abacamanza baca imanza zirangwa n’ubugome?
5  Bavandimwe nkunda, nimwumve. Mbese Imana ntiyatoranyije abakene mu by’iyi si kugira ngo babe abatunzi mu byo kwizera kandi baragwe ubwami, ubwo yasezeranyije abayikunda?
6  Ariko mwebwe musuzugura abakene. Mbese abakire si bo babakandamiza, bakabajyana mu nkiko?
7  Si bo batuka izina ryiza mwitirirwa?
8  None rero niba mukomeza kumvira itegeko ry’umwami rihuje n’ibi byanditswe ngo “ukunde mugenzi wawe nk’uko wikunda,” muba mukora neza rwose.
9  Ariko niba mukomeza kurobanura ku butoni, muba mukora icyaha, kuko amategeko aba abashinja ko mucumura.
10  Umuntu wese wubahiriza amategeko yose ariko agateshuka ku ngingo imwe, aba ayishe yose,
11  kuko uwavuze ati “ntugasambane,” ari na we wavuze ati “ntukice.” Niba rero udasambana ariko ukica, uba ucumuye ku mategeko.
12  Mujye mukomeza kuvuga kandi mukore nk’abazacirwa urubanza hakurikijwe amategeko agenga abantu bafite umudendezo,
13  kuko umuntu utagira imbabazi azacirwa urubanza nta mbabazi. Imbabazi zitsinda urubanza, zikarwishima hejuru.
14  Mbese bavandimwe, byaba bimaze iki umuntu aramutse avuze ko afite ukwizera ariko ntagire imirimo? Mbese aho uko kwizera kwe kwamukiza?
15  Niba umuvandimwe cyangwa mushiki wacu yambaye ubusa kandi adafite ibyokurya bihagije by’uwo munsi,
16  ariko umwe muri mwe akamubwira ati “genda amahoro, ususuruke kandi wijute,” nyamara ntimumuhe ibyo umubiri we ukeneye, ibyo byaba bimaze iki?
17  Uko ni ko bimeze no ku kwizera; iyo kudafite imirimo kuba gupfuye.
18  Nyamara, hari uwavuga ati “wowe ufite ukwizera naho jye mfite imirimo. Nyereka ukwizera kwawe kutagira imirimo nanjye ndakwereka ukwizera kwanjye binyuze ku mirimo yanjye.”
19  Wizera ko Imana ari imwe? Ibyo ni byiza rwose. Ariko abadayimoni na bo barabyizera kandi bagahinda imishyitsi.
20  Ariko se wa mupfapfa we, wifuza kumenya ko ukwizera kudafite imirimo nta cyo kumaze?
21  Mbese sogokuru Aburahamu ntiyabazweho gukiranuka binyuze ku mirimo, ubwo yari amaze gutamba umwana we Isaka ku gicaniro?
22  Urabona rero ko ukwizera kwe kwagendanaga n’imirimo, kandi binyuze ku mirimo ye, ukwizera kwe kwaratunganyijwe,
23  maze asohorerwaho n’ibi byanditswe bigira biti “Aburahamu yizeye Yehova maze bimuhwanyirizwa no gukiranuka,” nuko aza kwitwa “incuti ya Yehova.”
24  Murabona rero ko umuntu abarwaho gukiranuka binyuze ku mirimo, ko bidaturuka ku kwizera konyine.
25  Mu buryo nk’ubwo se, Rahabu wari indaya, we ntiyabazweho gukiranuka binyuze ku mirimo, amaze kwakira neza intumwa, hanyuma akazohereza zinyuze iyindi nzira?
26  Koko rero, nk’uko umubiri udafite umwuka uba upfuye, ni ko no kwizera kutagira imirimo kuba gupfuye.
3  Bavandimwe, muri mwe ntihakabe benshi baba abigisha, kuko muzi ko tuzacirwa urubanza ruremereye kurushaho.
2  Twese ducumura kenshi. Niba hari umuntu udacumura mu byo avuga, uwo ni umuntu utunganye ushobora no gutegeka umubiri we wose.
3  Iyo dushyize imikoba mu kanwa k’amafarashi kugira ngo atwumvire, dushobora no gutegeka umubiri wayo wose.
4  Dore n’amato, nubwo ari manini kandi akaba asunikwa n’imiyaga ikaze, ayoborwa n’ingashya nto cyane, umwerekeza akayayobora aho ashaka nk’uko abyifuza.
5  Ururimi na rwo ni urugingo ruto, nyamara rurirarira bikabije. Mutekereze ukuntu akariro gake cyane gashobora gutwika ishyamba rinini cyane!
6  Ururimi na rwo ni umuriro. Ururimi rwuzuye gukiranirwa kose mu ngingo zacu, kuko rwanduza umubiri wose kandi rushobora kurimbura ubuzima bw’umuntu, ndetse rushobora kurimbura nka Gehinomu.
7  Inyamaswa z’inkazi z’amoko yose hamwe n’inyoni n’ibikururuka n’ibyo mu nyanja, bishobora gutozwa kumvira, kandi abantu bagiye babitoza.
8  Ariko ururimi rwo, nta muntu n’umwe ushobora kurutoza. Ni ikintu kibi kidategekeka, cyuzuye ubumara bwica.
9  Turukoresha dusingiza Yehova, ari we Data, ariko nanone tukarukoresha tuvuma abantu baremwe “mu ishusho y’Imana.”
10  Mu kanwa kamwe haturuka umugisha n’umuvumo. Bavandimwe, ntibikwiriye ko ibyo bikomeza kugenda bityo.
11  Mbese mu isoko imwe hashobora kududubiza amazi meza n’amazi asharira?
12  Bavandimwe, ese igiti cy’umutini gishobora kwera imyelayo, cyangwa umuzabibu ukera imitini? Amazi y’amakera na yo ntashobora kuvamo amazi meza.
13  Ni nde muri mwe w’umunyabwenge kandi usobanukiwe? Nagaragaze imirimo ye binyuze ku myifatire ye myiza, afite ubugwaneza buzanwa n’ubwenge.
14  Ariko niba mugira ishyari rikaze n’amakimbirane mu mitima yanyu, ntimukirate ngo mubeshyere ukuri.
15  Ubwo si ubwenge buturuka mu ijuru, ahubwo ni ubwenge bw’isi, bwa kinyamaswa, bw’abadayimoni,
16  kuko aho ishyari n’amakimbirane biri, ari na ho haba akaduruvayo n’ibindi bintu bibi byose.
17  Ariko ubwenge buva mu ijuru, mbere na mbere buraboneye, kandi ni ubw’amahoro, burangwa no gushyira mu gaciro, buba bwiteguye kumvira, bwuzuye imbabazi n’imbuto nziza, ntiburobanura ku butoni, ntibugira uburyarya.
18  Byongeye kandi, imbuto zo gukiranuka zibibwa mu mahoro, zikabibirwa abaharanira amahoro.
