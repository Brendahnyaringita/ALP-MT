1  Ijambo rya Yehova ryaje kuri Zefaniya mwene Kushi mwene Gedaliya mwene Amariya mwene Hezekiya, ku ngoma y’umwami Yosiya mwene Amoni, umwami w’u Buyuda rigira riti
2  “Nzatsemba ibintu byose biri ku isi mbimareho nta kabuza,” ni ko Yehova avuga.
3  “Nzatsemba umuntu wakuwe mu mukungugu hamwe n’inyamaswa. Nzatsemba ibiguruka mu kirere n’amafi yo mu nyanja, nsembe ibisitaza hamwe n’ababi. Nzatsemba abantu mbakure ku isi,” ni ko Yehova avuga.
4  “Nzabangurira ukuboko kwanjye u Buyuda n’abaturage bose b’i Yerusalemu, kandi aha hantu nzahatsemba abasigaye mu basenga Bayali mbamareho, nkureho n’izina ry’abatambyi b’imana z’amahanga n’abandi batambyi.
5  Nzatsemba abunamira ingabo zo mu kirere bari ku bisenge by’amazu, abikubita hasi bubamye bakarahira ko bazaba indahemuka kuri Yehova, ariko bagahindukira bakarahira mu izina rya Malikamu,
6  abasubira inyuma bakareka gukurikira Yehova hamwe n’abatarashatse Yehova, bakanga kumugisha inama.”
7  Nimucecekere imbere y’Umwami w’Ikirenga Yehova, kubera ko umunsi wa Yehova uri bugufi, kuko Yehova yateguye igitambo; yejeje abo yatumiye.
8  “Kuri uwo munsi Yehova azatambaho igitambo, nzahagurukira abatware n’abana b’umwami, hamwe n’abambara imyambaro y’abanyamahanga bose.
9  Kuri uwo munsi nzahagurukira umuntu wese uzaba wegereye intebe y’ubwami, abuzuza inzu ya ba shebuja urugomo n’uburiganya.
10  Kandi kuri uwo munsi,” ni ko Yehova avuga, “ku Irembo ry’Amafi hazumvikanira induru, umuborogo wumvikanire mu gice gishya cy’umugi, kandi urusaku ruzumvikanira ku dusozi.
11  Nimuboroge mwa batuye i Makiteshi mwe, kuko abari abacuruzi bose bacecekeshejwe, abapimaga ifeza bose barimbuwe.
12  “Icyo gihe nzasaka nitonze muri Yerusalemu nifashishije amatara, kandi nzahagurukira abantu bameze nk’itende ryikenetse muri divayi, bibwira mu mitima yabo bati ‘Yehova ntazakora icyiza, kandi ntazakora ikibi.’
13  Ubutunzi bwabo buzasahurwa, amazu yabo azahindurwa umusaka. Bazubaka amazu ariko ntibazayabamo, bazatera inzabibu ariko ntibazanywa divayi yazo.
14  “Umunsi ukomeye wa Yehova uregereje. Uregereje kandi urihuta cyane. Urusaku rw’umunsi wa Yehova rurasharira. Kuri uwo munsi umugabo w’umunyambaraga azataka.
15  Uwo munsi ni umunsi w’uburakari, ni umunsi w’intimba no guhagarika umutima, umunsi w’imvura y’umugaru no kurimbura, umunsi w’umwijima n’icuraburindi, umunsi w’ibicu n’umwijima w’icuraburindi;
16  ni umunsi wo kuvuza ihembe n’impanda, bivugirizwa imigi igoswe n’inkuta n’iminara miremire.
17  Nzateza abantu intimba, bagende nk’impumyi kuko bacumuye kuri Yehova. Amaraso yabo azasukwa nk’umukungugu, amara yabo ajugunywe nk’amayezi.
18  Ifeza yabo na zahabu yabo ntibizashobora kubarokora ku munsi w’uburakari bwa Yehova. Ishyaka rye rigurumana rizakongora isi yose, kuko azarimbura abatuye ku isi bose mu buryo buteye ubwoba.”
2  Nimukoranire hamwe! Nimwikoranyirize hamwe mwa shyanga ritagira isoni mwe.
2  Mbere y’uko ibyategetswe bisohora, mbere y’uko umunsi uhita nk’umurama utumuka, mbere y’uko Yehova abasukaho uburakari bwe bugurumana, na mbere y’uko umunsi w’uburakari bwa Yehova ubageraho,
3  nimushake Yehova mwa bicisha bugufi bo mu isi mwe, mwe mukora ibihuje n’imanza ze. Mushake gukiranuka, mushake kwicisha bugufi. Ahari mwazahishwa ku munsi w’uburakari bwa Yehova.
4  Gaza izahinduka umugi utagira abantu; Ashikeloni izahinduka umwirare. Ashidodi izameneshwa ku manywa y’ihangu, Ekuroni yo izarandurwa.
5  “Abaturiye akarere k’inyanja bagushije ishyano, ishyanga ry’Abakereti! Ijambo rya Yehova rirabibasiye. Kanani we, wa gihugu cy’Abafilisitiya we, nawe nzakurimbura ku buryo nta muturage uzasigara.
6  Akarere k’inyanja kazahinduka inzuri, kabemo amariba y’abashumba n’ingo z’intama zubakishijwe amabuye.
7  Kazaba akarere k’abasigaye bo mu nzu ya Yuda. Aho ni ho bazarisha. Ku mugoroba bazabyagira mu mazu ya Ashikeloni. Yehova Imana yabo azabitaho, abagarurire ababo bagizwe imbohe.”
8  “Numvise uko Abamowabu batuka abagize ubwoko bwanjye, numva n’uko Abamoni babavuga nabi, bagakomeza kwirata bashaka kubambura ahantu habo.
9  Ni yo mpamvu ndahiye kubaho kwanjye,” ni ko Yehova nyir’ingabo, Imana ya Isirayeli avuga, “Mowabu azaba nka Sodomu, Abamoni bazaba nka Gomora, ahantu h’ibisura, ikigugu cy’umunyu n’umwirare, kugeza ibihe bitarondoreka. Abasigaye bo mu bwoko bwanjye bazabasahura, kandi abasigaye bo mu bagize ishyanga ryanjye bazabigarurira.
10  Ibyo ni byo bizabageraho bitewe n’ubwibone bwabo, kuko batutse ubwoko bwa Yehova nyir’ingabo bakabwirataho cyane.
11  Yehova azabatera ubwoba kuko azahindura ubusa imana zo ku isi zose; abantu bazamwunamira, aho buri wese azaba ari, ibirwa byose byo mu mahanga.
12  “Mwa Banyetiyopiya mwe, namwe muzicwa n’inkota yanjye.
13  “Azarambura ukuboko kwe akwerekeje mu majyaruguru, arimbure Ashuri. Nineve azayihindura umwirare, akarere katagira amazi kameze nk’ubutayu.
14  Amashyo azajya abyagira hagati muri yo, inyamaswa zose zo mu gihugu. Inzoya n’ibinyogote bizajya birara hagati y’inkingi zayo zaguye. Amajwi azakomeza kumvikanira mu madirishya. Mu irebe ry’umuryango hazaba huzuye ibyasenyutse, kuko azambika ubusa imbaho zometse ku nkuta.
15  Uwo ni wa mugi wahoraga mu byishimo ufite umutekano, wibwiraga mu mutima wawo uti ‘ni jye uriho, nta wundi.’ Mbega ukuntu wabaye igitangarirwa n’ahantu inyamaswa zibyagira! Umuntu wese uzawunyuraho azakubita ikivugirizo, azunguze umutwe.”
3  Ubonye ishyano wa mugi we wigomeka, umugi wihumanya kandi ugakandamiza abaturage bawo!
2  Uwo mugi wavuniye ibiti mu matwi, ntiwemera igihano. Ntiwiringiye Yehova kandi ntiwegereye Imana yawo.
3  Abatware baho bari intare zitontoma, abacamanza baho bari ibirura bya nimugoroba bitagiraga igufwa biraza.
4  Abahanuzi baho bari abibone, bari abagabo buzuye uburiganya. Abatambyi baho bahumanyaga ibyera, bakarenga ku mategeko.
5  Yehova yakiranukaga muri uwo mugi; nta byo gukiranirwa yakoraga. Buri gitondo yabamenyeshaga imanza ze. No ku manywa ntizaburaga. Ariko ukiranirwa ntiyigeze akorwa n’isoni.
6  “Narimbuye amahanga, iminara yayo ndayisakiza. Imihanda yayo nayihinduye amatongo ku buryo nta wayinyuragamo. Imigi yayo nayihinduye umusaka; nta muntu wari ukiyibamo, nta n’umuturage wari ukiyirangwamo.
7  Naravuze nti ‘uzantinya nta kabuza, uzemera igihano’ kugira ngo ubuturo bwaho butarimburwa. Nzawuryoza ibyaha byawo. Bashishikariye kugoreka inzira zabo zose.
8  “‘None rero nimuntegereze,’ ni ko Yehova avuga, ‘kugeza umunsi nzahagurukira kunyaga, kuko niyemeje gukoranya amahanga, ngateranyiriza hamwe ubwami, kugira ngo mbasukeho umujinya wanjye, mbasukeho uburakari bwanjye bwose bugurumana. Isi yose izakongorwa n’ishyaka ryanjye rigurumana.
9  Icyo gihe nzahindura ururimi rw’abantu bo mu mahanga rube ururimi rutunganye kugira ngo bose bambaze izina rya Yehova, no kugira ngo bose bamukorere bafatanye urunana.’
10  “Kuva mu karere k’inzuzi zo muri Etiyopiya, abanyambaza, ari bo bantu banjye batatanye, bazanzanira impano.
11  Kuri uwo munsi, ntuzakorwa n’isoni bitewe n’ibyo wakoze byose ukancumuraho, kuko nzagukuramo abafite ibyishimo bishingiye ku bwibone. Ntuzongera kwishyira hejuru ku musozi wanjye wera.
12  Nzagusigira abantu bicisha bugufi kandi boroheje; bazahungira mu izina rya Yehova.
13  Abasigaye ba Isirayeli ntibazakora ibyo gukiranirwa, ntibazabeshya, kandi ururimi ruriganya ntiruzaba mu kanwa kabo. Bazarisha babyagire; nta wuzabahindisha umushyitsi.”
14  Iyamirire wishimye wa mukobwa w’i Siyoni we! Rangurura ijwi ry’ibyishimo yewe Isirayeli we! Yewe mukobwa w’i Yerusalemu we, ishime unezerwe n’umutima wawe wose!
15  Yehova yagukuyeho imanza. Yigijeyo umwanzi wawe. Yehova umwami wa Isirayeli ari hagati muri wowe. Ntuzongera gutinya amakuba ukundi.
16  Kuri uwo munsi, bazabwira Yerusalemu bati “ntutinye Siyoni we! Amaboko yawe ntatentebuke.
17  Yehova Imana yawe ari hagati muri wowe. Azakiza kuko ari Umunyambaraga. Azakwishimira cyane kandi azatuza bitewe n’urukundo agukunda. Azakwishimira arangurure ijwi ry’ibyishimo.
18  “Abishwe n’agahinda bitewe no kutajya mu minsi mikuru yawe nzabakoranyiriza hamwe; bari kure yawe kuko bariho umugayo.
19  Icyo gihe nzahagurukira kurwanya abakubabaza bose. Nzakiza ucumbagira kandi abatatanye nzabakoranyiriza hamwe. Nzabahindura igisingizo, mbaheshe izina ryiza mu bihugu byose bakorejwemo isoni.
20  Icyo gihe nzabagarura; ni koko icyo gihe nzabakoranyiriza hamwe. Nzabahesha izina ryiza kandi mbagire igisingizo mu mahanga yose yo ku isi, ubwo nzabagarurira abanyu bajyanywe mu bunyage mubireba,” ni ko Yehova avuze.
