10  Mu mwaka wa gatatu w’ingoma ya Kuro umwami w’u Buperesi, Daniyeli wiswe Beluteshazari yahishuriwe ibintu birebana n’intambara ikomeye, kandi ibyo bintu byari ukuri. Ibyo yeretswe yarabyumvise arabisobanukirwa.
2  Muri iyo minsi, jyewe Daniyeli nari maze ibyumweru bitatu byose ndira.
3  Sinigeze ndya ibyokurya biryoshye; nta nyama cyangwa divayi yigeze ingera mu kanwa, kandi sinisize amavuta kugeza aho ibyo byumweru bitatu byarangiriye.
4  Ku munsi wa makumyabiri n’ine w’ukwezi kwa mbere, igihe nari ku nkombe z’uruzi runini ari rwo Hidekelu,
5  nubuye amaso maze ngiye kubona mbona umugabo wambaye imyenda myiza, akenyeye umushumi wa zahabu nziza yo muri Ufazi.
6  Umubiri we wasaga n’ibuye rya kirusolito, mu maso he hasa n’umurabyo, amaso ye ameze nk’imuri zigurumana, amaboko ye n’ibirenge bye bimeze nk’umuringa usennye, kandi ijwi ry’amagambo ye ryari rimeze nk’ijwi ry’abantu benshi.
7  Jyewe Daniyeli naramubonye ariko abo twari kumwe ntibamubonye. Icyakora bahinze umushyitsi cyane, maze bariruka bajya kwihisha.
8  Nuko nsigara jyenyine maze mbona iryo yerekwa rikomeye. Ariko imbaraga zanshizemo, n’isura yanjye ihinduka ukundi, nsigara nta ntege ngifite.
9  Numva amagambo yavugaga, ariko igihe nayumvaga nahise nsinzira cyane nubamye, nubitse umutwe hasi.
10  Ngiye kumva numva ukuboko kunkozeho kurankangura, maze ndeguka nshinga amavi n’ibiganza.
11  Nuko arambwira ati “Yewe Daniyeli mugabo ukundwa cyane, umva ibyo nkubwira ubisobanukirwe, kandi uhaguruke uhagarare kuko nagutumweho.” Ambwiye atyo, mpaguruka mpinda umushyitsi.
12  Yongera kumbwira ati “Daniyeli we witinya, kuko uhereye umunsi watangiriye guhugurira umutima wawe gusobanukirwa kandi ukicisha bugufi imbere y’Imana yawe, amagambo yawe yarumviswe kandi ni yo yanzanye.
13  Ariko umutware w’ubwami bw’u Buperesi yamaze iminsi makumyabiri n’umwe ankumiriye. Icyakora Mikayeli umwe mu batware bakomeye yaje kuntabara, maze nsigarana n’abami b’u Buperesi.
14  None naje kugusobanurira ibizaba ku bagize ubwoko bwawe mu minsi ya nyuma, kuko ibyo weretswe bizasohora mu gihe kizaza.”
15  Ambwiye ayo magambo, nubika umutwe hasi sinagira icyo mvuga.
16  Nuko ngiye kubona mbona haje usa n’umwana w’umuntu, ankora ku munwa maze ntangira kuvuga, mbwira uwari uhagaze imbere yanjye nti “databuja, ibyo neretswe byatumye mpinda umushyitsi, imbaraga zinshiramo.
17  None se umugaragu wa databuja yabasha ate kuvugana na databuja? Dore nta mbaraga ngifite kandi n’akuka kanshizemo.”
18  Nuko uwasaga n’umuntu wakuwe mu mukungugu yongera kunkoraho arankomeza,
19  arambwira ati “yewe mugabo ukundwa cyane, witinya. Gira amahoro kandi ukomere; komera rwose!” Nuko akimvugisha, ndihangana maze ndavuga nti “databuja, vuga kuko wankomeje.”
20  Arambwira ati “Mbese uzi impamvu naje aho uri? Ubu ngiye gusubirayo ndwane n’umutware w’u Buperesi. Ningenda, umutware w’u Bugiriki na we araza.
21  Icyakora, ndakubwira ibyanditswe mu gitabo cy’ukuri, kandi nta wundi unshyigikira uretse Mikayeli umutware wanyu.
4  “Ubutumwa umwami Nebukadinezari ageza ku bantu b’amoko yose n’amahanga yose n’indimi zose batuye ku isi hose: mugire amahoro masa.
2  Nsanze ari byiza kubamenyesha ibimenyetso n’ibitangaza Imana Isumbabyose yankoreye.
3  Ibimenyetso byayo birakomeye, n’ibitangaza byayo birahambaye cyane! Ubwami bwayo buhoraho iteka ryose, kandi ubutware bwayo buzahoraho uko ibihe bizagenda bisimburana.
4  “Jyewe Nebukadinezari nari nguwe neza mu nzu yanjye, ntunganiwe mu ngoro yanjye.
5  Nuko nerekwa ibintu mu nzozi bintera ubwoba, kandi ibyo nabonye mu iyerekwa ndyamye ku buriri bwanjye byankuye umutima.
6  Maze ntegeka ko banzanira abanyabwenge bose b’i Babuloni, kugira ngo bamenyeshe icyo inzozi zanjye zisobanura.
7  “Icyo gihe abatambyi bakora iby’ubumaji n’abashitsi n’Abakaludaya n’abaragurisha inyenyeri baraje, mbarotorera inzozi zanjye, ariko ntibambwira icyo zisobanura.
8  Bigeze aho haza Daniyeli wiswe Beluteshazari, bamwitiriye imana yanjye, wari ufite umwuka w’imana zera maze murotorera izo nzozi, ndamubwira nti
9  “‘Yewe Beluteshazari mutware w’abatambyi bakora iby’ubumaji, mbwira ibyo neretswe mu nzozi narose n’icyo bisobanura, kuko nzi neza ko umwuka w’imana zera ukurimo kandi ko nta banga na rimwe uyoberwa.
10  “‘Ibi ni byo neretswe ndyamye ku buriri bwanjye: nagiye kubona mbona igiti kirekire cyane kiri mu isi hagati!
11  Nuko icyo giti kirakura kirakomera, maze ubushorishori bwacyo bugera mu ijuru, kandi abo ku mpera z’isi yose barakibonaga.
12  Cyari gifite amababi meza n’imbuto nyinshi, kandi kuri icyo giti hariho ibyokurya bihaza abantu bose. Inyamaswa zo mu gasozi zugamaga mu gicucu cyacyo, kandi inyoni n’ibisiga byo mu kirere byiberaga mu mashami yacyo, kigatunga ibifite umubiri byose.
13  “‘Nakomeje kwitegereza ibyo nerekwaga ndyamye ku buriri bwanjye, maze ngiye kubona mbona haje umurinzi, uwera, aturutse mu ijuru.
14  Arangurura ijwi aravuga ati “mutsinde icyo giti muteme n’amashami yacyo. Mugihungureho amababi kandi munyanyagize imbuto zacyo. Inyamaswa zihunge zive munsi yacyo n’inyoni n’ibisiga bive mu mashami yacyo.
15  Icyakora, igishyitsi cyacyo mugihambirize icyuma n’umuringa, mukirekere mu butaka kibe mu bwatsi bwo ku gasozi, maze kijye gitondwaho n’ikime cyo mu ijuru, kandi kibe hamwe n’inyamaswa mu byatsi byo ku isi.
16  Umutima wacyo uhinduke ureke kuba uw’abantu, gihabwe umutima w’inyamaswa, kimare ibihe birindwi kimeze gityo.
17  Ibyo byategetswe n’abarinzi, kandi uwo mwanzuro wahamijwe n’abera, kugira ngo abariho bamenye ko Isumbabyose ari yo itegeka ubwami bw’abantu, kandi ko ibugabira uwo ishatse, ikabwimikamo uworoheje hanyuma y’abandi bose.”
18  “‘Ibyo ni byo jyewe Umwami Nebukadinezari nabonye mu nzozi. None rero Beluteshazari, mbwira icyo bisobanura kuko abandi banyabwenge bo mu bwami bwanjye bose bananiwe kubimbwira. Ariko wowe urabishobora kuko umwuka w’imana zera ukurimo.’
19  “Nuko Daniyeli wiswe Beluteshazari amara akanya atangaye, ibitekerezo bye bimutera ubwoba. “Umwami aramubwira ati ‘Beluteshazari, izo nzozi n’ibisobanuro byazo ntibigutere ubwoba.’ “Beluteshazari aramusubiza ati ‘nyagasani, izo nzozi zirakaba ku bakwanga, kandi ibisobanuro byazo birakaba ku banzi bawe.
20  “‘Wabonye igiti, kirakura, kirakomera, ubushorishori bwacyo bugera mu ijuru, kandi abo ku isi yose barakibonaga.
21  Icyo giti cyari gifite amababi meza n’imbuto nyinshi, kiriho ibyokurya bihaza abantu bose, inyamaswa zo mu gasozi zigatura munsi yacyo, inyoni n’ibisiga byo mu kirere bikibera mu mashami yacyo.
22  Mwami, icyo giti ni wowe kuko wakuze ugakomera, icyubahiro cyawe kikazamuka kikagera mu ijuru, n’ubutware bwawe bukagera ku mpera y’isi.
23  “‘Kubera ko umwami yabonye umurinzi, ari we uwera, amanuka ava mu ijuru akavuga ati “nimutsinde icyo giti mukirimbure, ariko igishyitsi cyacyo mugihambirize icyuma n’umuringa mukirekere mu butaka, kibe mu bwatsi bwo ku gasozi, gitondweho n’ikime cyo mu ijuru, kandi kibe hamwe n’inyamaswa zo mu gasozi, kimare ibihe birindwi kimeze gityo,”
24  mwami, dore icyo ibyo bisobanura kandi ibyo Isumbabyose yategetse bizagera ku mwami databuja.
25  Uzirukanwa mu bantu ujye kubana n’inyamaswa zo mu gasozi, kandi uzarisha ubwatsi nk’inka; uzatondwaho n’ikime cyo mu ijuru, umare ibihe birindwi umeze utyo, kugeza aho uzamenyera ko Isumbabyose ari yo itegeka ubwami bw’abantu, kandi ko ibugabira uwo ishatse.
26  “‘Kandi kubera ko bavuze ngo igishyitsi cy’icyo giti kigumeho, nawe uzasubizwa ubwami bwawe umaze kumenya ko ijuru ari ryo ritegeka.
27  None rero mwami, wumvire inama nkugira, maze ukuzeho ibyaha byawe gukiranuka, n’ububi bwawe ubukuzeho kugaragariza abakene imbabazi. Ahari wazamara igihe kirekire uguwe neza.’”
28  Ibyo byose byageze ku mwami Nebukadinezari.
29  Hashize amezi cumi n’abiri, igihe umwami yagendagendaga hejuru y’ingoro ye i Babuloni,
30  yaravuze ati “mbese iyi si Babuloni Ikomeye niyubakiye nkoresheje imbaraga z’ububasha bwanjye, kugira ngo ibe inzu ya cyami kandi iheshe icyubahiro ubwami bwanjye?”
31  Umwami atararangiza kuvuga ayo magambo, ijwi ryumvikanira mu ijuru rigira riti “umva ibyo ubwirwa mwami Nebukadinezari: ‘unyazwe ubwami,
32  kandi ugiye kwirukanwa mu bantu ujye kubana n’inyamaswa zo mu gasozi. Uzarisha ubwatsi nk’inka, umare ibihe birindwi umeze utyo, kugeza aho uzamenyera ko Isumbabyose ari yo itegeka ubwami bw’abantu, kandi ko ibugabira uwo ishatse.’”
33  Ako kanya, iryo jambo risohorera kuri Nebukadinezari, maze yirukanwa mu bantu atangira kurisha ubwatsi nk’inka kandi atondwaho n’ikime cyo mu ijuru, kugeza aho imisatsi ye yashokonkoreye ikamera nk’amababa ya kagoma, n’inzara ze zigahinduka nk’iz’ibisiga.
34  “Iyo minsi irangiye, jyewe Nebukadinezari nubuye amaso ndeba mu ijuru maze ngarura ubwenge. Nuko nsingiza Isumbabyose, nshima Ihoraho iteka ryose nyihesha ikuzo, kuko ubutegetsi bwayo ari ubw’iteka ryose n’ubwami bwayo bukaba buhoraho uko ibihe bisimburana.
35  Abatuye ku isi bose ni ubusa imbere yayo, kandi ikora ibyo ishaka mu ngabo zo mu ijuru no mu batuye isi. Ntihariho uwabasha gukumira ukuboko kwayo cyangwa ngo ayibaze ati ‘uragira ibiki?’
36  “Nuko muri uwo mwanya ngarura ubwenge, kandi nsubirana gukomera kwanjye n’umucyo wanjye, kugira ngo ubwami bwanjye busubirane icyubahiro; abajyanama banjye n’abakomeye bo mu bwami bwanjye na bo batangira kunshakana umwete kandi nsubizwa ubwami bwanjye, ndetse ndushaho gukomera cyane.
37  “None jyewe Nebukadinezari, ndasingiza Umwami wo mu ijuru, ndamushyira hejuru kandi ndamuhesha ikuzo, kuko imirimo ye yose ari ukuri n’inzira ze zikaba zikiranuka, kandi acisha bugufi abibone.”
11  “Mu mwaka wa mbere w’ingoma ya Dariyo w’Umumedi, narahagurutse kugira ngo mukomeze kandi mubere nk’igihome.
2  Ubu rero, ngiye kukubwira ukuri: “Dore hazima abandi bami batatu mu Buperesi kandi uwa kane azigwizaho ubutunzi bwinshi kurusha abandi bose. Namara gukomezwa n’ubutunzi bwe, azahagurukana byose atere ubwami bw’u Bugiriki.
3  “Hazima umwami ukomeye ategeke afite ububasha bwinshi, kandi akore ibyo yishakiye.
4  Namara gukomera cyane, ubwami bwe buzasenyuka bwicemo ibice bwerekeye mu byerekezo bine by’umuyaga wo mu kirere, ariko ntibuzazungurwa n’abo mu rubyaro rwe kandi ntibuzagira ububasha nk’ubwo yari afite, kuko ubwami bwe buzarandurwa, bukigarurirwa n’abandi batari abo mu rubyaro rwe.
5  “Umwe mu batware be, ni ukuvuga umwami wo mu majyepfo, azakomera, ariko undi azamuganza ategeke afite ububasha bwinshi kurusha ubwe.
6  “Nihashira imyaka runaka baziyunga, kandi kugira ngo bagirane amasezerano, umukobwa w’umwami wo mu majyepfo azasanga umwami wo mu majyaruguru. Ariko uwo mukobwa ntazagumana imbaraga z’amaboko ye, kandi umwami wo mu majyepfo ntazahagarara ashikamye, n’amaboko ye ntazakomera. Uwo mukobwa azahanwa mu maboko y’abandi, we n’abamuzanye n’uwamubyaye, n’uwamukomezaga icyo gihe.
7  Icyakora umwe mu bazashibuka ku mizi ye azahaguruka ahagarare mu mwanya we, kandi azasanga ingabo agabe igitero ku gihome cy’umwami wo mu majyaruguru. Ni koko, azabarwanya kandi azabatsinda.
8  Azaza muri Egiputa azanye imana zabo n’ibishushanyo byabo biyagijwe n’ibintu byabo byiza by’ifeza na zahabu, azane n’imbohe. Azamara imyaka runaka yitaruye umwami wo mu majyaruguru.
9  “Azaza mu bwami bw’umwami wo mu majyepfo hanyuma asubire mu gihugu cye.
10  “Abahungu be bazitegura maze bakoranye ingabo nyinshi. Naza, azaza asandare nk’umwuzure, maze yambukiranye igihugu. Ariko azagaruka, agende arwana inzira yose agere ku gihome cye.
11  “Umwami wo mu majyepfo azabisha, maze agende arwane n’umwami wo mu majyaruguru; uwo mwami na we azahagurutsa ingabo nyinshi, ariko izo ngabo zizahanwa mu maboko y’uwo mwami wundi.
12  Izo ngabo zizajyanwa. Umutima we uzishyira hejuru, kandi azarimbura ibihumbi n’ibihumbi, ariko ntazakomereza aho ngo aneshe burundu.
13  “Umwami wo mu majyaruguru azagaruka, akoranye ingabo nyinshi ziruta iza mbere. Nyuma y’igihe, ni ukuvuga nyuma y’imyaka runaka, azaza azanye ingabo nyinshi n’ibintu byinshi cyane.
14  Muri icyo gihe, hari benshi bazahagurukira kurwanya umwami wo mu majyepfo. “Abanyarugomo bo mu bwoko bwawe bazahaguruka bagerageze gutuma iyerekwa risohora, ariko nta cyo bazageraho.
15  “Umwami wo mu majyaruguru azaza arunde ikirundo cyo kuririraho maze yigarurire umugi ugoswe n’inkuta. Amaboko y’umwami wo mu majyepfo ntazabasha kumukumira, yemwe n’ingabo ze z’indobanure ntizizabibasha; ntibazagira imbaraga zo kumuhagarara imbere.
16  Uwo uzaza kurwanya umwami wo mu majyepfo azakora ibyo yishakiye, kandi nta wuzamuhagarara imbere. Azahagarara mu Gihugu Cyiza kandi azaba afite kurimbura mu kuboko kwe.
17  Azaza amaramaje, azane n’imbaraga z’ubwami bwe bwose, hanyuma yumvikane na we, kandi azasohoza ibyo yagambiriye. Ku birebana n’umukobwa, azahabwa uburenganzira bwo kumurimbura. Uwo mukobwa ntazashikama, kandi ntazakomeza kuba uwe.
18  Uwo mwami azahindukirana ibihugu byo ku nkombe z’inyanja, kandi azigarurira benshi. Hazaza umugaba w’ingabo akureho igitutsi cy’umwami wo mu majyaruguru, ku buryo icyo gitutsi kitazongera kubaho. Azatuma icyo gitutsi kigaruka uwo mwami.
19  Azahindukira asubire mu bihome byo mu gihugu cye, ariko azasitara agwe kandi ntazongera kuboneka.
20  “Mu cyimbo cye hazima undi mwami uzohereza umukoresha w’ikoro mu bwami bwiza, ariko nyuma y’iminsi mike azarimburwa, atazize uburakari cyangwa intambara.
21  “Mu cyimbo cye hazima undi mwami w’insuzugurwa, kandi ntibazamuha icyubahiro cy’ubwami. Azaza mu gihe abantu bazaba badamaraye, yigarurire ubwami akoresheje uburyarya.
22  Azanesha ingabo zisandaye nk’umwuzure zirimbuke nk’izitembanywe n’umwuzure, nk’uko bizagendekera Umuyobozi w’isezerano.
23  Kubera ko bazaba biyunze na we, azakomeza gukora iby’uburiganya maze ashyirwe hejuru, kandi azakomezwa n’ishyanga rito.
24  Igihe abantu bazaba badamaraye, azinjira mu karere gakungahaye cyane kurusha utundi two mu ntara, maze akore ibyo ba se na ba sekuruza batakoze. Azabagabanya ibyo yanyaze n’ibyo yasahuye hamwe n’ibindi bintu, kandi azacura imigambi yo gutera ahagoswe n’inkuta, ariko bizamara igihe gito.
25  “Azakangurira imbaraga ze n’umutima we gutera umwami wo mu majyepfo, amutere afite ingabo nyinshi. Ariko umwami wo mu majyepfo azitegura iyo ntambara afite ingabo nyinshi cyane kandi zikomeye. Uwo mwami wo mu majyaruguru ntazashikama kuko bazamucurira imigambi mibisha.
26  Abarya ibyokurya bye biryoshye ni bo bazamurimbuza. “Ingabo ze zizamera nk’izitembanwe n’umwuzure, kandi benshi bazicwa.
27  “Abo bami bombi bazagambirira mu mitima yabo gukora ibibi, kandi bazicara ku meza amwe bakomeze kubwirana ibinyoma. Ariko nta cyo bazageraho, kuko iherezo rifite igihe cyaryo cyagenwe.
28  “Azasubira mu gihugu cye afite ibintu byinshi, kandi umutima we uzarwanya isezerano ryera. Azasohoza ibyo yagambiriye maze asubire mu gihugu cye.
29  “Azagaruka mu gihe cyagenwe, atere umwami wo mu majyepfo; icyakora ntibizagenda nk’uko byagenze mbere.
30  Amato y’i Kitimu azamutera, maze acike intege. “Azagaruka avuga amagambo akomeye yo kwamagana isezerano ryera kandi azasohoza ibyo yagambiriye. Azagaruka yite ku baretse isezerano ryera.
31  Amaboko amukomotseho azahaguruka kandi azahumanya urusengero, ari cyo gihome, akureho n’igitambo gihoraho. “Ndetse azashyiraho igiteye ishozi kirimbura.
32  “Abakora ibibi bakica isezerano azabashora mu buhakanyi akoresheje amagambo y’uburyarya. Ariko abantu bazi Imana yabo bazatsinda kandi basohoze ibyo bagambiriye.
33  Abafite ubushishozi mu bantu bazungura benshi ubwenge. Bazamara iminsi runaka bagushwa n’inkota n’umuriro no kujyanwa mu bunyage no gusahurwa.
34  Ariko nibagwa, bazafashwa ho gato, kandi abenshi bazifatanya na bo babaryarya.
35  Bamwe mu bafite ubushishozi bazagwa, kugira ngo hakorwe umurimo wo kubacenshura no kubasukura no kubeza kugeza ku mperuka, kuko ari iy’igihe cyagenwe.
36  “Uwo mwami azakora ibyo yishakiye, maze yikuze kandi yishyire hejuru y’izindi mana zose, ndetse azavuga amagambo atangaje yo gutuka Imana isumba izindi. Azasohoza ibyo yagambiriye, kugeza aho uburakari buzashirira; kuko ibyemejwe bigomba gukorwa.
37  Ntazita ku Mana ya ba se kandi ntazita ku byifuzo by’abagore cyangwa iby’imana iyo ari yo yose, ahubwo azikuza yishyire hejuru ya bose.
38  Mu gihe azaba ari umwami, azaha icyubahiro imana y’ibihome. Kandi imana ba se batigeze kumenya azayubahisha zahabu n’ifeza n’amabuye y’agaciro n’ibintu byiza cyane.
39  Azarwanya ibihome bigoswe n’inkuta zikomeye cyane, abitsinde yishingikirije ku mana y’inzaduka. Abazamwemera bose azabahundagazaho icyubahiro, abahe gutegeka abantu benshi. Azabagabanya igihugu bamuhaye ikiguzi.
40  “Mu gihe cy’imperuka umwami wo mu majyepfo azashyamirana na we, maze umwami wo mu majyaruguru amutere afite amagare y’intambara n’amafarashi n’amato menshi. Azinjira mu bihugu abisandaremo nk’umwuzure, maze abyambukiranye.
41  Nanone azinjira mu Gihugu Cyiza, kandi ibihugu byinshi bizagwa. Ariko ibi ni byo bihugu bizamurokoka: Edomu, Mowabu n’igice cy’ingenzi cy’Abamoni.
42  Azakomeza kubangurira ukuboko kwe ibihugu byinshi, kandi igihugu cya Egiputa na cyo ntikizamurokoka.
43  Azategeka ubutunzi buhishwe bwa zahabu n’ifeza n’ibindi bintu byiza byose byo muri Egiputa. Abanyalibiya n’Abanyetiyopiya bazamukurikira.
44  “Ariko hazaza inkuru ziturutse iburasirazuba no mu majyaruguru zimuhagarike umutima, kandi azagenda arakaye cyane kugira ngo arimbure benshi, abatsembeho.
45  Azashinga amahema ye y’akataraboneka hagati y’inyanja nini n’umusozi wera ufite ubwiza buhebuje. Azagenda agana ku iherezo rye, kandi nta wuzamutabara.
8  Mu mwaka wa gatatu w’ingoma y’umwami Belushazari, jyewe Daniyeli nabonye iyerekwa rikurikira iryo nari nabonye mbere.
2  Nuko nitegereza ibyo nerekwaga, kandi igihe nabyitegerezaga nari mu ngoro y’i Shushani iri mu ntara ya Elamu. Ibyo narebaga mu iyerekwa, nabirebaga ndi ku mugezi wa Ulayi.
3  Nubuye amaso, mbona imfizi y’intama ifite amahembe abiri ihagaze imbere y’uwo mugezi. Ayo mahembe abiri yari maremare ariko rimwe ryari rirerire kurusha irindi, kandi irirerire ni ryo ryari ryameze nyuma.
4  Mbona iyo mfizi y’intama igenda ishyamye yerekeje mu burengerazuba no mu majyaruguru no mu majyepfo. Nta nyamaswa yayihagararaga imbere, kandi nta washoboraga gukiza icyayigeze mu maboko. Yakoraga ibyo ishaka byose, ikiyemera cyane.
5  Nakomeje kwitegereza, maze ngiye kubona mbona isekurume y’ihene ije iturutse iburengerazuba, igenda idakoza amaguru hasi, izenguruka isi yose. Iyo sekurume yari ifite ihembe rigaragara cyane hagati y’amaso yayo.
6  Ikomeza kuza inzira yose isatira ya mfizi y’intama y’amahembe abiri nari nabonye ihagaze imbere y’umugezi, iyivudukira ifite uburakari bwinshi.
7  Mbona yegereye ya mfizi y’intama, irayirakarira cyane, irayisekura iyivuna amahembe yayo yombi, kandi iyo mfizi y’intama ntiyari ifite imbaraga zo guhagarara imbere yayo. Nuko itura iyo mfizi y’intama hasi irayinyukanyuka, ntihagira uyikiza ngo ayikure mu maboko yayo.
8  Nuko iyo sekurume y’ihene iriyemera bikabije, ariko imaze kugira imbaraga, ihembe ryayo rinini rihita rivunika, mu mwanya waryo hamera andi ane agaragara cyane, yerekeye mu byerekezo bine by’umuyaga.
9  Hanyuma muri rimwe muri ayo mahembe hamera irindi rito, rikomeza gukura cyane ryerekeye mu majyepfo no mu burasirazuba, no mu Gihugu Cyiza.
10  Ryakomeje gukura rigera ku ngabo zo mu kirere, ku buryo ryatumye zimwe muri izo ngabo na zimwe mu nyenyeri zigwa ku isi, maze rirazinyukanyuka.
11  Rigenda inzira yose ryiyemeye cyane, rigera ku Mutware w’ingabo, maze anyagwa igitambo gihoraho kandi urusengero rwe ruhamye rushyirwa hasi.
12  Hanyuma izo ngabo hamwe n’igitambo gihoraho bigabizwa iryo hembe bitewe n’ibicumuro; ryakomeje kujugunya ukuri hasi, kandi ibyo ryashakaga gukora byose ryabigeragaho.
13  Nuko numva uwera avuga, maze numva undi wera abaza uwo wavugaga ati “iyerekwa ryerekeye igitambo gihoraho n’igicumuro kirimbura, no gusiribangwa kw’ahera n’ingabo, rizageza ryari?”
14  Aransubiza ati “rizakomeza kugeza igihe hazashirira ibitondo n’imigoroba ibihumbi bibiri na magana atatu; kandi ahera hazongera gusubizwa mu mimerere ikwiriye.”
15  Jyewe Daniyeli, igihe nitegerezaga ibyo nerekwaga, nshaka uko nabisobanukirwa, nagiye kubona mbona imbere yanjye hahagaze uwasaga n’umugabo w’umunyambaraga.
16  Nuko numva ijwi ry’umuntu wakuwe mu mukungugu rituruka mu mugezi wa Ulayi, maze arahamagara ati “yewe Gaburiyeli we, sobanurira uwo muntu ibyo yeretswe.”
17  Aza hafi y’aho nari mpagaze, ariko ahageze ngira ubwoba bwinshi, maze nikubita hasi nubamye. Arambwira ati “mwana w’umuntu we, umenye ko ibyo wabonye mu iyerekwa ari ibyo mu gihe cy’imperuka.”
18  Akimvugisha, nahise nsinzira cyane ncyubamye hasi. Nuko ankoraho arampagurutsa, mpagarara aho nahoze mpagaze.
19  Arambwira ati “dore ngiye kukumenyesha ibizaba mu gihe cya nyuma cy’uburakari bw’Imana, kuko bizaba mu gihe cyagenwe cy’imperuka.
20  “Imfizi y’intama wabonye ifite amahembe abiri, igereranya abami b’Abamedi n’Abaperesi.
21  Naho isekurume y’ihene y’igikomo, igereranya umwami w’u Bugiriki; ihembe rinini ryari hagati y’amaso yayo, rigereranya umwami wa mbere.
22  Nk’uko iryo hembe ryavunitse maze mu mwanya waryo hakamera andi ane, ni ko hazabaho ubwami bune buzakomoka mu ishyanga rye, ariko ntibuzagira imbaraga nk’ize.
23  “Igihe ubwami bwabo buzaba bugeze ku iherezo, ubwo abanyabyaha bazakora ibyaha mu rugero rwuzuye, hazaduka umwami ugira umwaga kandi usobanukirwa amagambo ajimije.
24  Ububasha bwe buzakomera, ariko atari ku bw’ububasha bwe. Azarimbura mu buryo butangaje, agere ku byo ashaka byose kandi abisohoze neza. Azarimbura abanyambaraga, arimbure n’ubwoko bw’abera.
25  Nanone azashuka benshi akoresheje uburyarya. Aziyemera cyane mu mutima we, kandi igihe abantu bazaba badamaraye, azarimbuza benshi. Azahagurukira Umutware w’abatware, ariko azavunika nta wumukozeho.
26  “Naho ibyo wabonye ku byerekeye imigoroba n’ibitondo, ni iby’ukuri. Ariko iryo yerekwa urigire ibanga kuko rizasohora nyuma y’iminsi myinshi.”
27  Jyewe Daniyeli, numvise ncitse intege, mbirwara iminsi. Hanyuma ndahaguruka nkora imirimo y’umwami, ariko ibyo nari nabonye byakomeje kunegekaza, kandi nta muntu wabisobanukiwe.
9  Mu mwaka wa mbere w’ingoma ya Dariyo mwene Ahasuwerusi wo mu rubyaro rw’Abamedi, wari warimitswe akaba umwami w’ubwami bw’Abakaludaya,
2  mu mwaka wa mbere w’ingoma ye, jyewe Daniyeli nasomye ibitabo, nsobanukirwa ko dukurikije ijambo rya Yehova ryaje ku muhanuzi Yeremiya, imyaka Yerusalemu yari kuzamara yarahindutse amatongo ari imyaka mirongo irindwi.
3  Nuko nerekeza amaso kuri Yehova Imana y’ukuri, kugira ngo mushake binyuze mu kumusenga, kumwinginga, kwiyiriza ubusa, kwambara ibigunira no kwitera ivu.
4  Nuko nsenga Yehova Imana yanjye kandi natura ibyaha, ndavuga nti “Yehova Mana y’ukuri, wowe Ukomeye kandi uteye ubwoba, wowe ukomeza isezerano kandi ukagaragariza ineza yuje urukundo abagukunda bagakomeza amategeko yawe,
5  twakoze ibyaha, turacumura, dukora ibibi kandi turigomeka; twateshutse ku mategeko n’amateka yawe.
6  Ntitwumviye abagaragu bawe b’abahanuzi bavugaga mu izina ryawe babwira abami bacu, abatware bacu, ba sogokuruza n’abantu bose bo mu gihugu.
7  Yehova, ni wowe ukiranuka ariko twe ikimwaro gitwikiriye mu maso hacu nk’uko bimeze uyu munsi, kandi gitwikiriye mu maso h’abantu b’i Buyuda n’abatuye i Yerusalemu n’Abisirayeli bose, abari hafi n’abari kure mu bihugu wabatatanyirijemo bitewe n’uko baguhemukiye.
8  “Yehova, ikimwaro gitwikiriye mu maso hacu no mu maso h’abami bacu n’abatware bacu na ba sogokuruza, kuko twagucumuyeho.
9  Yehova Imana yacu agira impuhwe n’imbabazi nubwo twamwigometseho.
10  Ntitwumviye ijwi rya Yehova Imana yacu ngo tugendere mu mategeko yadushyize imbere ayanyujije ku bagaragu be b’abahanuzi.
11  Abisirayeli bose barenze ku mategeko yawe; twaratandukiriye ntitwumvira ijwi ryawe, bituma uduteza umuvumo wakomejwe n’indahiro, wanditswe mu mategeko ya Mose umugaragu w’Imana y’ukuri, kuko twayicumuyeho.
12  Yadushohorejeho amagambo yari yaratuvuzeho n’ayo yavuze ku bacamanza bacu baduciraga imanza, aduteza ibyago bikomeye, ateza Yerusalemu ibyago bitigeze biba ahandi munsi y’ijuru.
13  Ibyo byago byose byatugezeho nk’uko byanditswe mu mategeko ya Mose, kandi ntitwacururukije mu maso ha Yehova Imana yacu, ngo duhindukire tureke ibyaha byacu kandi tugaragaze ko dusobanukiwe ukuri kwawe.
14  “Yehova yakomeje gutegereza igihe gikwiriye cyo kuduteza ibyago, kandi amaherezo yarabiduteje kuko Yehova Imana yacu yagaragaje gukiranuka mu byo yakoze byose, ahubwo tukaba ari twe tutumviye ijwi rye.
15  “None rero Yehova Mana yacu, wowe wakuye ubwoko bwawe mu gihugu cya Egiputa ukoresheje ukuboko kwawe gukomeye, ukihesha izina ryiza nk’uko bimeze uyu munsi, twakoze ibyaha, dukora ibibi.
16  Yehova, nk’uko ibikorwa byawe byose byo gukiranuka biri, ndakwinginze ngo uburakari bwawe n’umujinya wawe bive ku murwa wawe wa Yerusalemu, ari wo musozi wawe wera, kuko ibyaha byacu n’amakosa ya ba sogokuruza byatumye Yerusalemu n’ubwoko bwawe biba igitutsi imbere y’abadukikije bose.
17  None rero Mana yacu, tega amatwi isengesho ry’umugaragu wawe no kwinginga kwe, utume mu maso hawe hamurikira urusengero rwawe rwasenyutse, ubigiriye izina ryawe Yehova.
18  Mana yanjye, tega amatwi wumve. Bumbura amaso yawe urebe ukuntu umugi wacu witiriwe izina ryawe wahindutse amatongo, kuko tutakwinginga twishingikirije ku bikorwa byo gukiranuka kwacu, ahubwo tukwinginga twishingikirije ku mbabazi zawe nyinshi.
19  Yehova, twumve. Yehova, tubabarire. Yehova, tega amatwi kandi ugire icyo ukora ku bw’izina ryawe. Mana yanjye, ntutinde, kuko umurwa wawe n’ubwoko bwawe byitiriwe izina ryawe.”
20  Igihe nari nkivuga, nsenga kandi natura ibyaha byanjye n’iby’ubwoko bwanjye bwa Isirayeli, ninginga Yehova Imana yanjye nsabira umusozi wera w’Imana yanjye,
21  ubwo nari ngisenga, nagiye kubona mbona wa mugabo Gaburiyeli nari nabonye mu iyerekwa rya mbere ryansize nanegekaye, mbona ansanze aho ndi mu gihe cyo gutanga ituro rya nimugoroba.
22  Nuko atangira kunsobanurira, arambwira ati “Daniyeli we, ubu nazanywe no kugufasha kugira ubushishozi butuma usobanukirwa.
23  Ugitangira kwinginga, nahawe ubutumwa, none nje kubukubwira kuko ukundwa cyane. None rero, witondere ibyo wabonye kandi ubisobanukirwe.
24  “Hari ibyumweru mirongo irindwi byagenewe ubwoko bwawe n’umurwa wawe wera kugira ngo ibicumuro birangire n’ibyaha bikurweho, gukiranirwa gutangirwe impongano haze gukiranuka kw’iteka, iyerekwa ndetse n’ubuhanuzi bishyirweho ikimenyetso gifatanya, kandi Ahera Cyane hasukwe amavuta.
25  None rero ubimenye kandi ubisobanukirwe, ko uhereye igihe itegeko ryo gusana Yerusalemu no kongera kuyubaka rizatangirwa kugeza kuri Mesiya Umuyobozi, hazaba ibyumweru birindwi, habe n’ibindi byumweru mirongo itandatu na bibiri. Izasubizwaho yongere yubakwe, igire impavu n’aho rubanda rukoranira, ariko bizakorwa mu bihe by’amakuba.
26  “Ibyo byumweru mirongo itandatu na bibiri nibirangira, Mesiya azakurwaho, kandi nta cyo azasigarana. “Abantu b’umuyobozi uzaza bazarimbura umurwa n’ahera. Iherezo ryaho rizazanwa n’umwuzure. Hazabaho intambara kugeza ku iherezo; hemejwe ko hazaba amatongo.
27  “Azakomeza isezerano yagiranye na benshi rimare icyumweru kimwe; icyo cyumweru nikigera hagati, azahagarika ibitambo n’amaturo. “Umurimbuzi azaza ku ibaba ry’ibiteye ishozi, kandi ibyemejwe bizakomeza kugera no ku habaye amatongo kugeza hatsembweho.”
7  Mu mwaka wa mbere w’ingoma ya Belushazari umwami w’i Babuloni, Daniyeli yeretswe ibintu mu nzozi aryamye ku buriri bwe. Nuko yandika ibyo yarose kandi abivuga byose uko byakabaye.
2  Daniyeli aravuga ati “Nitegerezaga ibyo nerekwaga nijoro, maze ngiye kubona mbona imiyaga ine yo mu ijuru ivumbagatanya inyanja ngari.
3  Nuko muri iyo nyanja havamo inyamaswa enye nini, buri nyamaswa itandukanye n’indi.
4  “Iya mbere yasaga n’intare, ifite amababa nk’aya kagoma. Nuko nkomeza kwitegereza kugeza igihe amababa yayo ashikurijwe, maze ihagurutswa ku butaka ihagarara ku maguru yombi nk’umuntu, kandi ihabwa umutima nk’uw’umuntu.
5  “Mbona indi nyamaswa ya kabiri yasaga n’idubu. Yari yegutse uruhande rumwe, ifite imbavu eshatu mu kanwa kayo izifatishije amenyo yayo. Nuko barayibwira bati ‘haguruka urye inyama nyinshi.’
6  “Hanyuma nkomeza kwitegereza, maze ngiye kubona mbona indi nyamaswa yasaga n’ingwe, ifite amababa ane ku mugongo wayo nk’ay’igisiga. Iyo nyamaswa yari ifite imitwe ine, maze ihabwa ubutware.
7  “Nuko nkomeza kwitegereza ibyo nerekwaga nijoro, ngiye kubona mbona inyamaswa ya kane, iteye ubwoba kandi ikanganye, ifite imbaraga zidasanzwe. Yari ifite amenyo manini cyane y’ibyuma. Yaconshomeraga ibintu, ikabimenagura, ibisigaye ikabisiribangisha amajanja yayo. Yari itandukanye cyane n’izindi nyamaswa zose zayibanjirije, kandi yari ifite amahembe icumi.
8  Nakomeje kwitegereza ayo mahembe, mbona hagati yayo hameze irindi hembe rito, maze atatu muri ya yandi ya mbere arakuka. Iryo hembe ryari rifite amaso nk’ay’umuntu n’akanwa kavuga amagambo y’ubwirasi.
9  “Nuko nkomeza kwitegereza kugeza igihe intebe z’ubwami zishyiriweho, maze Umukuru Nyir’ibihe byose aricara. Imyenda ye yeraga nk’urubura, kandi umusatsi wo ku mutwe we wasaga n’ubwoya bw’intama bwererana. Intebe ye y’ubwami yari ibirimi by’umuriro, inziga zayo ari umuriro ugurumana.
10  Imbere ye hatembaga umugezi w’umuriro. Ibihumbi incuro ibihumbi baramukoreraga kandi ibihumbi icumi incuro ibihumbi icumi bari bahagaze imbere ye. Nuko Urukiko ruraterana n’ibitabo birabumburwa.
11  “Icyo gihe nakomeje kwitegereza bitewe n’ijwi rya rya hembe ryavugaga amagambo y’ubwirasi, nkomeza kwitegereza kugeza aho ya nyamaswa yiciwe, maze umubiri wayo ujugunywa mu muriro ugurumana, irarimbuka.
12  Za nyamaswa zindi zisigaye zamburwa ubutware, ariko zongererwa igihe cyo kubaho kugira ngo zimare igihe runaka.
13  “Nuko nkomeza kwitegereza ibyo nerekwaga nijoro, maze ngiye kubona mbona haje usa n’umwana w’umuntu azanye n’ibicu byo mu ijuru. Asanga Umukuru Nyir’ibihe byose, bamumugeza imbere.
14  Hanyuma ahabwa ubutware n’icyubahiro n’ubwami, kugira ngo abantu b’amoko yose n’amahanga yose n’indimi zose bajye bamukorera. Ubutware bwe ni ubutware buzahoraho, butazigera bukurwaho, kandi ubwami bwe ntibuzigera burimburwa.
15  “Jyewe Daniyeli, ibyo neretswe byampagaritse umutima bintera ubwoba.
16  Nuko negera umwe mu bari bahagaze aho kugira ngo mubaze ukuri kw’ibyo byose. Na we arabimbwira, amenyesha icyo ibyo byose bisobanura, agira ati
17  “‘Izo nyamaswa nini uko ari enye, ni bo bami bane bazaduka mu isi.
18  Ariko abera b’Isumbabyose bazahabwa ubwami bube ubwabo kugeza ibihe bitarondoreka, ndetse kugeza iteka ryose.’
19  “Hanyuma nifuza kumenya neza ibyerekeye ya nyamaswa ya kane yari itandukanye n’izindi zose, iteye ubwoba cyane, ifite amenyo y’ibyuma n’inzara z’umuringa. Yaconshomeraga ibintu ikabimenagura, ibisigaye ikabisiribangisha amajanja yayo.
20  Nanone nifuje kumenya ibyerekeye amahembe icumi yari ku mutwe wayo, n’irindi hembe ryameze, maze atatu agakuka, ihembe ryari rifite amaso n’akanwa kavuga amagambo y’ubwirasi, ryagaragaraga ko ari rinini kurusha andi byari kumwe.
21  “Nuko nkomeza kwitegereza igihe iryo hembe ryarwanyaga abera rikabatsinda,
22  kugeza aho Umukuru Nyir’ibihe byose aziye, maze abera b’Isumbabyose bagacirwa urubanza rubarenganura, n’igihe cyagenwe kikagera kugira ngo abera bahabwe ubwami.
23  “Nuko arambwira ati ‘iyo nyamaswa ya kane ni ubwami bwa kane buzaduka mu isi buzaba butandukanye n’ubundi bwami bwose; buzaconshomera isi yose buyinyukanyuke, buyimenagure.
24  Naho ya mahembe icumi, ni yo bami icumi bazakomoka muri ubwo bwami; ariko hari undi mwami uzaza nyuma yabo, aze atandukanye n’aba mbere, kandi azacisha bugufi abami batatu.
25  Azavuga amagambo yo gutuka Isumbabyose kandi azajujubya abera b’Usumbabyose. Azagambirira guhindura ibihe n’amategeko, kandi bazahanwa mu maboko ye bamare igihe n’ibihe n’igice cy’igihe.
26  Nuko Urukiko ruraterana, hanyuma yamburwa ubutware bwe, kugira ngo arimburwe burundu, akurweho.
27  “‘Nuko ubwami n’ubutware n’icyubahiro cy’ubwami bwose bwo munsi y’ijuru bihabwa abera b’Isumbabyose. Ubwami bwabo ni ubwami buzahoraho iteka ryose kandi ubwami bwose buzabakorera, bubumvire.’
28  “Aha ni ho ibyo neretswe birangiriye. Jyewe Daniyeli, ibyo natekereje byakomeje kuntera ubwoba cyane ku buryo nahindutse ukundi; ariko ibyo nabibitse ku mutima.”
6  Hanyuma Dariyo abona ko ari byiza gushyiraho abatware ijana na makumyabiri kugira ngo bategeke mu bwami bwose,
2  ashyiraho n’abatware bakuru batatu bo kubayobora, muri abo hakabamo na Daniyeli, kugira ngo abo batware bajye babamenyesha uko ibintu byifashe, bityo umwami ye kugira icyo ahomba.
3  Daniyeli uwo akomeza kugaragaza ko atandukanye cyane n’abo batware bakuru n’abandi batware, kuko yari afite umwuka udasanzwe, ku buryo ndetse umwami yashakaga kumushyira hejuru ngo ategeke ubwami bwose.
4  Muri icyo gihe, abo batware bakuru n’abatware bandi bahoraga bashakisha impamvu y’urwitwazo yo kurega Daniyeli ku birebana n’uko yasohozaga inshingano ze zirebana n’ubwami; ariko ntibashoboye kubona impamvu yo kumurega cyangwa ngo bamuboneho ubuhemu, kuko yari uwiringirwa kandi nta burangare cyangwa ubuhemu bamubonyeho.
5  Nuko abo bagabo baravuga bati “nta mpamvu tuzabona yo kurega Daniyeli, keretse nituyishakira mu mategeko y’Imana ye.”
6  Nuko abo batware bakuru n’abatware bandi bakoranira ku mwami baramubwira bati “mwami Dariyo, urakarama!
7  Abatware bakuru bose bo mu bwami n’abatware bandi, abakuru b’intara, abajyanama b’umwami na ba guverineri, bagiye inama bemeza ko umwami ashyiraho itegeko kandi agaca iteka ngo mu gihe cy’iminsi mirongo itatu, umuntu uzagira icyo asaba imana iyo ari yo yose cyangwa undi muntu wese atari wowe mwami, azajugunywe mu rwobo rw’intare.
8  None rero mwami, ushyireho iryo tegeko kandi ushyire umukono ku nyandiko yaryo kugira ngo ridahindurwa, hakurikijwe amategeko y’Abamedi n’Abaperesi adashobora guseswa.”
9  Nuko Umwami Dariyo arabyemera, ashyira umukono ku nyandiko y’iryo tegeko no kuri iryo teka.
10  Ariko Daniyeli akimara kumenya ko iyo nyandiko yashyizweho umukono, yinjira mu nzu ye kandi amadirishya y’icyumba cye cyo hejuru yari akinguye yerekeye i Yerusalemu, akajya asenga apfukamye gatatu ku munsi, agasingiza Imana ye nk’uko yari asanzwe abigenza mbere yaho.
11  Hanyuma ba bagabo barakorana maze basanga Daniyeli asenga, yinginga Imana ye.
12  Nuko baragenda babwira umwami ibya rya teka yaciye bati “mwami, ntiwashyize umukono ku iteka waciye ry’uko mu gihe cy’iminsi mirongo itatu, umuntu wese uzagira icyo asaba imana iyo ari yo yose cyangwa undi muntu wese atari wowe, azajugunywa mu rwobo rw’intare?” Umwami aravuga ati “ibyo byahamijwe hakurikijwe amategeko y’Abamedi n’Abaperesi adashobora guseswa.”
13  Bahita babwira umwami bati “mwami, Daniyeli wo mu banyagano b’i Buyuda ntakwitayeho kandi ntiyitaye ku iteka washyizeho umukono, ahubwo asenga gatatu ku munsi.”
14  Umwami abyumvise biramubabaza cyane, maze atekereza uko yakiza Daniyeli, izuba ririnda rirenga agishakisha uko yamukiza.
15  Nuko ba bagabo barakorana, babwira umwami bati “mwami, uzirikane ko dukurikije amategeko y’Abamedi n’Abaperesi, nta tegeko ryahamijwe n’umwami cyangwa iteka yaciye rigomba guhindurwa.”
16  Nuko umwami atanga itegeko, bazana Daniyeli bamujugunya mu rwobo rw’intare. Umwami abwira Daniyeli ati “Imana yawe ukorera iteka, iragukiza.”
17  Hanyuma bazana ibuye barishyira ku munwa w’urwo rwobo, maze umwami arishyiraho ikimenyetso gifatanya cy’impeta ye n’icy’impeta y’abatware be, kugira ngo hatagira igihinduka ku birebana na Daniyeli.
18  Hanyuma umwami ajya mu ngoro ye, muri iryo joro ntiyagira icyo arya, ntihagira n’ibikoresho by’umuzika bicurangirwa imbere ye, kandi ntiyarushya agoheka.
19  Bukeye umwami abyuka kare kare mu museke, agenda yihuta ajya kuri rwa rwobo rw’intare.
20  Ageze hafi y’urwobo, arangurura ijwi afite agahinda ahamagara Daniyeli, aramubaza ati “yewe Daniyeli umugaragu w’Imana nzima, mbese Imana yawe ukorera iteka yabashije kugukiza intare?”
21  Daniyeli ahita abwira umwami ati “mwami, urakarama!
22  Imana yanjye yohereje umumarayika wayo abumba iminwa y’intare maze ntizagira icyo zintwara kuko ndi umwere imbere yayo, kandi nawe mwami, nta kibi nagukoreye.”
23  Nuko umwami aranezerwa cyane, ategeka ko bazamura Daniyeli bakamukura muri urwo rwobo. Nuko bakura Daniyeli mu rwobo basanga nta gakomere na gato afite, kuko yiringiye Imana ye.
24  Hanyuma umwami ategeka ko bazana abo bagabo bareze Daniyeli, maze babajugunya mu rwobo rw’intare bo n’abana babo n’abagore babo. Intare zibasamira hejuru bataragera hasi mu rwobo, zimenagura n’amagufwa yabo yose.
25  Nuko umwami Dariyo yandikira abantu batuye ku isi hose bo mu moko yose n’amahanga yose n’indimi zose, ati “mugire amahoro masa!
26  Ntanze itegeko ko aho ubwami bwanjye butegeka hose, abantu bazajya batinya Imana ya Daniyeli bagahindira umushyitsi imbere yayo, kuko ari Imana nzima kandi ihoraho iteka ryose. Ubwami bwayo ni ubwami butazarimbuka, kandi ubutware bwayo buzahoraho iteka ryose.
27  Ni yo ikiza, ikarokora, igakorera ibimenyetso n’ibitangaza mu ijuru no ku isi, kuko yakijije Daniyeli ikamukura mu nzara z’intare.”
28  Nuko Daniyeli atunganirwa mu bwami bwa Dariyo no mu bwami bwa Kuro w’Umuperesi.
5  Umwami Belushazari yakoreshereje abatware be igihumbi ibirori bikomeye, maze anywera divayi imbere yabo.
2  Kamaze kumugeramo, ategeka ko bazana ibikoresho bya zahabu n’iby’ifeza se Nebukadinezari yari yaravanye mu rusengero rwahoze i Yerusalemu, kugira ngo umwami n’abatware be n’abagore be n’inshoreke ze babinyweshe.
3  Nuko bazana ibikoresho bya zahabu bari baravanye mu rusengero rw’inzu y’Imana rwahoze i Yerusalemu, maze umwami n’abatware be n’abagore be n’inshoreke ze barabinywesha.
4  Banywa divayi maze basingiza imana za zahabu n’iz’ifeza n’iz’umuringa n’iz’ubutare n’iz’ibiti n’iz’amabuye.
5  Muri uwo mwanya haboneka ikiganza cy’umuntu cyandika ku rukuta rw’ingoro y’umwami imbere y’igitereko cy’amatara, kandi umwami yarebaga icyo kiganza cyandikaga.
6  Uwo mwanya mu maso h’umwami harijima, ibitekerezo bye bimuhagarika umutima kandi amatako ye arakuka n’amavi ye arakomangana.
7  Nuko umwami arangurura ijwi ahamagaza abashitsi, Abakaludaya n’abaragurisha inyenyeri, maze abwira abanyabwenge b’i Babuloni ati “umuntu uri busome iyi nyandiko kandi akambwira icyo isobanura, arambikwa umwenda w’isine n’umukufi wa zahabu mu ijosi, kandi azategeka ari uwa gatatu mu bwami.”
8  Abanyabwenge b’umwami baraza, ariko ntibashobora gusoma iyo nyandiko cyangwa kumubwira icyo isobanura.
9  Ibyo bituma Umwami Belushazari akuka umutima cyane no mu maso he harijima, kandi abatware be bari bashobewe.
10  Umwamikazi yumvise amagambo umwami n’abatware be bavuze, yinjira mu cyumba cy’ibirori. Umwamikazi aravuga ati “mwami, urakarama! Ibitekerezo byawe ntibigukure umutima kandi mu maso hawe ntihijime.
11  Mu bwami bwawe hari umugabo ushoboye, kandi umwuka w’imana zera umurimo. Ku ngoma ya so, yagaragaje ko asobanukiwe, akagira ubushishozi n’ubwenge nk’ubw’imana, kandi so, Umwami Nebukadinezari, yamugize umutware w’abatambyi bakora iby’ubumaji n’abashitsi n’Abakaludaya n’abaragurisha inyenyeri; mwami, so ni we wamugize umutware wabo,
12  kuko Daniyeli, uwo umwami yise Beluteshazari, yari afite umwuka udasanzwe n’ubumenyi n’ubushishozi bwo gusobanura inzozi n’ibisakuzo, no gupfundura amapfundo. None rero, nibahamagare Daniyeli kugira ngo asobanure iyo nyandiko.”
13  Nuko bazana Daniyeli imbere y’umwami, maze umwami aramubwira ati “mbese ni wowe Daniyeli wo mu banyagano b’i Buyuda, umwami data yakuye i Buyuda?
14  Numvise ko umwuka w’imana ukurimo, kandi ko usobanukiwe, ukagira ubushishozi n’ubwenge budasanzwe.
15  Bazanye abanyabwenge n’abashitsi imbere yanjye kugira ngo basome iyi nyandiko kandi bambwire icyo isobanura, ariko ntibashoboye kuyisobanura.
16  Ariko numvise bavuga ko ushobora gusobanura amabanga no gupfundura amapfundo. None rero, nushobora gusoma iyo nyandiko kandi ukambwira icyo isobanura, urambikwa umwenda w’isine n’umukufi wa zahabu mu ijosi, kandi uzategeka uri uwa gatatu mu bwami.”
17  Nuko Daniyeli asubiza umwami ati “wigumanire impano zawe n’ibyo washakaga kumpa ubihe abandi. Icyakora ndasomera umwami iyo nyandiko, mubwire n’icyo isobanura.
18  Mwami, Imana Isumbabyose yahaye so Nebukadinezari ubwami no gukomera n’icyubahiro n’ikuzo.
19  Kubera ko yamuhaye gukomera, abantu b’amoko yose n’amahanga yose n’indimi zose bahindiraga umushyitsi imbere ye bagatinya. Uwo yashakaga kwica yaramwicaga; uwo yashakaga kugirira nabi yamugiriraga nabi, kandi uwo yashakaga gushyira hejuru yamushyiraga hejuru, n’uwo yashakaga gukoza isoni yamukozaga isoni.
20  Ariko igihe umutima we wishyiraga hejuru akinangira maze agakora iby’ubwibone, yakuwe ku ntebe ye y’ubwami, yamburwa icyubahiro cye.
21  Yirukanywe mu bantu, umutima we uhinduka nk’uw’inyamaswa ajya kubana n’indogobe zo mu gasozi. Yarishaga ubwatsi nk’inka kandi agatondwaho n’ikime cyo mu ijuru, kugeza aho yamenyeye ko Imana Isumbabyose ari yo itegeka mu bwami bw’abantu, kandi ko ibugabira uwo ishatse.
22  “Ariko wowe Belushazari umwana we, nubwo ibyo byose wari ubizi, ntiwigeze wicisha bugufi mu mutima.
23  Ahubwo wishyize hejuru usuzugura Umwami nyir’ijuru, bazana ibikoresho byo mu nzu ye imbere yawe, maze wowe n’abatware bawe n’abagore bawe n’inshoreke zawe mubinywesha divayi kandi musingiza imana z’ifeza n’iza zahabu n’iz’umuringa n’iz’ubutare n’iz’ibiti n’iz’amabuye, zitareba cyangwa ngo zumve, kandi zidashobora kugira icyo zimenya. Ariko Imana ifite umwuka wawe mu kuboko kwayo, ikamenya inzira zawe zose, yo ntiwigeze uyisingiza.
24  Ni yo mpamvu yohereje ikiganza, iyi nyandiko ikandikwa.
25  Iyi ni yo nyandiko yanditswe: MENE, MENE, TEKELI na PARISINI.
26  “Dore icyo ayo magambo asobanura: MENE bisobanurwa ngo Imana yabaze iminsi y’ubwami bwawe, iyigeza ku iherezo.
27  “TEKELI bisobanurwa ngo wapimwe ku munzani ugaragara ko udashyitse.
28  “PERESI bisobanurwa ngo ubwami bwawe bwaciwemo ibice buhabwa Abamedi n’Abaperesi.”
29  Nuko Belushazari atanga itegeko, maze bambika Daniyeli umwenda w’isine n’umukufi wa zahabu mu ijosi, batangaza ko agiye gutegeka ari uwa gatatu muri ubwo bwami.
30  Muri iryo joro Belushazari umwami w’Abakaludaya aricwa,
31  maze Dariyo w’Umumedi ahabwa ubwami bwe, afite imyaka nka mirongo itandatu n’ibiri.
1  Mu mwaka wa gatatu w’ingoma ya Yehoyakimu umwami w’u Buyuda, Nebukadinezari umwami w’i Babuloni yaje i Yerusalemu arahagota.
2  Nuko Yehova amugabiza Yehoyakimu umwami w’u Buyuda na bimwe mu bikoresho byo mu nzu y’Imana y’ukuri, abijyana mu gihugu cy’i Shinari mu nzu y’imana ye, abishyira mu nzu yabikwagamo ubutunzi bw’imana ye.
3  Hanyuma umwami abwira Ashipenazi umutware w’urugo rwe ngo azane bamwe mu bana b’Abisirayeli, abakomokaga mu muryango wa cyami n’abanyacyubahiro,
4  abana batagira inenge, bafite uburanga, bakagira ubushishozi n’ubwenge, bafite ubumenyi bwinshi n’ubuhanga mu bishobora kwigwa byose, kandi bashobora gukora mu ngoro y’umwami, kugira ngo bigishwe inyandiko y’Abakaludaya n’ururimi rwabo.
5  Nanone umwami abategekera igaburo rya buri munsi ryari kuzajya riva ku byokurya biryoshye by’umwami no kuri divayi yanywaga, bakabitaho mu gihe cy’imyaka itatu, kugira ngo iyo myaka nirangira bazashobore gukorera imbere y’umwami.
6  Muri abo bana b’i Buyuda harimo Daniyeli, Hananiya, Mishayeli na Azariya.
7  Nuko umutware mukuru w’ibwami abita andi mazina. Daniyeli amwita Beluteshazari, Hananiya amwita Shadaraki, Mishayeli amwita Meshaki naho Azariya amwita Abedenego.
8  Ariko Daniyeli yiyemeza mu mutima we kutiyandurisha ibyokurya biryoshye by’umwami na divayi yanywaga. Akomeza gusaba umutware mukuru w’ibwami ngo amwemerere kutagira icyo yiyandurisha.
9  Nuko Imana y’ukuri ituma umutware mukuru w’ibwami agaragariza Daniyeli ineza yuje urukundo n’imbabazi.
10  Hanyuma umutware mukuru w’ibwami abwira Daniyeli ati “ndatinya ko umwami databuja wategetse ibyo mugomba kurya n’ibyo mugomba kunywa, yabagereranya n’abandi bana bari mu kigero cyanyu akabona mu maso hanyu hadakeye. None se kuki mwatuma mbarwaho icyaha imbere y’umwami?”
11  Ariko Daniyeli abwira umurinzi umutware mukuru w’ibwami yari yashinze kwita kuri Daniyeli, Hananiya, Mishayeli na Azariya ati
12  “turakwinginze, gerageza abagaragu bawe iminsi icumi, ureke bajye baduha imboga abe ari zo turya, n’amazi yo kunywa;
13  hanyuma uzagereranye mu maso hacu no mu maso h’abandi bana barya ibyokurya biryoshye by’umwami, maze uzagirire abagaragu bawe ibihuje n’ibyo uzabona.”
14  Nuko abemerera ibyo bamusabye, abagerageza iminsi icumi.
15  Iyo minsi icumi irangiye, asanga mu maso habo ari heza kandi babyibushye kurusha abandi bana bose baryaga ibyokurya biryoshye by’umwami.
16  Nuko umurinzi akomeza kubagaburira imboga aho kubaha ibyokurya biryoshye na divayi.
17  Abo bana bose uko ari bane, Imana y’ukuri ibaha ubumenyi n’ubushishozi mu birebana n’inyandiko zose n’ubwenge bwose, kandi Daniyeli yari afite ubuhanga bwo gusobanukirwa iyerekwa ryose n’inzozi z’ubwoko bwose.
18  Iminsi yari yaragenwe n’umwami mbere y’uko bazana abo bana imbere ye irangiye, umutware mukuru w’ibwami abazana imbere ya Nebukadinezari.
19  Nuko umwami avugana na bo, kandi muri abo bana bose nta n’umwe yasanze ameze nka Daniyeli, Hananiya, Mishayeli na Azariya. Ni cyo cyatumye bakomeza guhagarara imbere y’umwami bamukorera.
20  Ibintu byose bisaba ubwenge n’ubuhanga umwami yababazaga, yasangaga babirusha incuro cumi abatambyi bakora iby’ubumaji n’abashitsi bari mu bwami bwe bwose.
21  Nuko Daniyeli aguma aho kugeza mu mwaka wa mbere w’ingoma y’umwami Kuro.
2  Mu mwaka wa kabiri umwami Nebukadinezari ari ku ngoma, yarose inzozi maze ahagarika umutima kandi ntiyongera gutora agatotsi.
2  Nuko ategeka ko bahamagara abatambyi bakora iby’ubumaji n’abashitsi n’abapfumu n’Abakaludaya, ngo baze bamubwire inzozi yarose. Na bo baraza bahagarara imbere ye.
3  Umwami arababwira ati “narose inzozi zimpagarika umutima, none ndashaka kumenya izo ari zo.”
4  Abakaludaya babwira umwami mu rurimi rw’icyarameyi bati “mwami, urakarama! Rotorera abagaragu bawe izo nzozi, natwe turakubwira icyo zisobanura.”
5  Umwami asubiza Abakaludaya ati “iri ni ryo teka nciye: nimutambwira izo nzozi n’icyo zisobanura, muri butemagurwe, amazu yanyu ahinduke imisarani rusange.
6  Ariko nimumbwira izo nzozi n’icyo zisobanura, ndabagororera mbahe impano n’icyubahiro cyinshi. Ngaho nimumbwire izo nzozi n’icyo zisobanura.”
7  Bongera kumubwira ubwa kabiri bati “umwami narotorere abagaragu be inzozi yarose, natwe turamubwira icyo zisobanura.”
8  Ariko umwami arababwira ati “nzi neza ko mushaka gutinza ibintu gusa, kuko mwamenye ko naciye iteka.
9  Nimutambwira izo nzozi, murahanishwa icyo gihano kimwe kidakuka. Mwahuje umugambi wo kumbeshya muvugira imbere yanjye amagambo y’ibinyoma, kugira ngo murebe ko hagira igihinduka. None rero, nimumbwire izo nzozi, nanjye ndamenya ko mushobora no kuzisobanura.”
10  Abakaludaya basubiriza imbere y’umwami bati “nta muntu n’umwe ku isi ushobora kubwira umwami ibyo bintu, kuko nta mwami ukomeye cyangwa guverineri wigeze abaza ikintu nk’icyo umutambyi ukora iby’ubumaji cyangwa umushitsi cyangwa Umukaludaya.
11  Icyo umwami abaza kiraruhije, kandi nta muntu ushobora kukibwira umwami keretse imana, na zo zidatuye mu bantu.”
12  Ibyo birakaza umwami, azabiranywa n’uburakari maze ategeka ko abanyabwenge b’i Babuloni bose barimburwa.
13  Hanyuma itegeko riratangwa, kandi abanyabwenge bose bari bagiye kwicwa. Nuko bajya gushaka Daniyeli na bagenzi be ngo bicwe.
14  Icyo gihe Daniyeli avugana na Ariyoki, umutware w’abarinda umwami, abigiranye ubwenge n’amakenga. Uwo ni we wari ugiye kwica abanyabwenge b’i Babuloni.
15  Daniyeli abaza Ariyoki umutware w’umwami ati “ni iki gitumye umwami atanga itegeko rikaze rityo?” Nuko Ariyoki amenyesha Daniyeli uko byagenze.
16  Hanyuma Daniyeli aragenda asaba umwami ko yamuha igihe ngo azamenyeshe umwami icyo inzozi ze zisobanura.
17  Nuko Daniyeli ajya iwe, kandi amenyesha bagenzi be icyo kibazo, ari bo Hananiya, Mishayeli na Azariya,
18  ndetse ababwira gusaba Imana yo mu ijuru ngo ibagirire imbabazi, ibamenyeshe iryo banga kugira ngo Daniyeli na bagenzi be batarimburanwa n’abandi banyabwenge b’i Babuloni.
19  Hanyuma Daniyeli ahishurirwa iryo banga mu iyerekwa rya nijoro, maze asingiza Imana yo mu ijuru.
20  Aravuga ati “izina ry’Imana nirisingizwe uhereye iteka ryose ukageza iteka ryose, kuko ubwenge n’ububasha ari ibyayo.
21  Ni yo ihindura ibihe n’ibihe byagenwe, igakuraho abami ikimika abandi, kandi ni yo iha abanyabwenge ubwenge, igaha ubumenyi abafite ubushishozi.
22  Ni yo ihishura ibintu byimbitse n’ibihishwe, ikamenya ibiri mu mwijima, kandi umucyo ubana na yo.
23  Mana ya ba sogokuruza, ndagusingiza kandi ndagushimira kuko wampaye ubwenge n’ububasha; none wamenyesheje ibyo twagusabye, utumenyesha ibyo umwami yabazaga.”
24  Nuko Daniyeli ajya kwa Ariyoki, uwo umwami yari yashinze kurimbura abanyabwenge b’i Babuloni, aramubwira ati “ntugire umunyabwenge n’umwe w’i Babuloni urimbura. Ahubwo unjyane imbere y’umwami kugira ngo mumenyeshe icyo inzozi ze zisobanura.”
25  Hanyuma Ariyoki arihuta ajyana Daniyeli imbere y’umwami, aramubwira ati “nabonye umugabo wo mu banyagano b’i Buyuda ushobora kumenyesha umwami icyo inzozi ze zisobanura.”
26  Nuko umwami abaza Daniyeli witwaga Beluteshazari ati “ese koko ushobora kumenyesha ibyo nabonye mu nzozi n’icyo bisobanura?”
27  Daniyeli asubiriza imbere y’umwami ati “abanyabwenge, abashitsi, abatambyi bakora iby’ubumaji n’abaragurisha inyenyeri, ntibashobora kubwira umwami ibanga ashaka kumenya.
28  Icyakora mu ijuru hariyo Imana ihishura amabanga, kandi ni yo yamenyesheje umwami Nebukadinezari ibizaba mu minsi ya nyuma. Inzozi warose n’ibyo weretswe uryamye ku buriri bwawe, ni byo ibi:
29  “Mwami, igihe wari uryamye ku buriri bwawe werekeje ibitekerezo ku bizaba mu gihe kizaza, kandi Ihishura amabanga ni yo yakumenyesheje ibizaba.
30  Icyakora kuba nahishuriwe iryo banga, si uko ndusha ubwenge abandi bose bariho, ahubwo ni ukugira ngo umwami amenyeshwe icyo ibyo yarose bisobanura kandi umenye ibitekerezo byo mu mutima wawe.
31  “Mwami, witegerezaga maze ugiye kubona ubona igishushanyo kinini cyane. Icyo gishushanyo kinini cyane kirabagirana mu buryo butangaje cyari kiguhagaze imbere, kandi cyari giteye ubwoba.
32  Icyo gishushanyo, umutwe wacyo wari zahabu nziza, igituza cyacyo n’amaboko yacyo ari ifeza, naho inda yacyo n’ibibero byacyo ari umuringa.
33  Amaguru yacyo yari icyuma, naho ibirenge byacyo ari icyuma kivanze n’ibumba.
34  Wakomeje kwitegereza kugeza aho ibuye ryaziye ritarimbuwe n’intoki z’umuntu, maze ryikubita ku birenge by’icyo gishushanyo by’icyuma kivanze n’ibumba, rirabimenagura.
35  Nuko icyuma n’ibumba n’umuringa n’ifeza na zahabu byose biramenagurika, bihinduka nk’umurama wo ku mbuga bahuriraho mu mpeshyi, maze umuyaga urabitumura ntibyongera kuboneka. Hanyuma rya buye ryikubise kuri icyo gishushanyo rihinduka umusozi munini, ukwira isi yose.
36  “Ngizo inzozi warose, kandi ibisobanuro byazo turabivugira imbere y’umwami.
37  Mwami, wowe mwami w’abami, uwo Imana yo mu ijuru yahaye ubwami, ububasha, imbaraga n’icyubahiro,
38  igashyira mu maboko yawe inyamaswa n’ibiguruka mu kirere by’aho abantu batuye hose, kandi ikabiguha byose ngo ubitegeke, ni wowe wa mutwe wa zahabu.
39  “Nyuma yawe hazaza ubundi bwami budahwanyije nawe gukomera, haze n’ubundi bwami bwa gatatu bw’umuringa buzategeka isi yose.
40  “Ubwami bwa kane buzakomera nk’icyuma, kandi nk’uko icyuma kimenagura ibintu byose kikabisya, ni ko na bwo buzamenagura ubwo bwami bwose bukabujanjagura, nk’uko icyuma kijanjagura.
41  “Nk’uko wabonye ibirenge n’amano bigizwe n’ibumba ry’umubumbyi rivanze n’icyuma, ni ko ubwo bwami buzacikamo ibice; ariko nk’uko wabonye icyuma kivanze n’ibumba, na bwo buzaba burimo ubukomeye nk’icyuma.
42  Kubera ko amano y’ibirenge yari icyuma kivanze n’ibumba, igice kimwe cy’ubwo bwami kizaba gikomeye ikindi kidakomeye.
43  Nk’uko wabonye icyuma kivanze n’ibumba, buzivanga n’urubyaro rw’abantu ariko ntibizafatana, nk’uko icyuma kitivanga n’ibumba.
44  “Ku ngoma z’abo bami, Imana yo mu ijuru izimika ubwami butazigera burimburwa, kandi ubwo bwami ntibuzazungurwa n’abandi bantu. Buzamenagura ubwo bwami bwose bubumareho kandi buzahoraho iteka ryose,
45  nk’uko wabonye ibuye ryavuye ku musozi ritarimbuwe n’intoki z’umuntu, rikamenagura icyuma, umuringa, ibumba, ifeza na zahabu. Imana Ikomeye ni yo yamenyesheje umwami ibizabaho mu gihe kizaza. Izo nzozi ni iz’ukuri kandi ibisobanuro byazo ni ibyo kwiringirwa.”
46  Nuko Umwami Nebukadinezari yikubita hasi yubamye, yereka Daniyeli ko amwubashye cyane, kandi ategeka ko ahabwa impano n’umubavu.
47  Umwami abwira Daniyeli ati “ni ukuri Imana yanyu ni Imana isumba izindi mana, ni Umwami usumba abandi bami, kandi ni yo ihishura amabanga kuko wabashije kumpishurira iryo banga.”
48  Hanyuma umwami agira Daniyeli umuntu ukomeye cyane, amuhundagazaho impano nyinshi, amugira umutware w’intara yose ya Babuloni, ndetse amugira umutware mukuru w’abanyabwenge bose b’i Babuloni.
49  Daniyeli na we asaba umwami, maze agira Shadaraki, Meshaki na Abedenego abayobozi b’intara ya Babuloni, ariko Daniyeli we aguma ibwami.
3  Umwami Nebukadinezari yakoze igishushanyo cya zahabu gifite ubuhagarike bw’imikono mirongo itandatu, n’ubugari bw’imikono itandatu, maze agihagarika mu kibaya cya Dura mu ntara ya Babuloni.
2  Nuko umwami Nebukadinezari atuma abantu bo gukoranya abatware, abakuru b’intara, ba guverineri, abajyanama, ababitsi, abacamanza, abashinzwe umutekano n’abayobozi bose bo mu ntara, ngo baze gutaha igishushanyo umwami Nebukadinezari yari yahagaritse.
3  Icyo gihe abatware, abakuru b’intara, ba guverineri, abajyanama, ababitsi, abacamanza, abashinzwe umutekano n’abayobozi bose bo mu ntara, bakoranira hamwe mu muhango wo gutaha igishushanyo umwami Nebukadinezari yari yakoze, maze bahagarara imbere y’icyo gishushanyo yari yahagaritse.
4  Nuko intumwa ishinzwe gutangaza amategeko y’ibwami irangurura ijwi igira iti “yemwe bantu b’amoko yose n’amahanga yose n’indimi zose, nimwumve icyo mutegetswe:
5  nimwumva ijwi ry’ihembe n’umwironge n’inanga na nebelu n’ikondera n’ibikoresho by’umuzika by’ubwoko bwose, mwikubite hasi muramye igishushanyo cya zahabu umwami Nebukadinezari yahagaritse.
6  Umuntu wese utari bwikubite hasi ngo akiramye, arahita ajugunywa mu itanura ry’umuriro ugurumana.”
7  Kubera iyo mpamvu, abantu b’amoko yose n’amahanga yose n’indimi zose, bamaze kumva ijwi ry’ihembe n’umwironge n’inanga na nebelu n’ikondera n’ibikoresho by’umuzika by’ubwoko bwose, bahise bikubita hasi baramya igishushanyo cya zahabu umwami Nebukadinezari yari yahagaritse.
8  Uwo mwanya bamwe mu Bakaludaya baraza barega Abayahudi.
9  Babwira umwami Nebukadinezari bati “mwami, urakarama!
10  Mwami, wowe ubwawe wategetse ko umuntu wese uri bwumve ijwi ry’ihembe n’umwironge n’inanga na nebelu n’ikondera n’ibikoresho by’umuzika by’ubwoko bwose, yikubita hasi akaramya igishushanyo cya zahabu,
11  kandi ko umuntu wese utari bwikubite hasi ngo akiramye, ajugunywa mu itanura ry’umuriro ugurumana.
12  Ariko hari Abayahudi wagize abayobozi b’intara ya Babuloni, ari bo Shadaraki, Meshaki na Abedenego; mwami abo bagabo ntibakwitayeho kandi ntibakorera imana zawe, habe no kuramya igishushanyo cya zahabu wahagaritse.”
13  Uwo mwanya Nebukadinezari agira umujinya, azabiranywa n’uburakari maze ategeka ko bazana Shadaraki, Meshaki na Abedenego. Nuko bazana abo bagabo imbere y’umwami.
14  Nebukadinezari arababwira ati “niko Shadaraki, Meshaki na Abedenego, ni iby’ukuri ko mudakorera imana zanjye kandi ntimuramye igishushanyo cya zahabu nahagaritse?
15  None rero, ni byiza niba mwiteguye, ku buryo nimwumva ijwi ry’ihembe n’umwironge n’inanga na nebelu n’ikondera n’ibikoresho by’umuzika by’ubwoko bwose, muri bwikubite hasi mukaramya igishushanyo nakoze. Ariko nimutakiramya, murahita mujugunywa mu itanura ry’umuriro ugurumana. Kandi se ni iyihe mana ishobora kubakiza ikabakura mu maboko yanjye?”
16  Nuko Shadaraki, Meshaki na Abedenego basubiza umwami bati “nyagasani Nebukadinezari, si ngombwa ko tugira icyo tugusubiza kuri iyo ngingo.
17  Nibiba ngombwa ko tujugunywa mu itanura, Imana yacu dukorera ishobora kudukiza. Mwami, izadukiza idukure muri iryo tanura ry’umuriro ugurumana no mu maboko yawe.
18  Kandi niyo itadukiza, mwami umenye ko tutazakorera imana zawe cyangwa ngo turamye igishushanyo cya zahabu wahagaritse.”
19  Nuko Nebukadinezari arakarira cyane Shadaraki, Meshaki na Abedenego, mu maso he harijima. Ategeka ko bacana itanura rikaka incuro ndwi kurusha uko ryari risanzwe ryaka.
20  Abwira bamwe mu bagabo b’abanyambaraga bo mu ngabo ze ngo babohe Shadaraki, Meshaki na Abedenego kugira ngo babajugunye mu itanura ry’umuriro ugurumana.
21  Nuko baboha abo bagabo uko bakambaye imyitero yabo n’imyenda yabo n’ibitambaro bari bambaye mu mutwe n’indi myenda bari bambaye, babajugunya mu itanura ry’umuriro ugurumana.
22  Ariko kubera ko itegeko ry’umwami ryari rikaze n’itanura rikaba ryarakaga birenze urugero, abo bagabo b’abanyambaraga bari bafashe Shadaraki, Meshaki na Abedenego ni bo bishwe n’ibirimi by’umuriro.
23  Naho ba bagabo bandi uko ari batatu ari bo Shadaraki, Meshaki na Abedenego, bagwa mu itanura ry’umuriro ugurumana baboshye.
24  Nuko umwami Nebukadinezari ashya ubwoba maze ahaguruka n’ingoga, abaza abatware bakuru bo mu bwami bwe ati “harya ntitwajugunye mu muriro abagabo batatu baboshye?” Basubiza umwami bati “ni byo mwami.”
25  Arababwira ati “dore ndabona abagabo bane bagendagenda mu muriro bataboshye, kandi nta cyo wabatwaye. Ariko ishusho y’uwa kane ni nk’iy’umwana w’imana.”
26  Hanyuma Nebukadinezari yegera umuryango w’itanura ry’umuriro ugurumana, aravuga ati “yewe Shadaraki, Meshaki na Abedenego, mwa bagaragu b’Imana Isumbabyose mwe, nimusohoke muze hano!” Uwo mwanya Shadaraki, Meshaki na Abedenego bava mu muriro.
27  Nuko abatware, abakuru b’intara, ba guverineri n’abatware bakuru b’umwami bari bakoraniye aho barebye abo bagabo, babona nta cyo umuriro wabatwaye, nta n’agasatsi ko ku mutwe wabo kababutse, ndetse n’imyambaro yabo ntiyari yangiritse, kandi nta n’umuriro wabanukagaho.
28  Hanyuma Nebukadinezari aravuga ati “Imana ya Shadaraki, Meshaki na Abedenego nisingizwe, yo yohereje umumarayika wayo agakiza abagaragu bayo bayiringiye bakemera guhara amagara yabo bakavuguruza ijambo ry’umwami, kuko batashakaga kugira indi mana iyo ari yo yose bakorera cyangwa ngo bayiramye, keretse Imana yabo.
29  None nciye iteka ry’uko abantu bo mu moko yose n’amahanga yose n’indimi zose bazavuga nabi Imana ya Shadaraki, Meshaki na Abedenego bazatemagurwa kandi amazu yabo agahinduka imisarani rusange, kuko nta yindi mana ishobora gukiza nka yo.”
30  Icyo gihe umwami atuma Shadaraki, Meshaki na Abedenego batunganirwa mu ntara ya Babuloni.
12  “Muri icyo gihe, Mikayeli umutware ukomeye uhagarariye abo mu bwoko bwawe azahaguruka, kandi hazabaho igihe cy’amakuba atarigeze kubaho kuva amahanga yabaho kugeza icyo gihe. Icyo gihe, abo mu bwoko bwawe bose banditswe mu gitabo bazarokoka.
2  Benshi mu basinziriye mu butaka bazakanguka, bamwe bahabwe ubuzima bw’iteka abandi bahinduke igitutsi kandi bangwe urunuka iteka ryose.
3  “Abafite ubushishozi bazarabagirana nk’umucyo wo mu isanzure, kandi abageza benshi ku gukiranuka bazarabagirana nk’inyenyeri kugeza ibihe bitarondoreka, ndetse kugeza iteka ryose.
4  “Ariko wowe Daniyeli, ayo magambo uyagire ibanga, n’igitabo ugishyireho ikimenyetso gifatanya, kugeza mu gihe cy’imperuka. Benshi bazakubita hirya no hino, kandi ubumenyi nyakuri buzagwira.”
5  Jyewe Daniyeli nararebye, mbona abandi bagabo babiri bahagaze, umwe ahagaze ku nkombe yo hakurya y’uruzi undi ahagaze ku yo hakuno.
6  Nuko umwe abwira wa mugabo wari wambaye imyenda myiza cyane, wari uhagaze hejuru y’amazi ya rwa ruzi, ati “hasigaye igihe kingana iki ngo ibyo bintu bitangaje bigere ku iherezo ry’isohozwa ryabyo?”
7  Hanyuma uwo mugabo wari wambaye imyenda myiza cyane, wari hejuru y’amazi ya rwa ruzi, arambura ukuboko kwe kw’iburyo n’ukw’ibumoso ayerekeje mu ijuru, numva arahira Ihoraho iteka ryose ati “hasigaye igihe cyagenwe n’ibihe byagenwe n’igice cy’igihe. Imbaraga z’abagize ubwoko bwera nizimara kumenagurwa, ibyo byose bizaherako bigere ku iherezo ryabyo.”
8  Nuko ibyo ndabyumva ariko sinabisobanukirwa; mperako ndavuga nti “databuja, iherezo ry’ibyo bintu ni irihe?”
9  Arambwira ati “Daniyeli we, igendere kuko ayo magambo yagizwe ibanga, kandi yashyizweho ikimenyetso gifatanya kugeza mu gihe cy’imperuka.
10  Benshi bazisukura biyeze, kandi bazacenshurwa. Ariko ababi bazakomeza gukora ibibi, kandi nta n’umwe muri bo uzabisobanukirwa; ahubwo abafite ubushishozi ni bo bazabisobanukirwa.
11  “Kandi uhereye igihe igitambo gihoraho kizakurirwaho kugeza igihe igiteye ishozi kirimbura kizashyirirwaho, hazashira iminsi igihumbi na magana abiri na mirongo cyenda.
12  “Hahirwa ukomeza gutegereza akageza igihe iminsi igihumbi na magana atatu na mirongo itatu n’itanu izashirira!
13  “Naho wowe Daniyeli, uzakomeze gushikama ugeze ku iherezo, kandi uzaruhuka. Ariko ku iherezo ry’iminsi uzahaguruka uhagarare mu mugabane wawe.”
