10  Mbona undi mumarayika ukomeye amanuka ava mu ijuru yambaye ibicu, kandi yari afite umukororombya ku mutwe we. Mu maso he hasaga n’izuba, ibirenge bye byari bimeze nk’inkingi z’umuriro,
2  kandi mu ntoki ze yari afite umuzingo muto urambuye. Nuko akandagiza ikirenge cye cy’iburyo ku nyanja, ariko ikirenge cye cy’ibumoso agikandagiza ku butaka,
3  maze avuga mu ijwi riranguruye, mbese nk’igihe intare itontoma. Aranguruye ijwi, inkuba ndwi na zo zivuga mu majwi yazo.
4  Igihe izo nkuba ndwi zavugaga nari ngiye kwandika, ariko numva ijwi rivuye mu ijuru rigira riti “ibyo inkuba ndwi zavuze ubifatanyishe ikimenyetso kandi ntubyandike.”
5  Hanyuma wa mumarayika nabonye ahagaze ku nyanja no ku butaka, azamura ukuboko kwe kw’iburyo agutunga ku ijuru,
6  nuko arahira Uhoraho iteka ryose waremye ijuru n’ibiririmo n’isi n’ibiyirimo n’inyanja n’ibiyirimo, ati “igihe cyo gutegereza kirarangiye.
7  Ahubwo mu gihe cy’ijwi ry’umumarayika wa karindwi, ubwo azaba agiye kuvuza impanda ye, ibanga ryera ry’Imana rihuje n’ubutumwa bwiza yatangarije abagaragu bayo b’abahanuzi rizaba risohojwe rwose.”
8  Nuko rya jwi numvise riturutse mu ijuru ryongera kuvugana nanjye, rirambwira riti “genda ufate umuzingo urambuye uri mu ntoki z’umumarayika uhagaze ku nyanja no ku butaka.”
9  Ni ko kugenda nsanga umumarayika, musaba uwo muzingo muto. Arambwira ati “wufate uwurye. Uri bugusharirire mu nda, ariko mu kanwa uri bukuryohere nk’ubuki.”
10  Nuko mfata uwo muzingo wari mu ntoki z’umumarayika ndawurya. Mu kanwa wari uryohereye nk’ubuki, ariko maze kuwurya unsharirira mu nda.
11  Hanyuma barambwira bati “ugomba kongera guhanurira abantu n’amahanga n’indimi n’abami benshi.”
4  Nyuma y’ibyo, nagiye kubona mbona urugi rukinguye mu ijuru, kandi rya jwi nari numvise mbere rimeze nk’iry’impanda, rirambwira riti “zamuka uze hano nkwereke ibintu bigomba kubaho.”
2  Nyuma y’ibyo imbaraga z’umwuka zihita zinzaho, nuko mbona intebe y’ubwami iri mu mwanya wayo mu ijuru, kandi hari n’uwari wicaye kuri iyo ntebe y’ubwami.
3  Uwo wari uyicayeho yasaga n’ibuye rya yasipi, n’ibuye ry’agaciro ritukura, kandi iyo ntebe y’ubwami yari igoswe n’umukororombya wasaga n’ibuye rya emerode.
4  Iyo ntebe y’ubwami yari ikikijwe n’intebe z’ubwami makumyabiri n’enye. Nuko mbona abakuru makumyabiri na bane bicaye kuri izo ntebe z’ubwami, bambaye imyenda yera, bafite n’amakamba ya zahabu ku mitwe yabo.
5  Kuri iyo ntebe y’ubwami haturukaga imirabyo n’amajwi n’inkuba, kandi imbere y’iyo ntebe hari amatara arindwi y’umuriro ugurumana, ayo matara akaba agereranya imyuka irindwi y’Imana.
6  Imbere y’iyo ntebe hari igisa n’inyanja imeze nk’ikirahuri, isa n’isarabwayi. Hagati y’iyo ntebe y’ubwami n’impande zayo hari ibizima bine byuzuyeho amaso imbere n’inyuma.
7  Ikizima cya mbere cyasaga n’intare, icya kabiri cyasaga n’ikimasa cy’umushishe, icya gatatu cyari gifite mu maso nk’ah’umuntu naho icya kane gisa na kagoma iguruka.
8  Ibyo bizima uko ari bine, buri kizima cyari gifite amababa atandatu; byari byuzuyeho amaso impande zose no munsi. Ku manywa na nijoro ntibihwema kuvuga biti “Yehova Imana Ishoborabyose, uwahozeho, uriho kandi uza, ni uwera, ni uwera, ni uwera.”
9  Igihe cyose ibyo bizima bihaye ikuzo n’icyubahiro n’ishimwe Uwicaye ku ntebe y’ubwami, uhoraho iteka ryose,
10  ba bakuru makumyabiri na bane bikubita imbere y’uwicaye ku ntebe y’ubwami kandi bakaramya uhoraho iteka ryose, maze bagaterera amakamba yabo imbere y’intebe y’ubwami bavuga bati
11  “Yehova Mana yacu, birakwiriye ko ikuzo n’icyubahiro n’ububasha biba ibyawe, kuko ari wowe waremye ibintu byose, kandi icyatumye biremwa bikabaho ni uko wabishatse.”
11  Nuko mpabwa urubingo rumeze nk’inkoni, kandi numva ijwi rimbwira riti “haguruka upime ahera h’urusengero rw’Imana n’igicaniro n’abahasengera.
2  Ariko imbuga iri hanze y’ahera h’urusengero, uyireke rwose ntuyipime, kuko yahawe abanyamahanga, kandi bazamara amezi mirongo ine n’abiri baribata umurwa wera.
3  Nzatuma abahamya banjye babiri bamara iminsi igihumbi na magana abiri na mirongo itandatu bahanura bambaye ibigunira.”
4  Abo bagereranywa n’ibiti bibiri by’imyelayo n’ibitereko bibiri by’amatara, kandi bahagaze imbere y’Umwami w’isi.
5  Iyo hagize ushaka kubagirira nabi, umuriro uva mu kanwa kabo ugakongora abanzi babo, kandi nihagira umuntu wese ushaka kubagirira nabi, uko ni ko agomba kwicwa.
6  Abo bafite ububasha bwo gukinga ijuru kugira ngo imvura itagwa iminsi yose bazamara bahanura, kandi bafite ububasha bwo guhindura amazi amaraso no guteza isi ibyago by’ubwoko bwose, bakabikora incuro zose bashaka.
7  Nibarangiza umurimo wabo wo guhamya, inyamaswa y’inkazi izava ikuzimu ibarwanye, ibatsinde maze ibice.
8  Imirambo yabo izarambarara mu muhanda wo mu murwa ukomeye; mu buryo bw’ikigereranyo uwo murwa witwa Sodomu na Egiputa, ari na ho Umwami wabo yamanitswe.
9  Abo mu moko yose n’imiryango yose n’indimi zose n’amahanga yose bazamara iminsi itatu n’igice bashungera imirambo yabo, kandi ntibazakunda ko ishyirwa mu mva.
10  Abatuye ku isi bazishimira ko bapfuye maze banezerwe cyane kandi bahane impano, kubera ko abo bahanuzi babiri bababazaga abatuye ku isi.
11  Iyo minsi itatu n’igice ishize, umwuka w’ubuzima uturuka ku Mana ubinjiramo, nuko barahaguruka barahagarara maze ubwoba bwinshi butaha ababarebaga bose.
12  Bumva ijwi riranguruye riturutse mu ijuru ribabwira riti “nimuzamuke muze hano.” Nuko bazamuka mu bicu, bajya mu ijuru abanzi babo babareba.
13  Muri uwo mwanya haba umutingito ukomeye, maze kimwe cya cumi cy’umugi kiragwa, kandi abantu ibihumbi birindwi bicwa n’umutingito, naho abasigaye bagira ubwoba bwinshi maze batangira gusingiza Imana yo mu ijuru.
14  Ishyano rya kabiri rirarangiye. Dore ishyano rya gatatu riraza bidatinze.
15  Nuko umumarayika wa karindwi avuza impanda ye. Mu ijuru humvikana amajwi aranguruye agira ati “ubwami bw’isi bubaye ubwami bw’Umwami wacu n’ubwa Kristo we, kandi azaba umwami iteka ryose.”
16  Ba bakuru makumyabiri na bane bari bicaye ku ntebe zabo z’ubwami imbere y’Imana bikubita hasi bubamye, baramya Imana
17  bagira bati “turagushimira Yehova Mana Ishoborabyose, wowe uriho kandi wahozeho, kuko wafashe ububasha bwawe bukomeye ugatangira gutegeka uri umwami.
18  Ariko amahanga yararakaye, nuko umujinya wawe uraza, n’igihe cyagenwe kiragera cyo gucira urubanza abapfuye, n’icyo kugororeramo abagaragu bawe b’abahanuzi n’abera n’abatinya izina ryawe, aboroheje n’abakomeye, n’icyo kurimburiramo abarimbura isi.”
19  Ahera h’urusengero rw’Imana ho mu ijuru harakinguka, isanduku y’isezerano ryayo iboneka ahera h’urusengero rwayo. Nuko habaho imirabyo n’amajwi n’inkuba n’umutingito n’amahindu manini.
8  Nuko afunguye ikimenyetso cya karindwi, mu ijuru habaho ituze, bimara nk’igice cy’isaha.
2  Mbona abamarayika barindwi bahagarara imbere y’Imana maze bahabwa impanda ndwi.
3  Hanyuma haza undi mumarayika ahagarara hafi y’igicaniro, afite icyotero cy’imibavu gikozwe muri zahabu, ahabwa imibavu myinshi yo kosereza ku gicaniro gikozwe muri zahabu cyari imbere y’intebe y’ubwami, mu gihe cy’amasengesho y’abera bose.
4  Umwotsi w’imibavu uva mu kuboko k’umumarayika uzamukana n’amasengesho y’abera bigera imbere y’Imana.
5  Ariko ako kanya umumarayika afata icyotero cy’imibavu acyuzuzaho umuriro arahuye ku gicaniro, maze awuroha ku isi. Nuko habaho inkuba n’amajwi n’imirabyo n’umutingito.
6  Ba bamarayika barindwi bafite impanda ndwi bitegura kuzivuza.
7  Uwa mbere avuza impanda ye. Nuko habaho urubura n’umuriro bivanze n’amaraso, birohwa ku isi maze kimwe cya gatatu cy’isi kirashya, na kimwe cya gatatu cy’ibiti kirashya, n’ibyatsi bibisi byose birashya.
8  Umumarayika wa kabiri avuza impanda ye. Ikintu kimeze nk’umusozi munini ugurumana kirohwa mu nyanja, maze kimwe cya gatatu cy’inyanja gihinduka amaraso.
9  Nuko kimwe cya gatatu cy’ibiremwa byo mu nyanja bifite ubugingo birapfa, na kimwe cya gatatu cy’amato arameneka.
10  Umumarayika wa gatatu avuza impanda ye. Nuko inyenyeri nini yaka nk’itara ihanuka mu ijuru igwa kuri kimwe cya gatatu cy’imigezi no ku masoko y’amazi.
11  Iyo nyenyeri yitwa Apusinto. Nuko kimwe cya gatatu cy’amazi gihinduka apusinto maze abantu benshi bicwa n’ayo mazi kuko yari yashaririye.
12  Umumarayika wa kane avuza impanda ye. Nuko kimwe cya gatatu cy’izuba na kimwe cya gatatu cy’ukwezi na kimwe cya gatatu cy’inyenyeri birangirika kugira ngo kimwe cya gatatu cyabyo gicure umwijima, kandi ngo umunsi umare kimwe cya gatatu cyawo udafite urumuri, n’ijoro na ryo ribe rityo.
13  Nuko ndareba, maze numva kagoma iguruka iringanije ijuru, ivuga mu ijwi riranguruye iti “abatuye ku isi bagushije ishyano, bagushije ishyano, bagushije ishyano bitewe n’amajwi y’impanda zisigaye z’abamarayika batatu zigiye kuvuzwa!”
16  Nuko numva ijwi riranguruye riturutse ahera h’urusengero ribwira abamarayika barindwi riti “nimugende musuke mu isi amabakure arindwi y’uburakari bw’Imana.”
2  Umumarayika wa mbere aragenda asuka ibakure ye mu isi. Nuko abantu bose bari bafite ikimenyetso cya ya nyamaswa y’inkazi kandi baramyaga igishushanyo cyayo, bafatwa n’ibisebe bibabaza kandi bikomeye cyane.
3  Umumarayika wa kabiri asuka ibakure ye mu nyanja. Nuko inyanja ihinduka amaraso nk’ay’umuntu wapfuye, maze ibintu byose byo mu nyanja bifite ubugingo birapfa.
4  Umumarayika wa gatatu asuka ibakure ye mu nzuzi no mu masoko y’amazi. Nuko bihinduka amaraso.
5  Numva umumarayika ufite ubutware ku mazi avuga ati “Mana idahemuka, iriho kandi yahozeho, ni wowe ukiranuka kuko ari wowe waciye izo manza,
6  kuko bamennye amaraso y’abera n’abahanuzi, none nawe ubahaye amaraso ngo bayanywe. Ibyo ni byo bibakwiriye.”
7  Numva ijwi riturutse ku gicaniro rigira riti “ni koko Yehova Mana Ishoborabyose, imanza uca ni iz’ukuri kandi zirakiranuka.”
8  Umumarayika wa kane asuka ibakure ye ku zuba, nuko izuba rihabwa gutwikisha abantu umuriro.
9  Abantu botswa n’ubushyuhe bwinshi, ariko batuka izina ry’Imana ifite ububasha kuri ibyo byago, kandi ntibihana ngo bayisingize.
10  Umumarayika wa gatanu asuka ibakure ye ku ntebe y’ubwami ya ya nyamaswa y’inkazi, maze ubwami bwayo bucura umwijima kandi batangira guhekenya indimi zabo bitewe n’ububabare.
11  Ariko ntibihana imirimo yabo, ahubwo batuka Imana yo mu ijuru bitewe n’ububabare n’ibisebe byabo.
12  Umumarayika wa gatandatu asuka ibakure ku ruzi runini rwa Ufurate maze amazi yarwo arakama, kugira ngo abami baturuka aho izuba rirasira bategurirwe inzira.
13  Nuko mbona amagambo atatu yahumetswe, ahumanye kandi asa n’imitubu, ava mu kanwa ka cya kiyoka no mu kanwa ka ya nyamaswa y’inkazi no mu kanwa ka wa muhanuzi w’ibinyoma.
14  Ayo ni yo magambo yahumetswe aturuka ku badayimoni, kandi ni yo akora ibimenyetso, agasanga abami bo mu isi yose ituwe kugira ngo abakoranyirize hamwe mu ntambara yo ku munsi ukomeye w’Imana Ishoborabyose.
15  “Dore ndaza nk’umujura. Hahirwa ukomeza kuba maso kandi akarinda imyenda ye kugira ngo atagenda yambaye ubusa, abantu bakareba isoni z’ubwambure bwe.”
16  Nuko abakoranyiriza ahantu hitwa Harimagedoni mu giheburayo.
17  Umumarayika wa karindwi asuka ibakure ye mu kirere. Ayisutse, ijwi riranguruye rituruka ku ntebe y’ubwami iri ahera h’urusengero rigira riti “birarangiye!”
18  Nuko haba imirabyo no guhinda kw’inkuba, kandi haba umutingito ukomeye utarigeze kubaho uhereye igihe abantu babereye ku isi; wari umutingito ukaze kandi ukomeye cyane.
19  Nuko wa mugi ukomeye urasaduka wigabanyamo gatatu, kandi imigi y’amahanga iragwa. Imana yibuka Babuloni Ikomeye kugira ngo iyihe igikombe cya divayi y’uburakari bw’umujinya wayo.
20  Nanone, ibirwa byose birahunga, kandi imisozi ntiyaboneka.
21  Hanyuma amahindu manini amanuka mu ijuru agwa ku bantu, buri hindu ripima italanto imwe, abantu batuka Imana bitewe n’icyago cy’amahindu, kubera ko icyo cyago cyari gikomeye bidasanzwe.
18  Hanyuma y’ibyo mbona undi mumarayika amanuka ava mu ijuru afite ubutware bukomeye, maze isi imurikirwa n’ikuzo rye.
2  Arangurura ijwi rikomeye aravuga ati “yaguye! Babuloni Ikomeye yaguye, kandi yahindutse icumbi ry’abadayimoni n’indiri y’imyuka yose ihumanya, n’indiri y’inyoni n’ibisiga byose bihumanye kandi byangwa!
3  Amahanga yose yaguye mu mutego wa divayi y’uburakari, ni ukuvuga divayi y’ubusambanyi bwayo, kandi abami bo mu isi basambanaga na yo, n’abacuruzi bo mu isi bakungahajwe n’iraha ryayo ryinshi ry’urukozasoni.”
4  Nuko numva irindi jwi riturutse mu ijuru rigira riti “bwoko bwanjye, nimuyisohokemo niba mudashaka gufatanya na yo mu byaha byayo, kandi mukaba mudashaka guhabwa ku byago byayo,
5  kuko ibyaha byayo byirundanyije bikagera mu ijuru, kandi Imana yibutse ibikorwa byayo byo kurenganya abantu.
6  Muyiture ibihwanye n’ibyo yakoze, kandi muyikubire kabiri; yee, muyikubire incuro ebyiri ibihwanye n’ibyo yakoze. Mu gikombe yabavangiyemo inzoga, mwebweho muyivangiremo incuro ebyiri.
7  Urugero yagejejeho yikuza kandi iba mu iraha ry’urukozasoni, abe ari rwo namwe mugezaho muyitera kubabara no kuboroga, kuko ikomeza kwibwira mu mutima wayo iti ‘ndi umwamikazi uganje si ndi umupfakazi, kandi sinzigera mboroga.’
8  Ni cyo gituma ibyago byayo bizayigwirira mu munsi umwe, ni ukuvuga urupfu no kuboroga n’inzara, kandi izatwikwa ikongoke, kuko Yehova Imana wayiciriye urubanza akomeye.
9  “Abami bo mu isi basambanaga na yo bakaba mu iraha ry’urukozasoni, nibabona umwotsi wo gutwikwa kwayo bazarira bikubite mu gituza bitewe n’agahinda bayifitiye,
10  bahagarare ahitaruye bitewe no gutinya imibabaro yayo, maze bavuge bati ‘mbega ishyano! Mbega ishyano ugushije wa murwa ukomeye we, Babuloni murwa ukomeye, kuko mu gihe cy’isaha imwe gusa usohorejweho urubanza waciriwe!’
11  “Nanone abacuruzi bo mu isi bazayiririra bayiborogere, kuko batagifite ubagurira ibicuruzwa byabo byose,
12  ibicuruzwa byose bya zahabu, ifeza, amabuye y’agaciro kenshi n’amasaro, imyenda myiza n’imyenda y’isine na hariri n’imyenda y’umutuku, ikintu cyose gikozwe mu giti gihumura neza, ikintu cyose gikozwe mu mahembe y’inzovu, ikintu cyose gikozwe mu giti cy’agaciro kenshi no mu muringa no mu cyuma no mu mabuye ya marimari,
13  ibirungo byitwa sinamomu na amomu, umubavu n’amavuta ahumura neza n’ububani, divayi n’amavuta ya elayo, ifu nziza n’ingano, inka n’intama n’amafarashi n’amagare, n’abagaragu n’ubugingo bw’abantu.
14  Ni koko, imbuto nziza ubugingo bwawe bwifuzaga zagushizeho, ibintu biryoha byose n’ibintu byiza byose byagushizeho, kandi abantu ntibazongera kubibona.
15  “Abacuruzi b’ibyo bintu bakijijwe na Babuloni Ikomeye, bazahagarara ahitaruye bitewe no gutinya imibabaro yayo, kandi bazarira baboroge
16  bavuge bati ‘mbega ishyano! Mbega ishyano ugushije wa murwa ukomeye we, wambaye imyenda myiza cyane y’isine n’umutuku, wambaye imirimbo myinshi ya zahabu n’amabuye y’agaciro kenshi n’amasaro,
17  kuko ubutunzi bukomeye butyo burimbutse mu isaha imwe!’ “Umusare mukuru wese n’umuntu wese ujya ahantu aho ari ho hose, n’abasare n’abandi bose batungwa n’inyanja, bahagarara ahitaruye
18  bavuga mu ijwi rirenga babonye umwotsi wo gushya kwayo bati ‘ni uwuhe murwa uhwanye n’uyu murwa ukomeye?’
19  Nuko biyorera umukungugu mu mutwe, maze batera hejuru bararira baboroga bati ‘mbega ishyano! Mbega ishyano umurwa ukomeye ugushije, uwo abafite amato mu nyanja bose bakiriyemo bitewe n’ubutunzi bwawo bwinshi, kuko urimbuwe mu isaha imwe!’
20  “Wa juru we namwe abera n’intumwa n’abahanuzi, muwishime hejuru kuko Imana iwushohorejeho urubanza yawuciriye ibahorera!”
21  Nuko umumarayika ukomeye aterura ibuye rimeze nk’urusyo runini ariroha mu nyanja, aravuga ati “uko ni ko Babuloni, wa murwa ukomeye, uzaturwa hasi mu kanya nk’ako guhumbya, kandi ntuzongera kuboneka.
22  Ijwi ry’abaririmbyi bajyanirana n’inanga hamwe n’abacuranzi n’abavuza umwironge n’abavuza impanda, ntibazongera kumvikana muri wowe. Nta munyabukorikori w’umwuga uwo ari wo wose uzongera kuboneka muri wowe, nta jwi ry’urusyo rizongera kumvikana muri wowe ukundi,
23  nta rumuri rw’itara ruzongera kumurika muri wowe, nta n’ijwi ry’umukwe cyangwa iry’umugeni rizongera kumvikana muri wowe, kuko abacuruzi bawe bari abakomeye bo mu isi, kandi amahanga yose akaba yari yarayobejwe n’ibikorwa byawe by’ubupfumu.
24  Ni koko, muri uwo murwa ni ho habonetse amaraso y’abahanuzi n’abera n’abiciwe mu isi bose.”
17  Nuko umwe muri ba bamarayika barindwi bari bafite amabakure arindwi araza arambwira ati “ngwino njye kukwereka urubanza ya ndaya ikomeye yaciriwe, ya yindi yicara ku mazi menshi,
2  ari na yo abami b’isi basambanaga na yo, n’abatuye isi bagasinda divayi y’ubusambanyi bwayo.”
3  Nuko anjyana mu butayu binyuze ku mbaraga z’umwuka, maze mbona umugore wicaye ku nyamaswa y’inkazi itukura yari yuzuyeho amazina yo gutuka Imana, ifite imitwe irindwi n’amahembe icumi.
4  Uwo mugore yari yambaye imyenda y’isine n’umutuku, kandi yari yirimbishije zahabu n’amabuye y’agaciro kenshi n’amasaro. Mu ntoki ze yari afite igikombe cya zahabu cyuzuye ibiteye ishozi n’ibintu bihumanye by’ubusambanyi bwe.
5  Mu ruhanga rwe hari handitse izina ry’amayobera, ari ryo “Babuloni Ikomeye, nyina w’indaya n’ibiteye ishozi byo mu isi.”
6  Mbona ko uwo mugore yari yasinze amaraso y’abera n’amaraso y’abahamya ba Yesu. Nuko mukubise amaso ndatangara cyane.
7  Hanyuma umumarayika arambaza ati “ni iki kigutangaje? Ndakubwira iby’iyobera ry’uwo mugore n’iry’inyamaswa y’inkazi imuhetse, ifite imitwe irindwi n’amahembe icumi.
8  Inyamaswa y’inkazi wabonye, yariho ariko ntikiriho, nyamara igiye kuzamuka ive ikuzimu, kandi igomba kurimbuka. Abatuye isi nibabona iyo nyamaswa y’inkazi yariho ariko ikaba itakiriho, nyamara ikaba izabaho, bazayitangarira bayishimiye, ariko amazina yabo ntiyanditswe mu muzingo w’ubuzima kuva urufatiro rw’isi rwashyirwaho.
9  “Aha ni ho hasaba kugira ubwenge n’ubuhanga: imitwe irindwi ni yo misozi irindwi wa mugore yicayeho.
10  Kandi hari abami barindwi: batanu baraguye, umwe ariho, undi ntaraza ariko naza agomba kugumaho igihe gito.
11  Ya nyamaswa y’inkazi yariho ariko ikaba itakiriho, na yo ni umwami wa munani, ariko akomoka kuri ba bandi barindwi, kandi agomba kurimbuka.
12  “Naho amahembe icumi wabonye ni yo bami icumi batarahabwa ubwami, ariko bazahabwa ubutware bwo kuba abami, bamare isaha imwe bategekana na ya nyamaswa y’inkazi.
13  Bahuje igitekerezo, kandi baha iyo nyamaswa y’inkazi ububasha bwabo n’ubutware bwabo.
14  Bazarwana n’Umwana w’intama, ariko Umwana w’intama azabanesha, kuko ari Umutware w’abatware akaba n’Umwami w’abami. Abahamagawe batoranyijwe kandi bizerwa bari kumwe na we, na bo bazabanesha.”
15  Nuko arambwira ati “ya mazi wabonye ya ndaya yicayeho, ni yo moko y’abantu n’imbaga y’abantu n’amahanga n’indimi.
16  Ya mahembe icumi wabonye na ya nyamaswa y’inkazi bizanga iyo ndaya biyicuze biyambike ubusa, birye inyama zayo, kandi bizayitwika ikongoke.
17  Kuko Imana yashyize mu mutima wabyo gusohoza igitekerezo cyayo, kugira ngo bisohoze igitekerezo kimwe bihuriyeho cyo guha ya nyamaswa y’inkazi ubwami bwabyo, kugeza aho amagambo y’Imana azasohorezwa.
18  Wa mugore wabonye agereranya umurwa ukomeye ufite ubwami butegeka abami b’isi.”
9  Umumarayika wa gatanu avuza impanda ye. Nuko mbona inyenyeri yari yarahanutse mu ijuru ikagwa ku isi, maze ihabwa urufunguzo rw’ikuzimu.
2  Ikingura umwobo w’ikuzimu maze hazamukamo umwotsi umeze nk’uw’itanura rinini. Izuba n’ikirere birijima bitewe n’umwotsi wavaga muri uwo mwobo.
3  Muri uwo mwotsi havamo inzige zikwira ku isi, kandi zihabwa ububasha nk’ubwo sikorupiyo zo ku isi zifite.
4  Zibwirwa kutagira icyo zitwara ibimera byo ku isi n’ibyatsi bibisi byose cyangwa ibiti, ahubwo zikibasira gusa abantu badafite ikimenyetso cy’Imana mu ruhanga rwabo.
5  Izo nzige zihabwa kutabica, ahubwo bakamara amezi atanu bababazwa, kandi ububabare zabateje bwari bumeze nk’ubwa sikorupiyo iyo iriye umuntu.
6  Muri iyo minsi, abantu bazashaka urupfu ariko ntibazarubona. Bazifuza gupfa ariko urupfu ruzabahunga.
7  Izo nzige zasaga n’amafarashi yiteguye kurwana, kandi ku mitwe yazo zari zifite ibyasaga n’amakamba ameze nka zahabu, mu maso hazo hasaga nk’ah’abantu,
8  ariko zari zifite umusatsi umeze nk’uw’abagore. Amenyo yazo yari ameze nk’ay’intare,
9  kandi zari zifite ibikingira igituza bisa n’ibikozwe mu cyuma. Urusaku rw’amababa yazo rwari rumeze nk’urusaku rw’amagare akururwa n’amafarashi menshi yiruka ajya ku rugamba.
10  Nanone, zari zifite imirizo n’imbori bimeze nk’ibya sikorupiyo, kandi ububasha bwazo bwo kumara amezi atanu zibabaza abantu bwari mu mirizo yazo.
11  Zari zifite umwami, ari we mumarayika w’ikuzimu. Mu giheburayo yitwa Abadoni, naho mu kigiriki akitwa Apoliyoni.
12  Ishyano rimwe rirarangiye. Dore nyuma y’ibi hagiye gukurikiraho andi mahano abiri.
13  Umumarayika wa gatandatu avugije impanda ye, numva ijwi riturutse mu mahembe y’igicaniro gikozwe muri zahabu kiri imbere y’Imana
14  ribwira umumarayika wa gatandatu wari ufite impanda riti “bohora ba bamarayika bane babohewe ku ruzi runini rwa Ufurate.”
15  Nuko abo bamarayika bane barabohorwa, kandi bari bateguwe kugira ngo kuri iyo saha no kuri uwo munsi no muri uko kwezi no muri uwo mwaka, bice kimwe cya gatatu cy’abantu.
16  Umubare w’ingabo zigendera ku mafarashi wari miriyoni magana abiri: uwo ni wo mubare wazo numvise.
17  Dore uko mu iyerekwa nabonye amafarashi hamwe n’abari bayicayeho: bari bafite ibyuma bikingira igituza by’umutuku n’ubururu n’umuhondo, kandi imitwe y’amafarashi yari imeze nk’imitwe y’intare; mu kanwa kayo haturukaga umuriro n’umwotsi n’amazuku.
18  Ibyo byago uko ari bitatu, ni ukuvuga umuriro n’umwotsi n’amazuku byavaga mu kanwa kayo, byishe kimwe cya gatatu cy’abantu.
19  Ububasha bw’amafarashi bwari mu kanwa kayo no mu mirizo yayo, kuko imirizo yayo yari imeze nk’inzoka kandi ifite imitwe; ni yo yakoreshaga agirira abantu nabi.
20  Ariko abantu basigaye batishwe n’ibyo byago ntibihannye ibikorwa byabo ngo bareke gusenga abadayimoni n’ibigirwamana bikozwe muri zahabu n’ifeza n’umuringa n’amabuye n’ibiti, bidashobora kureba cyangwa kumva cyangwa kugenda.
21  Ntibihannye ibikorwa byabo by’ubwicanyi n’ubupfumu n’ubusambanyi n’ubujura.
7  Hanyuma y’ibyo mbona abamarayika bane bahagaze ku mfuruka enye z’isi, bafashe imiyaga ine y’isi bayikomeje, kugira ngo hatagira umuyaga uhuha ku isi cyangwa ku nyanja cyangwa ku giti icyo ari cyo cyose.
2  Mbona undi mumarayika azamuka aturutse iburasirazuba, afite ikimenyetso cy’Imana nzima. Arangurura ijwi abwira ba bamarayika bane bari bahawe kugirira nabi isi n’inyanja,
3  ati “ntimugirire nabi isi cyangwa inyanja cyangwa ibiti, kugeza ubwo turi bube tumaze gushyira ikimenyetso mu ruhanga rw’abagaragu b’Imana yacu.”
4  Nuko numva umubare w’abashyizweho ikimenyetso: bari ibihumbi ijana na mirongo ine na bine, bashyizweho ikimenyetso bavanywe mu miryango yose y’Abisirayeli.
5  Abo mu muryango wa Yuda bashyizweho ikimenyetso bari ibihumbi cumi na bibiri;abo mu muryango wa Rubeni bari ibihumbi cumi na bibiri;abo mu muryango wa Gadi bari ibihumbi cumi na bibiri;
6  abo mu muryango wa Asheri bari ibihumbi cumi na bibiri;abo mu muryango wa Nafutali bari ibihumbi cumi na bibiri;abo mu muryango wa Manase bari ibihumbi cumi na bibiri;
7  abo mu muryango wa Simeyoni bari ibihumbi cumi na bibiri;abo mu muryango wa Lewi bari ibihumbi cumi na bibiri;abo mu muryango wa Isakari bari ibihumbi cumi na bibiri;
8  abo mu muryango wa Zabuloni bari ibihumbi cumi na bibiri;abo mu muryango wa Yozefu bari ibihumbi cumi na bibiri;abo mu muryango wa Benyamini bari ibihumbi cumi na bibiri bashyizweho ikimenyetso.
9  Nyuma y’ibyo, ngiye kubona mbona imbaga y’abantu benshi umuntu adashobora kubara, bakomoka mu mahanga yose no mu miryango yose no mu moko yose n’indimi zose, bahagaze imbere y’intebe y’ubwami n’imbere y’Umwana w’intama, bambaye amakanzu yera, kandi bafite amashami y’imikindo mu ntoki zabo.
10  Nuko bakomeza kuvuga mu ijwi riranguruye bati “agakiza tugakesha Imana yacu yicaye ku ntebe y’ubwami n’Umwana w’intama.”
11  Abamarayika bose bari bahagaze bakikije ya ntebe y’ubwami na ba bakuru na bya bizima bine, bikubita imbere ya ya ntebe y’ubwami bubamye maze baramya Imana,
12  baravuga bati “Amen! Umugisha n’ikuzo n’ubwenge n’ishimwe n’icyubahiro n’ubushobozi n’imbaraga bibe iby’Imana yacu iteka ryose. Amen.”
13  Nuko umwe muri ba bakuru arambaza ati “aba bambaye amakanzu yera ni ba nde, kandi se baturutse he?”
14  Nuko mpita musubiza nti “databuja ni wowe ubizi.” Arambwira ati “aba ni abavuye muri wa mubabaro ukomeye, kandi bameshe amakanzu yabo bayejesha amaraso y’Umwana w’intama.
15  Ni cyo gituma bari imbere y’intebe y’ubwami y’Imana, bakayikorera umurimo wera ku manywa na nijoro mu rusengero rwayo; Uwicaye ku ntebe y’ubwami azababambaho ihema rye.
16  Ntibazongera kugira inzara n’inyota ukundi, kandi ntibazongera kwicwa n’izuba cyangwa ubushyuhe bwotsa,
17  kuko Umwana w’intama uri hagati y’intebe y’ubwami azabaragira, akabayobora ku masoko y’amazi y’ubuzima. Imana izahanagura amarira yose ku maso yabo.”
22  Nuko anyereka uruzi rw’amazi y’ubuzima arabagirana nk’isarabwayi, atemba aturutse ku ntebe y’ubwami y’Imana n’iy’Umwana w’intama,
2  agatembera mu muhanda rwagati w’uwo murwa. Ku nkombe yo hakuno n’iyo hakurya z’urwo ruzi, hari ibiti by’ubuzima byera imyero cumi n’ibiri y’imbuto mu mwaka, bigatanga imbuto zabyo buri kwezi; ibibabi by’ibyo biti byari ibyo gukiza amahanga.
3  Nta muvumo uzongera kubaho. Ahubwo intebe y’ubwami y’Imana n’iy’Umwana w’intama bizaba muri uwo murwa, kandi abagaragu bayo bazayikorera umurimo wera;
4  bazayireba mu maso kandi izina ryayo rizaba ryanditswe mu ruhanga rwabo.
5  Nanone, nta joro rizahaba ukundi, kandi ntibazakenera urumuri rw’itara cyangwa urw’izuba, kuko Yehova Imana azabamurikira, kandi bazategeka ari abami iteka ryose.
6  Nuko arambwira ati “aya magambo ni ayo kwizerwa kandi ni ay’ukuri. Ni koko, Yehova we Mana yahumetse amagambo y’abahanuzi, yatumye umumarayika we kugira ngo yereke abagaragu be ibintu bigomba kubaho bidatinze.
7  Dore ndaza vuba, kandi hahirwa umuntu witondera amagambo y’ubuhanuzi bwo muri uyu muzingo.”
8  Jyewe Yohana, ni jye wumvise ibyo bintu kandi ndabibona. Nuko maze kubyumva no kubibona, nikubita hasi imbere y’ibirenge by’umumarayika wanyerekaga ibyo bintu ngira ngo muramye.
9  Ariko arambwira ati “sigaho! Ntukore ibintu nk’ibyo! Ndi imbata mugenzi wawe gusa, nkaba n’imbata mugenzi w’abavandimwe bawe b’abahanuzi n’abitondera amagambo yo muri uyu muzingo. Imana abe ari yo uramya.”
10  Arongera arambwira ati “amagambo y’ubuhanuzi bwo muri uyu muzingo ntuyafatanyishe ikimenyetso, kuko igihe cyagenwe kiri bugufi.
11  Ukora ibyo gukiranirwa akomeze akore ibyo gukiranirwa; uwanduye akomeze yandure; ariko umukiranutsi akomeze akore ibyo gukiranuka, kandi uwera akomeze yezwe.
12  “‘Dore ndaza vuba nzanye n’ingororano, kugira ngo niture umuntu wese ibihuje n’imirimo ye.
13  Ndi Alufa na Omega, ubanza n’uheruka, intangiriro n’iherezo.
14  Hahirwa abamesa amakanzu yabo, kugira ngo bahabwe uburenganzira bwo kurya ku mbuto z’ibiti by’ubuzima kandi bemererwe kwinjira mu murwa banyuze mu marembo yawo.
15  Hanze hari imbwa n’abakora iby’ubupfumu n’abasambanyi n’abicanyi n’abasenga ibigirwamana, n’umuntu wese ukunda ikinyoma kandi akakigenderamo.’
16  “‘Jyewe Yesu, natumye umumarayika wanjye kubahamiriza ibyo bintu bigenewe amatorero. Ndi umuzi n’urubyaro rwa Dawidi, kandi ni jye nyenyeri yaka ya mu gitondo.’”
17  Umwuka n’umugeni bakomeza kuvuga bati “ngwino!” Kandi uwumva wese navuge ati “ngwino!” Ufite inyota wese naze; ushaka wese nafate amazi y’ubuzima ku buntu.
18  “Ndahamiriza umuntu wese wumva amagambo y’ubuhanuzi bwo muri uyu muzingo nti ‘nihagira umuntu ugira icyo yongeraho, Imana izamwongereraho ibyago byanditswe muri uyu muzingo;
19  kandi nihagira umuntu ugira icyo avana ku magambo yo muri uyu muzingo w’ubu buhanuzi, Imana izamwambura umugabane yari agenewe ku biti by’ubuzima no ku murwa wera, byanditswe muri uyu muzingo.’
20  “Uhamya ibyo aravuga ati ‘yee, dore ndaza vuba.’” “Amen! Ngwino Mwami Yesu.”
21  Ubuntu butagereranywa bw’Umwami Yesu Kristo bubane n’abera.
6  Hanyuma mbona Umwana w’intama afunguye kimwe mu bimenyetso birindwi, maze numva kimwe muri bya bizima bine kivuga mu ijwi rimeze nk’iry’inkuba, kiti “ngwino!”
2  Ngiye kubona mbona ifarashi y’umweru, kandi uwari uyicayeho yari afite umuheto. Nuko ahabwa ikamba, arasohoka agenda anesha kugira ngo aneshe burundu.
3  Afunguye ikimenyetso cya kabiri, numva ikizima cya kabiri kivuga kiti “ngwino!”
4  Nuko haza indi farashi itukura nk’umuriro, maze uwari uyicayeho ahabwa gukura amahoro mu isi kugira ngo bicane, kandi ahabwa inkota nini.
5  Afunguye ikimenyetso cya gatatu, numva ikizima cya gatatu kivuga kiti “ngwino!” Nuko ngiye kubona mbona ifarashi y’umukara. Uwari uyicayeho yari afite umunzani mu ntoki ze.
6  Numva ijwi risa n’irituruka hagati ya bya bizima bine rivuga riti “incuro imwe y’ingano igurwe idenariyo imwe, n’incuro eshatu z’ingano za sayiri zigurwe idenariyo imwe. Ariko ntugire icyo utwara amavuta ya elayo na divayi.”
7  Afunguye ikimenyetso cya kane, numva ijwi ry’ikizima cya kane rivuga riti “ngwino!”
8  Ngiye kubona mbona ifarashi igajutse, kandi uwari uyicayeho yitwaga Rupfu. Nuko Imva igenda imukurikiye, bahabwa ububasha kuri kimwe cya kane cy’isi, kugira ngo bacyicishe inkota ndende, n’inzara n’icyorezo cy’indwara yica, n’inyamaswa z’inkazi zo mu isi.
9  Afunguye ikimenyetso cya gatanu, mbona munsi y’igicaniro ubugingo bw’abishwe bazira ijambo ry’Imana n’umurimo bakoraga wo guhamya.
10  Nuko bataka mu ijwi riranguruye bati “Mwami w’Ikirenga wera kandi w’umunyakuri, uzareka gucira urubanza abatuye isi no kubaryoza amaraso yacu ugeze ryari?”
11  Buri wese muri bo ahabwa ikanzu yera, kandi babwirwa ko bagomba kumara igihe gito bategereje, kugeza aho umubare w’abagaragu bagenzi babo n’abavandimwe babo bari bagiye kwicwa nk’uko na bo bishwe wari kuzurira.
12  Nuko mbona afunguye ikimenyetso cya gatandatu, maze haba umutingito ukomeye. Izuba ririjima nk’ikigunira cy’umukara, n’ukwezi kose guhinduka nk’amaraso,
13  inyenyeri zo mu ijuru zigwa ku isi, nk’iyo igiti cy’umutini kinyeganyejwe n’umuyaga mwinshi maze imitini y’ibitumbwe igahunguka.
14  Ijuru rivaho nk’umuzingo bazinze, umusozi wose n’ikirwa cyose na byo bikurwa mu myanya yabyo.
15  Hanyuma abami bo mu isi n’abo mu nzego zo hejuru n’abakuru b’abasirikare n’abakire n’abakomeye n’imbata zose n’abafite umudendezo bose, bihisha mu masenga no mu bihanamanga byo mu misozi.
16  Bakomeza kubwira imisozi n’ibihanamanga bati “nimutugwire muduhishe amaso y’Uwicaye ku ntebe y’ubwami n’umujinya w’Umwana w’intama,
17  kuko umunsi ukomeye w’umujinya wabo wageze. Kandi se ni nde ushobora guhagarara adatsinzwe?”
21  Nuko mbona ijuru rishya n’isi nshya, kuko ijuru rya mbere n’isi ya mbere byari byavuyeho, kandi n’inyanja yari itakiriho.
2  Nanone mbona umurwa wera, Yerusalemu nshya, umanuka uva mu ijuru ku Mana, uteguwe neza nk’uko umugeni arimbishirizwa umugabo we.
3  Nuko numva ijwi riturutse kuri ya ntebe y’ubwami, rirangurura rigira riti “dore ihema ry’Imana riri kumwe n’abantu. Izaturana na bo kandi na bo bazaba abantu bayo. Imana ubwayo izabana na bo.
4  Izahanagura amarira yose ku maso yabo, kandi urupfu ntiruzabaho ukundi, kandi kuboroga cyangwa gutaka cyangwa kubabara ntibizabaho ukundi. Ibya kera byavuyeho.”
5  Nuko Uwicaye kuri ya ntebe y’ubwami aravuga ati “dore ibintu byose ndabigira bishya.” Arongera aravuga ati “andika, kuko ayo magambo ari ayo kwizerwa n’ay’ukuri.”
6  Maze arambwira ati “birarangiye! Ndi Alufa na Omega, intangiriro n’iherezo. Umuntu wese ufite inyota nzamuha kunywa ku isoko y’amazi y’ubuzima ku buntu.
7  Unesha wese azaragwa ibyo bintu, kandi nzaba Imana ye na we abe umwana wanjye.
8  Ariko ibigwari n’abatagira ukwizera na ba ruharwa mu bikorwa byabo by’umwanda, n’abicanyi n’abasambanyi n’abakora ibikorwa by’ubupfumu, n’abasenga ibigirwamana n’abanyabinyoma bose, umugabane wabo uzaba mu nyanja igurumanamo umuriro n’amazuku. Ibyo bigereranya urupfu rwa kabiri.”
9  Nuko haza umwe muri ba bamarayika barindwi bari bafite amabakure arindwi yuzuye ibyago birindwi bya nyuma, arambwira ati “ngwino nkwereke umugeni, ari we mugore w’Umwana w’intama.”
10  Nuko binyuze ku mbaraga z’umwuka, anjyana ku musozi munini kandi muremure, anyereka umurwa wera Yerusalemu umanuka uva mu ijuru ku Mana,
11  ufite ikuzo ry’Imana. Kurabagirana kwawo kwari kumeze nk’ukw’ibuye ry’agaciro kenshi cyane, nk’ukw’ibuye rya yasipi ribengerana nk’isarabwayi.
12  Wari ufite urukuta runini kandi rurerure n’amarembo cumi n’abiri, kandi kuri ayo marembo hariho abamarayika cumi na babiri, handitsweho n’amazina y’imiryango cumi n’ibiri y’Abisirayeli.
13  Iburasirazuba hari amarembo atatu, mu majyaruguru hakaba amarembo atatu, mu majyepfo amarembo atatu, n’iburengerazuba amarembo atatu.
14  Nanone urukuta rw’uwo murwa rwari rufite amabuye cumi n’abiri y’urufatiro, kandi kuri ayo mabuye hari handitsweho amazina cumi n’abiri y’intumwa cumi n’ebyiri z’Umwana w’intama.
15  Uwavuganaga nanjye yari afashe urubingo rwo kugeresha rwa zahabu, kugira ngo agere uwo murwa n’amarembo yawo n’urukuta rwawo.
16  Uwo murwa wari ufite impande enye zingana, uburebure bwawo bureshya n’ubugari bwawo. Nuko uwo murwa awupimisha rwa rubingo, abona sitadiyo ibihumbi cumi na bibiri. Uburebure bwawo n’ubugari bwawo n’ubuhagarike bwawo byaranganaga.
17  Nanone apima urukuta rwawo, abona imikono ijana na mirongo ine n’ine, hakurikijwe urugero rw’umuntu ari na rwo rw’umumarayika.
18  Urwo rukuta rwari rwubakishijwe amabuye ya yasipi, kandi uwo murwa wari zahabu itunganyijwe neza nk’ikirahuri kibonerana.
19  Imfatiro z’urukuta rw’uwo murwa zari zitatsweho amabuye y’agaciro y’ubwoko bwose: urufatiro rwa mbere rwari yasipi, urwa kabiri rwari safiro, urwa gatatu rwari kalukedoni, urwa kane rwari emerode,
20  urwa gatanu rwari sarudonigisi, urwa gatandatu rwari sarudiyo, urwa karindwi rwari kirusolito, urwa munani rwari berili, urwa cyenda rwari topazi, urwa cumi rwari kirisoparaso, urwa cumi na rumwe rwari yasinta, urwa cumi na kabiri rwari ametusito.
21  Nanone amarembo cumi n’abiri yari amasaro cumi n’abiri, kandi buri rembo ryari rigizwe n’isaro rimwe. Umuhanda wo muri uwo murwa wari zahabu itunganyijwe neza, ubonerana nk’ikirahuri.
22  Nta rusengero nabonye muri uwo murwa, kuko Yehova Imana Ishoborabyose n’Umwana w’intama ari bo rusengero rwawo.
23  Uwo murwa ntukenera izuba cyangwa ukwezi byo kuwumurikira, kuko ikuzo ry’Imana ryawumurikiraga kandi Umwana w’intama akaba yari itara ryawo.
24  Amahanga azagendera mu mucyo wawo n’abami bo mu isi bawuzanemo ikuzo ryabo.
25  Amarembo yawo ntazigera akingwa ku manywa, kuko nta joro rizawubamo.
26  Kandi bazawuzanamo ikuzo ry’amahanga n’icyubahiro cyayo.
27  Ariko ikintu cyose kitejejwe ntikizawinjiramo, n’umuntu wese ukora ibiteye ishozi kandi akavuga ibinyoma ntazawinjiramo. Abanditswe mu muzingo w’ubuzima w’Umwana w’intama ni bo bonyine bazawinjiramo.
13  Nuko gihagarara ku musenyi wo ku nyanja. Ngiye kubona mbona inyamaswa y’inkazi izamuka iva mu nyanja, ifite amahembe icumi n’imitwe irindwi. Yari ifite amakamba icumi ku mahembe yayo, kandi ku mitwe yayo yari ifite amazina yo gutuka Imana.
2  Iyo nyamaswa y’inkazi nabonye yari imeze nk’ingwe, ariko amajanja yayo yari ameze nk’ay’idubu, naho umunwa wayo umeze nk’uw’intare. Cya kiyoka giha iyo nyamaswa ububasha bwacyo n’intebe yacyo y’ubwami n’ubutware bukomeye.
3  Nuko mbona umwe muri ya mitwe yayo umeze nk’uwakomerekejwe uruguma rwica, ariko urwo ruguma rwari rugiye kuyica rurakira, maze isi yose ikurikira iyo nyamaswa y’inkazi iyitangariye cyane.
4  Nuko baramya cya kiyoka kubera ko ari cyo cyahaye ubutware iyo nyamaswa y’inkazi, baramya na ya nyamaswa y’inkazi bavuga bati “ni nde uhwanye n’iyi nyamaswa y’inkazi, kandi se ni nde ushobora kurwana na yo?”
5  Ihabwa akanwa kavuga ibyo kwiyemera n’amagambo yo gutuka Imana, kandi ihabwa ububasha bwo gukora ibyo ishaka mu gihe cy’amezi mirongo ine n’abiri.
6  Ibumbura akanwa kayo, itangira gutuka Imana n’izina ryayo n’ubuturo bwayo, ni ukuvuga abatuye mu ijuru.
7  Ihabwa kurwanya abera ikabanesha, kandi ihabwa gutegeka abantu bo mu miryango yose n’amoko yose n’indimi zose n’amahanga yose.
8  Abatuye ku isi bose bazayiramya, kandi kuva urufatiro rw’isi rwashyirwaho, nta n’umwe muri abo ufite izina ryanditswe mu muzingo w’ubuzima w’Umwana w’intama wishwe.
9  Ufite ugutwi niyumve.
10  Niba hari umuntu ugomba kujyanwa mu bunyage, azajyanwa mu bunyage, kandi uwicisha inkota na we agomba kwicishwa inkota. Aho ni ho kwihangana no kwizera kw’abera kuri.
11  Nuko mbona indi nyamaswa y’inkazi izamuka ivuye mu isi, kandi yari ifite amahembe abiri nk’ay’umwana w’intama, ariko itangira kuvuga nk’ikiyoka.
12  Hanyuma ikoresha ububasha bwose bwa ya nyamaswa y’inkazi ya mbere mu maso yayo. Ituma isi n’abayituye baramya ya nyamaswa y’inkazi ya mbere yakize uruguma rwari rugiye kuyica.
13  Ikora ibimenyetso bikomeye, ku buryo ndetse yamanuraga umuriro mu ijuru ikawusuka ku isi abantu babireba.
14  Iyobya abatuye ku isi ibayobesheje ibitangaza yari yarahawe gukorera imbere ya ya nyamaswa y’inkazi, ari na ko ibwira abatuye ku isi gukora igishushanyo cya ya nyamaswa y’inkazi yari yarakomerekejwe n’inkota ariko igakira.
15  Nanone ihabwa ububasha bwo guha ubuzima igishushanyo cy’iyo nyamaswa y’inkazi, kugira ngo kijye kivuga kandi cyicishe abantu bose batakiramya mu buryo ubwo ari bwo bwose.
16  Hanyuma ihatira abantu bose, aboroheje n’abakomeye, abakire n’abakene, ab’umudendezo n’ab’imbata, gushyirwaho ikimenyetso ku kiganza cy’iburyo no mu ruhanga rwabo,
17  kugira ngo hatagira umuntu ushobora kugura cyangwa kugurisha, keretse abafite ikimenyetso n’izina bya ya nyamaswa y’inkazi cyangwa umubare w’izina ryayo.
18  Aho ni ho hasaba kugira ubwenge: umuntu wese ufite ubuhanga abare umubare w’iyo nyamaswa y’inkazi, kuko ari umubare w’umuntu. Umubare wayo ni magana atandatu na mirongo itandatu na gatandatu.
14  Ngiye kubona mbona Umwana w’intama ahagaze ku musozi wa Siyoni, ari kumwe n’abantu ibihumbi ijana na mirongo ine na bine, bafite izina rye n’izina rya Se yanditswe mu ruhanga rwabo.
2  Nuko numva ijwi rivugira mu ijuru rimeze nk’ijwi ry’amazi menshi asuma, kandi ryari rimeze nk’ijwi ry’inkuba ihinda cyane. Iryo jwi numvise ryari rimeze nk’iry’abaririmbyi bajyanirana n’inanga, bacuranga inanga zabo
3  kandi baririmba indirimbo isa naho ari nshya, bari imbere y’intebe y’ubwami n’imbere ya bya bizima bine na ba bakuru. Nta muntu washoboye kumenya neza iyo ndirimbo, keretse ba bantu ibihumbi ijana na mirongo ine na bine bacunguwe bavanywe mu isi.
4  Abo ni bo batiyandurishije abagore; mu by’ukuri, bakomeye ku busugi bwabo. Abo ni bo bakomeza gukurikira Umwana w’intama aho ajya hose. Abo ni bo bacunguwe mu bantu kugira ngo babe umuganura ku Mana no ku Mwana w’intama,
5  kandi nta kinyoma cyabonetse mu kanwa kabo; ntibagira inenge.
6  Nuko mbona undi mumarayika aguruka aringanije ijuru, kandi yari afite ubutumwa bwiza bw’iteka kugira ngo abutangaze bube inkuru ishimishije ku batuye ku isi, n’amahanga yose n’imiryango yose n’indimi zose n’amoko yose.
7  Avuga mu ijwi riranguruye ati “mutinye Imana kandi muyisingize kuko igihe cyayo cyo guca urubanza cyageze, kandi muramye iyaremye ijuru n’isi n’inyanja n’amasoko y’amazi.”
8  Nuko umumarayika wa kabiri akurikiraho, aravuga ati “yaguye! Babuloni Ikomeye yaguye, ya yindi yatumye amahanga yose asinda divayi y’uburakari, ni ukuvuga divayi y’ubusambanyi bwayo!”
9  Umumarayika wa gatatu akurikiraho, avuga mu ijwi riranguruye ati “nihagira umuntu wese uramya ya nyamaswa y’inkazi n’igishushanyo cyayo, kandi agashyirwa ikimenyetso mu ruhanga cyangwa ku kiganza,
10  na we azanywa ku nzoga y’uburakari bw’Imana isukwa idafunguye mu gikombe cy’umujinya wayo, kandi azababazwa n’umuriro n’amazuku imbere y’abamarayika bera n’imbere y’Umwana w’intama.
11  Umwotsi wo kubabazwa kw’abaramya ya nyamaswa y’inkazi n’igishushanyo cyayo hamwe n’umuntu wese ushyirwaho ikimenyetso cy’izina ryayo, uhora ucumba iteka ryose kandi bahora bababazwa ku manywa na nijoro.
12  Aho ni ho kwihangana kw’abera kuri, ari bo bakurikiza amategeko y’Imana no kwizera kwa Yesu.”
13  Nuko numva ijwi rivugira mu ijuru riti “andika uti ‘hahirwa abapfa bunze ubumwe n’Umwami uhereye ubu.’ Umwuka uravuga uti ‘yee, nibaruhuke imirimo yabo, kuko ibyo bakoze bibaherekeza.’”
14  Nuko ngiye kubona mbona igicu cy’umweru, kandi usa n’umwana w’umuntu yari yicaye kuri icyo gicu, yambaye ikamba rya zahabu ku mutwe, afite n’umuhoro utyaye mu ntoki ze.
15  Undi mumarayika asohoka ahera h’urusengero, arangurura ijwi abwira uwari wicaye ku gicu ati “ahura umuhoro wawe usarure, kuko igihe cyo gusarura kigeze, kandi ibisarurwa byo ku isi bikaba byeze rwose.”
16  Nuko uwari wicaye kuri cya gicu yahura umuhoro we ku isi, maze isi irasarurwa.
17  Nanone undi mumarayika asohoka ahera h’urusengero ho mu ijuru, na we afite umuhoro utyaye.
18  Nanone haza undi mumarayika aturutse ahagana ku gicaniro, kandi yari afite ububasha bwo gutegeka umuriro. Hanyuma arangurura ijwi abwira uwari ufite umuhoro utyaye ati “ahura umuhoro wawe utyaye maze usarure amaseri y’uruzabibu rw’isi kuko imizabibu yarwo ihishije.”
19  Nuko uwo mumarayika yahura umuhoro we mu isi asarura uruzabibu rw’isi, maze asuka imizabibu mu rwengero runini rw’uburakari bw’Imana.
20  Iyo mizabibu inyukanyukirwa inyuma y’umugi, maze amaraso avuye mu rwengero arasendera agera ku mikoba y’amafarashi, kandi akwira ahantu hareshya na sitadiyo igihumbi na magana atandatu.
19  Nyuma y’ibyo numva ijwi rirenga rimeze nk’iry’imbaga y’ibiremwa byinshi mu ijuru, bivuga biti “nimusingize Yah! Agakiza n’ikuzo n’imbaraga ni iby’Imana yacu,
2  kuko imanza zayo ari iz’ukuri kandi zikiranuka. Yashohoje urubanza yaciriye ya ndaya ikomeye yononesheje isi ubusambanyi bwayo, kandi iyiryoza amaraso y’abagaragu bayo irayahorera.”
3  Nuko bahita bavuga ku ncuro ya kabiri bati “nimusingize Yah! Umwotsi uturuka muri uwo murwa uhora ucumba iteka ryose.”
4  Nuko ba bakuru makumyabiri na bane na bya bizima bine byikubita hasi, biramya Imana yicaye kuri ya ntebe y’ubwami biravuga biti “Amen! Nimusingize Yah!”
5  Nanone ijwi rituruka kuri ya ntebe y’ubwami rigira riti “nimusingize Imana yacu, mwa bagaragu bayo mwese mwe muyitinya, aboroheje n’abakomeye.”
6  Nuko numva ijwi rimeze nk’iry’abamarayika benshi, nk’iry’amazi menshi asuma, rimeze nk’iry’inkuba zihinda cyane, bavuga bati “nimusingize Yah, kuko Yehova Imana yacu Ishoborabyose yatangiye gutegeka ari umwami.
7  Nimucyo twishime kandi tunezerwe cyane, kandi nimucyo tumusingize kuko ubukwe bw’Umwana w’intama bwageze, n’umugeni we akaba yiteguye.
8  Ni koko, yahawe kwambara imyenda myiza cyane irabagirana kandi itanduye, kuko imyenda myiza cyane igereranya ibikorwa bikiranuka by’abera.”
9  Nuko umumarayika arambwira ati “andika uti ‘hahirwa abatumiwe ku ifunguro rya nimugoroba ryo mu bukwe bw’Umwana w’intama.’” Arongera arambwira ati “ayo ni amagambo y’ukuri y’Imana.”
10  Ambwiye atyo, nikubita hasi imbere y’ibirenge bye ngira ngo muramye. Ariko arambwira ati “sigaho! Ntukore ibintu nk’ibyo! Ndi imbata mugenzi wawe gusa, n’iy’abavandimwe bawe bafite umurimo wo guhamya ibya Yesu. Ujye uramya Imana, kuko ubuhanuzi bwahumekewe guhamya Yesu.”
11  Nuko mbona ijuru rikinguye, maze ngiye kubona mbona ifarashi y’umweru. Uwari uyicayeho yitwa Uwizerwa kandi w’Ukuri. Aca imanza kandi akarwana intambara ahuje no gukiranuka.
12  Amaso ye ameze nk’ibirimi by’umuriro, kandi ku mutwe we afite amakamba menshi. Afite izina ryanditswe ritazwi n’umuntu wese uretse we.
13  Yambaye umwitero uminjagiweho amaraso, kandi izina rye ni Jambo ry’Imana.
14  Nanone, ingabo zo mu ijuru zari zimukurikiye zigendera ku mafarashi y’umweru, kandi zari zambaye imyenda myiza y’umweru itanduye.
15  Mu kanwa ke havamo inkota ndende ityaye kugira ngo ayikubitishe amahanga, kandi azayaragiza inkoni y’icyuma. Nanone yengesha ibirenge mu rwengero rw’uburakari bw’umujinya w’Imana Ishoborabyose.
16  Ku mwitero we, ni ukuvuga ku kibero cye, handitseho izina rye ngo “Umwami w’abami, n’Umutware w’abatware.”
17  Nanone mbona umumarayika ahagaze mu zuba, maze arangurura ijwi abwira ibisiga byose biguruka mu kirere rwagati ati “nimuze hano, mukoranire ku ifunguro rikomeye rya nimugoroba ry’Imana,
18  kugira ngo murye inyama z’abami n’inyama z’abakuru b’abasirikare n’inyama z’abakomeye n’inyama z’amafarashi n’abayicayeho, n’inyama z’abantu bose: ab’umudendezo n’ab’imbata, aboroheje n’abakomeye.”
19  Nuko mbona ya nyamaswa y’inkazi n’abami bo mu isi n’ingabo zabo bakoraniye hamwe kugira ngo barwane n’uwicaye kuri ya farashi n’ingabo ze.
20  Ya nyamaswa y’inkazi irafatwa, ifatanwa na wa muhanuzi w’ibinyoma wakoreraga ibimenyetso imbere yayo, ibyo yayobeshaga abashyizweho ikimenyetso cya ya nyamaswa n’abaramyaga igishushanyo cyayo. Nuko iyo nyamaswa y’inkazi n’uwo muhanuzi w’ibinyoma bajugunywa mu nyanja y’umuriro igurumanamo amazuku bakiri bazima.
21  Ariko abasigaye bicishwa inkota ndende y’uwicaye kuri ya farashi, ya nkota yavaga mu kanwa ke. Nuko ibisiga byose birya inyama zabo birahaga.
5  Nuko mbona mu kuboko kw’iburyo k’uwicaye ku ntebe y’ubwami umuzingo wanditsweho imbere n’inyuma, ufatanyishijwe ibimenyetso birindwi bifunze cyane.
2  Nuko mbona umumarayika ukomeye atangaza mu ijwi riranguruye ati “ni nde ukwiriye gufungura ibimenyetso bifatanyije umuzingo maze akawurambura?”
3  Ariko haba mu ijuru cyangwa ku isi cyangwa munsi y’isi, ntihaboneka umuntu n’umwe ushobora kurambura umuzingo no kuwurebamo.
4  Mperako ndarira cyane kubera ko hatabonetse umuntu ukwiriye kurambura uwo muzingo no kuwurebamo.
5  Ariko umwe muri ba bakuru arambwira ati “reka kurira. Dore Intare yo mu muryango wa Yuda, umuzi wa Dawidi, yaranesheje none ikwiriye kurambura umuzingo no gufungura ibimenyetso birindwi biwufatanyije.”
6  Nuko mbona hagati y’intebe y’ubwami no hagati ya bya bizima bine no hagati ya ba bakuru hahagaze umwana w’intama umeze nk’uwishwe, ufite amahembe arindwi n’amaso arindwi, ayo maso akaba agereranya imyuka irindwi y’Imana yatumwe mu isi yose.
7  Aragenda akura uwo muzingo mu kuboko kw’iburyo k’uwicaye kuri ya ntebe y’ubwami.
8  Afashe uwo muzingo, bya bizima bine na ba bakuru makumyabiri na bane bikubita hasi imbere y’Umwana w’intama, buri wese muri bo afite inanga, bafite n’amabakure akozwe muri zahabu yuzuye umubavu; uwo mubavu ugereranya amasengesho y’abera.
9  Nuko baririmba indirimbo nshya bagira bati “ukwiriye gufata umuzingo no gufungura ibimenyetso biwufatanyije, kuko wishwe, ugacungurira Imana abantu bo mu miryango yose n’indimi zose n’amoko yose n’amahanga yose ubacunguje amaraso yawe,
10  ukabahindura abami n’abatambyi b’Imana yacu, kandi bazategeka isi.”
11  Hanyuma ndareba, numva ijwi ry’abamarayika benshi bari bakikije ya ntebe y’ubwami na bya bizima bine na ba bakuru, kandi umubare wabo wari ibihumbi icumi incuro ibihumbi icumi n’ibihumbi incuro ibihumbi;
12  bavuga mu ijwi riranguruye bati “Umwana w’intama wishwe ni we ukwiriye guhabwa ububasha n’ubutunzi n’ubwenge n’imbaraga n’icyubahiro n’ikuzo n’umugisha.”
13  Hanyuma numva ibyaremwe byose, ari ibyo mu ijuru n’ibyo mu isi n’ibyo munsi y’isi n’ibyo mu nyanja, hamwe n’ibibirimo byose, bivuga biti “umugisha n’icyubahiro n’ikuzo n’ubushobozi bibe iby’uwicaye ku ntebe y’ubwami n’Umwana w’intama iteka ryose.”
14  Nuko bya bizima bine biravuga biti “Amen!” Na ba bakuru bikubita hasi baramya Imana.
15  Mbona mu ijuru ikindi kimenyetso gikomeye kandi gitangaje: abamarayika barindwi bafite ibyago birindwi. Ibyo ni byo bya nyuma kubera ko uburakari bw’Imana buzasohozwa burundu binyuze kuri byo.
2  Nuko mbona igisa n’inyanja imeze nk’ikirahuri kivanze n’umuriro, kandi mbona abanesheje ya nyamaswa y’inkazi n’igishushanyo cyayo n’umubare w’izina ryayo bahagaze iruhande rw’iyo nyanja imeze nk’ikirahuri, bafite inanga z’Imana.
3  Baririmbaga indirimbo ya Mose umugaragu w’Imana n’indirimbo y’Umwana w’intama, bagira bati “Yehova, Mana Ishoborabyose, imirimo yawe irakomeye kandi iratangaje. Mwami w’iteka, inzira zawe ni izo gukiranuka kandi ni iz’ukuri.
4  Yehova, ni nde mu by’ukuri utazagutinya, kandi ngo asingize izina ryawe, kuko ari wowe wenyine w’indahemuka? Amahanga yose azaza asengere imbere yawe, kubera ko amateka yawe akiranuka yagaragajwe.”
5  Hanyuma y’ibyo ndareba, mbona ahera h’ihema ryo guhamya hakinguriwe mu ijuru,
6  nuko ba bamarayika barindwi bafite ibyago birindwi basohoka ahera bambaye imyenda myiza itanduye kandi irabagirana, bakenyeye imishumi ya zahabu mu gituza.
7  Kimwe muri bya bizima bine giha ba bamarayika barindwi amabakure arindwi akozwe muri zahabu, yuzuye uburakari bw’Imana ihoraho iteka ryose.
8  Nuko ahera huzura umwotsi bitewe n’ikuzo ry’Imana n’imbaraga zayo, kandi nta washoboye kwinjira ahera kugeza aho ibyago birindwi by’abamarayika barindwi birangiriye.
20  Nuko mbona umumarayika amanuka ava mu ijuru afite urufunguzo rw’ikuzimu n’umunyururu munini mu ntoki ze.
2  Hanyuma afata cya kiyoka, ari cyo ya nzoka ya kera yitwa Satani Usebanya, arakiboha kugira ngo kimare imyaka igihumbi kiboshye.
3  Nuko akijugunya ikuzimu agikingiranirayo kandi ashyiraho ikimenyetso kugira ngo kitongera kuyobya amahanga, kugeza aho iyo myaka igihumbi izarangirira. Nyuma y’ibyo kigomba kubohorwa kugira ngo kimare igihe gito.
4  Nuko mbona intebe z’ubwami, kandi abazicayeho bahabwa ububasha bwo guca imanza. Mbona ubugingo bw’abicishijwe ishoka bazira ko bahamije ibya Yesu kandi bakavuga iby’Imana, bataramije ya nyamaswa y’inkazi cyangwa igishushanyo cyayo, kandi batigeze bashyirwaho ikimenyetso mu ruhanga rwabo no ku kiganza cyabo. Nuko bongera kuba bazima, bategekana na Kristo ari abami mu gihe cy’imyaka igihumbi.
5  Uwo ni wo muzuko wa mbere. (Abapfuye basigaye ntibaba bazima iyo myaka igihumbi itarashira.)
6  Umuntu wese uzuka mu muzuko wa mbere arahirwa kandi ni uwera; urupfu rwa kabiri ntirubasha kugira icyo rutwara abantu nk’abo, ahubwo bazaba abatambyi b’Imana na Kristo, kandi bazategekana na we ari abami mu gihe cy’imyaka igihumbi.
7  Iyo myaka igihumbi nishira, Satani azahita abohorwa ave aho yari abohewe,
8  kandi azasohoka ajye kuyobya amahanga yo mu mfuruka enye z’isi, Gogi na Magogi, kugira ngo abakoranyirize kujya mu ntambara. Umubare wabo ni nk’umusenyi wo ku nyanja.
9  Bazagenda bakwire isi yose, bagote amahema y’abera n’umurwa ukundwa. Ariko umuriro uzamanuka uve mu ijuru ubatsembe.
10  Satani wabayobyaga na we azajugunywa mu nyanja y’umuriro n’amazuku, asangeyo ya nyamaswa y’inkazi na wa muhanuzi w’ibinyoma; kandi bazababazwa ku manywa na nijoro kugeza iteka ryose.
11  Nuko mbona intebe y’ubwami nini y’umweru, mbona n’uyicayeho. Ijuru n’isi birahunga biva imbere ye, kandi umwanya wabyo ntiwongera kuboneka.
12  Mbona abapfuye, abakomeye n’aboroheje bahagaze imbere y’iyo ntebe y’ubwami, maze imizingo iraramburwa. Ariko haramburwa n’undi muzingo, ari wo muzingo w’ubuzima. Nuko abapfuye bacirwa imanza zishingiye ku byanditswe muri iyo mizingo hakurikijwe ibyo bakoze.
13  Nuko inyanja igarura abapfuye bo muri yo, kandi urupfu n’imva na byo bigarura abapfuye bo muri byo, bacirwa imanza hakurikijwe ibyo buri muntu ku giti cye yakoze.
14  Urupfu n’imva bijugunywa muri ya nyanja y’umuriro. Iyo nyanja y’umuriro ni yo rupfu rwa kabiri.
15  Kandi umuntu wese utari wanditswe mu gitabo cy’ubuzima, ajugunywa mu nyanja y’umuriro.
1  lbyahishuwe na Yesu Kristo, ibyo Imana yamuhaye ngo yereke abagaragu bayo ibintu bigomba kubaho bidatinze. Hanyuma Yesu na we atuma umumarayika wayo, maze binyuze kuri uwo mumarayika, abyereka umugaragu wayo Yohana mu bimenyetso.
2  Yohana uwo ni we wahamije ijambo Imana yatanze, ahamya n’ibyo Yesu Kristo yahamije, ni ukuvuga ibintu byose yabonye.
3  Hahirwa usoma mu ijwi riranguruye amagambo y’ubu buhanuzi hamwe n’abayumva, kandi bakitondera ibyanditswe muri bwo kuko igihe cyagenwe kiri bugufi.
4  Jyewe Yohana ndabandikiye mwebwe abo mu matorero arindwi yo mu ntara ya Aziya: Nimugire ubuntu butagereranywa, n’amahoro biva ku “Mana iriho, yahozeho, kandi igiye kuza,” biva no ku myuka irindwi iri imbere y’intebe yayo y’ubwami,
5  no kuri Yesu Kristo “Umuhamya Wizerwa,” “Imfura mu kuzuka mu bapfuye” akaba n’“Umutware utwara abami bo mu isi.” We udukunda kandi watubohoye akatuvana mu byaha byacu akoresheje amaraso ye bwite,
6  akaduhindura abami n’abatambyi b’Imana ye, ari na yo Se; ni koko, nahabwe ikuzo n’ubushobozi iteka ryose. Amen.
7  Dore arazana n’ibicu, kandi amaso yose azamureba, n’abamuteye icumu bazamureba, kandi amoko yose yo mu isi azikubita mu gituza afite agahinda kubera we. Amen.
8  Yehova Imana aravuga ati “ndi Alufa na Omega, uriho, uwahozeho kandi ugiye kuza, Ushoborabyose.”
9  Jyewe Yohana, umuvandimwe wanyu musangiye imibabaro n’ubwami no kwihangana dufatanyije na Yesu, nari ku kirwa cyitwa Patimosi bampora kuvuga iby’Imana no guhamya ibya Yesu.
10  Binyuze ku mbaraga z’umwuka wera, nagiye kubona mbona ndi ku munsi w’Umwami. Nuko numva ijwi rikomeye nk’iry’impanda rivugira inyuma yanjye,
11  riti “ibyo ubona ubyandike mu muzingo, uwoherereze amatorero arindwi: iryo muri Efeso, iry’i Simuruna, iry’i Perugamo, iry’i Tuwatira, iry’i Sarudi, iry’i Filadelifiya n’iry’i Lawodikiya.”
12  Nuko ndahindukira ngo ndebe uwavuganaga nanjye, maze mpindukiye mbona ibitereko birindwi by’amatara bikozwe muri zahabu,
13  kandi hagati y’ibyo bitereko by’amatara hari usa n’umwana w’umuntu, yambaye umwenda ugera ku birenge, akenyeye umushumi wa zahabu mu gituza.
14  Nanone umutwe we n’umusatsi we byarereranaga nk’ubwoya bwera, byera nk’urubura, kandi amaso ye yari ameze nk’ibirimi by’umuriro.
15  Ibirenge bye byari bimeze nk’umuringa utunganyijwe neza igihe uyagiranira mu itanura, kandi ijwi rye ryari rimeze nk’ijwi ry’amazi menshi asuma.
16  Mu kiganza cye cy’iburyo yari afite inyenyeri ndwi, mu kanwa ke hasohokagamo inkota ndende ityaye, ifite ubugi impande zombi, kandi mu maso he hari hameze nk’izuba igihe ryaka cyane.
17  Mubonye nikubita ku birenge bye mera nk’upfuye. Nuko andambikaho ikiganza cye cy’iburyo arambwira ati “witinya. Ndi Ubanza n’Uheruka
18  n’uriho. Nari narapfuye, ariko dore ndiho iteka ryose, kandi mfite imfunguzo z’urupfu n’iz’imva.
19  Nuko rero, wandike ibintu byose wabonye, n’ibiriho, n’ibizabaho nyuma y’ibi.
20  Naho ku birebana n’ibanga ryera ry’inyenyeri ndwi wabonye mu kiganza cyanjye cy’iburyo, n’ibitereko birindwi by’amatara bikozwe muri zahabu, izo nyenyeri ndwi zigereranya abamarayika b’amatorero arindwi, naho ibitereko birindwi by’amatara bigereranya amatorero arindwi.
2  “Andikira umumarayika w’itorero ryo muri Efeso uti ‘dore ibyo ufashe inyenyeri ndwi mu kiganza cye cy’iburyo, akagendera hagati y’ibitereko birindwi by’amatara bikozwe muri zahabu avuga,
2  ati “nzi ibikorwa byawe n’umwete wawe no kwihangana kwawe, kandi nzi ko udashobora kwihanganira abantu babi, ndetse ko abiyita intumwa nyamara atari zo wabagerageje ugasanga ari abanyabinyoma.
3  Nanone wagaragaje ukwihangana kandi wihanganiye ingorane nyinshi uzira izina ryanjye, ntiwacogora.
4  Icyakora hari icyo nkugaya: ni uko waretse urukundo wari ufite mbere.
5  “‘“Nuko rero wibuke aho wavuye ukagwa maze wihane, ukore ibikorwa byawe bya mbere. Nutabigenza utyo, ndaza aho uri mvane igitereko cy’itara cyawe aho cyari kiri; keretse niwihana.
6  Icyakora, hari icyo ushimwa: ni uko wanga agatsiko k’idini ry’Abanikolayiti, kandi nanjye ndakanga.
7  Ufite ugutwi niyumve ibyo umwuka ubwira amatorero: unesha nzamuha kurya ku mbuto z’igiti cy’ubuzima, kiri muri paradizo y’Imana.”’
8  “Wandikire umumarayika w’itorero ry’i Simuruna uti ‘dore ibyo “Ubanza n’Uheruka,” uwari warapfuye none akaba yarongeye kuba muzima avuga,
9  ati “nzi amakuba yawe n’ubukene bwawe, ariko uri umukire; nzi n’amagambo yo gutuka Imana avugwa n’abiyita Abayahudi kandi atari bo, ahubwo ari ab’isinagogi ya Satani.
10  Ntutinye ibigiye kukugeraho. Dore Satani azakomeza gushyira bamwe muri mwe mu nzu y’imbohe. Ibyo bizaberaho kugira ngo mugeragezwe mu buryo bwuzuye, kandi mumare iminsi icumi mubabazwa. Ujye uba uwizerwa kugeza ku gupfa, nanjye nzaguha ikamba ry’ubuzima.
11  Ufite ugutwi niyumve ibyo umwuka ubwira amatorero: unesha, urupfu rwa kabiri nta cyo ruzamutwara.”’
12  “Nanone wandikire umumarayika w’itorero ry’i Perugamo uti ‘dore ibyo ufite inkota ndende ityaye, ifite ubugi impande zombi avuga,
13  ati “nzi aho utuye ko ari ho intebe y’ubwami ya Satani iri. Nyamara ukomeza gushikama ku izina ryanjye, kandi ntiwigeze uhakana ko unyizera, ndetse no mu gihe cya Antipa, umuhamya wanjye wizerwa wiciwe iwanyu, aho Satani atuye.
14  “‘“Ariko mfite ibintu bike nkugaya: ni uko ufite abakomeza inyigisho ya Balamu wigishije Balaki gushyira igisitaza imbere y’Abisirayeli, akabigisha kurya ibyatambiwe ibigirwamana no gusambana.
15  None mu buryo nk’ubwo, nawe ufite abakomeza inyigisho z’agatsiko k’idini ry’Abanikolayiti.
16  Nuko rero wihane, kuko nutihana nzaza aho uri vuba nkabarwanya nkoresheje inkota ndende iva mu kanwa kanjye.
17  “‘“Ufite ugutwi niyumve ibyo umwuka ubwira amatorero: unesha nzamuha kuri manu yahishwe, kandi nzamuha ibuye ry’umweru ryanditsweho izina rishya ritazwi n’umuntu uwo ari we wese, keretse urihawe.”’
18  “Wandikire umumarayika w’itorero ry’i Tuwatira uti ‘dore ibyo Umwana w’Imana ufite amaso ameze nk’ibirimi by’umuriro n’ibirenge bimeze nk’umuringa utunganyijwe neza avuga,
19  ati “nzi ibikorwa byawe n’urukundo rwawe no kwizera kwawe n’umurimo wawe no kwihangana kwawe, kandi nzi ko ibikorwa byawe bya nyuma biruta ibya mbere.
20  “‘“Icyakora, hari icyo nkugaya: ni uko wihanganira wa mugore Yezebeli, wiyita umuhanuzikazi kandi akigisha abagaragu banjye gusambana no kurya ibyatambiwe ibigirwamana, akabayobya.
21  Namuhaye igihe cyo kwihana, ariko ntashaka kwihana ubusambanyi bwe.
22  Dore ngiye kumuteza indwara imuheza mu buriri, kandi abasambana na we nzabateza amakuba akomeye; keretse gusa nibihana bakareka ibikorwa bye.
23  Abana be nzabicisha icyorezo cy’indwara yica, ku buryo amatorero yose azamenya ko ari jye ugenzura impyiko n’imitima, kandi nzaha buri wese muri mwe ibihuje n’ibikorwa byanyu.
24  “‘“Icyakora, abandi bo muri mwe bari i Tuwatira, ni ukuvuga abatarakurikiye iyo nyigisho bose, ari na bo batamenye ‘ibintu byimbitse bya Satani’ nk’uko babivuga, ndababwira nti ‘nta wundi mutwaro uwo ari wo wose mbikoreza.
25  Gusa mukomeze icyo mufite kugeza igihe nzazira.’
26  Unesha kandi agakurikiza inzira zanjye kugeza ku iherezo, nzamuha ubutware bwo gutwara amahanga,
27  kandi azatwara abantu abayoboze inkoni y’icyuma kugira ngo bajanjagurwe nk’uko inzabya z’ibumba zijanjagurika, nk’uko nahawe ubutware na Data;
28  nanone nzamuha inyenyeri ya mu gitondo.
29  Ufite ugutwi niyumve ibyo umwuka ubwira amatorero.”’
3  “Wandikire umumarayika w’itorero ry’i Sarudi uti ‘dore ibyo ufite imyuka irindwi y’Imana n’inyenyeri ndwi avuga ati “nzi ibikorwa byawe, ko witwa ko uriho nyamara ukaba warapfuye.
2  Ba maso kandi ukomeze ibintu bisigaye byari bigiye gupfa, kuko nasanze ibikorwa byawe bituzuye imbere y’Imana yanjye.
3  Ku bw’ibyo rero, komeza kwibuka ibyo wahawe n’ibyo wumvise, maze ukomeze kubigenderamo kandi wihane. Ni ukuri, nudakanguka nzaza nk’umujura kandi ntuzamenya rwose igihe nzakugereraho.
4  “‘“Icyakora, ufite abantu bake i Sarudi batanduje imyenda yabo, kandi bazagendana nanjye bambaye imyenda yera kuko babikwiriye.
5  Bityo, unesha ni we uzambikwa imyenda yera; sinzahanagura izina rye mu gitabo cy’ubuzima, ahubwo nzaturira izina rye imbere ya Data n’imbere y’abamarayika be.
6  Ufite ugutwi niyumve ibyo umwuka ubwira amatorero.”’
7  “Nanone wandikire umumarayika w’itorero ry’i Filadelifiya uti ‘dore ibyo uwera w’ukuri, ufite urufunguzo rwa Dawidi, ukingura ku buryo hatazagira ukinga kandi agakinga ku buryo hatagira ukingura avuga,
8  ati “nzi ibikorwa byawe. Dore nshyize imbere yawe umuryango ukinguye ku buryo nta wushobora kuwukinga. Nzi ko ufite imbaraga nke, nyamara wakomeje ijambo ryanjye ntiwihakana izina ryanjye.
9  Dore nzaguha abo mu isinagogi ya Satani biyita Abayahudi kandi atari bo, ahubwo babeshya. Nzatuma baza bikubite imbere y’ibirenge byawe kandi mbamenyeshe ko nagukunze.
10  Kubera ko wakomeje ijambo rivuga ibyo kwihangana kwanjye, nanjye nzakurinda mu gihe cy’isaha yo kugeragezwa kigiye kugera ku isi yose ituwe, kugira ngo abatuye isi bageragezwe.
11  Ndaza vuba. Komeza ugundire ibyo ufite, kugira ngo hatagira utwara ikamba ryawe.
12  “‘“Unesha nzamugira inkingi mu rusengero rw’Imana yanjye, kandi ntazarusohokamo ukundi. Nzamwandikaho izina ry’Imana yanjye n’izina ry’umurwa w’Imana yanjye, ari wo Yerusalemu nshya imanuka iturutse mu ijuru ku Mana yanjye, kandi nzamwandikaho izina ryanjye rishya.
13  Ufite ugutwi niyumve ibyo umwuka ubwira amatorero.”’
14  “Wandikire umumarayika w’itorero ry’i Lawodikiya uti ‘dore ibyo Amen, umuhamya wizerwa kandi w’ukuri, akaba ari intangiriro y’ibyo Imana yaremye avuga,
15  ati “nzi ibikorwa byawe, ko udakonje kandi ntushyuhe. Iyaba wari ukonje cyangwa ukaba ushyushye!
16  Ariko kubera ko uri akazuyazi, ukaba udashyushye ntunakonje, ngiye kukuruka.
17  Uravuga uti ‘ndi umukire kandi nironkeye ubutunzi nta cyo nkennye rwose,’ nyamara utazi ko uri indushyi yo kubabarirwa, ko uri umukene n’impumyi kandi wambaye ubusa.
18  Ndakugira inama yo kugurira iwanjye zahabu itunganyishijwe umuriro kugira ngo ube umukire, kandi ungureho n’imyenda yera kugira ngo wambare, isoni z’ubwambure bwawe zitagaragara. Ungureho n’umuti wo gusiga mu maso yawe kugira ngo urebe.
19  “‘“Abo nkunda bose ndabacyaha kandi nkabahana. Nuko rero ugire umwete kandi wihane.
20  Dore mpagaze ku rugi nkomanga. Umuntu niyumva ijwi ryanjye agakingura, nzinjira mu nzu ye maze nsangire na we ifunguro rya nimugoroba, na we asangire nanjye.
21  Unesha nzamuha kwicarana nanjye ku ntebe yanjye y’ubwami, nk’uko nanjye nanesheje nkicarana na Data ku ntebe ye y’ubwami.
22  Ufite ugutwi niyumve ibyo umwuka ubwira amatorero.”’”
12  Nuko mu ijuru haboneka ikimenyetso gikomeye, cy’umugore wambaye izuba, ukwezi kuri munsi y’ibirenge bye, no ku mutwe we hariho ikamba ry’inyenyeri cumi n’ebyiri,
2  kandi yari atwite. Nuko atakishwa n’ibise; yarababaraga cyane kuko yari agiye kubyara.
3  Nuko mu ijuru haboneka ikindi kimenyetso: mbona ikiyoka kinini gitukura nk’umuriro gifite imitwe irindwi n’amahembe icumi, kandi ku mitwe yacyo gifite amakamba arindwi;
4  umurizo wacyo ukurura kimwe cya gatatu cy’inyenyeri zo mu ijuru uziroha ku isi. Icyo kiyoka gikomeza guhagarara imbere ya wa mugore wari ugiye kubyara, kugira ngo nabyara gihite giconshomera umwana we.
5  Nuko abyara umwana w’umuhungu uzaragiza amahanga yose inkoni y’icyuma. Uwo mwana ahita ajyanwa ku Mana no ku ntebe yayo y’ubwami.
6  Uwo mugore na we ahungira mu butayu ahantu Imana yamuteguriye, kugira ngo agaburirirweyo iminsi igihumbi na magana abiri na mirongo itandatu.
7  Nuko mu ijuru habaho intambara: Mikayeli n’abamarayika be barwana na cya kiyoka, cya kiyoka na cyo kibarwanya kiri kumwe n’abamarayika bacyo
8  ariko nticyanesha, kandi umwanya wabo ntiwongera kuboneka ukundi mu ijuru.
9  Icyo kiyoka kinini kijugunywa hasi, ni cyo ya nzoka ya kera yitwa Satani Usebanya, ari na cyo kiyobya isi yose ituwe. Nuko kijugunywa ku isi, abamarayika bacyo na bo bajugunyanwa na cyo.
10  Numva ijwi riranguruye rivugira mu ijuru riti “Ubu noneho habonetse agakiza n’imbaraga n’ubwami bw’Imana yacu n’ubutware bwa Kristo wayo, kuko umurezi w’abavandimwe bacu, ubarega ku manywa na nijoro imbere y’Imana yacu, ajugunywe hasi.
11  Bamuneshesheje amaraso y’Umwana w’intama n’ijambo ryo guhamya kwabo, kandi ntibakunze ubugingo bwabo, ndetse n’igihe babaga bahanganye n’urupfu.
12  Ku bw’ibyo rero, wa juru we namwe abaririmo, nimwishime! Naho wowe wa si we nawe wa nyanja we, mugushije ishyano kuko Satani yabamanukiye afite uburakari bwinshi, kuko azi ko ashigaje igihe gito.”
13  Nuko icyo kiyoka kibonye ko kijugunywe ku isi, gitoteza wa mugore wabyaye umwana w’umuhungu.
14  Ariko uwo mugore ahabwa amababa abiri ya kagoma nini cyane, kugira ngo aguruke ajye mu butayu aho yateguriwe. Aho ni ho azagaburirirwa amare igihe n’ibihe n’igice cy’igihe, ari kure ya ya nzoka.
15  Nuko iyo nzoka icira amazi ameze nk’uruzi inyuma y’uwo mugore kugira ngo arohame muri urwo ruzi.
16  Ariko isi iza gutabara uwo mugore, irasama imira rwa ruzi icyo kiyoka cyaciriye.
17  Icyo kiyoka kirakarira uwo mugore, maze kijya kurwanya abasigaye bo mu rubyaro rwe bitondera amategeko y’Imana kandi bafite umurimo wo guhamya ibya Yesu.
