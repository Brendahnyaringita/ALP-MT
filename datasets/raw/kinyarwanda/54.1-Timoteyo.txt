4  Icyakora, amagambo yahumetswe n’Imana avuga rwose ko mu bihe bya nyuma bamwe bazagwa bakava mu byo kwizera, bakita ku magambo ayobya yahumetswe n’abadayimoni n’inyigisho zabo,
2  bayobejwe n’uburyarya bw’abantu bavuga ibinyoma, bafite inkovu mu mitimanama yabo nk’iz’ubushye bw’icyuma gishyiraho ikimenyetso.
3  Babuzanya gushyingiranwa, bagategeka abantu kutarya ibyokurya Imana yaremye, kandi yarabiremye ngo abafite ukwizera kandi bazi neza ukuri bajye babirya bashima.
4  Impamvu y’ibyo ni uko icyaremwe n’Imana cyose ari cyiza, kandi nta kintu gikwiriye kujugunywa iyo cyakiranywe ishimwe,
5  kuko cyezwa binyuze ku ijambo ry’Imana n’isengesho.
6  Nugira abavandimwe izi nama, uzaba uri umukozi mwiza wa Kristo Yesu, wagaburiwe amagambo yo kwizera n’inyigisho nziza wagiye ukurikiza ubyitondeye.
7  Ariko ugendere kure imigani y’ibinyoma ikerensa ibyera, iyo abakecuru baca. Ahubwo witoze ufite intego yo kwiyegurira Imana.
8  Imyitozo y’umubiri igira umumaro muri bike, ariko kwiyegurira Imana bigira umumaro muri byose, kuko bikubiyemo isezerano ry’ubuzima bwa none n’ubuzaza.
9  Ayo magambo ni ayo kwizerwa kandi akwiriye kwemerwa rwose.
10  Ibyo ni byo duhatanira kugeraho dukorana umwete, kuko ibyiringiro byacu bishingiye ku Mana nzima, yo Mukiza w’abantu b’ingeri zose, cyane cyane w’abizerwa.
11  Ukomeze gutanga ayo mategeko no kuyigisha.
12  Ntihakagire umuntu uhinyura ubusore bwawe. Ahubwo ubere icyitegererezo abizerwa mu byo uvuga, mu myifatire yawe, mu rukundo, mu kwizera no mu kuba indakemwa.
13  Mu gihe ntarakugeraho, ukomeze kugira umwete wo gusomera mu ruhame no gutanga inama no kwigisha.
14  Ntugapfobye impano ikurimo, iyo wahawe binyuze ku buhanuzi, n’igihe inteko y’abasaza yakurambikagaho ibiganza.
15  Ibyo ujye ubitekerezaho, abe ari byo uhugiramo kugira ngo amajyambere yawe agaragarire bose.
16  Ujye uhora wirinda wowe ubwawe n’inyigisho wigisha. Ukomere kuri ibyo bintu, kuko nubigenza utyo uzikiza, ugakiza n’abakumva.
6  Abikoreye umugogo w’ububata bose bakomeze kubona ko ba shebuja bakwiriye guhabwa icyubahiro cyuzuye, kugira ngo izina ry’Imana n’inyigisho bitavugwa nabi.
2  Byongeye kandi, abafite ba shebuja bizera ntibakabasuzugure bitwaje ko ari abavandimwe. Ahubwo barusheho kugira umwete wo kubakorera, kuko abungukirwa n’umurimo wabo mwiza ari abo bahuje ukwizera kandi bakundwa. Ujye ukomeza kubigisha ibyo bintu kandi ubagire iyo nama.
3  Niba hari umuntu wigisha indi nyigisho kandi ntiyemere amagambo mazima y’Umwami wacu Yesu Kristo cyangwa inyigisho zihuje no kwiyegurira Imana,
4  aba afite ubwibone, nta kintu na kimwe asobanukiwe, ahubwo aba yarashajijwe no kubaza ibibazo no kujya impaka z’amagambo. Ibyo ni byo bitera kwifuza, ubushyamirane, gutukana, gukeka ibibi
5  n’impaka zirimo amahane ku bintu bidafashije, biba mu bantu bononekaye mu bwenge batagira ukuri, bibwira ko kwiyegurira Imana ari uburyo bwo kwibonera indamu.
6  Mu by’ukuri, kwiyegurira Imana birimo inyungu nyinshi, iyo bijyanye no kugira umutima unyuzwe.
7  Kuko nta cyo twazanye mu isi, kandi nta n’icyo dushobora kuyivanamo.
8  Nuko rero, niba dufite ibyokurya, imyambaro n’aho kuba, tuzanyurwa n’ibyo.
9  Icyakora, abamaramaje kuba abakire bagwa mu bishuko no mu mutego no mu irari ryinshi ry’ubupfu ryangiza, riroha abantu mu bibarimbuza bikabangiza rwose,
10  kuko gukunda amafaranga ari umuzi w’ibibi by’ubwoko bwose, kandi hari abantu bayararikiye barayoba bava mu byo kwizera, maze bihandisha imibabaro myinshi ahantu hose.
11  Icyakora wowe muntu w’Imana, uhunge ibyo bintu. Ahubwo ukurikire gukiranuka, kwiyegurira Imana, kwizera, urukundo, kwihangana no kwitonda.
12  Urwane intambara nziza yo kwizera, ugundire ubuzima bw’iteka wahamagariwe kandi ukaturira uko kwizera imbere y’abahamya benshi.
13  Ndaguha aya mategeko imbere y’Imana ibeshaho byose n’imbere ya Kristo Yesu, we muhamya watangarije mu ruhame ubuhamya bwiza imbere ya Ponsiyo Pilato,
14  ngo witondere ibyategetswe utariho ikizinga n’umugayo, kugeza ku kuboneka k’Umwami wacu Yesu Kristo.
15  Uko kuboneka kuzerekanwa mu gihe cyako cyagenwe, kwerekanwe n’ufite ububasha bwinshi wenyine kandi ugira ibyishimo, ari we Mwami w’abami n’umutware utwara abatware,
16  we wenyine ufite kudapfa, uba mu mucyo utegerwa. Nta muntu wigeze kumureba, kandi nta wabasha kumureba. Icyubahiro n’ubushobozi bibe ibye iteka ryose. Amen.
17  Wihanangirize abakire bo muri iyi si ya none ngo be kwiyemera, kandi be kwiringira ubutunzi butiringirwa, ahubwo biringire Imana, yo iduha ibintu byose ikadukungahaza kugira ngo tubyishimire.
18  Bakore ibyiza, babe abakire ku mirimo myiza, batange batitangiriye itama, biteguye gusangira n’abandi;
19  bibikire ubutunzi ahantu hari umutekano, ubutunzi buzababera urufatiro rwiza rw’igihe kizaza, kugira ngo bashobore kugundira ubuzima nyakuri.
20  Timoteyo we, jya urinda icyo waragijwe, uzibukire amagambo y’amanjwe akerensa ibyera, kandi uzibukire amagambo avuguruzanya y’ibyo bita “ubumenyi” kandi atari bwo,
21  kuko hari bamwe bayobye bakava mu byo kwizera bitewe no kwiratana bene ubwo bumenyi. Ubuntu butagereranywa bubane namwe.
5  Ntugakangare umuntu usheshe akanguhe. Ahubwo ujye umwinginga nka so, n’abakiri bato ubinginge nk’abavandimwe bawe,
2  abakecuru ubinginge nka ba nyoko, abagore bakiri bato ubinginge nka bashiki bawe, ufite imyifatire izira amakemwa.
3  Wubahe abapfakazi nyabapfakazi.
4  Ariko niba umupfakazi afite abana cyangwa abuzukuru, babanze bige kwita ku bo mu rugo rwabo mu buryo buhuje no kwiyegurira Imana, kandi bakomeze kwitura ababyeyi babo na ba sekuru na ba nyirakuru babaha ibyo babagomba, kuko ibyo ari byo byemewe imbere y’Imana.
5  Umugore w’umupfakazi nyamupfakazi wasigariye aho, yiringira Imana kandi agakomeza gusenga yinginga, asenga amanywa n’ijoro.
6  Ariko uwatwawe no gukunda iraha aba yarapfuye ahagaze.
7  Nuko rero, ukomeze gutanga aya mategeko kugira ngo babe inyangamugayo.
8  Mu by’ukuri, iyo umuntu adatunga abe, cyane cyane abo mu rugo rwe, aba yihakanye ukwizera, kandi aba ari mubi cyane hanyuma y’utizera.
9  Umupfakazi yandikwe ari uko amaze imyaka isaga mirongo itandatu, yarashakanye n’umugabo umwe,
10  ahamywa ko yakoze imirimo myiza, niba yarahaye abana be uburere bwiza, niba yaracumbikiraga abashyitsi, niba yarozaga ibirenge by’abera, niba yarafashaga abari mu makuba, niba yaragiraga umwete mu mirimo myiza yose.
11  Naho abapfakazi bakiri bato ntukemere ko bandikwa, kuko iyo irari ryabo ry’ibitsina rimaze kwitambika hagati yabo na Kristo, bifuza gushaka,
12  bakagibwaho n’urubanza kubera ko birengagije ukwizera kwabo kwa mbere.
13  Iyo bigenze bityo, nanone biga kuba imburamukoro bakabunga imihana. Ni koko, ntibaba imburamukoro gusa, ahubwo nanone baba abanyamazimwe kandi bakivanga mu bibazo by’abandi, bakavuga ibintu batari bakwiriye kuvuga.
14  Ku bw’ibyo, ndifuza ko abapfakazi bakiri bato bashaka bakabyara abana, bagacunga iby’ingo zabo, kugira ngo badaha uturwanya urwaho rwo kudutuka.
15  Mu by’ukuri, hari bamwe bamaze kuyoba bakurikira Satani.
16  Niba umugore wizera afite bene wabo b’abapfakazi, ajye abafasha kugira ngo itorero ritikorera uwo mutwaro. Hanyuma, na ryo rizashobora gufasha abapfakazi nyabapfakazi.
17  Abasaza bayobora neza babonwe ko bakwiriye guhabwa icyubahiro incuro ebyiri, cyane cyane abakorana umwete bavuga kandi bigisha ijambo ry’Imana,
18  kuko ibyanditswe bivuga ngo “ntugahambire umunwa w’ikimasa mu gihe gihura ibinyampeke,” nanone ngo “umukozi akwiriye guhabwa ibihembo bye.”
19  Ntukemere ikirego kirezwe umusaza, keretse gihamijwe n’abagabo babiri cyangwa batatu.
20  Abafite akamenyero ko gukora ibyaha, ujye ubacyahira imbere ya bose kugira ngo abasigaye na bo batinye.
21  Ndagutegeka nkwihanangiriza imbere y’Imana na Kristo Yesu n’abamarayika batoranyijwe, ngo ukomeze ibyo bintu udafite urwikekwe, utagira icyo ukora ubitewe n’uko ufite aho ubogamiye.
22  Ntukagire uwo wihutira kurambikaho ibiganza kandi ntukifatanye mu byaha by’abandi, ahubwo ukomeze kuba indakemwa.
23  Ntukongere kunywa amazi, ahubwo ujye unywa ka divayi gake bitewe n’igifu cyawe n’uko ukunda kurwaragurika.
24  Ibyaha by’abantu bamwe bijya ahagaragara bigahita bibashyira mu rubanza, ariko abandi bo, ibyaha byabo na byo bizagaragara hanyuma.
25  Mu buryo nk’ubwo, imirimo myiza na yo ijya ahagaragara, kandi n’idahise ijya ahagaragara ntishobora gukomeza guhishwa.
1  Jyewe Pawulo, intumwa ya Kristo Yesu ku itegeko ry’Imana Umukiza wacu, n’irya Kristo Yesu, we byiringiro byacu,
2  ndakwandikiye Timoteyo, mwana wanjye nyakuri mu byo kwizera: Ubuntu butagereranywa, n’imbabazi n’amahoro biva ku Mana Data na Kristo Yesu Umwami wacu bibane nawe.
3  Nk’uko naguteye inkunga yo gusigara muri Efeso igihe nari ngiye kujya i Makedoniya, ni ko n’ubu ngutera inkunga kugira ngo utegeke bamwe kutigisha izindi nyigisho,
4  no kutita ku migani y’ibinyoma n’ibisekuru bitagira iherezo, ahubwo bituma havuka ibibazo by’urudaca, aho kugira ngo hagire ikintu gifitanye isano no kwizera gitangwa giturutse ku Mana.
5  Mu by’ukuri, intego y’iri tegeko ni ukugira ngo tugire urukundo ruvuye ku mutima utanduye, n’umutimanama ukeye no kwizera kuzira uburyarya.
6  Hari bamwe batandukiriye ibyo, maze barayoba bishora mu magambo y’amanjwe,
7  bifuza kuba abigishamategeko, ariko badasobanukiwe neza ibyo bavuga cyangwa ibyo bemeza bakomeje.
8  Nuko rero, tuzi ko Amategeko ari meza niba umuntu ayakoresha mu buryo bwemewe n’amategeko,
9  azirikana ko amategeko adashyirirwaho abakiranutsi, ahubwo ko ashyirirwaho abica amategeko n’abadategekeka, abatubaha Imana n’abanyabyaha, abatagira ineza yuje urukundo n’abakerensa ibintu byera, n’abica ba se, n’abica ba nyina, n’abica abandi bantu,
10  abasambanyi, abagabo baryamana n’abandi bagabo, abashimuta abantu, abanyabinyoma, abarahira ibinyoma, n’ikindi kintu cyose kirwanya inyigisho nzima
11  zihuje n’ubutumwa bwiza bw’ikuzo bw’Imana igira ibyishimo, ari bwo nashinzwe.
12  Ndashimira Kristo Yesu Umwami wacu wampaye imbaraga, kuko yabonye ko ndi uwizerwa akanshinga umurimo,
13  nubwo kera natukaga Imana, ngatoteza ubwoko bwayo kandi nkaba umunyagasuzuguro. Nyamara nagiriwe imbabazi kuko nabikoze mu bujiji, ntafite ukwizera.
14  Ariko ubuntu butagereranywa bw’Umwami wacu bwaragwiriye cyane, hamwe no kwizera n’urukundo ruri muri Kristo Yesu.
15  Aya magambo ni ayo kwizerwa kandi akwiriye kwemerwa rwose, ko Kristo Yesu yaje mu isi azanywe no gukiza abanyabyaha. Muri abo ni jye w’imbere.
16  Ariko kandi, icyatumye ngirirwa imbabazi kwari ukugira ngo, binyuze kuri jye wabaye uw’imbere, Kristo Yesu agaragaze ukwihangana kwe kose ngo bibere icyitegererezo abazamwizera, kugira ngo babone ubuzima bw’iteka.
17  Nuko rero, Umwami w’iteka, udashobora kononekara kandi utaboneka, we Mana y’ukuri yonyine, ahabwe icyubahiro n’ikuzo iteka ryose. Amen.
18  Mwana wanjye Timoteyo, ndaguha iri tegeko mpuje n’ubuhanuzi bwakwerekezagaho mu buryo butaziguye, kugira ngo uhuje na bwo ukomeze kurwana intambara nziza,
19  ukomeza kwizera no kugira umutimanama ukeye, uwo bamwe bahigitse maze ukwizera kwabo kukamera nk’ubwato bumenetse.
20  Muri abo harimo Humenayo na Alegizanderi, kandi nabahaye Satani kugira ngo igihano kibigishe kudatuka Imana.
2  Ku bw’iyo mpamvu, ndabatera inkunga ngo mbere na mbere mujye mwinginga, musenga, mushima, musabira abantu b’ingeri zose,
2  musabira abami n’abandi bose bari mu nzego zo hejuru, kugira ngo dukomeze kubaho mu mahoro dufite ituze, twiyegurira Imana mu buryo bwuzuye kandi dufatana ibintu uburemere.
3  Ibyo ni byo byiza kandi byemerwa imbere y’Imana, Umukiza wacu,
4  ishaka ko abantu b’ingeri zose bakizwa bakagira ubumenyi nyakuri ku byerekeye ukuri.
5  Hariho Imana imwe, hakabaho n’umuhuza umwe hagati y’Imana n’abantu, na we ni umuntu, ari we Kristo Yesu,
6  witanze ubwe akaba incungu ya bose. Ibyo ni byo bizahamywa mu gihe cyabyo cyagenwe.
7  Ibyo ni byo byatumye nshyirwaho ngo mbe umubwiriza n’intumwa, kandi ndavuga ukuri simbeshya, nashyiriweho kwigisha amahanga ibyo kwizera n’ukuri.
8  Ku bw’ibyo, ndifuza ko ahantu hose abagabo bakomeza gusenga bazamuye amaboko mu budahemuka, badafite umujinya kandi batajya impaka.
9  Ndifuza nanone ko abagore birimbishisha imyambaro ikwiriye, biyubaha kandi bashyira mu gaciro, batirimbishisha imideri yo kuboha umusatsi, zahabu n’amasaro cyangwa imyenda ihenze cyane,
10  ahubwo birimbishe mu buryo bukwiriye abagore bavuga ko bubaha Imana, ni ukuvuga binyuze ku mirimo myiza.
11  Umugore yige acecetse kandi aganduke rwose.
12  Sinemerera umugore kwigisha cyangwa gutegeka umugabo, ahubwo aceceke,
13  kuko Adamu ari we waremwe mbere, Eva akaremwa nyuma.
14  Nanone, Adamu si we washutswe, ahubwo umugore ni we washutswe rwose maze aracumura.
15  Icyakora, azarindwa binyuze mu kubyara abana, niba akomeza kugira ukwizera n’urukundo no kwezwa hamwe no gushyira mu gaciro.
3  Iri jambo ni iryo kwizerwa. Umuntu niyifuza inshingano yo kuba umugenzuzi, aba yifuje umurimo mwiza.
2  Ku bw’ibyo rero, umugenzuzi agomba kuba inyangamugayo, akaba umugabo w’umugore umwe, udakabya mu byo akora, utekereza neza, ugira gahunda, ukunda kwakira abashyitsi, ushoboye kwigisha,
3  utari umusinzi, udakubita abandi, ahubwo agashyira mu gaciro, utari gashozantambara, udakunda amafaranga,
4  akaba umuntu uyobora neza abo mu rugo rwe, ufite abana baganduka kandi bafatana ibintu uburemere;
5  (none se niba umuntu atazi kuyobora abo mu rugo rwe, yabasha ate kwita ku itorero ry’Imana?)
6  ntabe umuntu uhindutse vuba, kugira ngo bitamutera ubwibone maze agacirwa urubanza nk’urwo Satani yaciriwe.
7  Byongeye kandi, yagombye nanone kuba ari umuntu uvugwa neza n’abo hanze y’itorero, kugira ngo atajyaho umugayo kandi akagwa mu mutego wa Satani.
8  N’abakozi b’itorero na bo bakwiriye kuba abantu bafatana ibintu uburemere, batari incabiranya, batamenyereye kunywa inzoga nyinshi, batararikira inyungu zishingiye ku buhemu,
9  bakomeza ibanga ryera ryo kwizera bafite umutimanama utanduye.
10  Nanone babanze kugeragezwa kugira ngo bagaragare ko bakwiriye, hanyuma babone kuba abakozi b’itorero kuko baba batabonetseho umugayo.
11  Abagore na bo bagomba kuba abantu bafatana ibintu uburemere, badasebanya, badakabya mu byo bakora, ari abizerwa muri byose.
12  Umukozi w’itorero abe umugabo w’umugore umwe, uyobora neza abana be n’abo mu rugo rwe,
13  kuko abagabo bayobora neza baba bihesha izina ryiza, kandi bashobora kuvugana ubushizi bw’amanga bwinshi ibyerekeye ukwizera kwabo kwa gikristo.
14  Ibi ndabikwandikiye nubwo niringiye kuzaza aho uri bidatinze,
15  kugira ngo nindamuka ntinze, uzamenye uko ukwiriye kwitwara mu nzu y’Imana, ari ryo torero ry’Imana nzima, rikaba n’inkingi ishyigikira ukuri.
16  Koko rero, ibanga ryera ryo kwiyegurira Imana rirakomeye rwose: ‘Yesu yagaragajwe mu mubiri, abarwaho gukiranuka mu mwuka, abonekera abamarayika, ibye bibwirizwa mu mahanga, yizerwa n’abo mu isi, yakiranwa ikuzo mu ijuru.’
