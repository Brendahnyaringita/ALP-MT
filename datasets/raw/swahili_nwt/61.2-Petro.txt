1  Simoni Petro, mtumwa na mtume wa Yesu Kristo, kwa wale ambao wamepata imani, yenye thamani kama yetu kupitia uadilifu wa Mungu wetu na Mwokozi wetu Yesu Kristo:
2  Na mwongezewe fadhili zisizostahiliwa na amani kwa ujuzi sahihi kumhusu Mungu na kumhusu Yesu Bwana wetu,
3  kwa maana nguvu zake za kimungu zimetupatia mambo yote yanayoleta uzima na ujitoaji-kimungu kupitia ujuzi sahihi kumhusu Yule ambaye alituita kwa utukufu wake na wema wa adili.
4  Kupitia mambo haya ametupatia ahadi zenye thamani na zilizo bora, ili kupitia hizo muwe washiriki katika asili ya kimungu, mkiwa mmeponyoka kutoka katika uharibifu wa ulimwengu unaosababishwa na tamaa mbaya.
5  Kwa sababu hii, jitahidini kabisa kuongeza kwenye imani yenu wema wa adili, kwenye wema wenu wa adili ujuzi,
6  kwenye ujuzi wenu kujizuia, kwenye kujizuia kwenu uvumilivu, kwenye uvumilivu wenu ujitoaji-kimungu,
7  kwenye ujitoaji-kimungu wenu upendo wa kindugu, kwenye upendo wenu wa kindugu upendo.
8  Kwa maana mambo hayo yakiwa ndani yenu na kufurika, yatawazuia msiwe wasiotenda ama wasiozaa matunda kuhusiana na ujuzi sahihi kumhusu Bwana wetu Yesu Kristo.
9  Kwa maana yeyote asiye na mambo hayo ni kipofu, na amefunga macho yake yasione nuru, naye amesahau kutakaswa kwake kutoka kwenye dhambi zake za zamani za kale.
10  Kwa hiyo, akina ndugu, jitahidini hata zaidi ili kufanya mwito na kuchaguliwa kwenu kuwe hakika kwa ajili yenu wenyewe, kwa maana mkiendelea kufanya mambo hayo, hamtashindwa kamwe.
11  Kwa kweli, hivyo ndivyo mtakavyowezeshwa kwa wingi kuingia katika Ufalme wa milele wa Bwana na Mwokozi wetu Yesu Kristo.
12  Kwa sababu hiyo sikuzote ninakusudia kuwakumbusha mambo haya, ingawa mnayajua na mko imara katika kweli iliyo ndani yenu.
13  Lakini ninaona inafaa, maadamu niko katika maskani hii, kuwachochea kwa kuwakumbusha,
14  kama ninavyojua kwamba maskani yangu itaondolewa hivi karibuni, kama vile pia Bwana wetu Yesu Kristo alivyonionyesha.
15  Sikuzote nitafanya yote ninayoweza ili nitakapoondoka, ninyi wenyewe muweze kuyakumbuka mambo hayo.
16  Hapana, hatukuwajulisha kuhusu nguvu na kuwapo kwa Bwana wetu Yesu Kristo kwa kufuata hadithi za uwongo zilizotungwa kwa werevu, badala yake, tulijionea kwa macho fahari yake.
17  Kwa maana alipokea kutoka kwa Mungu Baba heshima na utukufu alipoambiwa maneno kama haya kwa utukufu wenye fahari: “Huyu ni Mwanangu, mpendwa wangu, ambaye mimi mwenyewe nimemkubali.”
18  Ndiyo, maneno hayo tuliyasikia yakitoka mbinguni tulipokuwa pamoja naye katika ule mlima mtakatifu.
19  Basi tuna neno la kinabii likiwa limefanywa hakika zaidi, nanyi mnafanya vema kulikazia uangalifu kama vile taa inayoangaza mahali penye giza (mpaka siku ipambazuke na nyota ya mchana ichomoze) mioyoni mwenu.
20  Kwa kuwa kwanza mnajua kwamba hakuna unabii wa Andiko unaotokana na fasiri yoyote ya kibinafsi.
21  Kwa maana unabii haukuletwa wakati wowote kwa mapenzi ya mwanadamu, bali wanadamu walisema yaliyotoka kwa Mungu kama walivyoongozwa na roho takatifu.
2  Hata hivyo, kulikuwa pia na manabii wa uwongo miongoni mwa watu, kama vile pia kutakavyokuwa na walimu wa uwongo miongoni mwenu. Hawa wataingiza kimyakimya madhehebu yenye kuharibu, na hata watamkana bwana aliyewanunua, na kujiletea maangamizi ya haraka.
2  Zaidi ya hayo, wengi watafuata mwenendo wao mpotovu, na kwa sababu yao ile njia ya kweli itatukanwa.
3  Pia, watawatumia ninyi vibaya kwa pupa wakisema maneno ya uwongo. Lakini hukumu yao iliyoamuliwa zamani za kale, haikawii, na maangamizi yao hayalali.
4  Hakika Mungu hakujizuia kuwaadhibu malaika waliofanya dhambi, bali aliwatupa ndani ya Tartaro, akiwaweka kwenye minyororo ya giza zito ili wawekwe akiba kwa ajili ya hukumu.
5  Naye hakujizuia kuuadhibu ulimwengu wa kale, bali alimlinda salama Noa, mhubiri wa uadilifu, pamoja na wengine saba alipoleta gharika juu ya ulimwengu wa watu wasiomwogopa Mungu.
6  Na kwa kuyageuza majiji ya Sodoma na Gomora kuwa majivu, aliyahukumu akiweka kielelezo kwa watu wasiomwogopa Mungu kuhusu mambo yatakayokuja.
7  Naye alimwokoa Loti mwadilifu, aliyetaabishwa sana na mwenendo mpotovu wa waasi sheria—
8  kwa maana siku baada ya siku mtu huyo mwadilifu alikuwa akiitesa nafsi yake yenye uadilifu kwa sababu ya matendo ya kuasi sheria aliyoona na kusikia alipokuwa akiishi miongoni mwao.
9  Hivyo basi, Yehova anajua jinsi ya kuwakomboa kutoka kwenye jaribu watu wenye ujitoaji-kimungu, lakini kuwaweka akiba watu wasio waadilifu ili waangamizwe katika siku ya hukumu,
10  hasa wale wanaotaka kutia unajisi miili ya wengine na ambao hudharau mamlaka. Wana ujasiri na ushupavu, hawaogopi kuwatukana watukufu,
11  lakini malaika, ingawa ni wakuu zaidi katika nguvu na uwezo, hawawashtaki kwa matukano, kwa sababu wanamheshimu Yehova.
12  Lakini watu hawa, kama wanyama wanaotenda kwa silika na wanaozaliwa ili kukamatwa na kuangamizwa, wanayatukana mambo wasioyajua. Watapata maangamizo yanayoletwa na mwendo wao wenyewe wa maangamizi,
13  wakipata madhara kama thawabu ya mwendo wao wenye madhara. Wanafurahia kuishi maisha ya anasa, hata mchana. Wao ni madoa na dosari, wanafurahia mafundisho yao ya udanganyifu huku wakila karamu pamoja nanyi.
14  Macho yao yamejaa uzinzi na hawawezi kuachana na dhambi, nao huwashawishi wasio imara. Moyo wao umezoezwa kuwa na pupa. Wao ni watoto waliolaaniwa.
15  Wameiacha njia iliyonyooka, wamepotoshwa. Wameifuata njia ya Balaamu mwana wa Beori, aliyependa thawabu ya kutenda makosa,
16  lakini akakaripiwa kwa sababu hakufanya yaliyo sawa. Mnyama wa kubeba mizigo asiye na sauti alizungumza kwa sauti ya mwanadamu na kuzuia mwendo wa kiwazimu wa nabii huyo.
17  Hao ni chemchemi zisizo na maji na ukungu unaosukumwa na dhoruba kali, nao wamewekewa akiba giza zito kabisa.
18  Wao husema maneno ya kujigamba yasiyo na maana. Kwa kuvutia tamaa za mwili na kwa matendo ya upotovu wa maadili, wanawashawishi watu waliotoka tu kuponyoka kutoka kwa watu wanaoishi katika kosa.
19  Wanawaahidi uhuru, huku wao wenyewe wakiwa watumwa wa uharibifu; kwa maana yeyote anayeshindwa na mwingine, ni mtumwa wake.
20  Hakika ikiwa baada ya kuponyoka unajisi wa ulimwengu kupitia ujuzi sahihi kumhusu Bwana na Mwokozi Yesu Kristo, wanajiingiza tena katika mambo haya na kushindwa, mwisho wao unakuwa mbaya zaidi kuliko mwanzo wao.
21  Ingekuwa afadhali kwao kama hawangejua kwa usahihi njia ya uadilifu kuliko baada ya kuijua wageuke kutoka kwenye amri takatifu waliyopokea.
22  Wamepatwa na ukweli wa methali inayosema: “Mbwa ameyarudia matapishi yake mwenyewe, na nguruwe aliyeoshwa amerudi kugaagaa kwenye matope.”
3  Wapendwa, sasa hii ndiyo barua ya pili ninayowaandikia, ambayo kama katika barua yangu ya kwanza, ninachochea uwezo wenu wa kufikiri vizuri kwa kuwakumbusha,
2  ili mkumbuke maneno yaliyosemwa hapo mwanzoni na manabii watakatifu na amri ya Bwana na Mwokozi kupitia mitume wenu.
3  Kwanza kabisa mjue kwamba katika siku za mwisho wadhihaki watakuja na dhihaka zao, wakitenda kulingana na tamaa zao wenyewe
4  na kusema: “Kuko wapi huko kuwapo kwake kulikoahidiwa? Kwani tangu siku mababu zetu walipolala usingizi katika kifo, mambo yote yanaendelea kama yalivyokuwa tangu mwanzo wa uumbaji.”
5  Kwa maana, wanapuuza kimakusudi jambo hili, kwamba zamani za kale kulikuwa na mbingu na dunia iliyokuwa imesimama imara kutoka katika maji na katikati ya maji kwa neno la Mungu;
6  na kwamba kwa njia hizo ulimwengu wa wakati huo uliangamia kwa gharika ya maji.
7  Lakini kwa neno hilohilo, mbingu na dunia zilizopo sasa zimewekwa akiba kwa ajili ya moto na zinawekwa mpaka siku ya hukumu na ya kuangamizwa kwa watu wasiomwogopa Mungu.
8  Hata hivyo, wapendwa, msikose kujua jambo hili, kwamba siku moja kwa Yehova ni kama miaka elfu na miaka elfu ni kama siku moja.
9  Yehova hakawii kuhusiana na ahadi yake, kama watu fulani wanavyodhani, bali ni mwenye subira kwenu kwa sababu hataki yeyote aangamizwe bali hutaka wote wafikie toba.
10  Lakini siku ya Yehova itakuja kama mwizi, siku ambayo mbingu zitapitilia mbali kwa mngurumo, lakini vitu vyake vya msingi vikiwa moto sana vitayeyushwa, na dunia na kazi zilizo ndani yake zitafunuliwa.
11  Kwa kuwa vitu hivyo vyote vitayeyushwa kwa njia hiyo, fikirieni mnapaswa kuwa watu wa aina gani katika matendo matakatifu ya mwenendo na vitendo vya ujitoaji-kimungu,
12  huku mkisubiri na kuweka karibu akilini kuwapo kwa siku ya Yehova, siku ambayo mbingu zitateketezwa kwa moto na vitu vya msingi vitayeyuka kwa joto kali!
13  Lakini kulingana na ahadi yake tunangojea mbingu mpya na dunia mpya, na humo uadilifu utakaa.
14  Kwa hiyo, wapendwa, kwa kuwa mnangojea mambo hayo, fanyeni yote mnayoweza ili mwishowe awapate mkiwa bila doa wala dosari na mkiwa katika amani.
15  Zaidi ya hayo, ioneni subira ya Bwana wetu kuwa wokovu, kama ndugu yetu mpendwa Paulo alivyowaandikia pia kulingana na hekima aliyopewa,
16  akizungumza kuhusu mambo hayo kama anavyofanya katika barua zake zote. Hata hivyo, ni vigumu kuyaelewa mambo fulani katika barua hizo, na watu wasio na ujuzi na wasio imara wanayapotosha, kama wanavyoyafanya Maandiko mengine pia, kwa maangamizi yao wenyewe.
17  Kwa hiyo, wapendwa, kwa kuwa mmepata ujuzi huu mapema, jilindeni ili msipotoshwe pamoja nao kwa kosa la waasi sheria, na kuanguka kutoka kwenye msimamo wenu imara.
18  Hapana, bali endeleeni kukua katika fadhili zisizostahiliwa na ujuzi kumhusu Bwana na Mwokozi wetu Yesu Kristo. Na awe na utukufu sasa na mpaka siku ya umilele. Amina.
