10  Awo Samwiri n’addira eccupa y’amafuta, n’afuka amafuta ku mutwe gwa Sawulo, n’amunywegera, era n’agamba nti: “Yakuwa takufuseeko mafuta obeere omukulembeze w’abantu be?
2  Bw’onooba ovudde we ndi olwa leero, ojja kusanga abasajja babiri okumpi n’amalaalo ga Laakeeri e Zereza mu kitundu kya Benyamini, era bajja kukugamba nti, ‘Endogoyi ze wagenda okunoonya zizuuliddwa, naye kaakano kitaawo alekedde awo okweraliikirira endogoyi n’atandika okweraliikirira mmwe. Agamba nti: “Nnaakola ntya olw’omwana wange?”’
3  Ojja kuva awo weeyongereyo otuuke ku muti omunene ogw’e Taboli, era eyo ojja kusisinkana abasajja basatu nga bambuka eri Katonda ow’amazima e Beseri, ng’omu asitudde embuzi ento ssatu, omulala ng’asitudde emigaati esatu, ate omulala ng’asitudde ensumbi ennene erimu omwenge.
4  Bajja kukubuuza bw’oli, era bakuwe emigaati ebiri, era olina okugikkiriza.
5  Oluvannyuma lw’ekyo, ojja kugenda ku kasozi ka Katonda ow’amazima awali enkambi y’Abafirisuuti. Bw’onootuuka mu kibuga, ojja kusisinkana ekibinja kya bannabbi nga baserengeta okuva ku kifo ekigulumivu; bajja kuba boogera obunnabbi era nga bakulembeddwamu abantu abakuba ebivuga eby’enkoba, n’obugoma obutono, n’endere, n’entogooli.
6  Omwoyo gwa Yakuwa gujja kukuwa amaanyi, era ojja kwogera eby’obunnabbi awamu nabo, era okyusibwe obe ng’omuntu omulala.
7  Obubonero obwo bwe bunaamala okubaawo, kola kyonna ky’osobola okukola, kubanga Katonda ow’amazima ali naawe.
8  Oluvannyuma ojja kugenda e Girugaali, era nja kujja nkusange eyo mpeeyo ssaddaaka ezookebwa ne ssaddaaka ez’emirembe. Ojja kulindirira okumala ennaku musanvu, okutuusa lwe nnajja gy’oli, era nja kukubuulira ky’onookola.”
9  Sawulo olwali okukyuka ave awali Samwiri, Katonda n’atandika okukyusa omutima gwe, era obubonero obwo bwonna ne butuukirira ku lunaku olwo.
10  Awo ne bava eyo ne bagenda ku kasozi, ekibinja kya bannabbi ne kimusisinkana. Amangu ago omwoyo gwa Katonda ne gumuwa amaanyi n’atandika okwogera eby’obunnabbi ng’ali wamu nabo.
11  Abo bonna abaali bamumanyi bwe baamulaba ng’ayogera eby’obunnabbi awamu ne bannabbi, ne bagambagana nti: “Kiki ekituuse ku mutabani wa Kiisi? Sawulo naye ali omu ku bannabbi?”
12  Awo omusajja ow’omu kifo ekyo n’abuuza nti: “Naye kitaabwe y’ani?” Awo we waava enjogera egamba nti: “Sawulo naye ali omu ku bannabbi?”
13  Bwe yamala okwogera eby’obunnabbi, n’agenda ku kifo ekigulumivu.
14  Oluvannyuma muganda wa taata wa Sawulo n’abuuza Sawulo n’omuweereza we nti: “Mwali mulaze wa?” N’amuddamu nti: “Twali tugenze kunoonya ndogoyi, era bwe zaatubula ne tugenda eri Samwiri.”
15  Awo muganda wa taata wa Sawulo n’abuuza nti: “Mbuulira, Samwiri yabagambye ki?”
16  Sawulo n’amuddamu nti: “Yatugambye nti endogoyi zaazuuliddwa.” Naye Sawulo teyamubuulira ekyo Samwiri kye yali ayogedde ku by’obwakabaka.
17  Awo Samwiri n’ayita abantu ne bakuŋŋaanira mu maaso ga Yakuwa e Mizupa,
18  era n’agamba Abayisirayiri nti: “Bw’ati Yakuwa Katonda wa Isirayiri bw’agamba, ‘Nze nnaggya Isirayiri e Misiri era nze eyabanunula mu mukono gw’Abamisiri ne mu mukono gw’obwakabaka bwonna obwali bubanyigiriza.
19  Naye olwa leero mwesambye Katonda wammwe eyabaggya mu bizibu byammwe byonna ne mu nnaku yammwe yonna, ne mugamba nti: “Tulondere kabaka anaatufuga.” Kale kaakano muyimirire mu maaso ga Yakuwa nga muli mu bika byammwe era nga muli mu bibinja byammwe eby’enkumi.’”
20  Awo Samwiri n’asembeza ebika byonna ebya Isirayiri, era ekika kya Benyamini ne kirondebwamu.
21  N’asembeza ab’ekika kya Benyamini ng’empya zaabwe bwe zaali, ab’oluggya lwa Materi ne balondebwamu. Oluvannyuma Sawulo mutabani wa Kiisi yalondebwamu, naye bwe baagenda okumunoonya, tebaamulaba.
22  Awo ne beebuuza ku Yakuwa nti: “Omusajja oyo waali wano?” Yakuwa n’abaddamu nti: “Ali eri mu migugu yeekwese.”
23  Ne badduka ne  bagenda ne bamuggyayo. Bwe yayimirira wakati mu bantu, okuva ku bibegaabega bye okudda waggulu yali asinga abantu abalala bonna obuwanvu.
24  Samwiri n’agamba abantu bonna nti: “Mulaba oyo Yakuwa gw’alonze, nti tewali muntu alinga ye mu bantu bonna?” Awo abantu bonna ne baleekaana nti: “Kabaka awangaale!”
25  Awo Samwiri n’ategeeza abantu kabaka by’anaabeetaagisanga, era n’abiwandiika mu kitabo, n’akissa mu maaso ga Yakuwa. Oluvannyuma Samwiri n’asiibula abantu, buli omu n’addayo ewuwe.
26  Sawulo naye n’addayo ewuwe e Gibeya, ng’awerekerwako abalwanyi Yakuwa be yali akutte ku mutima.
27  Naye abasajja abamu abatalina mugaso ne bagamba nti: “Oyo anaatununula atya?” Bwe batyo ne bamunyooma, era ne batamutwalira kirabo kyonna. Naye n’atabaako ky’akyogerako.
4  Samwiri yayogera ne Isirayiri yonna. Awo Abayisirayiri ne bagenda okulwana n’Abafirisuuti; baasiisira okumpi n’e Ebenezeri, ate bo Abafirisuuti ne basiisira mu Afeki.
2  Abafirisuuti ne basimba ennyiriri okulwanyisa Abayisirayiri, naye Abayisirayiri olutalo ne lubagendera bubi, ne bawangulwa Abafirisuuti, era ne babattamu abasajja nga 4,000 mu ddwaniro.
3  Abantu bwe baddayo mu lusiisira, abakadde ba Isirayiri ne bagamba nti: “Lwaki Yakuwa alese Abafirisuuti okutuwangula leero? Ka tuggye essanduuko y’endagaano ya Yakuwa mu Siiro tugitwale ebeere naffe etununule mu mukono gw’abalabe baffe.”
4  Awo abantu ne batuma abasajja e Siiro ne baggyayo essanduuko y’endagaano ya Yakuwa ow’eggye, atuula waggulu wa bakerubi. Ne batabani ba Eli ababiri, Kofuni ne Fenekaasi, nabo baali eyo n’essanduuko y’endagaano ya Katonda ow’amazima.
5  Essanduuko y’endagaano ya Yakuwa olwatuuka mu lusiisira, Abayisirayiri bonna ne baleekaanira waggulu, ensi n’ekankana.
6  Abafirisuuti bwe baawulira okuleekaana ne bagamba nti: “Okuleekaana okwo okuli mu lusiisira lw’Abebbulaniya kutegeeza ki?” Oluvannyuma baakitegeera nti Essanduuko ya Yakuwa yali ezze mu lusiisira.
7  Abafirisuuti ne batya nnyo, ne bagamba nti: “Katonda azze mu lusiisira!” Ate era ne bagamba nti: “Zitusanze, kubanga ekintu nga kino tekibangawo!
8  Zitusanze! Ani anaatununula mu mukono gwa Katonda ono ow’ekitiibwa? Oyo ye Katonda eyatta Abamisiri abangi mu ddungu.
9  Mmwe Abafirisuuti, mubeere bavumu era mukirage nti muli basajja, muleme kuweereza Bebbulaniya nga bo bwe babaweereza; mukirage nti muli basajja era mulwane!”
10  Awo Abafirisuuti ne balwana ne bawangula Abayisirayiri, era buli Muyisirayiri n’addukira mu weema ye. Abattibwa baali bangi nnyo; Abayisirayiri abaafa baali abasirikale 30,000 abatambuza ebigere.
11  Ate era Essanduuko ya Katonda yawambibwa, era ne batabani ba Eli ababiri, Kofuni ne Fenekaasi, ne bafa.
12  Awo omusajja ow’omu kika kya Benyamini n’ava mu ddwaniro n’adduka n’atuuka e Siiro ku lunaku olwo, ng’ayuzizza ebyambalo bye era ng’ayiye n’enfuufu ku mutwe gwe.
13  We yatuukira, Eli yali atudde ku ntebe ku mabbali g’ekkubo ng’alindirira, kubanga omutima gwe gwali mweraliikirivu nnyo olw’Essanduuko ya Katonda ow’amazima. Omusajja n’ayingira mu kibuga n’ababuulira ebibaddewo, ekibuga kyonna ne kitandika okukuba emiranga.
14  Eli bwe yawulira emiranga, n’agamba nti: “Oluyoogaano olwo lwaki?” Omusajja oyo y’omu n’ayanguwa n’ayingira n’ategeeza Eli ebyali bibaddewo.
15  (Eli yalina emyaka 98, era yali takyalaba.)
16  Omusajja n’agamba Eli nti: “Nze nnavudde mu ddwaniro, era nnadduseeyo lwa leero.” Awo n’amubuuza nti: “Kiki ekibaddewo mwana wange?”
17  Eyali aleese amawulire n’amuddamu nti: “Abayisirayiri badduse Abafirisuuti era bawanguddwa bubi nnyo; batabani bo ababiri, Kofuni ne Fenekaasi, nabo bafudde, era Essanduuko ya Katonda ow’amazima ewambiddwa.”
18  Bwe yayogera ku Ssanduuko ya Katonda ow’amazima, Eli n’ava ku ntebe n’agwa kya bugazi ku mabbali g’omulyango, ensingo ye n’emenyeka n’afa, olw’okuba yali mukadde era nga munene nnyo. Yali alamulidde Isirayiri emyaka 40.
19  Muka mwana we, mukyala wa Fenekaasi, yali lubuto ng’anaatera okuzaala. Bwe yawulira nti Essanduuko ya Katonda ow’amazima ewambiddwa era nti ne ssezaala we ne bba bafudde, n’afukamira era ebisa ne bitandikirawo okumuluma n’azaala.
20  Bwe yali afa, abakazi abaali bayimiridde we yali ne bamugamba nti: “Totya, kubanga ozadde omwana ow’obulenzi.” Kyokka teyabaddamu era teyakifaako.
21  Naye omwana yamutuuma Ikabodi, ng’agamba nti: “Ekitiibwa kivudde mu Isirayiri ne kigenda mu buwaŋŋanguse;” yali ayogera ku kuwambibwa kw’Essanduuko ya Katonda ow’amazima ne ku ekyo ekyali kituuse ku ssezaala we era ne bba.
22  Yagamba nti: “Ekitiibwa kivudde mu Isirayiri ne kigenda mu buwaŋŋanguse, olw’okuba Essanduuko ya Katonda ow’amazima ewambiddwa.”
26  Oluvannyuma lw’ekiseera, abasajja b’e Zifu baagenda eri Sawulo e Gibeya, ne bamugamba nti: “Dawudi yeekwese ku Kasozi Kakira akatunudde mu Yesimoni.”
2  Awo Sawulo n’agenda mu ddungu ly’e Zifu okunoonya Dawudi, ng’ali n’abasajja ba Isirayiri 3,000 abalondemu.
3  Sawulo n’asiisira okumpi n’oluguudo ku Kasozi Kakira akatunudde mu Yesimoni. Mu kiseera ekyo Dawudi yali abeera mu ddungu, era yakitegeerako nti Sawulo yali amuwondedde mu ddungu.
4  Dawudi n’atuma abakessi okukakasa obanga ddala Sawulo yali azze.
5  Oluvannyuma Dawudi yagenda mu kifo Sawulo we yali asiisidde, n’alaba Sawulo ne Abuneeri mutabani wa Neeri omukulu w’eggye lye we baali beebase; Sawulo yali yeebase munda mu lusiisira ng’abasajja be bamwetoolodde.
6  Awo Dawudi n’abuuza Akimereki Omukiiti ne Abisaayi mutabani wa Zeruyiya, muganda wa Yowaabu nti: “Ani anaagenda nange eri Sawulo mu lusiisira?” Abisaayi n’addamu nti: “Nze nja kugenda naawe.”
7  Ekiro Dawudi ne Abisaayi ne bagenda abasirikale we baali, ne basanga Sawulo nga yeebase mu lusiisira, ng’effumu lye lisimbiddwa mu ttaka okumpi n’omutwe gwe, nga Abuneeri n’abasirikale ba Sawulo beebase nga bamwetoolodde.
8  Abisaayi n’agamba Dawudi nti: “Olwa leero Katonda agabudde omulabe wo mu mukono gwo. Kale kaakano ka mmufumite effumu omulundi gumu limuyitemu likwase n’ettaka, era nja kuba seetaaga kumufumita gwa kubiri.”
9  Naye Dawudi n’agamba Abisaayi nti: “Tomukolako kabi, kubanga ani ayinza okugolola omukono gwe ku oyo Yakuwa gwe yafukako amafuta n’atabaako musango?”
10  Dawudi era n’agamba nti: “Nga Yakuwa bw’ali omulamu, Yakuwa kennyini y’anaamutta, oba olunaku lujja kutuuka afe, oba ajja kugenda mu lutalo afiireyo.
11  Mu maaso ga Yakuwa tekiba kituufu n’akamu nze okugolola omukono gwange ku oyo Yakuwa gwe yafukako amafuta! Kale kaakano ggyawo effumu n’ensumbi y’amazzi ebiri okumpi n’omutwe gwe, tugende.”
12  Awo Dawudi n’aggyawo effumu n’ensumbi y’amazzi ebyali okumpi n’omutwe gwa Sawulo, ne bagenda. Tewali muntu n’omu eyalaba, oba eyamanya, oba eyazuukuka, kubanga bonna baali beebase, olw’okuba Yakuwa yali abaleetedde otulo tungi nnyo.
13  Awo Dawudi n’agenda emitala, n’ayimirira waggulu ku lusozi ng’abeesudde ebbanga ddene.
14  Awo Dawudi n’akoowoola abasirikale ne Abuneeri mutabani wa Neeri ng’agamba nti: “Tonziremu Abuneeri?” Abuneeri n’amuddamu nti: “Ani oyo akoowoola kabaka?”
15  Dawudi n’agamba Abuneeri nti: “Toli musajja? Ani alinga ggwe mu Isirayiri? Kale lwaki tokuumye mukama wo kabaka? Kubanga omu ku basirikale abadde azze okutta mukama wo kabaka.
16  Ky’okoze si kirungi. Nga Yakuwa bw’ali omulamu, basajja mmwe mugwanidde kufa, kubanga temukuumye mukama wammwe, Yakuwa gwe yafukako amafuta. Kaakano tunulatunula olabe! Effumu lya kabaka n’ensumbi y’amazzi ebibadde okumpi n’omutwe gwe biri ludda wa?”
17  Sawulo n’ategeera nti eryo ddoboozi lya Dawudi n’agamba nti: “Eryo ddoboozi lyo mwana wange Dawudi?” Dawudi n’amuddamu nti: “Lino ddoboozi lyange mukama wange kabaka.”
18  Era n’agattako nti: “Lwaki mukama wange awondera omuweereza we? Kiki kye nkoze, era musango ki gwe nnazza?
19  Nkwegayiridde mukama wange kabaka, wuliriza omuweereza wo ky’agamba: Yakuwa bw’aba nga y’akumpendulidde, k’akkirize ekiweebwayo kyange eky’emmere ey’empeke. Naye bwe kiba nga bantu be bakuwendudde, ka bakolimirwe mu maaso ga Yakuwa, kubanga bangobye leero nneme kuba na mugabo mu busika bwa Yakuwa, nga bagamba nti, ‘Genda oweereze bakatonda abalala!’
20  Kale toleka musaayi gwange kuyiika ku ttaka wala okuva mu maaso ga Yakuwa. Kabaka wa Isirayiri azze okunoonya enkukunyi emu bw’eti, ng’alinga omuntu agoba enkwale ku nsozi.”
21  Awo Sawulo kwe kumuddamu nti: “Nnyonoonye. Komawo mwana wange Dawudi; sijja kuddamu kukukolako kabi, kubanga obulamu bwange obututte nga bwa muwendo mungi mu maaso go leero. Nkoze kya busirusiru era nkoze ensobi ya maanyi.”
22  Awo Dawudi n’agamba nti: “Effumu lya kabaka liirino, omu ku basajja ajje alinone.
23  Yakuwa y’anaasasula buli muntu ng’obutuukirivu bwe bwe buli era ng’obwesigwa bwe bwe buli, kubanga olwa leero Yakuwa akuwaddeyo mu mukono gwange, naye ne sigolola mukono gwange ku oyo Yakuwa gwe yafukako amafuta.
24  Ng’obulamu bwo bwe bubadde obw’omuwendo mu maaso gange olwa leero, obulamu bwange nabwo ka bube bwa muwendo mu maaso ga Yakuwa, era k’annunule mu nnaku yange yonna.”
25  Awo Sawulo n’agamba Dawudi nti: “Oweebwe omukisa mwana wange Dawudi. Ojja kukola ebintu eby’ekitalo era ojja kutuuka ku buwanguzi.” Awo Dawudi n’agenda, ne Sawulo naye n’addayo ewuwe.
11  Awo Nakasi Omwamoni n’agenda n’asiisira okulwanyisa Yabesi eky’omu Gireyaadi. Abasajja bonna ab’e Yabesi ne bagamba Nakasi nti: “Kola endagaano naffe, era tujja kukuweereza.”
2  Nakasi Omwamoni n’abagamba nti: “Nja kukola nammwe endagaano singa munakkiriza okubatungulamu amaaso gammwe aga ddyo. Kino nja kukikola okufeebya Isirayiri yonna.”
3  Awo abakadde b’e Yabesi ne bamuddamu nti: “Tuwe ebbanga lya nnaku musanvu kitusobozese okutuma ababaka mu Isirayiri yonna. Bwe wataabeewo atulokola, tuneewaayo gy’oli.”
4  Ababaka bwe baatuuka e Gibeya ekya Sawulo ne babuulira abantu ebigambo ebyo, era abantu bonna ne batema emiranga.
5  Sawulo yali ava ku ttale ng’agoberera eggana ly’ente, era n’agamba nti: “Kiki ekituuse ku bantu? Bakaabira ki?” Awo ne bamubuulira ebyo abasajja b’e Yabesi bye baali boogedde.
6  Sawulo bwe yabiwulira, omwoyo gwa Katonda ne gumuwa amaanyi, era n’asunguwala nnyo.
7  Awo n’addira ente ennume bbiri n’azitemaatemamu ebitundutundu, n’abiwa ababaka ne babitwala mu bitundu byonna ebya Isirayiri, nga bagamba nti: “Oyo yenna ataagoberere Sawulo ne Samwiri, ente ze zijja kukolebwa bwe ziti!” Entiisa ya Yakuwa n’ejja ku bantu, ne bajja nga bassa kimu.
8  Awo n’abalira abantu e Bezeki, era Abayisirayiri baali 300,000 ate abasajja ba Yuda baali 30,000.
9  Awo ne bagamba ababaka abaali bazze nti: “Mugambe abasajja b’e Yabesi mu Gireyaadi nti, ‘Enkya, awo nga mu ttuntu, mujja kulokolebwa.’” Ababaka ne bagenda ne bategeeza abasajja b’e Yabesi, era ne basanyuka nnyo.
10  Awo abasajja b’e Yabesi ne bagamba Abaamoni nti: “Enkya tujja kwewaayo gye muli, era mujja kutukola kyonna kye mulaba nga kye kirungi mu maaso gammwe.”
11  Enkeera Sawulo yayawulamu abantu ebibinja bisatu, ne bagenda wakati mu lusiisira mu kisisimuka eky’oku makya, ne batta Abaamoni okutuusa mu ttuntu. Abo abaawonawo baasaasaana, era buli omu yadduka yekka.
12  Awo abantu ne bagamba Samwiri nti: “Baani abaali bagamba nti, ‘Sawulo anaatufuga?’ Abasajja abo mubatuwe tubatte.”
13  Naye Sawulo n’agamba nti: “Tewali muntu yenna asaanidde kuttibwa ku lunaku luno, kubanga leero Yakuwa anunudde Isirayiri.”
14  Oluvannyuma Samwiri yagamba abantu nti: “Mujje tugende e Girugaali tuddemu okulangirira Sawulo nga kabaka.”
15  Awo abantu bonna ne bagenda e Girugaali, era nga bali eyo e Girugaali, ne bafuula Sawulo kabaka mu maaso ga Yakuwa. Oluvannyuma ne baweerayo eyo ssaddaaka ez’emirembe mu maaso ga Yakuwa, era Sawulo n’abasajja ba Isirayiri bonna ne bajaganya nnyo.
8  Samwiri bwe yakaddiwa. n’alonda batabani be okuba abalamuzi ba Isirayiri.
2  Mutabani we omubereberye yali ayitibwa Yoweeri, ate ow’okubiri ng’ayitibwa Abiya; baali balamuzi mu Beeru-seba.
3  Naye batabani be tebaatambulira mu makubo ge; beefuniranga ebintu mu makubo amakyamu, baalyanga enguzi, era baasalirizanga nga basala emisango.
4  Abakadde ba Isirayiri bonna baakuŋŋaana ne bagenda eri Samwiri e Laama.
5  Baamugamba nti: “Laba! Ggwe okaddiye, naye batabani bo tebatambulira mu makubo go. Kale kaakano tulondere kabaka atulamulenga nga bwe kiri mu mawanga amalala gonna.”
6  Naye tekyasanyusa Samwiri bwe baamugamba nti: “Tuwe kabaka atulamulenga.” Awo Samwiri n’asaba Yakuwa,
7  era Yakuwa n’amugamba nti: “Wuliriza ebyo byonna abantu bye bakugamba, kubanga tebagaanye ggwe, wabula nze gwe bagaanye okuba kabaka waabwe.
8  Bakoze nga bwe bazze bakola okuva ku lunaku lwe nnabaggya e Misiri okutuusa leero; babadde banvaako ne baweereza bakatonda abalala, era ekyo naawe kye bakukoze.
9  Wuliriza kye bagamba. Naye balabule; babuulire ebyo kabaka anaabafuganga by’ajja okubeetaagisa.”
10  Awo Samwiri n’ategeeza abantu abaali bamusabye kabaka byonna Yakuwa bye yali ayogedde.
11  Yabagamba nti: “Bino kabaka anaabafuga by’ajja okubeetaagisa: Ajja kutwala batabani bammwe abateeke ku magaali ge era abafuule abasajja be abeebagala embalaasi, era abamu bajja kuddukiranga mu maaso g’amagaali ge.
12  Ate era ajja kwerondera abaami abakulira enkumi n’abaami abakulira ataano, era abamu bajja kumulimiranga era bamukungulirenga emmere ye, era bamuweesezenga eby’okulwanyisa n’ebintu eby’oku magaali ge.
13  Ajja kutwala bawala bammwe bakolenga amafuta ag’akaloosa, era bafumbenga emmere n’emigaati.
14  Ajja kutwala ebibanja byammwe ebisingayo obulungi, n’ennimiro zammwe ez’emizabbibu n’ez’emizeyituuni ezisingayo obulungi, abiwe abaweereza be.
15  Ajja kutwala ekimu eky’ekkumi eky’ennimiro zammwe ez’emmere ey’empeke n’eky’ennimiro zammwe ez’emizabbibu, era ajja kukiwa abakungu be ab’omu lubiri n’abaweereza be.
16  Ajja kutwala abaweereza bammwe abakazi n’abasajja n’amagana gammwe agasingayo obulungi, n’endogoyi zammwe, era ajja kubikozesa okukola emirimu gye.
17  Ajja kutwala ekimu eky’ekkumi eky’ebisibo byammwe, era nammwe mujja kufuuka baweereza be.
18  Ekiseera kijja lwe mulikaaba olwa kabaka gwe mwerondedde, naye Yakuwa talibaddamu.”
19  Naye abantu tebaawuliriza Samwiri, era baagamba nti: “Wadde kiri kityo, ffe twagala kuba na kabaka anaatufuganga.
20  Olwo naffe tujja kuba ng’amawanga amalala gonna, era kabaka waffe ajja kutulamulanga era ajja kutukulemberanga era atulwanire entalo zaffe.”
21  Samwiri bwe yamala okuwulira ebyo byonna abantu bye baayogera, n’abitegeeza Yakuwa.
22  Awo Yakuwa n’agamba Samwiri nti: “Wuliriza kye bagamba, obalondere kabaka abafuge.” Awo Samwiri n’agamba abantu b’omu Isirayiri nti: “Buli omu addeyo mu kibuga ky’ewaabwe.”
30  Dawudi n’abasajja be bwe baatuuka e Zikulagi oluvannyuma lw’ennaku ssatu, baasanga Abamaleki baazinze Negebu ne Zikulagi, era nga baalumbye Zikulagi ne bakyokya omuliro.
2  Baali bawambye abakazi n’abantu abalala bonna abaakirimu abato n’abakulu. Tebatta muntu n’omu, naye baabatwala ne bagenda.
3  Dawudi n’abasajja be bwe baatuuka mu kibuga, baasanga kyokeddwa omuliro, era ng’abakazi baabwe ne batabani baabwe ne bawala baabwe bawambiddwa.
4  Dawudi n’abasajja abaali naye ne batema emiranga, okutuusa lwe baggweeramu ddala amaanyi agakaaba.
5  N’abakazi ba Dawudi bombi, Akinowamu ow’e Yezuleeri ne Abbigayiri eyali mukyala wa Nabbali Omukalumeeri, baali bawambiddwa.
6  Dawudi yanakuwala nnyo, kubanga abantu baali bagamba nti bagenda kumukuba amayinja. Abantu bonna baali banyiivu nnyo olwa batabani baabwe ne bawala baabwe abaali bawambiddwa. Naye Dawudi yafuna amaanyi olw’obuyambi bwa Yakuwa Katonda we.
7  Awo Dawudi n’agamba Abiyasaali kabona, mutabani wa Akimereki nti: “Nkwegayiridde ndeetera wano efodi.” Abiyasaali n’atwalira Dawudi efodi.
8  Dawudi ne yeebuuza ku Yakuwa nti: “Mpondere ekibinja ky’abazigu abo? Nnaabasanga?” Awo n’amuddamu nti: “Bawondere, ojja kubasanga, era ojja kununula byonna bye baanyaze.”
9  Amangu ago Dawudi n’agenda n’abasajja 600 abaali naye, ne batuuka ku Kiwonvu Besoli, abasajja abamu we baasigala.
10  Dawudi yeeyongera okubawondera n’abasajja 400, naye abasajja 200 abaali bakooye ennyo nga tebasobola kusomoka Kiwonvu Besoli ne basigala awo.
11  Awo ne basanga omusajja Omumisiri ku ttale ne bamutwala eri Dawudi, ne bamuwa emmere n’alya era ne bamuwa n’amazzi ag’okunywa,
12  n’ekitundu ky’ekitole ky’ettiini n’ebitole bibiri eby’ezzabbibu enkalu. Bwe yamala okulya, n’addamu amaanyi, kubanga yali amaze ennaku ssatu, emisana n’ekiro, nga talya mmere wadde okunywa amazzi.
13  Awo Dawudi n’amubuuza nti: “Mukama wo y’ani, era oli wa wa?” N’amuddamu nti: “Ndi Mumisiri era ndi muddu w’omusajja Omwamaleki, naye mukama wange yandeka olw’okuba nnalwala ennaku ssatu emabega.
14  Twazinze mu bukiikaddyo bw’ekitundu ky’Abakeresi n’ekitundu kya Yuda ne mu bukiikaddyo bw’ekitundu kya Kalebu, era ne twokya Zikulagi omuliro.”
15  Awo Dawudi n’amubuuza nti: “Onontwala awali ekibinja ky’abazigu abo?” N’amuddamu nti: “Bw’ondayirira mu linnya lya Katonda nti tojja kunzita, era nti tojja kumpaayo mu mukono gwa mukama wange, nja kukutwala awali ekibinja ky’abazigu abo.”
16  Awo n’amutwala gye baali, era baali basaasaanye wonna mu kitundu we baali, nga balya, nga banywa, era nga bajaganya olw’omunyago omungi gwe baali baggye mu nsi y’Abafirisuuti ne mu nsi ya Yuda.
17  Dawudi n’abatta okuva ku makya nga busaasaana okutuusa akawungeezi; tewali n’omu eyawonawo okuggyako abasajja 400 abeebagala eŋŋamira ne badduka.
18  Dawudi yanunula byonna Abamaleki bye baali batutte, era n’anunula ne bakazi be bombi.
19  Tewali na kimu ku byabwe ekyabula, ka kibe kitono oba kinene. Baanunula abaana baabwe ab’obulenzi n’ab’obuwala, n’ebintu ebyali binyagiddwa; Dawudi yanunula ebintu byonna bye baali batutte.
20  Dawudi yatwala ebisibo n’amagana gonna, era baabitwala nga bye bikulembeddemu ensolo zaabwe. Baagamba nti: “Guno munyago gwa Dawudi.”
21  Oluvannyuma Dawudi yatuuka awaali abasajja 200 abaali bakooye ennyo ne batasobola kugenda naye, era abaali basigadde okumpi n’Ekiwonvu Besoli. Abasajja baavaayo okusisinkana Dawudi n’abantu abaali naye, era Dawudi bwe yabatuukako n’ababuuza bwe baali.
22  Kyokka, abasajja bonna ababi era abatalina mugaso mu abo abaali bagenze ne Dawudi ne bagamba nti: “Nga bwe bataagenda naffe, tetujja kubawa ku munyago gwe tuleese, wabula buli omu akwate mukazi we ne batabani be agende.”
23  Naye Dawudi n’agamba nti: “Baganda bange, ebyo Yakuwa by’atuwadde temubikola bwe mutyo, kubanga atukuumye era n’agabula mu mukono gwaffe ekibinja ky’abazigu abaatulumba.
24  Ani anakkiriziganya nammwe ku ekyo? Omugabo gw’oyo eyagenda mu lutalo gujja kuba gwe gumu n’ogw’oyo eyasigala awali emigugu. Bonna bajja kugabanira wamu.”
25  Okuva ku lunaku olwo n’okweyongerayo, ekyo Dawudi yakifuula tteeka era kiragiro mu Isirayiri.
26  Dawudi bwe yatuuka e Zikulagi n’atoola ku munyago n’aweereza abakadde ba Yuda abaali mikwano gye, ng’agamba nti: “Kino kye kirabo kye mbaweerezza, ekivudde ku bye twanyaze ku balabe ba Yakuwa.”
27  Yaweereza n’ab’omu Beseri, n’ab’omu Lamosi eky’omu Negebu, n’ab’omu Yattiri,
28  n’ab’omu Aloweri, n’ab’omu Sifumosi, n’ab’omu Esutemowa,
29  n’ab’omu Lakali, n’ab’omu bibuga bya Bayerameeri, n’ab’omu bibuga by’Abakeeni,
30  n’ab’omu Koluma, n’ab’omu Bolasani, n’ab’omu Asaki,
31  n’ab’omu Kebbulooni, era ne mu bifo byonna Dawudi n’abasajja be gye baateranga okugenda.
16  Awo Yakuwa n’agamba Samwiri nti: “Olituusa wa okunakuwala olwa Sawulo, nga mmaze okumuggyako obwakabaka bwa Isirayiri? Jjuza ejjembe lyo amafuta nkutume ewa Yese Omubesirekemu, kubanga nnonze kabaka mu batabani be.”
2  Naye Samwiri n’agamba nti: “Nnyinza ntya okugenda? Sawulo bw’anaakiwulira ajja kunzita.” Awo Yakuwa n’amugamba nti: “Twala ente ento ogambe nti, ‘Nzize kuwaayo ssaddaaka eri Yakuwa.’
3  Ojja kuyita Yese ajje ku kuwaayo ssaddaaka, oluvannyuma nja kukubuulira ky’onookola. Ojja kufuka amafuta ku oyo gwe nnaakulaga.”
4  Samwiri n’akola ekyo Yakuwa kye yamugamba. Bwe yatuuka e Besirekemu abakadde b’omu kibuga ne batya nnyo nga bamusisinkanye, ne bamubuuza nti: “Ozze lwa mirembe?”
5  N’abaddamu nti: “Nzize lwa mirembe. Nzize kuwaayo ssaddaaka eri Yakuwa. Mwetukuze, mujje tugende ku kuwaayo ssaddaaka.” Oluvannyuma n’atukuza Yese ne batabani be, n’abayita ku kuwaayo ssaddaaka.
6  Bwe baali bayingira, n’alaba Eriyaabu, n’agamba nti: “Mazima ddala ono Yakuwa gw’alonze.”
7  Naye Yakuwa n’agamba Samwiri nti: “Totunuulira ndabika ye na buwanvu bwe, kubanga si gwe nnonze. Kubanga engeri abantu gye balabamu ebintu Katonda si bw’abiraba; abantu balaba ekyo amaaso gaabwe kye gasobola okulaba, naye Yakuwa alaba ekiri mu mutima.”
8  Awo Yese n’aleeta Abinadaabu mu maaso ga Samwiri, naye Samwiri n’agamba nti: “N’oyo Yakuwa tamulonze.”
9  Yese n’aleeta Samma, naye Samwiri n’agamba nti: “Oyo naye Yakuwa tamulonze.”
10  Bw’atyo Yese n’aleeta batabani be musanvu mu maaso ga Samwiri, naye Samwiri n’agamba Yese nti: “Ku abo tekuli n’omu Yakuwa gw’alonze.”
11  Awo Samwiri n’abuuza Yese nti: “Bano bokka be batabani bo?” N’amuddamu nti: “Ekyasigaddeyo asembayo obuto; alunda ndiga.” Samwiri n’agamba Yese nti: “Mutumye, kubanga tetujja kutuula kulya okutuusa ng’azze wano.”
12  Awo n’amutumya ne bamuleeta. Yali wa maaso malungi era ng’alabika bulungi. Yakuwa n’agamba Samwiri nti: “Yimuka omufukeko amafuta, kubanga ye wuuyo!”
13  Awo Samwiri n’akwata ejjembe eryalimu amafuta, n’amufukako amafuta nga baganda be balaba. Okuva ku lunaku olwo omwoyo gwa Yakuwa ne gutandika okukolera ku Dawudi. Oluvannyuma Samwiri n’ayimuka n’agenda e Laama.
14  Omwoyo gwa Yakuwa gwali gumaze okuva ku Sawulo, era omwoyo omubi okuva eri Yakuwa gwatandika okumuteganya.
15  Abaweereza ba Sawulo ne bamugamba nti: “Olaba nti omwoyo omubi okuva eri Katonda gukuteganya.
16  Mukama waffe, tukwegayiridde lagira abaweereza bo abali mu maaso go bagende banoonye omuntu omukugu mu kukuba entongooli. Omwoyo omubi okuva eri Katonda bwe gunaakujjangako, anaakubanga entongooli, era onoobanga bulungi.”
17  Awo Sawulo n’agamba abaweereza be nti: “Munoonye omuntu amanyi okukuba obulungi entongooli, mumundeetere.”
18  Awo omu ku baweereza be n’agamba nti: “Nnalaba nga mutabani wa Yese Omubesirekemu mukugu mu kukuba entongooli; mulwanyi muzira, wa maanyi, mwogezi mulungi, alabika bulungi, era Yakuwa ali naye.”
19  Awo Sawulo n’atuma ababaka eri Yese ng’agamba nti: “Mpeereza Dawudi mutabani wo alunda endiga.”
20  Yese n’addira emigaati, ensawo ey’eddiba eyalimu omwenge, n’embuzi ento, n’abissa ku ndogoyi, n’atuma Dawudi mutabani we abitwalire Sawulo.
21  Bw’atyo Dawudi n’agenda eri Sawulo n’atandika okumuweereza. Sawulo yamwagala nnyo, era Dawudi yafuuka omusituzi w’eby’okulwanyisa bye.
22  Sawulo n’aweereza Yese obubaka ng’agamba nti: “Nsaba Dawudi asigale nange yeeyongere okumpeereza, kubanga mmusiimye.”
23  Omwoyo omubi okuva eri Katonda bwe gwajjanga ku Sawulo, nga Dawudi akwata entongooli ng’agikuba, nga Sawulo akkakkana, era ng’aba bulungi, era omwoyo omubi gwamuvangako.
18  Dawudi olwamala okwogera ne Sawulo, Yonasaani ne Dawudi ne bafuuka ba mukwano nnyo, Yonasaani n’atandika okumwagala nga bwe yali yeeyagala.
2  Okuva ku lunaku olwo, Sawulo yasigaza Dawudi era teyamukkiriza kuddayo wa kitaawe.
3  Yonasaani ne Dawudi baakola endagaano okuba ab’omukwano, olw’okuba yali amwagala nga bwe yali yeeyagala.
4  Yonasaani yeeyambulamu ekizibaawo kye ekitaliiko mikono n’akiwa Dawudi, era n’amuwa n’ebyambalo bye, n’ekitala kye, n’omutego gwe, n’omusipi gwe.
5  Dawudi yatandika okugenda okutabaala era yatuukanga ku buwanguzi yonna Sawulo gye yamutumanga. N’olwekyo Sawulo yamufuula omukulu w’abasajja abalwanyi, era ekyo kyasanyusa nnyo abantu bonna n’abaweereza ba Sawulo.
6  Dawudi n’abalala bwe baakomangawo nga bava okutta Abafirisuuti, abakazi baavanga mu bibuga byonna ebya Isirayiri okusisinkana Kabaka Sawulo nga bayimba, nga bazina, nga bakuba obugoma obutono n’ebivuga eby’enkoba essatu, era nga bajaganya.
7  Abakazi abaabanga bajaganya baayimbanga nti: “Sawulo asse enkumi,Ne Dawudi asse emitwalo.”
8  Sawulo yasunguwala nnyo, era ebigambo ebyo tebyamusanyusa, kubanga yagamba nti: “Dawudi bamuwadde mitwalo, nze ne bampa nkumi, kati basigalidde kumuwa bwakabaka!”
9  Okuva ku lunaku olwo Sawulo yatandika okwekengera Dawudi.
10  Ku lunaku olwaddirira, omwoyo omubi okuva eri Katonda gwajja ku Sawulo, n’atandika okweyisa mu ngeri eteri ya bulijjo mu nnyumba nga Dawudi akuba entongooli nga bwe yakolanga. Sawulo yali akutte effumu mu mukono gwe,
11  era yalikasuka ng’agamba nti: ‘Nja kufumita Dawudi effumu limuyitemu likwate ekisenge!’ Yakasukira Dawudi effumu emirundi ebiri, naye nga Dawudi alyewoma.
12  Sawulo yali atya Dawudi olw’okuba Yakuwa yali naye, kyokka ng’avudde ku Sawulo.
13  Sawulo kyeyava aggya Dawudi ku gw’okuweereza mu maaso ge, n’amulonda okuba omukulu w’olukumi, Dawudi n’akulemberanga eggye mu ntalo.
14  Dawudi yeeyongera okutuuka ku buwanguzi mu byonna bye yakolanga, era Yakuwa yali naye.
15  Sawulo bwe yalaba nga buli kintu Dawudi ky’akola kimugendera bulungi, n’atandika okumutya.
16  Naye abantu bonna mu Isirayiri ne mu Yuda baayagalanga nnyo Dawudi, olw’okuba yabakulemberanga mu ntalo.
17  Oluvannyuma Sawulo yagamba Dawudi nti: “Muwala wange omukulu Merabu wuuno. Ŋŋenda kumukuwa abeere mukazi wo. Kyokka, njagala weeyongere okwoleka obuzira olwane entalo za Yakuwa.” Sawulo yagamba mu mutima gwe nti: ‘Omukono gwange ka guleme kumukolako kabi konna, omukono gw’Abafirisuuti gwe guba gumutta.’
18  Awo Dawudi n’agamba Sawulo nti: “Nze ani, era ab’ennyumba ya kitange be baani mu Isirayiri, nze okuwasa muwala wa kabaka?”
19  Naye ekiseera bwe kyatuuka Dawudi aweebwe Merabu, muwala wa Sawulo, Merabu yali amaze okuweebwa Aduliyeri Omumekolasi abe mukazi we.
20  Mikali muwala wa Sawulo yali ayagala Dawudi, era ekyo baakibuulira Sawulo, ne kimusanyusa.
21  Sawulo n’agamba nti: “Nja kumumuwa abeere ekyambika gy’ali, Abafirisuuti bamutte.” Awo Sawulo n’agamba Dawudi omulundi ogw’okubiri nti: “Wasa muwala wa Kabaka.”
22  Ate era Sawulo yalagira abaweereza be nti: “Mwogere ne Dawudi mu kyama, mumugambe nti, ‘Kabaka akwagala, era n’abaweereza be bonna bakwagala nnyo. Wasa muwala wa Kabaka.’”
23  Abaweereza ba Sawulo bwe baagamba Dawudi ebintu ebyo, Dawudi n’abagamba nti: “Mulowooza kintu kitono okuwasa muwala wa kabaka, ng’ate ndi musajja mwavu era wa wansi?”
24  Abaweereza ba Sawulo ne bamubuulira ebyo Dawudi bye yali ayogedde.
25  Awo Sawulo n’agamba nti: “Mugambe Dawudi nti, ‘Kabaka tayagala bintu bya buko, naye ayagala ebikuta 100 ebikomoleddwa ku Bafirisuuti, awoolere eggwanga ku balabe ba kabaka.’” Kyokka Sawulo yali akola lukwe Dawudi attibwe Abafirisuuti.
26  Abaweereza ba Sawulo ne bagamba Dawudi ebigambo ebyo, Dawudi ne kimusanyusa okuwasa muwala wa kabaka. Ekiseera ekyamuweebwa okusasula kabaka bwe kyali tekinnaggwaako,
27  Dawudi yagenda n’abasajja be ne batta Abafirisuuti 200, Dawudi n’atwalira kabaka ebikuta byonna bye yabakomolako, asobole okuwasa muwala wa kabaka. Awo Sawulo n’awa Dawudi Mikali muwala we abe mukazi we.
28  Sawulo n’ategeera nti Yakuwa yali ne Dawudi, era nti ne Mikali muwala we ayagala nnyo Dawudi.
29  Ekyo kyaleetera Sawulo okweyongera okutya Dawudi, era Sawulo n’afuuka mulabe wa Dawudi obulamu bwe bwonna.
30  Abaami b’Abafirisuuti baatabaalanga, naye buli lwe baatabaalanga, Dawudi yatuukanga ku buwanguzi okusinga abaweereza ba Sawulo bonna, era erinnya lye lyatenderezebwanga nnyo.
17  Awo Abafirisuuti ne bakuŋŋaanya amagye gaabwe okulwana. Baakuŋŋaanira e Soko ekiri mu Yuda, ne basiisira wakati wa Soko ne Azeka, mu Efesu-dammimu.
2  Sawulo n’abasajja ba Isirayiri ne bakuŋŋaana ne basiisira mu Kiwonvu Ela, era ne basimba ennyiriri okulwana n’Abafirisuuti.
3  Abafirisuuti baali ku lusozi olwali ku luuyi olumu, ate ng’Abayisirayiri bali ku lusozi olwali ku luuyi olulala, nga wakati waabwe waliwo ekiwonvu.
4  Awo mu lusiisira lw’Abafirisuuti ne wavaayo omulwanyi ayitibwa Goliyaasi ow’e Gaasi, ng’aweza mita nga ssatu obuwanvu.
5  Ku mutwe gwe kwaliko sseppeewo ey’ekikomo, era yali ayambadde ekyambalo eky’olutalo ekyaliko obuntu obw’ekyuma obulinga amagalagamba. Obuzito bw’ekyambalo ky’olutalo eky’ekikomo bwali sekeri 5,000.
6  Ate era yali ayambadde ebibikka amagulu eby’ekikomo, ng’ayambalidde n’effumu ery’ekikomo ku mugongo.
7  Olunyago lw’effumu lye lwali ng’omuti ogulukirwako engoye, ate omutwe gw’effumu lye gwali guzitowa sekeri 600; oyo eyamukwatiranga engabo ye yali amukulembeddemu.
8  Awo Goliyaasi n’ayimirira n’ayogerera waggulu n’agamba eggye lya Isirayiri nti: “Lwaki muvuddeyo ne musimba ennyiriri okulwana? Siri Mufirisuuti, era mmwe temuli baweereza ba Sawulo? Mulonde omusajja aserengete gye ndi.
9  Bw’anaalwana nange n’anzita, tujja kufuuka baweereza bammwe. Naye bwe nnaamuwangula ne mmutta, mujja kufuuka baweereza baffe mutuweerezenga.”
10  Omufirisuuti era n’agamba nti: “Nsoomooza eggye lya Isirayiri olwa leero. Mumpe omusajja tulwane!”
11  Sawulo n’Abayisirayiri bonna bwe baawulira ebigambo by’Omufirisuuti ebyo, ne batya nnyo.
12  Dawudi yali mutabani wa Yese Omwefulaasi ow’e Besirekemu eky’omu Yuda. Yese yalina abaana ab’obulenzi munaana, era mu kiseera kya Sawulo yali akaddiye.
13  Batabani ba Yese abasatu abakulu baali bagoberedde Sawulo mu lutalo. Amannya ga batabani be abasatu abaali bagenze mu lutalo ge gano: Omukulu yali ayitibwa Eriyaabu, ow’okubiri yali ayitibwa Abinadaabu, ate ow’okusatu yali ayitibwa Samma.
14  Dawudi ye yali asembayo obuto, era bakulu be abo abasatu baali bagoberedde Sawulo.
15  Dawudi yagendanga ewa Sawulo nga bw’addayo e Besirekemu okulunda endiga za kitaawe.
16  Omufirisuuti yavangayo n’ayimirira mu maaso gaabwe n’abasoomooza ku makya n’akawungeezi okumala ennaku 40.
17  Awo Yese n’agamba Dawudi mutabani we nti: “Kwata efa eno ey’emmere ey’empeke ensiike n’emigaati gino ekkumi, ogende mangu obitwalire baganda bo mu lusiisira.
18  Twala n’ebigera bino ekkumi eby’amata obiwe omukulu w’olukumi, olabe ne baganda bo bwe bali, era obaggyeko ekintu ekikakasa nti bali bulungi, okireete.”
19  Baganda ba Dawudi baali ne Sawulo n’abasajja ba Isirayiri abalala bonna mu Kiwonvu Ela, nga balwana n’Abafirisuuti.
20  Awo Dawudi n’agolokoka ku makya nnyo, endiga n’azirekera omuntu omulala, n’apakira ebintu n’agenda, nga kitaawe Yese bwe yali amulagidde. Bwe yatuuka mu lusiisira, yasanga ng’eggye ligenda mu ddwaniro, era nga balaya enduulu z’olutalo.
21  Awo Abayisirayiri n’Abafirisuuti ne basimba ennyiriri, nga buli ggye lyolekedde linnaalyo.
22  Amangu ago Dawudi n’alekera omukuumi w’ebitereke ekitereke kye, n’adduka n’agenda mu ddwaniro. Bwe yatuukayo, n’abuuza ebikwata ku baganda be.
23  Bwe yali akyayogera, omulwanyi ayitibwa Goliyaasi, Omufirisuuti ow’e Gaasi, n’avaayo mu nnyiriri z’Abafirisuuti, n’atandika okwogera ebigambo bye bimu nga bye yayogeranga bulijjo, Dawudi n’abiwulira.
24  Abasajja ba Isirayiri bonna bwe baalaba omusajja oyo ne batya nnyo ne bamudduka.
25  Abasajja ba Isirayiri ne bagamba nti: “Omusajja oyo avuddeyo mumulabye? Avuddeyo okusoomooza Isirayiri. Omuntu anaamutta kabaka ajja kumuwa eby’obugagga bingi, ajja kumuwa ne muwala we, ate ab’ennyumba ya kitaawe tebajja kuwanga musolo wadde okukozesebwanga emirimu mu Isirayiri.”
26  Awo Dawudi n’abuuza abasajja abaali bayimiridde okumpi naye nti: “Omuntu anatta Omufirisuuti oyo n’aggya ekivume ku Isirayiri, anaaweebwa mpeera ki? Omusajja oyo Omufirisuuti atali mukomole yeeyita ki, okusoomooza eggye lya Katonda omulamu?”
27  Awo abantu ne bamugamba ebigambo bye bimu nga bye baali bamugambye mu kusooka nti: “Eno ye mpeera eneeweebwa omuntu anaamutta.”
28  Muganda we eyali asinga obukulu Eriyaabu bwe yawulira Dawudi ng’ayogera n’abasajja, n’amusunguwalira nnyo, n’amubuuza nti: “Kiki ekikuleese eno, era endiga ezo entono ozirekedde ani mu ddungu? Mmanyi bulungi bwe weetulinkiriza era n’ebiruubirirwa ebikyamu eby’omutima gwo; ekikuleese eno kujja kulaba lutalo.”
29  Awo Dawudi n’amuddamu nti: “Kati nkoze ki? Mbadde mbuuza bubuuza kibuuzo!”
30  Awo Dawudi n’ava ku Eriyaabu n’akyukira omuntu omulala n’amubuuza ekibuuzo kye kimu kye yali abuuzizza mu kusooka, era abantu ne bamuddamu nga bwe baali baamuzzeemu mu kusooka.
31  Waaliwo abantu abaawulira ebyo Dawudi bye yayogera, ne babibuulira Sawulo, Sawulo n’amutumya.
32  Dawudi n’agamba Sawulo nti: “Abantu ka baleme kuggwaamu maanyi. Omuweereza wo ajja kugenda alwane n’Omufirisuuti oyo.”
33  Naye Sawulo n’agamba Dawudi nti: “Tosobola kulwanyisa Mufirisuuti oyo, kubanga oli mwana bwana, ate nga ye abadde musirikale okuviira ddala mu buvubuka bwe.”
34  Dawudi n’agamba Sawulo nti: “Omuweereza wo mulunzi wa ndiga za kitaawe, era lumu empologoma yajja n’eggya endiga mu kisibo n’egitwala, ate olulala eddubu nalyo lyakola ekintu kye kimu.
35  Nnabiwondera ne mbikuba ne mbisuuza endiga. Bwe byasituka okunnwanyisa, ne mbikwata ebirevu ne mbikuba ne mbitta.
36  Omuweereza wo yatta empologoma n’eddubu, era Omufirisuuti oyo atali mukomole ajja kuba ng’ekimu ku byo, kubanga asoomoozezza eggye lya Katonda omulamu.”
37  Dawudi era n’agattako nti: “Yakuwa eyannunula mu maala g’empologoma n’ag’eddubu, y’ajja okunnunula ne mu mukono gw’Omufirisuuti oyo.” Sawulo n’agamba Dawudi nti: “Genda, Yakuwa abeere naawe.”
38  Awo Sawulo n’ayambaza Dawudi ebyambalo bye. Yamussaako sseppeewo ey’ekikomo ku mutwe, oluvannyuma n’amwambaza ekyambalo eky’olutalo.
39  Awo Dawudi ne yeesiba ekitala kye ku byambalo bye, n’agezaako okutambula naye n’alemererwa, olw’okuba yali tabimanyidde. Dawudi n’agamba Sawulo nti: “Sisobola kugendera mu bino, kubanga sibimanyidde.” Awo Dawudi n’abyeyambulamu.
40  N’akwata omuggo gwe, era n’alonda mu kagga amayinja ataano amaweweevu, n’agateeka mu kasawo ke ak’omusumba w’endiga, ng’akutte envuumuulo ye. Awo n’atandika okusemberera Omufirisuuti.
41  Omufirisuuti n’agenda ng’asemberera Dawudi, ng’akulembeddwamu omusajja eyamukwatiranga engabo.
42  Omufirisuuti bwe yalaba Dawudi, n’amunyooma, kubanga yali muvubuka buvubuka era ng’alabika bulungi.
43  Omufirisuuti n’agamba Dawudi nti: “Ndi mbwa olyoke ojje gye ndi n’emiggo?” Awo Omufirisuuti n’akolimira Dawudi mu mannya ga bakatonda be.
44  Omufirisuuti n’agamba Dawudi nti: “Jjangu gye ndi, omulambo gwo ngugabule ebinyonyi eby’omu bbanga n’ensolo ez’omu nsiko.”
45  Awo Dawudi n’addamu Omufirisuuti nti: “Ojja gye ndi ng’olina ekitala n’amafumu abiri, naye nze nzija gy’oli mu linnya lya Yakuwa ow’eggye, Katonda w’eggye lya Isirayiri gw’osoomoozezza.
46  Olwa leero Yakuwa ajja kukugabula mu mukono gwange, era nja kukutta nkutemeko omutwe; era olwa leero emirambo gy’eggye ly’Abafirisuuti nja kugigabula ebinyonyi eby’omu bbanga n’ensolo ez’omu nsiko; era abantu mu nsi yonna bajja kumanya nti mu Isirayiri mulimu Katonda.
47  Era abo bonna abakuŋŋaanidde wano bajja kumanya nti ekitala n’effumu Yakuwa si by’akozesa okulokola, kubanga olutalo lwa Yakuwa, era mmwenna ajja kubawaayo mu mukono gwaffe.”
48  Awo Omufirisuuti ne yeeyongera okusembera asisinkane Dawudi, ne Dawudi n’adduka mangu ng’ayolekera eddwaniro okusisinkana Omufirisuuti.
49  Dawudi n’akwata mu nsawo ye, n’aggyamu ejjinja, n’alivuumuula, n’akuba Omufirisuuti mu kyenyi, ejjinja ne limuyingira mu kyenyi n’agwa nga yeevuunise.
50  Bw’atyo Dawudi n’awangula Omufirisuuti ng’akozesa ejjinja n’envuumuulo; yamutta, wadde nga teyalina kitala mu mukono gwe.
51  Dawudi ne yeeyongera okudduka n’ayimirira awaali Omufirisuuti, n’aggya ekitala ky’Omufirisuuti mu kiraato kyakyo, n’amutemako omutwe okukakasa nti afiiridde ddala. Abafirisuuti bwe baalaba ng’omusajja waabwe omuzira afudde, ne badduka.
52  Awo abasajja ba Isirayiri n’aba Yuda ne baleekaana, ne bawondera Abafirisuuti okuviira ddala mu kiwonvu okutuukira ddala ku miryango gya Ekulooni, era emirambo gy’Abafirisuuti abaali battiddwa gyali gigudde mu luguudo okuva e Saalayimu okutuukira ddala e Gaasi n’e Ekulooni.
53  Abayisirayiri bwe baakomawo nga bava okuwondera Abafirisuuti, baanyaga ensiisira zaabwe.
54  Awo Dawudi n’akwata omutwe gw’Omufirisuuti n’agutwala e Yerusaalemi, naye eby’okulwanyisa by’Omufirisuuti n’abiteeka mu weema ye.
55  Sawulo bwe yalaba Dawudi ng’agenda okwaŋŋanga Omufirisuuti, n’abuuza Abuneeri omukulu w’eggye nti: “Abuneeri, omuvubuka oyo mutabani w’ani?” Abuneeri n’amuddamu nti: “Nga bw’oli omulamu, Ai kabaka, simanyi!”
56  Awo kabaka n’amugamba nti: “Buuliriza, omanye taata w’omuvubuka oyo.”
57  Dawudi olwakomawo ng’amaze okutta Omufirisuuti, Abuneeri n’amutwala mu maaso ga Sawulo, nga Dawudi akutte omutwe gw’Omufirisuuti.
58  Awo Sawulo n’amubuuza nti: “Muvubuka, oli mutabani w’ani?” Dawudi n’amuddamu nti: “Ndi mutabani wa muweereza wo Yese Omubesirekemu.”
9  Waaliwo omusajja omugagga ennyo ow’omu kika kya Benyamini eyali ayitibwa Kiisi, mutabani wa Abiyeeri, mutabani wa Zeroli, mutabani wa Bekolaasi, mutabani wa Afiya, Omubenyamini.
2  Yalina mutabani we eyali ayitibwa Sawulo, eyali omuvubuka, era ng’alabika bulungi nnyo; tewaaliwo musajja yenna mu Bayisirayiri eyali amusinga okulabika obulungi. Okuva ku bibegaabega bye okudda waggulu yali asinga abantu bonna obuwanvu.
3  Endogoyi za Kiisi kitaawe wa Sawulo bwe zaabula, Kiisi n’agamba Sawulo mutabani we nti: “Genda n’omu ku baweereza munoonye endogoyi.”
4  Awo ne bayita mu kitundu kya Efulayimu eky’ensozi ne mu kitundu ky’e Salisa, ne batazisangayo. Baayita mu kitundu ky’e Saalimu naye tezaaliyo. Ne bayita ne mu kitundu ky’Ababenyamini naye ne batazisangayo.
5  Bwe baatuuka mu kitundu ky’e Zufu, Sawulo n’agamba omuweereza eyali naye nti: “Jjangu tuddeyo, kitange aleme kutandika kweraliikirira ffe mu kifo ky’okweraliikirira endogoyi.”
6  Naye omuweereza n’amugamba nti: “Mu kibuga kino mulimu omusajja wa Katonda, era assibwamu nnyo ekitiibwa. Buli ky’ayogera kituukirira. Ka tugendeyo, oboolyawo anaatubuulira ekkubo lye tusaanidde okukwata.”
7  Awo Sawulo n’agamba omuweereza we nti: “Naye bwe tuba ba kugenda, tunaatwalira ki omusajja oyo? Mu nsawo zaffe temuli mmere; tetulina kirabo kya kutwalira musajja wa Katonda ow’amazima. Tulinawo ki?”
8  Awo omuweereza n’amuddamu nti: “Nnina ekitundu kimu kya kuna ekya sekeri ya ffeeza. Nja kukiwa omusajja wa Katonda ow’amazima, era ajja kutubuulira ekkubo lye tuba tukwata.”
9  (Mu biseera eby’edda mu Isirayiri, omuntu bwe yabanga agenda okwebuuza ku Katonda yagambanga nti: “Mujje tugende eri omulabi.” Kubanga mu biseera ebyo nnabbi yayitibwanga mulabi.)
10  Awo Sawulo n’agamba omuweereza we nti: “Ky’oyogedde kirungi. Ka tugende.” Ne bagenda mu kibuga omwali omusajja wa Katonda ow’amazima.
11  Bwe baali bambuka mu kibuga, ne basanga abawala abaali bagenda okukima amazzi. Ne babuuza abawala nti: “Omulabi ali mu kifo kino?”
12  Ne babaddamu nti: “Yee. Ali mu maaso eyo gye mulaga. Mwanguwe, kubanga leero azze mu kibuga, olw’okuba leero abantu bagenda kuwaayo ssaddaaka ku kifo ekigulumivu.
13  Bwe munaaba mwakatuuka mu kibuga, mujja kumusanga nga tannaba kugenda ku kifo ekigulumivu okulya. Abantu tebayinza kulya nga tannatuuka, okuva bwe kiri nti y’asabira ssaddaaka omukisa. Bw’amala okusaba, ng’abayitiddwa balya. Kale mwambuke, mujja kumusanga.”
14  Awo ne bambuka mu kibuga. Bwe baali banaatera okutuuka mu kibuga wakati, ne basisinkana Samwiri ng’ajja gye bali bambuke bonna ku kifo ekigulumivu.
15  Bwe waali wakyabulayo olunaku lumu Sawulo ajje, Yakuwa yagamba Samwiri nti:
16  “Enkya mu kiseera nga kino, nja kukusindikira omusajja okuva mu kitundu kya Benyamini. Ojja kumufukako amafuta abe omukulembeze w’abantu bange Abayisirayiri, era ajja kununula abantu bange mu mukono gw’Abafirisuuti. Kubanga ndabye okubonaabona kw’abantu bange, era okukaaba kwabwe kutuuse gye ndi.”
17  Samwiri bwe yalaba Sawulo, Yakuwa n’amugamba nti: “Oyo ye musajja gwe nnakugambyeko nti, ‘Ono y’ajja okufuga abantu bange.’”
18  Awo Sawulo n’atuukirira Samwiri ku mulyango n’amugamba nti: “Nkusaba ombuulire, ennyumba y’omulabi eri ludda wa?”
19  Samwiri n’addamu Sawulo nti: “Nze mulabi. Nkulemberaamu tugende ku kifo ekigulumivu, era mujja kulya nange olwa leero. Nja kukusiibula ku makya, era nja kukubuulira byonna by’oyagala okumanya.
20  Endogoyi ezaababulako ennaku ssatu emabega temuzeeraliikirira kubanga zizuuliddwa. Ebintu byonna eby’omuwendo ebiri mu Isirayiri by’ani? Si bibyo ggwe n’ennyumba ya kitaawo yonna?”
21  Awo Sawulo n’addamu nti: “Siri Mubenyamini ekika ekisingayo obutono mu bika bya Isirayiri, era oluggya lwaffe si lwe lusingayo obutono mu mpya zonna ez’omu kika kya Benyamini? Kale lwaki oŋŋamba ekintu bwe kityo?”
22  Awo Samwiri n’atwala Sawulo n’omuweereza we mu kisenge ekiriirwamu, n’abatuuza mu kifo ekisingayo okuba eky’oku mwanjo mu abo abaali bayitiddwa; waaliwo abasajja nga 30.
23  Samwiri n’agamba omufumbi nti: “Leeta ennyama gye nnakuwadde ne nkugamba nti, ‘Gitereke.’”
24  Awo omufumbi n’asitula ekisambi n’ebyo ebyakiriko, n’abiteeka mu maaso ga Sawulo. Samwiri n’agamba nti: “Ekyaterekeddwa kiteekeddwa mu maaso go. Lya, kubanga baakikuterekedde lwa mukolo guno. Kubanga nnabagambye nti, ‘Mpise abagenyi.’” Awo Sawulo n’aliira wamu ne Samwiri ku lunaku olwo.
25  Oluvannyuma baava ku kifo ekigulumivu ne bagenda mu kibuga, Samwiri ne yeeyongera okwogera ne Sawulo nga bali waggulu ku nnyumba.
26  Baagolokoka ng’emmambya esaze, era Samwiri n’agamba Sawulo nga bali waggulu ku nnyumba nti: “Weeteeketeeke nkusiibule ogende.” Awo Sawulo ne yeeteekateeka, era bombi ye ne Samwiri ne bafuluma ebweru.
27  Bwe baali baserengeta okwolekera enjegoyego z’ekibuga, Samwiri n’agamba Sawulo nti: “Gamba omuweereza atukulemberemu,” awo omuweereza n’abakulemberamu, era Samwiri n’agattako nti: “Naye ggwe yimirira nkubuulire ekigambo kya Katonda.”
28  Mu nnaku ezo Abafirisuuti baakuŋŋaanya amagye gaabwe okulwanyisa Isirayiri. Awo Akisi n’agamba Dawudi nti: “Ndowooza okimanyi nti ggwe n’abasajja bo mujja kugenda nange mu lutalo.”
2  Dawudi n’addamu Akisi nti: “Oteekwa okuba ng’omanyi omuweereza wo ky’ajja okukola.” Akisi n’agamba Dawudi nti: “Eyo ye nsonga lwaki nja kukulonda obeere omukuumi wange ow’enkalakkalira.”
3  Mu kiseera ekyo Samwiri yali amaze okufa, era Abayisirayiri bonna baali bamukungubagidde era nga bamuziise e Laama mu kibuga ky’ewaabwe. Sawulo yali agobye mu Isirayiri abalubaale n’abalaguzi.
4  Awo Abafirisuuti ne bakuŋŋaana ne bagenda ne basiisira e Sunemu, ne Sawulo n’akuŋŋaanya Abayisirayiri bonna ne basiisira e Girubowa.
5  Sawulo bwe yalaba eggye ly’Abafirisuuti n’atya nnyo.
6  Newakubadde Sawulo yeebuuzanga ku Yakuwa, Yakuwa teyamuddangamu, wadde okuyitira mu birooto, oba Ulimu, oba mu bannabbi.
7  Sawulo kwe kugamba abaweereza be nti: “Munnoonyeze omukazi omulubaale ŋŋende mmwebuuzeeko.” Abaweereza be ne bamuddamu nti: “Mu Eni-doli waliyo omukazi omulubaale.”
8  Awo Sawulo n’ayambala ebyambalo ebirala baleme okumutegeera, n’agenda n’abasajja be babiri eri omukazi oyo ekiro, n’amugamba nti: “Nkwegayiridde, ndagula ng’okozesa amaanyi go ag’obulaguzi era onnyimusize gwe nnaakugamba.”
9  Naye omukazi n’amugamba nti: “Omanyi bulungi Sawulo kye yakola; yagoba mu nsi abalubaale n’abalaguzi. Kale lwaki ogezaako okunsuula mu mutego okunzisa?”
10  Awo Sawulo n’amulayirira mu linnya lya Yakuwa ng’agamba nti: “Nga Yakuwa bw’ali omulamu, tojja kubaako musango olw’okukola kino!”
11  Awo omukazi n’amubuuza nti: “Ani gwe mba nkuyimusiza?” Sawulo n’amuddamu nti: “Nnyimusiza Samwiri.”
12  Omukazi bwe yalaba “Samwiri” n’aleekaana nnyo, n’agamba Sawulo nti: “Lwaki onnimbye? Ggwe Sawulo!”
13  Kabaka n’amugamba nti: “Totya, naye kiki ky’olaba?” Omukazi n’agamba Sawulo nti: “Ndaba alinga katonda ng’ava mu ttaka ayambuka.”
14  Awo Sawulo n’amubuuza nti: “Afaanana atya?” Omukazi n’amuddamu nti: “Musajja mukadde y’ayambuka, era ayambadde ekizibaawo ekitaliiko mikono.” Awo Sawulo n’akitegeera nti oyo “Samwiri,” n’avunnama era ne yeeyala wansi.
15  “Samwiri” n’abuuza Sawulo nti: “Lwaki ontawaanyizza n’onnyimusa?” Sawulo n’addamu nti: “Ndi mu buzibu bwa maanyi. Abafirisuuti bannwanyisa, ate nga Katonda anjabulidde, era takyanziramu ng’ayitira mu bannabbi wadde mu birooto; eyo ye nsonga lwaki nkuyise ombuulire kye mba nkola.”
16  “Samwiri” n’amugamba nti: “Lwaki onneebuuzaako, nga Yakuwa akwabulidde era ng’afuuse mulabe wo?
17  Yakuwa ajja kukola ekyo kye yayogera okuyitira mu nze: Yakuwa ajja kuggya obwakabaka mu mukono gwo abuwe omu ku basajja banno, Dawudi.
18  Kino Yakuwa akikukola leero olw’okuba tewagondera ddoboozi lya Yakuwa, era olw’okuba tewayoleka busungu bwe eri Abamaleki.
19  Ate era ggwe n’Abayisirayiri Yakuwa ajja kubawaayo mu mukono gw’Abafirisuuti, era enkya ggwe ne batabani bo mujja kuba nange. Yakuwa ajja kuwaayo n’eggye lya Isirayiri mu mukono gw’Abafirisuuti.”
20  Awo Sawulo n’agwa wansi era n’atya nnyo olw’ebigambo bya “Samwiri.” Yaggweramu ddala amaanyi, olw’okuba yali talidde mmere emisana n’ekiro kyonna.
21  Omukazi bwe yagenda Sawulo we yali n’alaba ng’atidde nnyo, n’amugamba nti: “Laba, omuweereza wo akugondedde, era ntadde obulamu bwange mu kabi ne nkola ky’oŋŋambye.
22  Kaakano nkwegayiridde wuliriza omuweereza wo ky’agamba. Ka nkuwe omugaati, olye oddemu amaanyi otambule ogende.”
23  Naye Sawulo n’agaana, n’agamba nti: “Sijja kulya.” Kyokka abaweereza be awamu n’omukazi oyo ne bamukubiriza okulya, era kyaddaaki yawuliriza eddoboozi lyabwe, n’ava wansi n’atuula ku kitanda.
24  Omukazi yalina ennyana engevvu mu nnyumba; awo n’ayanguwa n’agitta, n’addira obuwunga n’abukanda, n’abufumbamu emigaati egitali mizimbulukuse,
25  n’abiwa Sawulo n’abaweereza be, ne balya. Oluvannyuma ne bayimuka ne bagenda ekiro ekyo.
27  Naye Dawudi n’agamba mu mutima gwe nti: “Luliba lumu Sawulo n’anzita. Ekisinga obulungi ka nzirukire mu nsi y’Abafirisuuti; olwo Sawulo ajja kulekera awo okunnoonya mu Isirayiri yonna, era nja kuba nsimattuse mu mukono gwe.”
2  Awo Dawudi n’abasajja 600 abaali naye ne bagenda eri Akisi kabaka wa Gaasi, mutabani wa Mawoki.
3  Dawudi n’abasajja be ne babeera ne Akisi e Gaasi, buli omu ng’ali n’ab’omu maka ge. Dawudi yali ne bakazi be bombi, Akinowamu ow’e Yezuleeri ne Abbigayiri Omukalumeeri, eyali mukyala wa Nabbali.
4  Oluvannyuma lw’ekiseera baagamba Sawulo nti Dawudi yali addukidde e Gaasi, Sawulo n’ataddamu kumunoonya.
5  Awo Dawudi n’agamba Akisi nti: “Bwe mba nga nsiimibwa mu maaso go, bampe ekifo mu kamu ku bubuga obutono mbeere omwo. Lwaki omuweereza wo abeera naawe mu kibuga kya kabaka?”
6  Awo Akisi kwe kumuwa Zikulagi ku lunaku olwo, era eyo ye nsonga lwaki Zikulagi kibuga kya bakabaka ba Yuda n’okutuusa leero.
7  Ebbanga Dawudi lye yamala mu nsi y’Abafirisuuti lyali omwaka gumu n’emyezi ena.
8  Dawudi yagendanga n’abasajja be ne bazinda Abagesuli, Abagiruzi, n’Abamaleki, olw’okuba baabeeranga mu kitundu ekyali kiva e Teramu ne kituukira ddala e Ssuuli ne ku nsi ya Misiri.
9  Buli Dawudi lwe yatabaalanga ekitundu ekyo, teyalekangamu musajja wadde omukazi nga mulamu, naye yatwalanga endiga, ente, endogoyi, eŋŋamira, n’ebyambalo, era oluvannyuma yaddangayo eri Akisi.
10  Akisi bwe yamubuuzanga nti: “Mwazinze kitundu ki leero? Dawudi yamudangamu nti: “Twazinze mu bukiikaddyo bwa Yuda, mu bukiikaddyo bw’ekitundu ky’Abayerameeri, ne mu bukiikaddyo bw’ekitundu ky’Abakeeni.”
11  Dawudi teyalekangawo musajja wadde omukazi nga mulamu, baleme okutwalibwa e Gaasi, kubanga yagamba nti: “Baleme okutuloopa nga bagamba nti, ‘Dawudi yakoze bw’ati ne bw’ati.’” (Bw’atyo Dawudi bwe yakolanga ebbanga lyonna lye yamala mu nsi y’Abafirisuuti.)
12  Akisi yakkirizanga ebyo Dawudi bye yamugambanga, era yagambanga mu mutima gwe nti: “Mazima ddala akyayiddwa abantu be Abayisirayiri, era anaabanga muweereza wange ebbanga lyonna.”
7  Awo abantu b’e Kiriyasu-yalimu ne bagenda ne batwala Essanduuko ya Yakuwa mu nnyumba ya Abinadaabu eyali ku kasozi, era ne balonda Eriyazaali mutabani we okukuuma Essanduuko ya Yakuwa.
2  Okuva ku lunaku Essanduuko lwe yatwalibwa e Kiriyasu-yalimu, waayitawo ekiseera kiwanvu, ne giwerera ddala emyaka 20, era ennyumba ya Isirayiri yonna yatandika okunoonya Yakuwa.
3  Awo Samwiri n’agamba ennyumba ya Isirayiri yonna nti: “Bwe muba nga mukomawo eri Yakuwa n’omutima gwammwe gwonna, muggye mu mmwe bakatonda abalala n’ebifaananyi bya Asutoleesi, mumalire emitima gyammwe ku Yakuwa era muweereze ye yekka, naye ajja kubanunula mu mukono gw’Abafirisuuti.”
4  Awo Abayisirayiri ne beggyako ebifaananyi bya Babbaali n’ebya Asutoleesi ne baweereza Yakuwa yekka.
5  Awo Samwiri n’agamba nti: “Mukuŋŋaanyize Abayisirayiri bonna e Mizupa, mbasabire eri Yakuwa.”
6  Ne bakuŋŋaanira e Mizupa, ne basena amazzi ne bagayiwa mu maaso ga Yakuwa ne basiiba ku lunaku olwo. Ne boogerera eyo nti: “Twonoonye mu maaso ga Yakuwa.” Awo Samwiri n’atandika okulamula Abayisirayiri e Mizupa.
7  Abafirisuuti bwe baawulira nti Abayisirayiri bakuŋŋaanidde e Mizupa, abafuzi b’Abafirisuuti ne bagenda okulwanyisa Isirayiri. Abayisirayiri bwe baakiwulira ne batya olw’Abafirisuuti.
8  Abayisirayiri ne bagamba Samwiri nti: “Tolekera awo kukoowoola Yakuwa Katonda waffe kutuyamba na kutununula mu mukono gw’Abafirisuuti.”
9  Awo Samwiri n’addira endiga ento eyonka n’agiwaayo eri Yakuwa ng’ekiweebwayo ekyokebwa; Samwiri n’akoowoola Yakuwa ayambe Isirayiri, era Yakuwa n’amwanukula.
10  Samwiri bwe yali awaayo ekiweebwayo ekyokebwa, Abafirisuuti ne bajja okulwana ne Isirayiri. Yakuwa n’aleetera eggulu okubwatukira Abafirisuuti ku lunaku olwo, n’abaleetera okukyankalana, Abayisirayiri ne babawangula.
11  Awo abasajja ba Isirayiri ne bava e Mizupa ne bawondera Abafirisuuti ne bagenda nga babatta okutuukira ddala ebukiikaddyo wa Besu-kali.
12  Samwiri n’addira ejjinja n’aliteeka wakati wa Mizupa ne Yesana n’alituuma Ebenezeri, kubanga yagamba nti: “Yakuwa atuyambye okutuusa kaakano.”
13  Bwe batyo Abafirisuuti ne bawangulwa, era tebaddamu kulumba nsi ya Isirayiri; omukono gwa Yakuwa gweyongera okuba ku Bafirisuuti ennaku za Samwiri zonna.
14  N’ebibuga byonna Abafirisuuti bye baali bawambye ku Isirayiri, byaddizibwa Isirayiri, okuva e Ekulooni okutuuka e Gaasi, era Isirayiri yanunula n’ebitundu ebyetoolodde ebibuga ebyo okuva mu mukono gw’Abafirisuuti. Ate era waaliwo emirembe wakati wa Isirayiri n’Abaamoli.
15  Samwiri yalamula Isirayiri obulamu bwe bwonna.
16  Buli mwaka yagendanga e Beseri, e Girugaali, n’e Mizupa, era yalamuliranga Isirayiri mu bifo ebyo byonna.
17  Naye yaddangayo e Laama, kubanga eyo we waali ennyumba ye, era nayo yalamulirangayo Abayisirayiri. Yazimbirayo Yakuwa ekyoto.
23  Awo ne bagamba Dawudi nti: “Abafirisuuti balwanyisa Keyira, era banyaga emmere ey’empeke eri mu mawuuliro.”
2  Dawudi ne yeebuuza ku Yakuwa nti: “Ŋŋende nnwanyise Abafirisuuti?” Awo Yakuwa n’agamba Dawudi nti: “Genda olwanyise Abafirisuuti onunule Keyira.”
3  Naye abasajja ba Dawudi ne bamugamba nti: “Laba! Tutya nga tuli eno mu Yuda; kati olwo tetuutye nnyo n’okusingawo nga tugenze e Keyira okulwanyisa amagye g’Abafirisuuti?”
4  Dawudi n’addamu okwebuuza ku Yakuwa. Yakuwa n’amugamba nti: “Genda e Keyira, kubanga ŋŋenda kugabula Abafirisuuti mu mukono gwo.”
5  Awo Dawudi n’agenda n’abasajja be e Keyira, n’alwanyisa Abafirisuuti; yatta bangi nnyo, n’atwala ebisolo byabwe, n’anunula abantu b’omu Keyira.
6  Abiyasaali mutabani wa Akimereki bwe yadduka n’agenda e Keyira eri Dawudi, yagenda ne efodi mu mukono gwe.
7  Awo ne bagamba Sawulo nti: “Dawudi agenze e Keyira.” Sawulo n’agamba nti: “Katonda amumpadde, kubanga yeesudde mu mutego bw’ayingidde mu kibuga ekiriko enzigi n’ebisiba.”
8  Awo Sawulo n’akunga abantu bonna okugenda mu lutalo, okugenda e Keyira bazingize Dawudi n’abasajja be.
9  Dawudi bwe yakimanya nti Sawulo ateekateeka okumukolako akabi, n’agamba Abiyasaali kabona nti: “Leeta wano efodi.”
10  Dawudi n’agamba nti: “Ai Yakuwa Katonda wa Isirayiri, omuweereza wo awulidde nti Sawulo ayagala okujja e Keyira azikirize ekibuga ku lwange.
11  Abakulembeze ba Keyira banampaayo mu mukono gwe? Sawulo anajja ng’omuweereza wo bw’awulidde? Ai Yakuwa Katonda wa Isirayiri, nkwegayiridde buulira omuweereza wo.” Awo Yakuwa n’amugamba nti: “Ajja kujja.”
12  Dawudi n’abuuza nti: “Abakulembeze ba Keyira banampaayo nze n’abasajja bange mu mukono gwa Sawulo?” Yakuwa n’amuddamu nti: “Bajja kubawaayo.”
13  Amangu ago Dawudi n’abasajja be nga 600 ne bava mu Keyira, ne bagenda yonna gye baasobola okugenda. Bwe baagamba Sawulo nti Dawudi adduse mu Keyira, Sawulo n’atagenda kumuwondera.
14  Dawudi n’abeera mu ddungu mu bifo ebizibu okutuukamu, mu kitundu eky’ensozi mu ddungu ly’e Zifu. Sawulo n’amunoonyanga buli kiseera, naye Yakuwa n’atamuwaayo mu mukono gwe.
15  Dawudi bwe yali mu ddungu ly’e Zifu e Kolesi, yali akimanyi nti Sawulo amunoonya okumutta.
16  Awo Yonasaani mutabani wa Sawulo n’agenda eri Dawudi e Kolesi, n’amuzzaamu amaanyi yeeyongere okwesiga Yakuwa.
17  Yamugamba nti: “Totya, Sawulo kitange tajja kukuzuula. Ggwe ojja okuba kabaka wa Isirayiri nga nze nkuddirira mu buyinza; ekyo ne Sawulo kitange akimanyi.”
18  Awo bombi ne bakola endagaano mu maaso ga Yakuwa, Dawudi n’asigalayo mu Kolesi, ate Yonasaani n’addayo ewuwe.
19  Oluvannyuma abasajja b’e Zifu baagenda eri Sawulo e Gibeya ne bamugamba nti: “Dawudi teyeekwese okumpi naffe mu bifo ebizibu okutuukamu mu Kolesi, ku Kasozi Kakira, akali ebukiikaddyo wa Yesimoni?
20  Ai kabaka, jjangu wonna w’onooba oyagalidde, tujja kumuwaayo mu mukono gwa kabaka.”
21  Awo Sawulo n’agamba nti: “Yakuwa abawe omukisa olw’okunkwatirwa ekisa.
22  Mugende mugezeeko okuzuula wennyini w’ali, n’omuntu eyamulaba, kubanga baŋŋamba nti mukujjukujju nnyo.
23  Munoonyereze n’obwegendereza mumanye ebifo byonna mwe yeekweka, mulyoke mukomewo gye ndi nga mulina obukakafu, ndyoke ŋŋende nammwe; bw’anaaba ng’ali mu kitundu ekyo, nja kumuwenja mu nkumi zonna eza Yuda.”
24  Awo ne bagenda e Zifu basookeyo Sawulo, era Dawudi n’abasajja be baali mu ddungu ly’e Mawoni, mu Alaba ebukiikaddyo wa Yesimoni.
25  Oluvannyuma Sawulo yagenda n’abasajja be okumunoonya. Dawudi bwe baamugamba, amangu ago n’agenda awali olwazi n’abeera mu ddungu ly’e Mawoni. Sawulo bwe yakiwulira, n’awondera Dawudi mu ddungu ly’e Mawoni.
26  Sawulo bwe yatuuka ku luuyi olumu olw’olusozi, Dawudi n’abasajja be baali ku luuyi olulala olw’olusozi olwo. Dawudi yali ayanguwa ng’adduka Sawulo, naye Sawulo n’abasajja be baali bajja basembera bakwate Dawudi n’abasajja be.
27  Naye waaliwo omubaka eyajja eri Sawulo n’amugamba nti: “Komawo mangu, kubanga Abafirisuuti balumbye ensi yaffe!”
28  Awo Sawulo n’alekera awo okuwondera Dawudi n’addayo okulwanyisa Abafirisuuti. Ekifo ekyo kyebaava bakiyita Sera-kammalekosi.
29  Dawudi n’avaayo eyo, n’ayambuka n’abeera mu bifo ebizibu okutuukamu mu Eni-gedi.
22  Awo Dawudi n’ava eyo n’addukira mu mpuku y’e Adulamu. Baganda be n’ab’ennyumba ya kitaawe bonna bwe baakiwulira, ne bagenda gy’ali.
2  Abantu bonna abaalina ebizibu, abaali babanjibwa, n’abaalina okwemulugunya, baamwegattako n’afuuka omukulu waabwe. Abasajja abaali naye baali nga 400.
3  Oluvannyuma Dawudi yava eyo n’agenda e Mizupe mu Mowaabu n’agamba kabaka wa Mowaabu nti: “Nkwegayiridde, kkiriza kitange ne mmange babeere nammwe okutuusa lwe ndimanya Katonda ky’alinkolera.”
4  Awo Dawudi n’abalekera kabaka wa Mowaabu, ne babeera naye ebbanga lyonna Dawudi lye yamala mu kifo ekizibu okutuukamu.
5  Nga wayiseewo ekiseera, nnabbi Gaadi yagamba Dawudi nti: “Lekera awo okubeera mu kifo ekizibu okutuukamu. Genda mu Yuda.” Awo Dawudi n’avaayo n’agenda mu kibira ky’e Keresi.
6  Awo Sawulo n’awulira nti Dawudi n’abasajja abaali naye bazuuliddwa. Mu kiseera ekyo Sawulo yali Gibeya ng’atudde wansi w’omuti omweseri ku kasozi, ng’akutte effumu lye, era nga n’abaweereza be bonna bamwetoolodde.
7  Awo Sawulo n’agamba abaweereza be abaali bamwetoolodde nti: “Muwulire mmwe Ababenyamini. Mutabani wa Yese naye anaabawa mmwe mmwenna ebibanja n’ennimiro z’emizabbibu? Mmwenna anaabafuula abakulu b’enkumi oba abakulu b’ebikumi?
8  Mmwenna munneekobaanidde! Tewali n’omu yambuulira nga mutabani wange akoze endagaano ne mutabani wa Yese. Tewali n’omu ku mmwe eyannumirirwa n’aŋŋamba nti mutabani wange asenzesenze omuweereza wange okunkolera olukwe, nga bwe kiri kati.”
9  Awo Dowegi Omwedomu eyali akulira abaweereza ba Sawulo abaaliwo, n’amuddamu nti: “Nnalaba mutabani wa Yese ng’agenze e Nobu eri Akimereki mutabani wa Akitubu.
10  Akimereki yeebuuza ku Yakuwa ku lulwe era n’amuwa eby’okulya n’ekitala kya Goliyaasi Omufirisuuti.”
11  Amangu ago kabaka n’atumya Akimereki kabona mutabani wa Akitubu ne bakabona bonna ab’ennyumba ya kitaawe abaali e Nobu, bonna ne bajja eri kabaka.
12  Sawulo n’agamba nti: “Wuliriza ggwe mutabani wa Akitubu!” Awo n’amuddamu nti: “Mpulira mukama wange.”
13  Sawulo n’amugamba nti: “Lwaki ggwe ne mutabani wa Yese mwanneekobaanira, n’omuwa emigaati n’ekitala, era ne weebuuza ku Katonda  ku lulwe? Afuuse mulabe wange era anteega, nga bwe kiri kati.”
14  Awo Akimereki n’addamu kabaka nti: “Ani mu baweereza bo eyeesigika nga Dawudi? Ye bba wa muwala wa kabaka era y’akulira abakuumi bo, era assibwamu ekitiibwa mu nnyumba yo.
15  Ogwo gwe mulundi gwe nnali nsoose okwebuuza ku Katonda ku lulwe? Siyinza kukola kintu ng’ekyo ky’ogambye! Kabaka k’aleme okulowooleza ekibi kyonna omuweereza we n’ab’ennyumba ya kitange bonna, kubanga omuweereza wo talina kye yali amanyi ku bintu ebyo.”
16  Naye kabaka n’agamba nti: “Ojja kufa Akimereki, ggwe n’ab’ennyumba ya kitaawo bonna.”
17  Awo kabaka n’agamba abakuumi abaali bamwetoolodde nti: “Mugende mutte bakabona ba Yakuwa, kubanga beekobaana ne Dawudi. Baakimanya nti anziruseeko naye ne batambuulira!” Kyokka abaweereza ba kabaka baali tebaagala kugolola mikono gyabwe kutta bakabona ba Yakuwa.
18  Awo kabaka n’agamba Dowegi nti: “Ggwe genda otte bakabona!” Amangu ago Dowegi Omwedomu n’agenda n’atta bakabona. Ku lunaku olwo yatta abasajja 85 abaali bambadde efodi eya kitaani.
19  Ate era yagenda n’e Nobu ekibuga kya bakabona, n’atta n’ekitala abasajja n’abakazi, abaana abato n’abayonka, ente, endogoyi, n’endiga.
20  Naye Abiyasaali, omu ku batabani ba Akimereki mutabani wa Akitubu, yadduka n’agenda okugoberera Dawudi.
21  Abiyasaali n’agamba Dawudi nti: “Sawulo asse bakabona ba Yakuwa.”
22  Dawudi n’agamba Abiyasaali nti: “Ku lunaku olwo Dowegi Omwedomu yaliwo, era nnakimanya nti yali ajja kugamba Sawulo. Nze nvunaanyizibwa okufa kw’abantu bonna ab’omu nnyumba ya kitaawo.
23  Sigala nange. Totya, kubanga oyo yenna ayagala okukutta nange aba ayagala kunzita; nja kukukuuma.”
6  Essanduuko ya Yakuwa yali mu kitundu ky’Abafirisuuti okumala emyezi musanvu.
2  Awo Abafirisuuti ne bayita bakabona n’abalaguzi ne bababuuza nti: “Essanduuko ya Yakuwa tugikolere ki? Mutubuulire bwe tuba tugiweereza eddeyo mu kifo kyayo.”
3  Ne babaddamu nti: “Bwe muba muweereza essanduuko y’endagaano ya Yakuwa Katonda wa Isirayiri temugiweereza nga teriiko kiweebwayo. Mulina okumuwa ekiweebwayo olw’omusango. Olwo lwe mujja okuwonyezebwa, era kijja kumanyika lwaki omukono gwe tegubavuddeeko.”
4  Awo ne babuuza nti: “Kiweebwayo ki olw’omusango kye tuba tumuweereza? Ne babaddamu nti: “Ebibumbe by’ebizimba bitaano ebya zzaabu n’ebibumbe by’emmese bitaano ebya zzaabu, ng’omuwendo gw’abafuzi b’Abafirisuuti bwe guli, kubanga buli omu ku mmwe n’abafuzi  bammwe mufunye ekibonyoobonyo kye kimu.
5  Mulina okukola ebibumbe ebifaanana ng’ebizimba byammwe n’ebifaanana ng’emmese zammwe ezoonoona ensi, era mulina okuwa Katonda wa Isirayiri ekitiibwa. Oboolyawo anaabaggyako ekibonerezo mmwe ne bakatonda bammwe n’ensi yammwe.
6  Lwaki mukakanyaza emitima gyammwe ng’Abamisiri ne Falaawo bwe baakakanyaza emitima gyabwe? Yamala kubabonereza nnyo ne balyoka baleka Abayisirayiri ne bavaayo.
7  Kaakano muteeketeeke ekigaali ekipya n’ente bbiri ezirina ennyana era ezitasibwangako kikoligo, muzisibe ku kigaali, naye muziggyeko ennyana zaazo muzizzeeyo eka.
8  Era muddire Essanduuko ya Yakuwa mugiteeke ku kigaali, era muteeke ebibumbe ebya zzaabu bye mumuweereza ng’ekiweebwayo olw’omusango mu bbookisi okumpi n’Essanduuko. Oluvannyuma mugisindike egende,
9  era mutunule: Bw’eneekwata oluguudo olugenda e Besu-semesi, mu kitundu kyayo, olwo y’anaaba atutuusizzaako ekintu kino ekibi ennyo. Naye bwe kitaabe bwe kityo, olwo nga tumanya nti si y’atubonerezza, wabula nti bitugwiridde bugwizi.”
10  Abasajja ne bakola bwe batyo, ne baddira ente bbiri ezaalina ennyana ne bazisiba ku kigaali, ennyana zaazo ne bazisibira awaka.
11  Bwe baamala, ne bateeka Essanduuko ya Yakuwa ku kigaali, ne bbookisi eyalimu ebibumbe by’emmese ebya zzaabu n’ebibumbe by’ebizimba byabwe.
12  Ente ne zigenda butereevu mu luguudo olugenda e Besu-semesi. Zaasigala ku luguudo lumu, era zaagenda ziŋooŋa; tezakyama ku ddyo oba ku kkono. Abafuzi b’Abafirisuuti baagenda bazivaako emabega okutuukira ddala ku nsalo ya Besu-semesi.
13  Abantu b’e Besu-semesi baali bakungula ŋŋaano mu lusenyi. Bwe bayimusa amaaso ne balaba Essanduuko, ne basanyuka nnyo.
14  Ekigaali ne kigenda mu kibanja kya Yoswa Omubesu-semesi ne kiyimirira okumpi n’ejjinja eddene. Awo ne batemaatema embaawo z’ekigaali, ente ne baziwaayo ng’ekiweebwayo ekyokebwa eri Yakuwa.
15  Awo Abaleevi ne basitula Essanduuko ya Yakuwa ne bbookisi eyali nayo omwali ebibumbe ebya zzaabu, ne babiteeka ku jjinja eddene. Abantu b’omu Besu-semesi ne bawaayo ebiweebwayo ebyokebwa, era ne bawaayo ne ssaddaaka eri Yakuwa ku lunaku olwo.
16  Abafuzi abataano ab’Abafirisuuti bwe baakiraba ne baddayo e Ekulooni ku lunaku olwo.
17  Bino by’ebibumbe by’ebizimba ebya zzaabu Abafirisuuti bye baaweereza ng’ekiweebwayo olw’omusango eri Yakuwa: ekya Asudodi kimu, ekya Gaaza kimu, ekya Asukulooni kimu, ekya Gaasi kimu, n’ekya Ekulooni kimu.
18  Omuwendo gw’ebibumbe by’emmese ebya zzaabu gwali gwenkana n’omuwendo gw’ebibuga byonna eby’Abafirisuuti eby’abafuzi abataano—ebibuga ebiriko bbugwe n’ebyalo ebitaliiko bigo. Ejjinja eddene kwe baateeka Essanduuko ya Yakuwa bujulizi n’okutuusa leero mu kibanja kya Yoswa Omubesu-semesi.
19  Naye Katonda yatta abantu b’omu Besu-semesi, olw’okuba baatunula ku Ssanduuko ya Yakuwa. Yatta abantu 50,070 abantu ne bakungubaga olw’okuba Yakuwa yali asse abantu bangi nnyo.
20  Awo abantu b’omu Besu-semesi ne babuuza nti: “Ani anaasobola okuyimirira mu maaso ga Yakuwa, Katonda ono omutukuvu, era anaagenda w’ani ng’avudde wano?”
21  Ne batuma ababaka eri abantu b’omu Kiriyasu-yalimu ne babagamba nti: “Abafirisuuti bakomezzaawo Essanduuko ya Yakuwa. Mujje mugitwale ewammwe.”
31  Awo Abafirisuuti ne balwana ne Isirayiri; abasajja ba Isirayiri ne badduka Abafirisuuti, era bangi battirwa ku Lusozi Girubowa.
2  Abafirisuuti ne basemberera Sawulo ne batabani be, era Abafirisuuti ne batta Yonasaani ne Abinadaabu ne Malukisuwa, batabani ba Sawulo.
3  Olutalo ne luzitoowerera nnyo Sawulo; abalasi b’obusaale ne bamulaba ne bamutuusaako ebisago eby’amaanyi.
4  Sawulo n’agamba oyo eyamusituliranga eby’okulwanyisa nti: “Sowolayo ekitala kyo onfumite, abasajja abo abatali bakomole baleme okujja banfumite era bantulugunye.” Naye oyo eyamusituliranga eby’okulwanyisa n’agaana, kubanga yali atidde nnyo. Awo Sawulo n’akwata ekitala n’akigwako.
5  Oyo eyasitulanga eby’okulwanyisa bya Sawulo bwe yalaba nga Sawulo afudde, naye n’agwa ku kitala kye n’afiira wamu naye.
6  Bw’atyo Sawulo, ne batabani be abasatu, n’oyo eyamusituliranga eby’okulwanyisa, n’abasajja be bonna, ne bafa ku lunaku olwo.
7  Abantu ba Isirayiri abaali mu kitundu ekyalimu ekiwonvu n’abo abaali mu kitundu kya Yoludaani bwe baalaba ng’eggye lya Isirayiri lidduse, era nga Sawulo ne batabani be bafudde, ne bava mu bibuga byabwe ne badduka; Abafirisuuti ne bajja ne babibeeramu.
8  Ku lunaku olwaddako, Abafirisuuti bwe baagenda okunyaga ebintu by’abo abaali battiddwa, ne basanga omulambo gwa Sawulo n’egya batabani be abasatu ku Lusozi Girubowa.
9  Sawulo ne bamutemako omutwe, ne batwala n’ebyambalo bye eby’olutalo, era ne baweereza obubaka mu nsi y’Abafirisuuti yonna, amawulire ago gabunyisibwe mu nnyumba z’ebifaananyi byabwe ne mu bantu.
10  Oluvannyuma baateeka ebyambalo bye eby’olutalo mu nnyumba ya Asutoleesi, era omulambo gwe ne bagukomerera ku bbugwe wa Besu-sani.
11  Abantu b’e Yabesi-gireyaadi bwe baawulira ekyo Abafirisuuti kye baali bakoze Sawulo,
12  abalwanyi bonna ne basituka ne batambula ekiro kyonna ne bagenda ne baggya omulambo gwa Sawulo n’emirambo gya batabani be ku kisenge kya Besu-sani, ne baddayo e Yabesi ne bagyokera eyo.
13  Awo ne batwala amagumba gaabwe ne bagaziika wansi w’omuti omweseri mu Yabesi, era ne basiiba okumala ennaku musanvu.
21  Oluvannyuma Dawudi yagenda e Nobu eri Akimereki kabona. Akimereki bwe yalaba Dawudi n’atya, era n’amubuuza nti: “Lwaki oli wekka, era lwaki toli na muntu yenna?”
2  Awo Dawudi n’addamu Akimereki kabona nti: “Kabaka alina ky’antumye okukola, naye aŋŋambye nti, ‘Tewaba muntu yenna amanya kye nkutumye okukola, era n’ebiragiro bye nkuwadde.’ Ndagaanye n’abasajja bange mbeeko we mbasisinkana.
3  Bw’oba olinawo emigaati etaano gimpe, oba mpa ekirala kyonna ekiriwo.”
4  Naye kabona n’agamba Dawudi nti: “Tewali migaati gya bulijjo, emigaati emitukuvu gye giriwo, kasita abasajja bo baba nga babadde beewala okwegatta n’abakazi.”
5  Dawudi n’addamu kabona nti: “Tubadde tetwegatta na bakazi nga bwe kibadde ku mirundi emirala nga ŋŋenze okutabaala. Bwe kiba nti abasajja bange beekuuma nga batukuvu ne bwe baba ku mirimu egya bulijjo, kati tebaasingewo nnyo okuba abatukuvu leero nga bali ku mulimu ogw’enjawulo!”
6  Awo kabona n’amuwa emigaati emitukuvu, kubanga tewaaliwo migaati mirala okuggyako emigaati egy’okulaga egyali giggiddwa mu maaso ga Yakuwa, ku lunaku lwe gyaggibwawo basseewo emiggya.
7  Omu ku baweereza ba Sawulo yaliwo ku lunaku olwo, ng’alina ebyali bimwetaagisizza okusigala mu maaso ga Yakuwa. Omuweereza oyo yali ayitibwa Dowegi Omwedomu, era ye yali akulira abasumba ba Sawulo.
8  Awo Dawudi n’agamba Akimereki nti: “Wano olinawo effumu lyonna oba ekitala? Sireese kitala kyange wadde eby’okulwanyisa byange ebirala, kubanga kabaka ky’antumye okukola kibadde kya mangu.”
9  Awo kabona n’amugamba nti: “Ekitala kya Goliyaasi Omufirisuuti gwe wattira mu Kiwonvu Ela kiri wano emabega wa efodi, kizingiddwa mu lugoye. Bw’oba oyagala okukitwala, kitwale, kubanga kye kiriwo kyokka.” Awo Dawudi n’amugamba nti: “Tewali kikyenkana. Kimpe.”
10  Ku lunaku olwo Dawudi yeeyongera okudduka olwa Sawulo, era oluvannyuma n’atuuka eri Kabaka Akisi owa Gaasi.
11  Abaweereza ba Akisi ne bamugamba nti: “Ono si ye Dawudi kabaka w’ensi ya Isirayiri? Ono si gwe baayimbira nga bwe bazina, nga bagamba nti, ‘Sawulo asse enkumi,Ne Dawudi asse emitwalo’?”
12  Dawudi yalowooza ku bigambo ebyo, ne kimuleetera okutya ennyo Kabaka Akisi owa Gaasi.
13  Awo ne yeefuula ng’omulalu ng’ali mu maaso gaabwe, era ne yeeyisa ng’omulalu ng’ali awo mu bo. Yali akolobozakoloboza ku nzigi z’omulyango gw’ekibuga, era ng’akulukusa endusu ku kirevu kye.
14  Awo Akisi n’agamba abaweereza be nti: “Mulaba omusajja mulalu! Lwaki mumuleese gye ndi?
15  Mulabye nga mbuliddwa abalalu, mulyoke mundeetere omusajja ono okulalukira mu maaso gange? Omusajja ono asaanidde okujja mu nnyumba yange?”
25  Nga wayiseewo ekiseera Samwiri yafa, era Abayisirayiri bonna ne bakuŋŋaana wamu okumukungubagira n’okumuziika okumpi n’ennyumba ye e Laama. Awo Dawudi n’agenda mu ddungu ly’e Palani.
2  Waaliyo omusajja mu Mawoni eyakoleranga emirimu gye e Kalumeeri. Omusajja oyo yali mugagga nnyo; yalina endiga 3,000 n’embuzi 1,000, era mu kiseera ekyo yali asala ebyoya by’endiga ze e Kalumeeri.
3  Omusajja oyo yali ayitibwa Nabbali, ow’omu luggya lwa Kalebu, era mukazi we yali ayitibwa Abbigayiri. Mukazi we yali mutegeevu era ng’alabika bulungi, naye omwami yali mukambwe era nga yeeyisa bubi nnyo.
4  Dawudi bwe yali mu ddungu, yakiwulirako nti Nabbali asala ebyoya by’endiga ze.
5  Dawudi n’atuma gy’ali abasajja kkumi n’abagamba nti: “Mugende e Kalumeeri, era bwe munaatuuka ewa Nabbali mumunnamusize.
6  Oluvannyuma mujja kumugamba nti: ‘Wangaala era emirembe ka gibe naawe ne ku b’omu nnyumba yo era ne ku byonna by’olina.
7  Nkitegeddeko nti osala ebyoya by’endiga zo. Abasumba bo bwe baali naffe, tetwabakolako kabi konna, era tewali kintu kyabwe na kimu ekyababulako ebbanga lyonna lye baamala e Kalumeeri.
8  Buuza abasajja bo bajja kukubuulira. Abasajja bange bakwatirwe ekisa, kubanga tujjidde mu kiseera kya ssanyu. Nkwegayiridde, wa abaweereza bo ne mutabani wo Dawudi kyonna ky’osobola okubawa.’”
9  Awo abasajja ba Dawudi ne bagenda eri Nabbali ne bamubuulira byonna Dawudi bye yali abatumye okumugamba. Bwe baamala okumugamba,
10  Nabbali n’addamu abaweereza ba Dawudi nti: “Dawudi y’ani, era mutabani wa Yese y’ani? Ennaku zino waliwo abaddu bangi abeewaggula ku bakama baabwe.
11  Kale nzirira ntya emigaati gyange n’amazzi gange n’ennyama gye nsalidde abasajja bange abasala ebyoya by’endiga, ne mbiwa abantu be simanyiiko na gye bavudde?”
12  Awo abasajja ba Dawudi ne baddayo ne bamubuulira byonna by’abagambye.
13  Amangu ago Dawudi n’agamba abasajja be nti: “Mwesibe buli omu ekitala kye!” Awo buli omu ne yeesiba ekitala kye, Dawudi naye ne yeesiba ekitala kye, abasajja nga 400 ne bagoberera Dawudi, naye abasajja 200 ne basigala nga bakuuma ebintu.
14  Naye omu ku baweereza n’agamba Abbigayiri mukazi wa Nabbali nti: “Dawudi yatumye ababaka okuva mu ddungu baagalize mukama waffe emirembe, naye mukama waffe n’abavuma.
15  Abasajja abo baatuyisa bulungi nnyo. Tebaatukolako kabi konna, era tewali kintu na kimu kyatubulako ebbanga lyonna lye twamala nga tuli nabo ku ttale.
16  Ekiseera kyonna kye twali nabo nga tulunda endiga, baali nga bbugwe gye tuli emisana n’ekiro.
17  Kale kaakano salawo ky’onookola, kubanga akabi koolekedde mukama waffe n’ab’omu nnyumba ye bonna, era omusajja ng’oyo atalina mugaso  tewali ayinza kwetantala kwogera naye.”
18  Awo Abbigayiri n’ayanguwa n’atikka ku ndogoyi emigaati 200, n’ensumbi ennene bbiri ez’omwenge, n’endiga ttaano ezaali zimaze okuttibwa, ne seya ttaano ez’emmere ey’empeke ensiike, n’ebitole 100 eby’ezzabbibu enkalu, n’ebitole 200 eby’ettiini.
19  Awo n’agamba abaweereza be nti: “Munkulemberemu mugende, nze nja kujja nga mbavaako emabega.” Naye tewali kye yagamba mwami we Nabbali.
20  Bwe yali ng’aserengeta ng’ali ku ndogoyi ng’asiikiriziddwa olusozi, Dawudi n’abasajja be nabo baali bajja gy’ali, n’abasisinkana.
21  Dawudi muli yali agamba nti: “Nnakuumira bwereere ebintu byonna eby’omusajja oyo mu ddungu. Tewali kintu na kimu ku bintu bye byonna ekyabula, kyokka kati mu kirungi ansasuddemu kibi.
22  Kale Katonda k’akole kye kimu abalabe ba Dawudi era asinge nawo, singa we bunaakeerera nnaaba ndeseewo omusajja yenna ku bantu be.”
23  Abbigayiri bwe yalaba Dawudi, n’ava mangu ku ndogoyi n’avunnama era ne yeeyala wansi mu maaso ga Dawudi.
24  Awo n’agwa ku bigere bya Dawudi n’amugamba nti: “Mukama wange, nze gw’oba onenya; omuweereza wo k’ayogere naawe, era wuliriza omuweereza wo ky’agamba.
25  Nkwegayiridde mukama wange, tofa ku musajja oyo Nabbali atalina mugaso, kuba ng’erinnya lye bwe liri naye bw’atyo bw’ali. Nabbali lye linnya lye, era obusirusiru buli mu ye. Naye nze omuweereza wo saalabye basajja ba mukama wange be watumye.
26  Kale kaakano mukama wange, nga Yakuwa bw’ali omulamu, era nga naawe bw’oli omulamu, Yakuwa y’akuwonyezza okuzza omusango gw’okuyiwa omusaayi n’okwerokola ggwe kennyini n’omukono gwo. Abalabe bo n’abo abaagala okutuusa akabi ku mukama wange ka babe nga Nabbali.
27  Kaakano ekirabo kino omuweereza wo ky’aleetedde mukama wange ka kiweebwe abavubuka abagoberera mukama wange.
28  Nkwegayiridde sonyiwa ekyonoono ky’omuweereza wo, kubanga Yakuwa talirema kuzimbira mukama wange nnyumba ey’olubeerera, kubanga mukama wange alwana entalo za Yakuwa, era tewali kibi kisangiddwa mu ggwe obulamu bwo bwonna.
29  Bwe wanaabangawo akuwondera ng’ayagala okukutta, Yakuwa Katonda wo ajja kukukuuma ng’omuntu bw’akuuma ebintu eby’omuwendo ebizingiddwa mu nsawo; naye obulamu bw’abalabe bo ajja kubuvuumuula ng’ejjinja eriri mu nvuumuulo.
30  Yakuwa bw’aliba akoledde mukama wange ebirungi byonna bye yasuubiza, era n’akufuula mukulembeze wa Isirayiri,
31  tolibaako kikulumiriza oba kye wejjusa mu mutima gwo olw’okuyiwa omusaayi awatali nsonga n’olw’okwerokola ggwe kennyini n’omukono gwo. Yakuwa bw’alikolera mukama wange ebirungi, ojjukiranga omuweereza wo.”
32  Awo Dawudi n’agamba Abbigayiri nti: “Yakuwa Katonda wa Isirayiri atenderezebwe, akutumye olwa leero ojje onsisinkane!
33  Katonda akuwe omukisa olw’obutegeevu bwo, era akuwe omukisa olw’okunziyiza olwa leero okubaako omusango gw’okuyiwa omusaayi n’olw’okunziyiza okwerokola n’omukono gwange.
34  Naye nga Yakuwa Katonda wa Isirayiri anziyizizza okukukolako akabi bw’ali omulamu, singa toyanguye kujja kunsisinkana, we bwandikeeredde wandibadde tewasigaddeewo musajja n’omu ku bantu ba Nabbali.”
35  Awo Dawudi n’akkiriza ebyo Abbigayiri bye yali amuleetedde, era n’amugamba nti: “Ddayo mirembe mu nnyumba yo. Mpulidde by’oŋŋambye era nja kukukolera by’onsabye.”
36  Oluvannyuma Abbigayiri yaddayo eri Nabbali. Nabbali yali afumbye ekijjulo nga kiringa ekijjulo kya kabaka, era Nabbali yali musanyufu era ng’atamidde nnyo; Abbigayiri teyamugamba kintu kyonna okutuusa ku makya.
37  Ku makya, nga Nabbali omwenge gumuweddeko, mukyala we yamubuulira ebintu ebyo, omutima gwe ne guba ng’ogw’omuntu afudde, era n’agalamira awo ng’asannyaladde, ng’alinga ejjinja.
38  Oluvannyuma lw’ennaku nga kkumi, Yakuwa yakomya obulamu bwa Nabbali.
39  Dawudi bwe yawulira nti Nabbali afudde, n’agamba nti: “Yakuwa atenderezebwe, ampolerezza n’anzigyako ekivume kya Nabbali era n’aziyiza omuweereza we okukola ekintu kyonna ekibi, era ebibi Nabbali bye yakola, Yakuwa abizizza ku mutwe gwe!” Awo Dawudi n’atuma ababaka eri Abbigayiri ng’amusaba abe mukazi we.
40  Abaweereza ba Dawudi ne bagenda eri Abbigayiri e Kalumeeri, ne bamugamba nti: “Dawudi atutumye gy’oli, tukutwale obeere mukazi we.”
41  Amangu ago n’ayimuka n’avunnama ku ttaka, n’agamba nti: “Nzuuno omuddu wo, era nnaabanga omuweereza anaanaazanga ebigere by’abaweereza ba mukama wange.”
42  Abbigayiri n’ayanguwa n’ayimuka ne yeebagala endogoyi n’agenda, ng’abaweereza be abakazi bataano bamuvaako emabega; yagenda n’ababaka ba Dawudi n’afuuka mukazi we.
43  Dawudi yali awasizza ne Akinowamu ow’e Yezuleeri, era abakazi abo bombi baafuuka bakyala be.
44  Naye Sawulo yali addidde Mikali muwala we eyali mukazi wa Dawudi, n’amuwa Paluti mutabani wa Layisi, ow’e Galimu.
13  Sawulo yalina emyaka . . . we yatandikira okufuga, era yafugira Isirayiri emyaka ebiri.
2  Sawulo yalonda abasajja 3,000 okuva mu Isirayiri; 2,000 ku bo baali ne Sawulo e Mikumasi ne mu kitundu kya Beseri eky’ensozi, ate 1,000 baali ne Yonasaani e Gibeya ekya Benyamini. Abantu abalala bonna yabasiibula buli omu n’addayo mu weema ye.
3  Awo Yonasaani n’alwanyisa ekibinja ky’abasirikale Abafirisuuti ekyali e Geba n’akiwangula, Abafirisuuti ne bakiwulirako. Awo Sawulo n’alagira ne bafuuwa eŋŋombe mu ggwanga lyonna, ng’agamba nti: “Abebbulaniya ka bawulire!”
4  Isirayiri yonna n’efuna amawulire agagamba nti: “Sawulo alwanyisizza ekibinja ky’abasirikale Abafirisuuti n’akiwangula, era kati Abafirisuuti bakyayidde ddala Isirayiri.” Awo abantu ne bayitibwa okugoberera Sawulo e Girugaali.
5  Awo Abafirisuuti nabo ne bakuŋŋaana okulwanyisa Abayisirayiri, nga balina amagaali g’olutalo 30,000 n’abasajja 6,000 abeebagala embalaasi, n’abasirikale bangi nnyo ng’omusenyu oguli ku lubalama lw’ennyanja; baayambuka ne basiisira e Mikumasi ebuvanjuba wa Besi-aveni.
6  Abasajja ba Isirayiri ne balaba nga bali mu buzibu bwa maanyi, olw’okuba omulabe yali abali bubi; awo abantu ne beekweka mu mpuku, mu mpompogoma z’omu njazi, mu gayinja, mu bisenge eby’omu ttaka, ne mu binnya omuterekebwa amazzi.
7  Abebbulaniya abamu baasomoka Yoludaani ne bagenda mu kitundu kya Gaadi ne mu Gireyaadi. Naye ye Sawulo yali akyali Girugaali, era abantu bonna abaali bamugoberera baali bakankana olw’okutya.
8  Yalindirira okumala ennaku musanvu, ekiseera Samwiri kye yali amulagaanyizza, naye Samwiri n’atajja Girugaali, era abantu ne batandika okumuvaako nga bwe bagenda.
9  Sawulo n’alyoka agamba nti: “Mundeetere ekiweebwayo ekyokebwa ne ssaddaaka ez’emirembe.” N’awaayo ekiweebwayo ekyokebwa.
10  Bwe yali yaakamala okuwaayo ekiweebwayo ekyokebwa, Samwiri n’atuuka. Awo Sawulo n’agenda okumusisinkana amulamuse.
11  Samwiri n’amugamba nti: “Kiki ky’okoze?” Sawulo n’addamu nti: “Ndabye ng’abantu banvaako nga bagenda, ate nga naawe tojjidde mu kiseera kye walagaanya, era nga n’Abafirisuuti bakuŋŋaanidde e Mikumasi.
12  Awo ne ŋŋamba muli nti, ‘Abafirisuuti bajja kujja e Girugaali bannwanyise nga sinnaba kwegayirira Yakuwa ankwatirwe ekisa.’ Kyenvudde mpalirizibwa okuwaayo ekiweebwayo ekyokebwa.”
13  Awo Samwiri n’agamba Sawulo nti: “Okoze kya busirusiru. Togondedde kiragiro Yakuwa Katonda wo kye yakuwa. Singa okigondedde, Yakuwa yandinywezezza obwakabaka bwo ku Isirayiri emirembe gyonna.
14  Naye  obwakabaka bwo tebujja kuwangaala. Yakuwa ajja kufuna omusajja asanyusa omutima gwe, era Yakuwa ajja kumussaawo abeere omukulembeze w’abantu be, kubanga togondedde ekyo Yakuwa kye yakulagira.”
15  Awo Samwiri n’asituka n’ava e Girugaali n’agenda e Gibeya ekya Benyamini, era Sawulo n’abala abantu; abantu abaali bakyali naye baali abasajja nga 600.
16  Sawulo ne mutabani we Yonasaani awamu n’abantu abaali bakyali nabo baali babeera mu Geba ekya Benyamini, ate bo Abafirisuuti baali basiisidde e Mikumasi.
17  Abazigu baavanga mu lusiisira lw’Abafirisuuti nga bali mu bibinja bisatu. Ekibinja ekimu kyakwatanga ekkubo erigenda mu Ofula, mu kitundu ky’e Swali;
18  ekibinja ekirala kyakwatanga ekkubo erigenda e Besu-kolooni, ate ekibinja eky’okusatu kyakwatanga ekkubo erigenda ku nsalo eriraanye Ekiwonvu Zeboyimu, okwolekera eddungu.
19  Mu kiseera ekyo mu Isirayiri yonna temwalimu muweesi, kubanga Abafirisuuti baali bagambye nti: “Tetwagala Bebbulaniya kukola kitala wadde effumu.”
20  Abayisirayiri bonna baalina kugendanga eri Abafirisuuti okuwagala enkumbi zaabwe, n’ensuuluulu zaabwe, n’embazzi zaabwe, n’ebiwabyo byabwe.
21  Omuwendo ogwasasulwanga okuwagala enkumbi, ensuuluulu, amakabi, embazzi, oba okuwanga omuwunda gwalinga pimu emu.
22  Ku lunaku olw’okulwana olutalo, tewaali muntu n’omu ku abo abaali ne Sawulo ne Yonasaani eyalina ekitala oba effumu; Sawulo ne mutabani we Yonasaani be bokka abaalina eby’okulwanyisa.
23  Ekibinja ky’abasirikale Abafirisuuti kyali kigenze awasomokerwa olukonko lw’e Mikumasi.
14  Lwali lumu, Yonasaani mutabani wa Sawulo n’agamba omuweereza eyamusituliranga eby’okulwanyisa nti: “Jjangu tugende emitala awali enkambi y’Abafirisuuti.” Naye teyabuulira kitaawe.
2  Sawulo yali abeera ku njegoyego za Gibeya wansi w’omuti gw’enkomamawanga oguli mu Miguloni, era abantu abaali naye baali abasajja nga 600.
3  (Akiya mutabani wa Akitubu, muganda wa Ikabodi, mutabani wa Fenekaasi, mutabani wa Eli, kabona wa Yakuwa mu Siiro, yali ayambadde efodi.) Abantu tebaamanya nti Yonasaani yali agenze.
4  Yonasaani we yali ayagala okuyita okutuuka ku nkambi y’Abafirisuuti waaliwo agayinja agasongovu eruuyi n’eruuyi; oguyinja ogumu gwali guyitibwa Bozezi, ate ng’ogulala guyitibwa Sene.
5  Oguyinja ogumu gwali ng’empagi ku luuyi olw’ebukiikakkono nga gutunudde e Mikumasi, ate ogulala gwali ku luuyi olw’ebukiikaddyo nga gutunudde e Geba.
6  Awo Yonasaani n’agamba eyamusituliranga eby’okulwanyisa nti: “Jjangu tugende awali enkambi y’abasajja abo abatali bakomole. Oboolyawo Yakuwa anaatuyamba, kubanga tewali kiyinza kuziyiza Yakuwa kulokola ng’akozesa bangi oba batono.”
7  Eyamusituliranga eby’okulwanyisa n’amugamba nti: “Kola kyonna omutima gwo kye gukukubiriza okukola. Genda yonna gy’oyagala; nja kugenda naawe yonna gy’onoogenda.”
8  Yonasaani n’agamba nti: “Tujja kugenda eri abasajja abo tweyoleke gye bali.
9  Bwe banaatugamba nti, ‘Muyimirire awo okutuusa lwe tunaabatuukako!’ olwo tunaayimirira we tunaaba tuli, ne tutagenda gye bali.
10  Naye bwe banaatugamba nti, ‘Mujje tulwane!’ awo nga twambuka, kubanga Yakuwa ajja kubagabula mu mukono gwaffe, era ako ke kanaaba akabonero gye tuli.”
11  Awo bombi ne beeyoleka eri abaali mu nkambi y’Abafirisuuti. Abafirisuuti ne bagamba nti: “Laba! Abebbulaniya bava mu binnya gye babadde beekwese.”
12  Awo abasajja abaali mu nkambi ne bagamba Yonasaani n’oyo eyamusituliranga eby’okulwanyisa nti: “Mujje gye tuli, tubayigirize essomo!” Awo Yonasaani n’agamba eyamusituliranga eby’okulwanyisa nti: “Ngoberera, kubanga Yakuwa ajja kubagabula mu mukono gw’Abayisirayiri.”
13  Yonasaani n’ayambuka ng’ayavula, ng’oyo eyamusituliranga eby’okulwanyisa ajja amuvaako emabega. Yonasaani n’agenda ng’abalwanyisa, era oyo eyamusituliranga eby’okulwanyisa n’abatta ng’amuvaako emabega.
14  Abo Yonasaani n’oyo eyamusituliranga eby’okulwanyisa be batta mu lulumba olwasooka, baali abasajja nga 20, era bonna baabattira mu kibangirizi nga kya kitundu kya yiika.
15  Awo entiisa n’ebuna olusiisira olwali ku ttale era abantu bonna abaali mu nkambi ne batya nnyo, era n’ebibinja by’abazigu nabyo ne bitya nnyo. Ensi n’etandika okukankana, era entiisa eyo yali evudde eri Katonda.
16  Abakuumi ba Sawulo abaali mu Gibeya ekya Benyamini baalaba nti akakyankalano kaali kagenda kabuna olusiisira lwonna.
17  Sawulo n’agamba abantu abaali naye nti: “Mubale abantu, mulabe ani ataliiwo.” Bwe baabala, baakizuula nti Yonasaani n’oyo eyamusituliranga eby’okulwanyisa baali tebaliiwo.
18  Awo Sawulo n’agamba Akiya nti: “Muleete wano Essanduuko ya Katonda ow’amazima!” (Essanduuko ya Katonda ow’amazima yali mu mikono gy’Abayisirayiri mu kiseera ekyo.)
19  Sawulo bwe yali ng’akyayogera ne kabona, akakyankalano akaali mu lusiisira lw’Abafirisuuti ne keeyongerera ddala okuba ak’amaanyi. Sawulo n’agamba kabona nti: “Lekera awo ky’okola.”
20  Awo Sawulo n’abantu bonna abaali naye ne bakuŋŋaana, ne bagenda mu lutalo, ne basanga ng’Abafirisuuti battiŋŋanye n’ebitala, era ng’akakyankalano ka maanyi nnyo.
21  N’Abebbulaniya abaali beegatta ku Bafirisuuti era nga baali bazze nabo mu lusiisira badda ku ludda lw’Abayisirayiri abaali ne Sawulo ne Yonasaani.
22  Abasajja bonna aba Isirayiri abaali beekwese mu kitundu kya Efulayimu eky’ensozi bwe baawulira nti Abafirisuuti badduse, nabo ne beegatta ku baali babawondera mu lutalo.
23  Bw’atyo Yakuwa n’alokola Isirayiri ku lunaku olwo, olutalo ne lweyongerayo ne lutuukira ddala e Besi-aveni.
24  Naye abasajja ba Isirayiri baakoowa nnyo ku lunaku olwo, olw’okuba Sawulo yali alayizza abantu nti: “Omuntu yenna anaalya ku mmere nga tebunnawungeera era nga sinnamaliriza kuwoolera ggwanga ku balabe bange, akolimirwe!” N’olwekyo tewali muntu yenna eyalya ku mmere.
25  Abantu bonna bwe baatuuka mu kibira, baasanga ng’omubisi gw’enjuki mungi nnyo.
26  Baalaba omubisi gw’enjuki nga gutonnya, naye tewali n’omu yagulyako, olw’okuba baali batya ekirayiro.
27  Naye Yonasaani yali tawulidde nga kitaawe alayiza abantu, era bw’atyo n’addira akasongezo k’omuggo gwe yali akutte, n’akannyika mu mubisi gw’enjuki, n’aguggisaako engalo ze n’agukomba n’addamu amaanyi.
28  Awo omu ku bantu n’amugamba nti: “Kitaawo yalayizza abantu nti, ‘Omuntu yenna anaalya ku mmere olwa leero, akolimirwe!’ Eyo ye nsonga lwaki abantu bakooye nnyo.”
29  Kyokka, Yonasaani n’agamba nti: “Kitange aleetedde abantu obuzibu bwa maanyi nnyo. Kale mulabe bwe nzizeemu amaanyi olw’okuba ndidde ku mubisi gw’enjuki.
30  Nga kyandibadde kirungi singa abantu tebaakugiddwa kulya ku munyago gw’abalabe baabwe gwe bafunye olwa leero! Bandisse Abafirisuuti bangi n’okusingawo.”
31  Ku lunaku olwo ne bagenda nga batta Abafirisuuti okuva e Mikumasi okutuuka e Ayalooni, era abantu ne bakoowa nnyo.
32  Abantu ne bagwa ku munyago n’amaddu mangi, ne bakwata endiga n’ente n’ennyana, ne bazittira wansi ku ttaka, ne balya ennyama ng’erimu n’omusaayi.
33  Awo ne wabaawo abategeeza Sawulo nti: “Abantu boonoona mu maaso ga Yakuwa nga balya ennyama erimu omusaayi.” N’agamba nti: “Temwolese kukkiriza. Munjiringisize wano ejjinja eddene.”
34  Sawulo n’alyoka agamba nti: “Mugende eri abantu mubagambe nti, ‘Buli omu ku mmwe aleete ente ye n’endiga ye, muzittire wano mulye. Temwonoona mu maaso ga Yakuwa nga mulya ennyama erimu omusaayi.’” Ekiro ekyo buli muntu yaleeta ente ye n’agittira awo.
35  Sawulo n’azimbira Yakuwa ekyoto. Ekyo kye kyoto kye yasooka okuzimbira Yakuwa.
36  Oluvannyuma Sawulo yagamba nti: “Tugende tuwondere Abafirisuuti ekiro, era tubanyage okutuusa ku makya. Tujja kubatta bonna obutalekaawo n’omu.” Ne bamuddamu nti: “Kola kyonna ky’olaba nga kirungi mu maaso go.” Awo kabona n’agamba nti: “Ka twebuuze ku Katonda ow’amazima wano.”
37  Sawulo ne yeebuuza ku Katonda nti: “Mpondere Abafirisuuti? Onoobawaayo mu mukono gwa Isirayiri?” Naye Katonda n’atamuddamu ku lunaku olwo.
38  Sawulo n’agamba nti: “Mujje wano mmwe mmwenna abakulira abantu, munoonyereze mulabe ekibi ekikoleddwa olwa leero.
39  Yakuwa eyanunula Isirayiri nga bw’ali omulamu, ne bw’anaaba Yonasaani mutabani wange nga y’aviiriddeko ekibi kino, taaleme kufa.” Naye tewaaliwo n’omu ku bantu eyamuddamu.
40  Awo n’agamba Isirayiri yonna nti: “Mmwe mubeere ku ludda lumu, ate nze ne mutabani wange Yonasaani tubeere ku ludda olulala.” Awo abantu ne bagamba Sawulo nti: “Kola kyonna ky’olaba nga kye kirungi mu maaso go.”
41  Sawulo n’agamba Yakuwa nti: “Ai Katonda wa Isirayiri, nziraamu okuyitira mu Sumimu!” Awo Sumimu n’eronda Yonasaani ne Sawulo, abantu ne bejjeerezebwa.
42  Sawulo n’agamba nti “Mukube akalulu mulondewo ku nze ne mutabani wange Yonasaani.” Akalulu ne kagwa ku Yonasaani.
43  Awo Sawulo n’abuuza Yonasaani nti: “Mbuulira, kiki ky’okoze?” Yonasaani n’amugamba nti: “Nnakombyeeko katono ku mubisi gw’enjuki ogwabadde ku kasongezo k’omuggo gwe nnabadde nkutte. Nzuuno! Ndi mwetegefu okufa!”
44  Awo Sawulo n’agamba nti: “Yonasaani, Katonda ambonereze era ayongere ku kibonerezo kyange bw’otoofe.”
45  Naye abantu ne bagamba Sawulo nti: “Ddala Yonasaani afe, aleetedde Isirayiri obuwanguzi buno obw’amaanyi? Ekyo kikafuuwe! Nga Yakuwa bw’ali omulamu, tewaabe wadde oluviiri olumu olunaava ku mutwe gwe ne lugwa wansi, kubanga Katonda y’amuyambye okukola kino ky’akoze olwa leero.” Bwe batyo abantu ne bawonya Yonasaani, era teyattibwa.
46  Awo Sawulo n’alekera awo okuwondera Abafirisuuti, Abafirisuuti nabo ne baddayo mu kitundu kyabwe.
47  Sawulo n’anywereza ddala obufuzi bwe mu Isirayiri, n’alwanyisa abalabe be bonna abaali bamwetoolodde; yalwanyisa Abamowaabu, n’Abaamoni, n’Abeedomu, ne bakabaka ba Zoba, n’Abafirisuuti; era buli gye yagendanga yabawangulanga.
48  Yalwana mu ngeri ey’obuzira n’awangula Abamaleki era n’anunula Isirayiri mu mukono gw’abo abaabanyaganga.
49  Bano be baali batabani ba Sawulo: Yonasaani, Isuvi, ne Malukisuwa. Ate era yalina bawala be babiri; omubereberye yali ayitibwa Merabu, ate omuto ng’ayitibwa Mikali.
50  Mukazi wa Sawulo yali ayitibwa Akinowamu muwala wa Akimaazi, ate omukulu w’eggye lye yali ayitibwa Abuneeri, mutabani wa Neeri, muganda wa taata wa Sawulo.
51  Kiisi ye yali taata wa Sawulo, ate Neeri taata wa Abuneeri yali mutabani wa Abiyeeri.
52  Mu kiseera ky’obufuzi bwa Sawulo waalingawo entalo ez’amaanyi wakati we n’Abafirisuuti. Sawulo bwe yalabanga omusajja ow’amaanyi oba omuzira, ng’amuyingiza mu ggye lye.
29  Abafirisuuti baakuŋŋaanyiza amagye gaabwe gonna mu Afeki, ng’Abayisirayiri basiisidde okumpi n’oluzzi mu Yezuleeri.
2  Abafuzi b’Abafirisuuti baali bayitawo n’abasirikale baabwe nga bali mu bibinja eby’ekikumi ekikumi n’olukumi olukumi, era Dawudi n’abasajja be baali mabega ne Akisi.
3  Naye abaami b’Abafirisuuti ne bagamba nti: “Abebbulaniya bano bakola ki wano?” Akisi n’addamu abaami b’Abafirisuuti nti: “Ono ye Dawudi omuweereza wa Sawulo kabaka wa Isirayiri, abadde nange okumala omwaka gumu n’okusingawo. Sirina kibi kyonna kye nnali mmulabyemu okuva ku lunaku lwe yaddukira gye ndi n’okutuusa leero?”
4  Naye abaami b’Abafirisuuti ne bamusunguwalira, ne bamugamba nti: “Gamba omusajja oyo addeyo mu kitundu kye wamuwa. Tomukkiriza kugenda naffe mu lutalo, aleme kutwefuulira nga tuli mu lutalo. Omusajja oyo anaakola ki okusobola okuganja eri mukama we? Ekinaamuleetera okuganja si kwe kutta abasajja baffe?
5  Oyo si ye Dawudi gwe baayimbira nga bwe bazina, nga bagamba nti: ‘Sawulo asse enkumi,Ne Dawudi asse emitwalo’?”
6  Awo Akisi n’ayita Dawudi n’amugamba nti: “Nga Yakuwa bw’ali omulamu, oli mwesimbu, era mbadde njagala ogende nange mu lutalo n’eggye lyange, kubanga sikulabangamu kibi kyonna okuva ku lunaku lwe wajja gye ndi okutuusa leero. Naye abaami b’Abafirisuuti tebakwesiga.
7  Kale ddayo mirembe, era tokola kintu kyonna kunyiiza bafuzi b’Abafirisuuti.”
8  Kyokka, Dawudi n’agamba Akisi nti: “Naye lwaki, nkoze ki? Kibi ki ky’olabye mu muweereza wo okuva ku lunaku lwe nnajja gy’oli okutuusa leero? Lwaki sigenda naawe ne nnwanyisa abalabe ba mukama wange kabaka?”
9  Awo Akisi n’addamu Dawudi nti: “Gye ndi obadde mulungi, ng’olinga malayika wa Katonda. Naye abaami b’Abafirisuuti baŋŋambye nti, ‘Tomukkiriza kugenda naffe mu lutalo.’
10  Kale keera ku makya awamu n’abaweereza ba mukama wo abajja naawe; mugolokoke mugende ku makya nga bwakatangaala.”
11  Awo Dawudi n’abasajja be ne bagolokoka ku makya ne baddayo mu nsi y’Abafirisuuti, ate bo Abafirisuuti ne bagenda e Yezuleeri.
19  Oluvannyuma Sawulo yayogera ne mutabani we Yonasaani n’abaweereza be bonna ku ky’okutta Dawudi.
2  Olw’okuba Yonasaani mutabani wa Sawulo yali ayagala nnyo Dawudi, yamugamba nti: “Sawulo kitange ayagala kukutta. Nkwegayiridde enkya ku makya beera mwegendereza, weekweke mu kifo ekyekusifu osigale eyo.
3  Nja kugenda nnyimirire kumpi ne kitange ku ttale gy’onooba oli. Nja kubuulira kitange ebikukwatako, era bwe nnaabaako kye mmanya nja kukikubuulira.”
4  Yonasaani yayogera bulungi ku Dawudi eri kitaawe Sawulo. Yamugamba nti: “Kabaka aleme kukola kibi kyonna ku muweereza we Dawudi, kubanga tewali kibi kye yali akukoze, era byonna by’akukoledde bikuganyudde.
5  Yateeka obulamu bwe mu kabi asobole okutta Omufirisuuti, Yakuwa n’awa Isirayiri yonna obuwanguzi obw’amaanyi. Wakiraba n’osanyuka nnyo. Kale lwaki oyagala okukola akabi ku musaayi gw’omuntu atalina musango. Lwaki oyagala okutta Dawudi nga talina kibi ky’akoze?”
6  Sawulo yawuliriza Yonasaani, era n’alayira nti: “Nga Yakuwa bw’ali omulamu, Dawudi tajja kuttibwa.”
7  Oluvannyuma Yonasaani yayita Dawudi n’amubuulira ebintu ebyo byonna. Bw’atyo Yonasaani n’atwala Dawudi eri Sawulo, Dawudi ne yeeyongera okuweereza Sawulo nga bwe yali akola emabega.
8  Oluvannyuma lw’ekiseera, waabalukawo olutalo nate, Dawudi n’agenda n’alwanyisa Abafirisuuti n’atta bangi nnyo, era ne bamudduka.
9  Awo omwoyo omubi okuva eri Yakuwa ne gujja ku Sawulo ng’atudde mu nnyumba ye ng’akutte effumu mu mukono gwe, nga ne Dawudi akuba entongooli.
10  Sawulo n’agezaako okufumita Dawudi effumu limuyitemu likwate ekisenge, naye n’alyewoma ne likwasa ekisenge. Awo Dawudi n’adduka ekiro ekyo n’agenda.
11  Oluvannyuma Sawulo yatuma ababaka bateegere Dawudi ku nnyumba ye bamutte enkeera ku makya, naye Mikali mukyala wa Dawudi n’amugamba nti: “Bw’otova wano ekiro kya leero n’ogenda, enkya ojja kuba mufu.”
12  Amangu ago Mikali n’assiza Dawudi mu ddirisa, asobole okudduka agende.
13  Mikali n’addira ekifaananyi kya terafi n’akiteeka ku kitanda, n’ateeka emitwetwe olugoye olw’akatimba olwalukibwa mu byoya by’embuzi, n’akibikkako olugoye.
14  Awo Sawulo n’atuma ababaka okukwata Dawudi, naye Mikali n’abagamba nti: “Mulwadde.”
15  Sawulo n’atuma ababaka bagende balabe Dawudi, era n’abagamba nti: “Mumundeetere ng’ali ku kitanda kye, attibwe.”
16  Ababaka bwe baayingira, baasanga ku kitanda kuliko ekifaananyi kya terafi, ng’emitwetwe waliyo olugoye olw’akatimba olwalukibwa mu byoya by’embuzi.
17  Awo Sawulo n’agamba Mikali nti: “Lwaki onnimbye n’oleka omulabe wange n’atoloka?” Mikali n’amuddamu nti: “Yaŋŋambye nti, ‘Ndeka ŋŋende, bw’otondeke nja kukutta.’”
18  Dawudi yali adduse n’agenda eri Samwiri e Laama, n’amubuulira byonna Sawulo bye yali amukoze. Awo Dawudi ne Samwiri ne bagenda, ne babeera e Nayosi.
19  Oluvannyuma lw’ekiseera, Sawulo yategeezebwa nti: “Laba! Dawudi ali e Nayosi mu Laama.”
20  Amangu ago Sawulo n’atuma ababaka bakwate Dawudi. Naye bwe baalaba bannabbi abakadde nga boogera obunnabbi, era nga Samwiri ayimiridde mu maaso gaabwe era nga y’abakulembera, omwoyo gwa Katonda ne gujja ku babaka ba Sawulo, nabo ne batandika okweyisa nga bannabbi.
21  Ekyo bwe baakibuulira Sawulo, amangu ago n’atuma ababaka abalala, era nabo ne batandika okweyisa nga bannabbi. Awo Sawulo n’atuma ekibinja ky’ababaka eky’okusatu, naye nabo ne batandika okweyisa nga bannabbi.
22  Oluvannyuma Sawulo naye n’agenda e Laama. Bwe yatuuka ku luzzi olunene oluli e Seku, n’abuuza nti: “Samwiri ne Dawudi bali ludda wa?” Ne bamuddamu nti: “Bali e Nayosi mu Laama.”
23  Sawulo bwe yali ava eyo ng’agenda e Nayosi mu Laama, omwoyo gwa Katonda naye ne gumujjako, n’atambula nga yeeyisa nga nnabbi okutuusa lwe yatuuka e Nayosi mu Laama.
24  Yayambulamu n’ebyambalo bye naye ne yeeyisa nga nnabbi mu maaso ga Samwiri, era n’agalamira awo ng’ali bwereere olunaku olwo lwonna n’ekiro kyonna. Eyo ye nsonga lwaki bagamba nti: “Sawulo naye ali omu ku bannabbi?”
24  Sawulo olwakomawo ng’ava okuwondera Abafirisuuti, ne bamugamba nti: “Dawudi ali mu ddungu ly’e Eni-gedi.”
2  Awo Sawulo n’atwala abasajja 3,000 abaalondebwa mu Isirayiri yonna n’agenda okunoonya Dawudi n’abasajja be mu njazi embuzi ez’omu nsozi gye zibeera.
3  Sawulo n’atuuka ku biyumba by’endiga eby’amayinja ebyali ku luguudo, awaali empuku, n’ayingira okweyamba, nga Dawudi n’abasajja be bali mu mpuku munda awasemberayo ddala, nga batudde.
4  Abasajja ba Dawudi ne bagamba Dawudi nti: “Luno lwe lunaku Yakuwa lw’akugamba nti, ‘Laba! Omulabe wo mmuwaddeyo mu mukono gwo, era oyinza okumukola kyonna ky’oyagala.’” Awo Dawudi n’ayimuka n’agenda kasoobo n’asala ku lukugiro lw’ekizibaawo kya Sawulo ekitaliiko mikono.
5  Naye oluvannyuma omutima gwa Dawudi ne gumulumiriza olw’okusala ku lukugiro lw’ekizibaawo kya Sawulo ekitaliiko mikono.
6  Awo n’agamba abasajja be nti: “Mu maaso ga Yakuwa tekiba kituufu n’akamu nze okukola mukama wange Yakuwa gwe yafukako amafuta ekintu ng’ekyo, nga mmugololerako omukono gwange, kubanga Yakuwa yamufukako amafuta.”
7  Bw’atyo Dawudi n’akoma ku basajja be ng’abagamba ebigambo ebyo, era n’atabakkiriza kutuusa kabi ku Sawulo. Awo Sawulo n’ayimuka n’ava mu mpuku n’agenda.
8  Awo Dawudi n’ayimuka n’ava mu mpuku n’akoowoola Sawulo ng’agamba nti: “Mukama wange kabaka!” Awo Sawulo n’akyuka n’atunula emabega, Dawudi n’avunnama era ne yeeyala wansi.
9  Dawudi n’agamba Sawulo nti: “Lwaki owuliriza ebigambo by’abantu abakugamba nti, ‘Dawudi ayagala okukukolako akabi’?
10  Olwa leero olabye engeri Yakuwa gy’akuwaddeyo mu mukono gwange mu mpuku. Naye bwe wabaddewo aŋŋambye nti nkutte, nkukwatiddwa ekisa ne ŋŋamba nti, ‘Sijja kugolola mukono gwange ku mukama wange, kubanga oyo Yakuwa gwe yafukako amafuta.’
11  Ate era kitange laba akatundu k’olukugiro lw’ekizibaawo kyo ekitaliiko mikono ke nkutte; kubanga bwe nkasazeeko sikusse. Kaakano okirabye era okitegedde nti saagala kukukolako kabi wadde okukujeemera, era sirina kibi kye nnali nkukoze, so ng’ate ggwe onjigga okunzita.
12  Yakuwa k’alamule wakati wange naawe, era Yakuwa k’akuwoolereko eggwanga ku lwange, naye gwo omukono gwange tegujja kukukolako kabi.
13  Ng’olugero olw’edda bwe lugamba nti, ‘Mu babi mwe muva ebintu ebibi,’ naye omukono gwange tegujja kukukolako kabi.
14  Ani kabaka wa Isirayiri gw’awondera? Ani gw’ogoba? Embwa enfu? Enkukunyi emu bw’eti?
15  Yakuwa k’abeere omulamuzi, alamule wakati wange naawe, era ajja kutunula mu nsonga, ampolereze, annamule, era annunule mu mukono gwo.”
16  Dawudi olwamala okugamba Sawulo ebigambo ebyo, Sawulo n’agamba nti: “Eryo ddoboozi lyo, mwana wange Dawudi?” Awo Sawulo n’akaaba nnyo,
17  era n’agamba Dawudi nti: “Oli mutuukirivu okunsinga, kubanga ggwe ompisizza bulungi, naye nze nkusasuddemu bibi.
18  Olwa leero ombuulidde ekirungi ky’onkoledde, Yakuwa bw’angabudde mu mukono gwo n’otonzita.
19  Kubanga muntu ki asanga omulabe we, n’amuleka n’agenda nga tamukozeeko kabi? Yakuwa ajja kukuwa empeera olw’ekyo ky’onkoledde olwa leero.
20  Nkimanyidde ddala nti ojja kufuga nga kabaka, era nti obwakabaka bwa Isirayiri bujja kusigala mu mukono gwo.
21  Kale kaakano ndayirira mu linnya lya Yakuwa nti tolisaanyaawo bazzukulu bange abaliddawo nga nvuddewo, era nti tolisaanyaawo linnya lyange mu nnyumba ya kitange.”
22  Awo Dawudi n’alayirira Sawulo, oluvannyuma Sawulo n’addayo ewuwe, naye Dawudi n’abasajja be ne bagenda mu kifo ekizibu okutuukamu.
5  Abafirisuuti bwe baawamba Essanduuko ya Katonda ow’amazima, baagiggya mu Ebenezeri ne bagitwala e Asudodi.
2  Abafirisuuti baatwala Essanduuko ya Katonda ow’amazima mu nnyumba ya Dagoni era ne bagiteeka okumpi ne Dagoni.
3  Abasudodi bwe baagolokoka enkeera ku makya, ne basanga nga Dagoni agudde nga yeevuunise ku ttaka mu maaso g’Essanduuko ya Yakuwa. Awo ne baddira Dagoni ne bamuzza mu kifo kye.
4  Bwe baagolokoka ku makya ku lunaku olwaddirira, baasanga Dagoni agudde nga yeevuunise ku ttaka mu maaso g’Essanduuko ya Yakuwa, ng’omutwe gwe n’ebibatu by’emikono gye gyombi bitemeddwako, nga biri wansi mu mulyango. Ekitundu ekyali kifaanana ekyennyanja kye kyokka ekyali kitamenyese.
5  Eyo ye nsonga lwaki n’okutuusa leero bakabona ba Dagoni n’abo bonna abayingira mu nnyumba ya Dagoni tebalinnya mu mulyango gw’ennyumba ya Dagoni mu Asudodi.
6  Omukono gwa Yakuwa gwali muzito nnyo ku Basudodi, era abantu b’omu Asudodi n’ebitundu ebikyetoolodde yabalwaza ebizimba.
7  Abantu b’omu Asudodi bwe baalaba ebyali bibaddewo, ne bagamba nti: “Temuleka Ssanduuko ya Katonda wa Isirayiri kusigala naffe, kubanga atubonerezza nnyo ffe ne katonda waffe Dagoni.”
8  Awo ne batuma ne bakuŋŋaanya abafuzi bonna ab’Abafirisuuti ne bababuuza nti: “Essanduuko ya Katonda wa Isirayiri tugikolere ki?” Ne baddamu nti: “Essanduuko ya Katonda wa Isirayiri etwalibwe e Gaasi.” Awo ne batwala eyo Essanduuko ya Katonda wa Isirayiri.
9  Bwe baagitwala eyo, Yakuwa n’abonereza abantu b’omu  kibuga ekyo ne bafuna entiisa ey’amaanyi. Yalwaza abantu b’omu kibuga, abato n’abakulu, ebizimba.
10  Awo ne baweereza Essanduuko ya Katonda ow’amazima e Ekulooni, naye Essanduuko ya Katonda ow’amazima olwatuuka e Ekulooni, abantu b’omu Ekulooni ne baleekaana nti: “Baleese Essanduuko ya Katonda wa Isirayiri gye tuli okututta ffe n’abantu baffe!”
11  Awo ne batumya ne bakuŋŋaanya abafuzi b’Abafirisuuti bonna, ne bagamba nti: “Muweereze Essanduuko ya Katonda wa Isirayiri eddeyo mu kifo kyayo ffe n’abantu baffe tuleme okuttibwa.” Kubanga abantu b’omu kibuga kyonna baali batidde nti bayinza okufa; omukono gwa Katonda ow’amazima gwali muzito nnyo eyo,
12  era abantu abataafa, baalwala ebizimba. Okukaaba kw’abantu ab’omu kibuga kwayambuka mu ggulu.
15  Awo Samwiri n’agamba Sawulo nti: “Yakuwa yantuma okukufukako amafuta obeere kabaka w’abantu be Abayisirayiri; kale kaakano wuliriza Yakuwa ky’agamba.
2  Bw’ati Yakuwa ow’eggye bw’agamba: ‘Nja kuwoolera eggwanga ku Bamaleki olw’ekyo kye baakola Abayisirayiri, bwe baabalwanyisa nga bava e Misiri.
3  Kaakano genda otte Abamaleki obazikirize awamu ne byonna bye balina. Tobasaasira; ojja kutta abasajja n’abakazi, abaana abato n’abawere, ente n’endiga, eŋŋamira n’endogoyi.’”
4  Awo Sawulo n’ayita abantu n’ababalira e Terayimu. Abasirikale abatambuza ebigere baali 200,000 ate abasajja ba Yuda baali 10,000.
5  Awo Sawulo n’agenda n’atuuka ku kibuga kya Amaleki n’ateegera okumpi n’ekiwonvu.
6  Sawulo n’agamba Abakeeni nti: “Muve mu Bamaleki mugende, nneme okubazikiririza awamu nabo, kubanga mwalaga abantu ba Isirayiri bonna okwagala okutajjulukuka nga bava e Misiri.” Awo Abakeeni ne bava mu Bamaleki.
7  Oluvannyuma Sawulo n’atta Abamaleki okuva e Kavira okutuukira ddala e Ssuuli, ekiriraanye Misiri.
8  Yakwata Agagi kabaka w’Abamaleki nga mulamu, naye abantu abalala bonna n’abazikiriza n’ekitala.
9  Naye Sawulo n’abantu baataliza Agagi n’ebisingayo obulungi mu bisibo ne mu magana, ensolo engevvu,  endiga ennume, n’ebintu byonna ebyali ebirungi. Tebaayagala kubizikiriza. Naye ebintu byonna ebitaalina mugaso n’ebiteetaagibwa baabizikiriza.
10  Awo Yakuwa n’agamba Samwiri nti:
11  “Nnejjusa olw’okufuula Sawulo kabaka, kubanga alekedde awo okungoberera, era takoze bye nnagamba.” Samwiri n’anakuwala nnyo, era n’akaabirira Yakuwa ekiro kyonna.
12  Samwiri bwe yagolokoka ku makya ennyo okugenda okusisinkana Sawulo, ne bamutegeeza nti: “Sawulo yagenze Kalumeeri, era yeezimbidde eyo ekijjukizo. Awo Samwiri n’akyusa n’agenda e Girugaali.”
13  Oluvannyuma Samwiri bwe yagenda eri Sawulo, Sawulo n’amugamba nti: “Yakuwa akuwe omukisa. Nkoze Yakuwa bye yagamba.”
14  Kyokka Samwiri n’amugamba nti: “Lwaki ate mpulira endiga ezikaaba, n’ente eziŋooŋa?”
15  Sawulo n’amuddamu nti: “Zaggiddwa ku Bamaleki, kubanga abantu baatalizza ebisingayo obulungi mu magana ne mu bisibo, babiweeyo nga ssaddaaka eri Yakuwa Katonda wo; naye ebyasigaddewo twabizikirizza.”
16  Samwiri n’agamba Sawulo nti: “Koma awo! Ka nkubuulire Yakuwa kye yaŋŋambye ekiro.” Awo n’amuddamu nti: “Yogera!”
17  Samwiri n’agamba nti: “Wali teweenyooma we wafuukira omukulu w’ebika bya Isirayiri, era ne Yakuwa we yakufukirako amafuta okuba kabaka wa Isirayiri?
18  Oluvannyuma Yakuwa yakutuma okukola omulimu n’akugamba nti, ‘Genda ozikirize Abamaleki aboonoonyi. Balwanyise okutuusa lw’onoobamalirawo ddala.’
19  Kati olwo lwaki tewagondedde ddoboozi lya Yakuwa, wabula n’ogwa ku munyago n’amaddu, n’okola ekintu ekibi mu maaso ga Yakuwa?”
20  Kyokka, Sawulo n’agamba Samwiri nti: “Naye nnagondedde eddoboozi lya Yakuwa, kubanga nnagenze ne nkola Yakuwa bye yantuma okukola ne ndeeta Agagi kabaka w’Abamaleki, era ne nzikiriza Abamaleki.
21  Naye abantu baggye ku munyago endiga n’ente ebyabadde bisinga obulungi mu ebyo ebyabadde eby’okuzikirizibwa, babiweeyo nga ssaddaaka eri Yakuwa Katonda wo e Girugaali.”
22  Awo Samwiri n’agamba nti: “Yakuwa asanyukira ebiweebwayo ebyokebwa ne ssaddaaka nga bw’asanyukira okugondera eddoboozi lya Yakuwa? Okuba omuwulize kisinga ssaddaaka, n’okussaayo omwoyo kisinga amasavu g’endiga ennume;
23  kubanga obujeemu bwenkanankana n’ekibi eky’obulaguzi, n’okwetulinkiriza kwenkanankana n’okukozesa eddogo era n’okusinza ebifaananyi. Nga bw’ojeemedde ekigambo kya Yakuwa, naye akuggyeeko obwakabaka.”
24  Awo Sawulo n’agamba Samwiri nti: “Nnyonoonye, kubanga njeemedde ekiragiro kya Yakuwa n’ebigambo byo; olw’okuba nnatidde abantu ne mpuliriza bye baagambye.
25  Kaakano nkwegayiridde nsonyiwa ekibi kyange, era oddeyo nange nvunname mu maaso ga Yakuwa.”
26  Naye Samwiri n’agamba Sawulo nti: “Siddayo naawe, kubanga weesambye ekigambo kya Yakuwa; Yakuwa naye akwesambye, era tojja kweyongera kuba kabaka wa Isirayiri.”
27  Samwiri bwe yali akyuka okugenda, Sawulo n’akwata ekirenge ky’ekizibaawo kye ekitaliiko mikono, ne kiyulika.
28  Awo Samwiri n’amugamba nti: “Yakuwa akuggyeeko obwakabaka bwa Isirayiri olwa leero, era ajja kubuwa omuntu omulala akusinga.
29  Ate era Katonda wa Isirayiri ow’Ekitiibwa tajja kulimba oba okukyusa ekirowoozo kye, kubanga si muntu okukyusa ekirowoozo kye.”
30  Awo Sawulo n’agamba nti: “Nnyonoonye. Naye nkwegayiridde ngulumiza mu maaso g’abakadde b’abantu bange ne mu maaso ga Isirayiri, oddeyo nange nvunname mu maaso ga Yakuwa Katonda wo.”
31  Awo Samwiri n’addayo ne Sawulo, Sawulo n’avunnama mu maaso ga Yakuwa.
32  Samwiri n’agamba nti: “Mundeetere wano Agagi kabaka wa Amaleki.” Awo Agagi n’agenda w’ali ng’asikattira, kubanga emabegako yali alowooza nti: ‘Mazima ddala sikyafudde.’
33  Kyokka, Samwiri n’agamba nti: “Ng’ekitala kyo bwe kyaleka abakazi abazadde nga tebalina baana, bw’atyo ne nnyoko bw’anaaba nga talina mwana.” Awo Samwiri n’atemaatema Agagi mu maaso ga Yakuwa e Girugaali.
34  Awo Samwiri n’agenda e Laama, ate Sawulo n’agenda ewuwe e Gibeya ekya Sawulo.
35  Samwiri yanakuwalira nnyo Sawulo, era Samwiri teyaddamu kulaba Sawulo okutuusa ku lunaku lwe yafa. Yakuwa yejjusa olw’okuba yafuula Sawulo kabaka wa Isirayiri.
20  Awo Dawudi n’adduka okuva e Nayosi mu Laama, n’agenda eri Yonasaani n’amugamba nti: “Kiki kye nnakola? Nsobi ki gye nnakola, era kibi ki kye nnakola kitaawo, alyoke ayagale okunzita?”
2  Awo Yonasaani n’amugamba nti: “Ekyo kikafuuwe! Tojja kufa. Kitange tasobola kukola kintu kyonna, ka kibe kinene oba kitono, nga takimbuulidde. Lwaki yandibadde ankweka ekintu ekyo? Ekyo tekisoboka.”
3  Naye Dawudi era n’alayira n’agamba nti: “Kitaawo akimanyi bulungi nti onjagala nnyo, n’olwekyo ayinza okugamba nti, ‘Yonasaani takimanya, bw’anaakimanya ajja kunakuwala.’ Naye mazima nga Yakuwa bw’ali omulamu era nga naawe bw’oli omulamu, nsigazzaayo ebbanga ttono okufa!”
4  Awo Yonasaani n’agamba Dawudi nti: “Kyonna ky’oŋŋamba nja kukikukolera.”
5  Dawudi n’agamba Yonasaani nti: “Enkya kuboneka kwa mwezi, era nsuubirwa okutuula ne kabaka okuliira awamu naye; ndeka ŋŋende nneekweke ku ttale okutuusa ku lunaku olw’okusatu akawungeezi.
6  Kitaawo bw’anaalaba nga siriiwo n’abuuza, ojja kumugamba nti, ‘Dawudi yansabye mmukkirize agende mangu e Besirekemu mu kibuga ky’ewaabwe, yeegatte ku b’ewaabwe bonna ku kuwaayo ssaddaaka eya buli mwaka.’
7  Bw’anaagamba nti, ‘Kirungi!’ kinaaba kitegeeza mirembe eri omuweereza wo. Naye bw’anaasunguwala, ng’omanya nti amaliridde okuntuusaako akabi.
8  Laga omuweereza wo okwagala okutajjulukuka kubanga wakola naye endagaano mu maaso ga Yakuwa. Naye bwe mba nga nnina ensobi gye nnakola, ggwe kennyini nzita. Lwaki ompaayo eri kitaawo?”
9  Awo Yonasaani n’agamba nti: “Ekyo tokirowooza nako! Bwe nnaakitegeera nti kitange amaliridde okukutuusaako akabi, siikubuulire?”
10  Awo Dawudi n’agamba Yonasaani nti: “Ani anambuulira obanga kitaawo akuzzeemu bubi?”
11  Yonasaani n’agamba Dawudi nti: “Jjangu tugende ku ttale.” Awo bombi ne bagenda ku ttale.
12  Yonasaani n’agamba Dawudi nti: “Yakuwa Katonda wa Isirayiri k’abeere mujulirwa nti enkya mu budde nga buno, oba ku lunaku olw’okusatu, nja kukemereza kitange. Bw’anaaba nga by’akulowooleza birungi, siikutumire ne nkutegeeza?
13  Naye kitange bw’anaaba ayagala okukukola ekintu ekibi ne sikubuulira era ne sikuleka kugenda mirembe, Yakuwa ambonereze era ayongere ku kibonerezo kyange. Yakuwa k’abeere naawe nga bwe yali ne kitange.
14  Ggwe tondage kwagala okutajjulukuka okwa Yakuwa nga nkyali mulamu, ne bwe nnaaba nga nfudde?
15  Tolekangayo kulaga ba nnyumba yange kwagala okutajjulukuka, Yakuwa ne bw’anaaba azikirizza abalabe bo bonna n’abamalawo ku nsi.”
16  Awo Yonasaani n’akola endagaano n’ennyumba ya Dawudi ng’agamba nti, “Yakuwa ajja kuvunaana abalabe ba Dawudi.”
17  Awo Yonasaani n’addamu okulayiza Dawudi olw’okwagala Dawudi kwe yalina gy’ali, kubanga Yonasaani yali ayagala Dawudi nga bwe yali yeeyagala.
18  Yonasaani n’agamba Dawudi nti: “Enkya kuboneka kwa mwezi, era bajja kukwebuuza, kubanga ekifo kyo kijja kuba kyereere.
19  Ku lunaku olw’okusatu bajja kweyongera okukwebuuza, era ojja kugenda mu kifo gye weekweka ku lunaku luli, obeere okumpi n’ejjinja lino.
20  Nja kulasa obusaale busatu ku luuyi olumu olw’ejjinja, nga nninga aliko kye ndasa.
21  Bwe nnaatuma omuweereza nja kumugamba nti, ‘Genda onoonye obusaale.’ Bwe nnaamugamba nti, ‘Obusaale buli awo okumpi ne w’oli, bulonde,’ awo oyinza okukomawo, kubanga Yakuwa nga bw’ali omulamu, kijja kuba kitegeeza mirembe gy’oli, era nti tewali kabi konna.
22  Naye bwe nnaagamba omulenzi nti, ‘Obusaale buli eri mu maaso,’ awo ojja kugenda, kubanga Yakuwa ajja kuba akugambye ogende.
23  Yakuwa k’abe omujulirwa emirembe gyonna ow’ebyo buli omu by’asuubizza munne.”
24  Awo Dawudi ne yeekweka ku ttale. Ku kuboneka kw’omwezi, kabaka n’atuula ku kijjulo okulya emmere.
25  Kabaka yali atudde mu kifo kye ekya bulijjo okumpi n’ekisenge. Yonasaani yali atudde nga batunuuliganye, Abuneeri yali aliraanye Sawulo, naye ekifo kya Dawudi kyali kyereere.
26  Sawulo talina kye yayogera ku lunaku olwo kubanga yalowooza nti: ‘Waliwo ekimutuuseeko ekimufudde atali mulongoofu. Ateekwa okuba nga si mulongoofu.’
27  Olunaku olwaddirira okuboneka kw’omwezi, olunaku olw’okubiri, ekifo kya Dawudi era kyali kyereere. Awo Sawulo n’abuuza Yonasaani mutabani we nti: “Lwaki mutabani wa Yese teyazze kulya mmere jjo era n’olwa leero?”
28  Yonasaani n’addamu Sawulo nti: “Dawudi yansabye olukusa agende e Besirekemu.
29  Yaŋŋambye nti, ‘Nkwegayiridde nzikiriza ŋŋende, kubanga ab’ewaffe bagenda kuwaayo ssaddaaka mu kibuga, era muganda wange yampise. Kale bw’oba ng’onkwatirwa ekisa, nzikiriza ŋŋende ndabe baganda bange.’ Eyo ye nsonga lwaki tazze ku mmeeza ya kabaka.”
30  Awo Sawulo n’asunguwalira nnyo Yonasaani, n’amugamba nti: “Ggwe omwana w’omukazi omujeemu, olowooza sikimanyi nti osazeewo okudda ku ludda lwa mutabani wa Yese, okweswaza n’okuswaza nnyoko?
31  Mutabani wa Yese bw’anaaba ng’akyali mulamu ku nsi, obwakabaka bwo tebujja kunywera. Kale kaakano tuma omuntu amundeetere, kubanga alina okufa.”
32  Naye Yonasaani n’agamba Sawulo kitaawe nti: “Nga lwaki attibwa? Akoze ki?”
33  Awo Sawulo n’amukasukira effumu amufumite, Yonasaani kwe yategeerera nti kitaawe yali amaliridde okutta Dawudi.
34  Amangu ago Yonasaani n’asituka ku mmeeza nga musunguwavu nnyo, era teyalya mmere ku lunaku olw’okubiri olwaddirira okuboneka kw’omwezi, kubanga yali munakuwavu nnyo olwa Dawudi, n’olw’okuba nti kitaawe yali amuweebudde.
35  Ku makya Yonasaani yagenda ku ttale okusisinkana Dawudi nga bwe baali balagaanye, era yali n’omuweereza omuto.
36  Awo n’agamba omuweereza we nti: “Dduka olonde obusaale bwe ndasa.” Omuweereza n’adduka, Yonasaani n’alasa akasaale ne kayisa omuweereza we ne kagwa mu maaso.
37  Omuweereza bwe yatuuka mu kifo awaali akasaale Yonasaani ke yali alasizza, Yonasaani n’amukoowoola ng’agamba nti: “Akasaale tekali eri mu maaso?”
38  Yonasaani n’agamba omuweereza we nti: “Yanguwa! Genda mangu! Tolwawo!” Omuweereza wa Yonasaani n’alonda obusaale n’addayo eri mukama we.
39  Naye omuweereza teyamanya ekyo kye kyali kitegeeza; Yonasaani ne Dawudi be bokka abaali bamanyi kye kitegeeza.
40  Awo Yonasaani n’akwasa omuweereza we eby’okulwanyisa bye n’amugamba nti: “Bitwale mu kibuga.”
41  Omuweereza bwe yagenda, Dawudi n’avaayo mu kifo ekyali okumpi awo ku luuyi olw’ebukiikaddyo. Awo Dawudi n’afukamira era n’akutamya ku mutwe emirundi esatu, ne banywegeragana nga bwe bakaaba, naye Dawudi ye yasinga okukaaba.
42  Yonasaani n’agamba Dawudi nti: “Genda mirembe, kubanga ffembi tulayidde mu linnya lya Yakuwa, ne tugamba nti, ‘Yakuwa abeere wakati wange naawe, ne wakati w’ezzadde lyange n’eriryo emirembe gyonna.’” Awo Dawudi n’ayimuka n’agenda, Yonasaani naye n’addayo mu kibuga.
1  Waaliwo omusajja ayitibwa Erukaana, eyabeeranga mu Lamasayimu-zofimu mu kitundu kya Efulayimu eky’ensozi. Yali mutabani wa Yerokamu, mutabani wa Eriku, mutabani wa Toku, mutabani wa Zufu, Omwefulayimu.
2  Yalina abakazi babiri, ng’omu ayitibwa Kaana, ate ng’omulala ayitibwa Penina. Penina yalina abaana, naye Kaana teyalina baana.
3  Omusajja oyo yavanga mu kibuga ky’ewaabwe buli mwaka n’agenda e Siiro okusinza n’okuwaayo ssaddaaka eri Yakuwa ow’eggye. Eyo batabani ba Eli ababiri, Kofuni ne Fenekaasi, gye baaweererezanga Yakuwa nga bakabona.
4  Lumu Erukaana bwe yawaayo ssaddaaka, yawa mukazi we Penina n’abaana be bonna ab’obulenzi n’ab’obuwala emigabo,
5  naye Kaana n’amuwa omugabo ogw’enjawulo olw’okuba gwe yali asinga okwagala; kyokka Yakuwa yali tamuwadde baana.
6  Naye muggya we Penina yamuyeeyanga ng’ayagala okumunyiiza olw’okuba Yakuwa yali tamuwadde baana.
7  Bw’atyo Penina bwe yakolanga buli mwaka. Buli Kaana lwe yagendanga mu nnyumba ya Yakuwa, muggya we yamuyeeyanga nnyo n’akaaba era n’alemwa n’okulya.
8  Naye omwami we Erukaana yamugamba nti: “Kaana, lwaki okaaba, era lwaki tolya? Lwaki oli munakuwavu nnyo? Nze sikusingira abaana ab’obulenzi ekkumi?”
9  Bwe baamala okulya n’okunywa nga bali e Siiro, Kaana n’ayimuka. Mu kiseera ekyo, Eli kabona yali atudde ku ntebe okumpi n’omulyango gwa yeekaalu ya Yakuwa.
10  Kaana yali munakuwavu nnyo, era yatandika okusaba Yakuwa n’okukaaba ennyo,
11  era ne yeeyama ng’agamba nti: “Ai Yakuwa ow’eggye, bw’onootunuulira ennaku y’omuweereza wo n’onzijukira, era n’oteerabira muweereza wo, era n’omuwa omwana ow’obulenzi, nja kumuwa Yakuwa obulamu bwe bwonna, era akamweso tekaliyita ku mutwe gwe.”
12  Kaana yasaba okumala ekiseera kiwanvu, era ekiseera kyonna kye yamala ng’asaba mu maaso ga Yakuwa, Eli yali atunuulidde emimwa gye.
13  Kaana yali ayogerera mu mutima gwe; emimwa gye gyokka gye gyali gyenyeenya, naye ng’eddoboozi lye teriwulikika, bw’atyo Eli n’alowooza nti yali atamidde.
14  Awo Eli n’amugamba nti: “Olituusa wa okuba omutamiivu? Lekera awo okunywa omwenge.”
15  Kaana n’amuddamu nti: “Mukama wange! Ndi mukazi alina ennaku ey’amaanyi; sinywedde mwenge wadde ekitamiiza kyonna, wabula mbuulira Yakuwa ebindi ku mutima.
16  Omuweereza wo tomutwala ng’omukazi atalina mugaso, kubanga obulumi obw’amaanyi n’ennaku bye nnina bye bindeetedde okusaba okutuusa kaakano.”
17  Eli n’amugamba nti: “Genda mirembe, era Katonda wa Isirayiri k’akuwe ekyo ky’omusabye.”
18  Kaana n’amuddamu nti: “Omuweereza wo k’asiimibwe mu maaso go.” Awo omukazi ne yeddirayo, n’alya, era n’alekera awo okuba omunakuwavu.
19  Awo ne bagolokoka ku makya nnyo ne bavunnama mu maaso ga Yakuwa, oluvannyuma ne baddayo ewaabwe e Laama. Erukaana ne yeegatta ne mukazi we Kaana, era Yakuwa n’amujjukira.
20  Nga wayiseewo omwaka nga gumu, Kaana yafuna olubuto n’azaala omwana ow’obulenzi n’amutuuma Samwiri, kubanga yagamba nti, “nnamusaba Yakuwa.”
21  Oluvannyuma lw’ekiseera, Erukaana yagenda n’ab’omu nnyumba ye bonna okuwaayo eri Yakuwa ssaddaaka eya buli mwaka n’ekiweebwayo kye eky’obweyamo.
22  Naye Kaana teyagenda, kubanga yali agambye bba nti: “Amangu ddala ng’omwana avudde ku mabeere, ndimutwala n’alabika mu maaso ga Yakuwa era n’asigalira ddala eyo.”
23  Awo Erukaana bba n’amugamba nti: “Kola ky’olaba nga kye kisinga obulungi. Sigala awaka okutuusa lw’olimuggya ku mabeere. Yakuwa k’atuukirize ky’ogambye.” Awo omukazi n’asigala awaka n’ayonsa omwana we okutuusa lwe yamuggya ku mabeere.
24  Olwali okumuggya ku mabeere, n’amutwala e Siiro awamu n’ente ennume ey’emyaka esatu, ne efa emu ey’obuwunga, n’ensumbi y’omwenge ennene, n’agenda ku nnyumba ya Yakuwa mu Siiro ng’ali wamu n’omwana oyo.
25  Awo ne batta ente ennume, omwana ne bamutwala eri Eli.
26  Kaana n’amugamba nti: “Mukama wange! Nga bw’oli omulamu, nze mukazi eyali ayimiridde naawe mu kifo kino nga nsaba Yakuwa.
27  Ono ye mwana ow’obulenzi gwe nnasaba, era Yakuwa yaddamu okusaba kwange.
28  Nange kaakano mmuwadde Yakuwa. Ennaku zonna ez’obulamu bwe, aweereddwa Yakuwa.” Awo n’avunnama mu maaso ga Yakuwa.
2  Awo Kaana n’asaba ng’agamba nti: “Omutima gwange musanyufu olw’ebyo Yakuwa by’ankoledde;Yakuwa agulumizza ejjembe lyange. Akamwa kange kaasamye okuddamu abalabe bange,Kubanga nsanyuka olw’ebikolwa byo eby’obulokozi.
2  Tewali mutukuvu nga Yakuwa,Tewali n’omu okuggyako ggwe,Era tewali lwazi lulinga Katonda waffe.
3  Temwogezanga malala;Temumalanga googera,Kubanga Yakuwa ye Katonda amanyi byonna,Era alamula na bwenkanya ebikolwa by’abantu.
4  Emitego gy’abasajja ab’amaanyi gimenyeddwamenyeddwa,Naye abo abanafu bafuuse ba maanyi.
5  Abalya obulungi bajja kupakasa okufuna emmere,Naye abalumwa enjala, tejja kuddamu kubaluma. Omukazi omugumba azadde musanvu,Naye oyo eyazaala abaana abangi ayongobedde.
6  Yakuwa atta, era azzaawo obulamu;Aserengesa emagombe, era azuukiza.
7  Yakuwa ayavuwaza, era agaggawaza;Atoowaza, era agulumiza.
8  Ayimusa omunaku okuva mu nfuufu;Aggya omwavu ku ntuumu y’evvu,Okubatuuza wamu n’abalangira,Okubawa entebe ez’ekitiibwa. Ebiwanirira ensi bya Yakuwa,Era okwo kw’atadde ensi.
9  Aluŋŋamya ebigere by’abo abeesigwa gy’ali;Naye ababi basirisibwa mu kizikiza,Kubanga omuntu tawangula lwa maanyi.
10  Yakuwa ajja kubetenta abo abamulwanyisa;Ajja kubawulugumira ng’ayima mu ggulu. Yakuwa ajja kulamula ensi yonna,Ajja kuwa kabaka we obuyinza,Era agulumize ejjembe ly’oyo gwe yafukako amafuta.”
11  Awo Erukaana n’addayo ewuwe e Laama, naye omwana n’afuuka omuweereza wa Yakuwa mu maaso ga Eli kabona.
12  Naye batabani ba Eli baali bantu babi nnyo, era baali tebawa Yakuwa kitiibwa.
13  Kino kye baakolanga ku bikwata ku mugabo bakabona gwe baalinanga okufuna okuva eri abantu: Buli omuntu lwe yabanga awaayo ssaddaaka, omuweereza wa kabona yajjanga n’ekkabi ery’amannyo asatu ng’ennyama ekyafumbibwa,
14  n’afumita mu kibya, oba mu nsaka, oba mu ntamu ey’emikono ebiri, oba mu ntamu ey’omukono ogumu. Ekyo kyonna ekyajjiranga ku kkabi, kabona kye yatwalanga. Bwe batyo bwe baayisanga Abayisirayiri bonna abaagendanga e Siiro.
15  Ate era omuntu eyabanga awaayo ssaddaaka ne bwe yabanga tannayokya masavu, omuweereza wa kabona yajjanga n’amugamba nti: “Wa kabona ennyama ey’okwokya. Tajja kutwala nnyama nfumbe; ayagala mbisi yokka.”
16  Omuntu bwe yamugambanga nti: “Ka basooke bookye amasavu, olyoke otwale kyonna ky’oyagala,” ng’amuddamu nti: “Nedda, gimpe kati; bw’ogaana, nja kugitwala lwa mpaka!”
17  Bwe kityo ekibi ky’abaweereza abo ne kiba kya maanyi nnyo mu maaso ga Yakuwa, kubanga abasajja abo tebaawa kiweebwayo kya Yakuwa kitiibwa.
18  Samwiri yaweererezanga mu maaso ga Yakuwa ng’ayambadde efodi eya kitaani, wadde nga yali mwana muto.
19  Ate era maama we yamutungiranga ekizibaawo ekitaliiko mikono n’akimutwaliranga buli mwaka ng’agenze ne bba okuwaayo ssaddaaka eya buli mwaka.
20  Eli yawa Erukaana ne mukazi we omukisa era n’agamba nti: “Yakuwa k’akuwe omwana mu mukazi ono olw’omwana gwe yawa Yakuwa.” Awo ne baddayo ewaabwe.
21  Yakuwa n’akwatirwa Kaana ekisa, Kaana n’aba ng’asobola okufuna embuto, era n’azaala abaana ab’obulenzi abalala basatu n’ab’obuwala babiri. Omwana Samwiri ne yeeyongera okukulira mu maaso ga Yakuwa.
22  Eli yali akaddiye nnyo, naye yali awulidde ebyo byonna batabani be bye baakolanga Abayisirayiri bonna, era ne bwe beegattanga n’abakazi abaaweererezanga ku mulyango gwa weema ey’okusisinkaniramu.
23  Yabagambanga nti: “Lwaki mukola ebintu ng’ebyo? Ebintu bye mpulira abantu bonna bye baboogerako bibi.
24  Nedda baana bange, ebyo bye mpulira, ebiboogerwako mu bantu ba Yakuwa si birungi.
25  Omuntu bw’akola munne ekibi, omuntu omulala ayinza okwegayirira Yakuwa ku lulwe; naye omuntu bw’ayonoona mu maaso ga Yakuwa, ani ayinza okumusabira?” Naye tebaawuliriza kitaabwe, era Yakuwa yali amaliridde okubatta.
26  Omwana Samwiri yeeyongera okukula era n’okuganja mu maaso ga Yakuwa n’eri abantu.
27  Omusajja wa Katonda yagenda eri Eli n’amugamba nti: “Bw’ati Yakuwa bw’agamba, ‘Seeyoleka eri ab’ennyumba ya jjajjaawo bwe baali abaddu b’ennyumba ya Falaawo mu Misiri?
28  Yalondebwa okuva mu bika byonna ebya Isirayiri okumpeerezanga nga kabona n’okugendanga ku kyoto kyange okuwaayo ssaddaaka, okunyookerezanga obubaani, n’okwambalanga efodi mu maaso gange; ate era nnawa ennyumba ya jjajjaawo ebiweebwayo byonna eby’Abayisirayiri ebyokebwa n’omuliro.
29  Lwaki munyooma ssaddaaka yange n’ekiweebwayo kyange kye nnalagira mu kifo kyange eky’okubeeramu? Lwaki owa batabani bo ekitiibwa okusinga nze ne mwekkusa nga mulya ebisinga obulungi ku biweebwayo byonna abantu bange Abayisirayiri bye bawaayo?
30  “‘Eyo ye nsonga lwaki Yakuwa Katonda wa Isirayiri agamba nti: “Weewaawo nnagamba nti ab’ennyumba yo n’ab’ennyumba ya jjajjaawo banampeerezanga bulijjo.” Naye kaakano Yakuwa agamba nti: “Ekyo kikafuuwe, kubanga abo abanzisaamu ekitiibwa be nja okuwa ekitiibwa, naye abo abannyooma bajja kunyoomebwa.”
31  Laba! Ennaku zijja lwe ndikuggyako obuyinza era ne mbuggya ne ku nnyumba ya kitaawo, waleme kubaawo mu nnyumba yo musajja awangaala n’akaddiwa.
32  Ate era ojja kulaba akuvuganya mu kifo kyange eky’okubeeramu ng’ebirungi bikolerwa Isirayiri; era mu nnyumba yo temuliddamu kubaamu musajja mukadde.
33  Waliwo omusajja, omu ku bantu bo, gwe nja okulekawo okuweerezanga ku kyoto kyange; ajja kukuleetera okuziba amaaso era ajja kukuleetera ennaku, naye abasinga obungi ku b’ennyumba yo bajja kuttibwa n’ekitala.
34  Ekyo ekinaatuuka ku batabani bo ababiri, Kofuni ne Fenekaasi, kye kinaaba akabonero gy’oli: Bombi bajja kufa ku lunaku lumu.
35  Awo nja kwerondera kabona omwesigwa. Ajja kukolanga ebyo omutima gwange bye gwagala; nja kumuzimbira ennyumba ey’olubeerera, era ajja kutambuliranga mu maaso g’oyo gwe nnaafukako amafuta.
36  Oyo yenna anaasigalawo ku b’omu nnyumba yo ajja kujja amuvunnamire olw’okwagala okusasulwa ssente n’okufuna omugaati, era ajja kugamba nti: “Nkwegayiridde, nfuula omu ku bakabona ndyenga ku mugaati.”’”
3  Mu kiseera ekyo, omwana Samwiri yali aweereza Yakuwa mu maaso ga Eli, naye mu nnaku ezo ekigambo kya Yakuwa kyali kya bbalirirwe; okwolesebwa tekwali kungi.
2  Amaaso ga Eli gaali gayimbadde nga takyalaba. Lwali lumu bwe yali ng’agalamidde mu kisenge kye,
3  ng’ettaala ya Katonda tennazikizibwa, kino ne kibaawo: Samwiri bwe yali agalamidde mu yeekaalu ya Yakuwa omwali Essanduuko ya Katonda,
4  Yakuwa n’ayita Samwiri. Samwiri n’addamu nti: “Wangi!”
5  Awo n’adduka n’agenda eri Eli n’amugamba nti: “Nzuuno, kubanga ompise.” Naye n’amuddamu nti “Sikuyise. Ddayo weebake.” N’addayo ne yeebaka.
6  Yakuwa n’addamu n’amuyita nti: “Samwiri!” Awo Samwiri n’ayimuka n’agenda eri Eli n’amugamba nti: “Nzuuno, kubanga ompise.” Naye n’amuddamu nti: “Sikuyise mwana wange. Ddayo weebake.”
7  (Samwiri yali tannamanya bulungi Yakuwa, era n’ekigambo kya Yakuwa kyali tekinnamubikkulirwa.)
8  Awo Yakuwa n’amuyita omulundi ogw’okusatu nti: “Samwiri!” Samwiri n’ayimuka n’agenda eri Eli n’amugamba nti: “Nzuuno, kubanga ompise.” Awo Eli n’akitegeera nti Yakuwa ye yali ayita omwana oyo.
9  Eli n’agamba Samwiri nti: “Genda weebake; bw’anaddamu okukuyita, ddamu nti, ‘Yogera Yakuwa, kubanga omuweereza wo awulira.’” Samwiri n’agenda ne yeebaka mu kifo kye.
10  Yakuwa n’addamu n’akoowoola nti: “Samwiri, Samwiri!” Samwiri n’addamu nti: “Yogera, kubanga omuweereza wo awulira.”
11  Yakuwa n’agamba Samwiri nti: “Laba! Ŋŋenda kukola ekintu mu Isirayiri ekinaawaawaaza amatu gombi ag’oyo yenna anaakiwulira.
12  Ku lunaku olwo nja kutuukiriza ku Eli ebyo byonna bye nnayogera ku nnyumba ye, okuva ku kisooka okutuuka ku kisembayo.
13  Ate era mugambe nti ennyumba ye ŋŋenda kugibonereza emirembe gyonna olw’ensobi gy’amanyi, olw’okuba batabani be bakolimira Katonda, naye tabakangavvudde.
14  Eyo ye nsonga lwaki ndayiridde ab’ennyumba ya Eli nti ensobi yaabwe teritangirirwa na ssaddaaka wadde ebiweebwayo.”
15  Samwiri ne yeebaka okutuusa ku makya, oluvannyuma n’aggulawo enzigi z’ennyumba ya Yakuwa. Samwiri yali atya okubuulira Eli ebyo bye yali ayoleseddwa.
16  Naye Eli n’ayita Samwiri nti: “Samwiri mwana wange!” Samwiri n’amuddamu nti: “Nzuuno.”
17  N’amubuuza nti: “Kiki kye yakugambye? Nkwegayiridde tokinkisa. Katonda akubonereze era ayongere ku kibonerezo kyo singa onkisa ekigambo kyonna ku ebyo byonna bye yakugambye.”
18  Awo Samwiri n’amubuulira byonna, era n’atamukisa kintu kyonna. Eli n’agamba nti: “Ye Yakuwa. K’akole ekyo ky’alaba nga kye kirungi mu maaso ge.”
19  Samwiri yeeyongera okukula era Yakuwa yali naye, era teyaganya kigambo kye kyonna butatuukirira.
20  Abayisirayiri bonna okuva e Ddaani okutuuka e Beeru-seba baakitegeera nti Samwiri yali akakasiddwa okuba nnabbi wa Yakuwa.
21  Yakuwa yeeyongera okulabika mu Siiro, kubanga e Siiro Yakuwa gye yeeyolekeranga eri Samwiri okuyitira mu kigambo kya Yakuwa.
12  Awo Samwiri n’agamba Abayisirayiri bonna nti: “Nkoze byonna bye mwansaba, era mbalondedde kabaka ow’okubafuga.
2  Kaakano kabaka ow’okubakulembera wuuno! Naye nze nkaddiye mmeze n’envi, era batabani bange bali wano nammwe; mbadde mbakulembera okuva mu buto bwange okutuusa kaakano.
3  Nzuuno. Munnumirize mu maaso ga Yakuwa ne mu maaso g’oyo gwe yafukako amafuta: Ani gwe nnali nzigyeeko ente ye oba endogoyi ye? Ani gwe nnali ndyazaamaanyizza oba ani gwe nnali njooze? Ani gwe nnali nzigyeeko enguzi ne nkola ebitali bya bwenkanya? Bwe mba nga nnakikola, nja kubibaddizaawo.”
4  Awo ne baddamu nti: “Totulyazaamaanyangako era totujoogangako era totwalangako kintu kya muntu yenna.”
5  N’abagamba nti: “Yakuwa mujulirwa gye muli, era n’oyo gwe yafukako amafuta anjulira olwa leero nti temulina kye munvunaana.” Awo ne baddamu nti: “Yee, mujulirwa.”
6  Samwiri n’agamba abantu nti: “Yakuwa eyakozesa Musa ne Alooni era eyaggya bajjajjammwe mu nsi ya Misiri, ye mujulirwa.
7  Kaakano mujje mbalumirize mu maaso ga Yakuwa nga nsinziira ku bintu byonna eby’obutuukirivu Yakuwa by’abakoledde mmwe ne bajjajjammwe.
8  “Yakobo olwatuuka mu Misiri, bajjajjammwe ne batandika okukoowoola Yakuwa abayambe, Yakuwa n’atuma Musa ne Alooni okuggya bajjajjammwe e Misiri babaleete babeere mu kifo kino.
9  Naye beerabira Yakuwa Katonda waabwe, n’abawaayo mu mukono gwa Sisera omukulu w’eggye lya Kazoli, ne mu mukono gw’Abafirisuuti, era ne mu mukono gwa kabaka wa Mowaabu, ne babalwanyisa.
10  Baakoowoola Yakuwa abayambe ne bagamba nti, ‘Twonoonye, kubanga tulese Yakuwa ne tuweereza Babbaali n’ebifaananyi bya Asutoleesi; naye kaakano tununule mu mukono gw’abalabe baffe, tukuweereze.’
11  Awo Yakuwa n’atuma Yerubbaali ne Bedani ne Yefusa ne Samwiri n’abanunula mu mukono gw’abalabe bammwe bonna abaali babeetoolodde, musobole okubeera mu mirembe.
12  Bwe mwalaba nga Nakasi kabaka w’Abaamoni abalumbye, ne muŋŋamba nti, ‘Twagala kuba na kabaka anaatufuganga!’ so ng’ate Yakuwa Katonda wammwe ye Kabaka wammwe.
13  Kale kaakano kabaka gwe mwali mwagala wuuno, gwe mwasaba; Yakuwa abalondedde kabaka anaabafuganga.
14  Bwe munaatyanga Yakuwa ne mumuweereza, ne mugondera eddoboozi lye, era ne mutajeemera biragiro bya Yakuwa, era mmwe ne kabaka wammwe abafuga ne mugoberera Yakuwa Katonda wammwe, kijja kuba kirungi.
15  Naye bwe mutaagondere ddoboozi lya Yakuwa, ne mujeemera ebiragiro bya Yakuwa, Yakuwa ajja kubabonereza mmwe ne bakitammwe.
16  Kale kaakano, mujje mulabe ekintu kino ekyewuunyisa Yakuwa ky’agenda okukola nga mulaba.
17  Kino si kiseera kya makungula ga ŋŋaano? Ŋŋenda kukoowoola Yakuwa abwatuse eggulu era atonnyese enkuba, mulyoke mumanye era mutegeere nti mukoze kintu kibi nnyo mu maaso ga Yakuwa okusaba muweebwe kabaka.”
18  Awo Samwiri n’akoowoola Yakuwa, Yakuwa n’abwatusa eggulu era n’atonnyesa enkuba ku lunaku olwo, abantu bonna ne batya nnyo Yakuwa ne Samwiri.
19  Abantu bonna ne bagamba Samwiri nti: “Sabira abaweereza bo eri Yakuwa Katonda wo, kubanga tetwagala kufa; kubanga ku bibi byaffe byonna twongeddeko n’ekibi kino eky’okusaba tuweebwe kabaka.”
20  Awo Samwiri n’agamba abantu nti: “Temutya. Kituufu mukoze ekibi kino eky’amaanyi, naye temulekeranga awo kugoberera Yakuwa, era muweerezenga Yakuwa n’omutima gwammwe gwonna.
21  Temumuvangako ne mugoberera ebitaliimu nsa, ebitagasa, era ebitasobola kulokola, kubanga tebiriimu nsa.
22  Yakuwa tajja kwabulira bantu be olw’erinnya lye ekkulu, kubanga Yakuwa yabafuula bantu be.
23  Sisobola kulekera awo kubasabira kubanga mba nnyonoonye mu maaso ga Yakuwa, era nja kweyongera okubayigiriza ekkubo eddungi era ettuufu.
24  Naye mutyenga Yakuwa, mumuweerezenga n’obwesigwa n’omutima gwammwe gwonna, kubanga abakoledde ebintu ebikulu.
25  Naye bwe munaawaganyala ne mukola ebintu ebibi, mujja kuzikirizibwa mmwe awamu ne kabaka wammwe.”
