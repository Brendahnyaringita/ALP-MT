10  Ezera bwe yali asaba, ng’ayatula ebibi ebyo, ng’akaaba, era nga yeeyaze wansi mu maaso g’ennyumba ya Katonda ow’amazima, ekibiina ekinene eky’Abayisirayiri ne kikuŋŋaanira we yali; mwalimu abasajja n’abakazi n’abaana, era baali bakaaba nnyo.
2  Awo Sekaniya mutabani wa Yekyeri ow’oku baana ba Eramu n’agamba Ezera nti: “Tukoze ekintu ekitali kya bwesigwa mu maaso ga Katonda waffe bwe tuwasizza abakazi abagwira okuva mu bantu b’omu bitundu ebitwetoolodde. Wadde kiri kityo, wakyaliwo essuubi eri Isirayiri.
3  Kaakano ka tukole endagaano ne Katonda waffe okugoba abakazi abo bonna n’abaana be baazaala, nga tugoberera obulagirizi bwa Yakuwa n’obw’abo abawa ebiragiro bya Katonda waffe ekitiibwa. Ka tukole ng’Amateeka bwe galagira.
4  Situka, kubanga obuvunaanyizibwa buno bubwo era tuli wamu naawe. Beera mugumu era baako ky’okolawo.”
5  Awo Ezera n’asituka n’alayiza abakulu ba bakabona, n’Abaleevi, n’Abayisirayiri bonna okukolera ku bigambo ebyo. Bwe batyo ne balayira.
6  Awo Ezera n’ava mu maaso g’ennyumba ya Katonda ow’amazima n’agenda mu kisenge kya Yekokanani mutabani wa Eriyasibu. Naye wadde yagenda eyo, teyalya mmere wadde okunywa amazzi, kubanga yali munakuwavu olw’obutali bwesigwa bw’abo abaali bavudde mu buwaŋŋanguse.
7  Awo ne balangirira mu Yuda yonna ne mu Yerusaalemi nti abaava mu buwaŋŋanguse bonna bakuŋŋaanire e Yerusaalemi;
8  era okusinziira ku ekyo abaami n’abakadde kye baasalawo, omuntu yenna atandizze mu nnaku ssatu, yali wa kuggibwako ebintu bye byonna era agobebwe mu kibiina ky’abantu abaava mu buwaŋŋanguse.
9  Awo abantu bonna ab’omu kika kya Yuda n’ekya Benyamini ne bakuŋŋaanira e Yerusaalemi mu bbanga lya nnaku ssatu, mu mwezi ogw’omwenda ku lunaku olw’abiri. Abantu bonna baatuula mu luggya lw’ennyumba ya Katonda ow’amazima nga bakankana olw’obukulu bw’ensonga eyo n’olw’enkuba ennyingi.
10  Awo Ezera kabona n’asituka n’abagamba nti: “Mwakola ekintu ekitali kya bwesigwa ne muwasa abakazi abagwira ne mwongera ku musango Isirayiri gw’erina.
11  Kale mwatulire Yakuwa Katonda wa bajjajjammwe ebibi byammwe era mukole by’ayagala. Mweyawule ku bantu ab’omu bitundu ebitwetoolodde ne ku bakazi abo abagwira.”
12  Awo ekibiina kyonna ne kiddamu mu ddoboozi ery’omwanguka nti: “Tugwanidde okukolera ddala nga bw’ogambye.
13  Naye abantu bangi, ate nga kiseera kya nkuba. Tetusobola kuyimirira wabweru, ate nga kino tekigenda kutwala lunaku lumu oba bbiri, kubanga twayonoona nnyo olw’obujeemu bwaffe.
14  Abaami baffe ka bakiikirire ekibiina kyonna; era n’abo bonna abali mu bibuga byaffe abaawasa abakazi abagwira bajje mu kiseera ekinaaba kigerekeddwa, awamu n’abakadde era n’abalamuzi ba buli kibuga, obusungu bwa Katonda waffe obutuliko olw’ensonga eno busobole okutuvaako.”
15  Kyokka Yonasaani mutabani wa Asakeri ne Yazeya mutabani wa Tikuva ne bakiwakanya, era Mesulamu ne Sabbesayi Abaleevi ne babawagira.
16  Naye abo abaava mu buwaŋŋanguse ne bakola ekyo ekyali kisaliddwawo; era kabona Ezera n’abasajja abaali bakulira ennyumba za bakitaabwe, abo bonna abaawandiikibwa amannya, ne bakuŋŋaana bokka ku lunaku olusooka olw’omwezi ogw’ekkumi beekenneenye ensonga eyo.
17  Olunaku olusooka olw’omwezi ogusooka lwagenda okutuuka nga bamalirizza okukola ku nsonga z’abasajja bonna abaali bawasizza abakazi abagwira.
18  Era kyazuulibwa nti abamu ku batabani ba bakabona baali bawasizza abakazi abagwira: ku baana ba Yesuwa mutabani wa Yekozadaki ne baganda be, Maaseya, Eriyeza, Yalibu, ne Gedaliya.
19  Naye baasuubiza okugoba bakazi baabwe, era olw’okuba baaliko omusango, baalina okuwaayo endiga ennume olw’omusango ogwo.
20  Ku baana ba Immeri, Kanani ne Zebadiya;
21  ku baana ba Kalimu, Maaseya, Eriya, Semaaya, Yekyeri, ne Uzziya;
22  ku baana ba Pasukuli, Eriwenayi, Maaseya, Isimayiri, Nesaneeri, Yozabadi, ne Ereyaasa.
23  Ku Baleevi, Yozabadi, Simeeyi, Keraya (ye Kerita), Pesakiya, Yuda, ne Eriyeza;
24  ku bayimbi, Eriyasibu; ku bakuumi b’oku miryango, Salumu, Teremu, ne Uli.
25  Ku Bayisirayiri abalala, ku baana ba Palosi, Lamiya, Izziya, Malukiya, Miyamini, Eriyazaali, Malukiya, ne Benaya;
26  ku baana ba Eramu, Mattaniya, Zekkaliya, Yekyeri, Abudi, Yeremosi, ne Eriya;
27  ku baana ba Zattu, Eriwenayi, Eriyasibu, Mattaniya, Yeremosi, Zabadi, ne Aziza;
28  ku baana ba Bebayi, Yekokanani, Kananiya, Zabbayi, ne Asulaayi;
29  ku baana ba Bani, Mesulamu, Maluki, Adaya, Yasubu, Seyaali, ne Yeremosi;
30  ku baana ba Pakasu-mowaabu, Aduna, Kerali, Benaya, Maaseya, Mattaniya, Bezaleeri, Binnuyi, ne Manase;
31  ku baana ba Kalimu, Eriyeza, Isusiya, Malukiya, Semaaya, Simiyoni,
32  Benyamini, Maluki, ne Semaliya;
33  ku baana ba Kasumu, Mattenayi, Mattata, Zabadi, Erifereti, Yeremayi, Manase, ne Simeeyi;
34  ku baana ba Bani, Maadayi, Amulaamu, Uweri,
35  Benaya, Bedeya, Keruki,
36  Vaniya, Meremoosi, Eriyasibu,
37  Mattaniya, Mattenayi, ne Yaasu;
38  ku baana ba Binnuyi, Simeeyi,
39  Seremiya, Nasani, Adaya,
40  Makunadebayi, Sasayi, Salayi,
41  Azaleri, Seremiya, Semaliya,
42  Salumu, Amaliya, ne Yusufu;
43  ku baana ba Nebo, Yeyeri, Mattisiya, Zabadi, Zebina, Yaddayi, Yoweeri, ne Benaya.
44  Abo bonna baali bawasizza abakazi abagwira, era baabagoba awamu n’abaana baabwe.
4  Abalabe ba Yuda ne Benyamini bwe baawulira nti abaali bavudde mu buwaŋŋanguse baali bazimbira Yakuwa Katonda wa Isirayiri yeekaalu,
2  amangu ago ne bagenda eri Zerubbaberi n’abakulu b’ennyumba za bakitaabwe ne babagamba nti: “Ka tuzimbe nammwe, kubanga naffe tusinza Katonda wammwe era tubadde tuwaayo ssaddaaka gy’ali okuva mu kiseera kya Esalu-kaddoni kabaka wa Bwasuli eyatuleeta eno.”
3  Kyokka Zerubbaberi ne Yesuwa n’abakulu b’ennyumba za bakitaabwe ba Isirayiri abalala ne babagamba nti: “Mmwe temulina kuzimba naffe nnyumba ya Katonda waffe; ffe tujja okuzimbira Yakuwa Katonda wa Isirayiri ennyumba nga Kabaka Kuulo owa Buperusi bwe yatulagira.”
4  Awo abantu b’omu bitundu ebyali byetooloddewo ne beeyongera okumalamu abantu b’omu Yuda amaanyi era n’okubaterebula babalemese okuzimba.
5  Baapangisa abawi b’amagezi basobole okugootaanya enteekateeka zaabwe, ekiseera kyonna Kuulo kye yamala nga ye kabaka wa Buperusi okutuusiza ddala mu bufuzi bwa Daliyo kabaka wa Buperusi.
6  Ku ntandikwa y’obufuzi bwa Akaswero waliwo ekiwandiiko kye baawandiika nga bavunaana abantu b’omu Yuda n’ab’omu Yerusaalemi.
7  Ne mu kiseera kya Alutagizerugiizi kabaka wa Buperusi, Bisulamu ne Misuledasi ne Tabeeri ne banne abalala baawandiikira Kabaka Alutagizerugiizi ebbaluwa; ebbaluwa eyo baagivvuunula mu lulimi Olulamayiki era baagiwandiika mu nnukuta ez’Olulamayiki.
8   Lekumu omukungu wa gavumenti omukulu ne Simusayi omuwandiisi baawandiikira Kabaka Alutagizerugiizi ebbaluwa nga bavunaana abantu b’omu Yerusaalemi. Ebbaluwa eyo yali egamba bw’eti:
9  (Yava wa Lekumu omukungu wa gavumenti omukulu ne Simusayi omuwandiisi ne bannaabwe abalala, abalamuzi ne bagavana abalala, abawandiisi, abantu b’omu Ereki, Abababulooni, abantu b’omu Susa, kwe kugamba, Abeeramu,
10  ab’amawanga amalala Asenappali omukulu era ow’ekitiibwa be yawaŋŋangusa n’abasenza mu bibuga by’e Samaliya, n’abalala abaali emitala w’Omugga; era
11  bino bye byali mu bbaluwa gye baamuweereza.) “Eri Kabaka Alutagizerugiizi, okuva eri abaweereza bo, abasajja ab’Emitala w’Omugga: Kaakano
12  kabaka k’akimanye nti Abayudaaya abaava gy’oli okujja eno gye tuli baatuuka e Yerusaalemi. Bazzeemu okuzimba ekibuga ekibi era ekijeemu, era bali mu kumaliriza bbugwe n’okuddaabiriza emisingi.
13  Kabaka akimanye nti singa ekibuga kino kiddamu okuzimbibwa era ne bbugwe waakyo n’amalirizibwa, tebajja kuwa musolo, mpooza, wadde omusolo gw’oku nguudo, era ekyo kijja kufiiriza amawanika ga bakabaka.
14  Olw’okuba omusaala gwaffe guva mu lubiri, ate era nga si kirungi kulaba kabaka ng’afiirizibwa, kyetuvudde tuweereza ebbaluwa eno tutegeeze kabaka ebintu bino,
15  wabeewo okunoonyereza mu kitabo ky’ebyafaayo bya bajjajjaabo. Ojja kukizuula mu kitabo ky’ebyafaayo nti ekibuga ekyo kibuga kijeemu era kya mutawaana eri bakabaka n’amasaza, era nti okuva edda kibaddengamu abajeemesa abalala. Eyo ye nsonga lwaki kyazikirizibwa.
16  Tutegeeza kabaka nti singa ekibuga ekyo kiddamu okuzimbibwa era bbugwe waakyo n’amalirizibwa, ojja kuba tokyalina buyinza ku bitundu ebiri Emitala w’Omugga.”
17  Awo kabaka n’aweereza obubaka buno eri Lekumu omukungu wa gavumenti omukulu ne Simusayi omuwandiisi ne bannaabwe abalala abaali babeera mu Samaliya ne mu bitundu ebirala ebiri Emitala w’Omugga: “Mbalamusizza!
18  Ebbaluwa gye mwatuweereza baginsomedde ne ngitegeera bulungi.
19  Nnawadde ekiragiro ne banoonyereza ne bakizuula nti okuva edda ekibuga ekyo kyali kijeemera bakabaka era nti kyalingamu obwediimo n’obwegugungo.
20  Waaliwo bakabaka ab’amaanyi abaafuganga Yerusaalemi n’ebitundu byonna ebiri Emitala w’Omugga, era baasasulwanga omusolo n’empooza awamu n’omusolo ogw’oku nguudo.
21  Kaakano mulagire abasajja abo balekere awo okukola, ekibuga ekyo kireme kuddamu kuzimbibwa okutuusa nga mpadde ekiragiro.
22  Ensonga eno temugiragajjalira, kabaka aleme kweyongera kufiirizibwa.”
23  Ebbaluwa ya Kabaka Alutagizerugiizi bwe yamala okusomebwa mu maaso ga Lekumu ne Simusayi omuwandiisi ne bannaabwe abalala, baagenda eri Abayudaaya e Yerusaalemi mu bwangu ne babayimiriza lwa mpaka.
24  Awo omulimu ogwali gukolebwa ku nnyumba ya Katonda eyali e Yerusaalemi ne guyimirira; gwayimirira okutuusa mu mwaka ogw’okubiri ogw’obufuzi bwa Daliyo kabaka wa Buperusi.
8  Bano be bakulu b’ennyumba za bakitaabwe era luno lwe lukalala lw’ennyiriri z’obuzaale olw’abo abaava nange e Babulooni mu kiseera ky’obufuzi bwa Kabaka Alutagizerugiizi:
2  ku baana ba Fenekaasi, Gerusomu; ku baana ba Isamaali, Danyeri; ku baana ba Dawudi, Kattusi;
3  ku baana ba Sekaniya, ku baana ba Palosi, Zekkaliya, era yawandiikibwa wamu n’abasajja 150;
4  ku baana ba Pakasu-mowaabu, Eriyeko-wenayi mutabani wa Zerakiya, era yali wamu n’abasajja 200;
5  ku baana ba Zattu, Sekaniya mutabani wa Yakaziyeeri, era yali wamu n’abasajja 300;
6  ku baana ba Adini, Ebedi mutabani wa Yonasaani, era yali wamu n’abasajja 50;
7  ku baana ba Eramu, Yesukaya mutabani wa Asaliya, era yali wamu n’abasajja 70;
8  ku baana ba Sefatiya, Zebadiya mutabani wa Mikayiri, era yali wamu n’abasajja 80;
9  ku baana ba Yowaabu, Obadiya mutabani wa Yekyeri, era yali wamu n’abasajja 218;
10  ku baana ba Bani, Seromisi mutabani wa Yosifiya, era yali wamu n’abasajja 160;
11  ku baana ba Bebayi, Zekkaliya mutabani wa Bebayi, era yali wamu n’abasajja 28;
12  ku baana ba Azugaadi, Yokanani mutabani wa Kakkatani, era yali wamu n’abasajja 110;
13  ku baana ba Adonikamu, gano ge mannya g’abo abaasembayo okudda: Erifereti, Yeyeri, ne Semaaya, era baali wamu n’abasajja 60;
14  ku baana ba Biguvayi, Usayi ne Zabbudi, era baali wamu n’abasajja 70.
15  Nnabakuŋŋaanyiza ku mugga ogugenda e Yakava, ne tusiisira awo okumala ennaku ssatu. Naye bwe nneetegereza abantu ne bakabona, saalabamu Muleevi n’omu.
16  Awo ne ntumya abakulu bano: Eriyeza, Aliyeri, Semaaya, Erunasani, Yalibu, Erunasani, Nasani, Zekkaliya, ne Mesulamu, era ne ntumya ne Yoyalibu ne Erunasani, abayigiriza.
17  Ne mbalagira okugenda eri omukulu Iddo, e Kasifiya, era ne mbagamba bagambe Iddo ne baganda be, abaweereza b’oku yeekaalu abaali e Kasifiya, batuleetere ab’okuweereza mu nnyumba ya Katonda waffe.
18  Olw’okuba omukono gwa Katonda waffe gwatuliko, baatuleetera Serebiya omusajja ow’amagezi okuva mu baana ba Makuli muzzukulu wa Leevi mutabani wa Isirayiri; yajja ne batabani be ne baganda be. Bonna awamu baali abantu 18;
19  era baatuleetera ne Kasukabiya ng’ali wamu ne Yesukaya okuva mu Bamerali, ne baganda be ne batabani baabwe; bonna awamu baali abantu 20.
20  Era waaliwo abaweereza b’oku yeekaalu 220, Dawudi n’abaami be baawa omulimu gw’okuyamba ku Baleevi, era bonna baamenyebwa amannya.
21  Awo ne nnangirira eyo ku mugga Yakava wabeewo okusiiba, twetoowaze mu maaso ga Katonda waffe, tumusabe atukulembere mu lugendo lwaffe, ffe n’abaana baffe n’ebintu byaffe byonna.
22  Nnawulira nga nswala okusaba kabaka okutuwa abasirikale n’abeebagazi b’embalaasi okutukuuma abalabe baleme okututusaako akabi mu kkubo, kubanga twali tugambye kabaka nti: “Omukono omulungi ogwa Katonda waffe gubeera ku abo bonna abamunoonya, naye amaanyi ge n’obusungu bwe abyolekeza abo bonna abamuvaako.”
23  Kyetwava tusiiba ne tusaba Katonda waffe atuluŋŋamye mu lugendo lwaffe, era yawulira okwegayirira kwaffe.
24  Awo ne nnonda abakulu ba bakabona 12: Serebiya ne Kasukabiya ne baganda baabwe kkumi.
25  Ne mbapimira ffeeza ne zzaabu n’ebintu ebirala, kwe kugamba, ebyo byonna kabaka n’abawabuzi be n’abaami be n’Abayisirayiri bonna bye baawaayo okukozesebwa ku nnyumba ya Katonda waffe.
26  Bwe ntyo ne mbapimira era ne mbakwasa ttalanta za ffeeza 650, n’ebintu ebya ffeeza 100 nga bya ttalanta 2, ne ttalanta za zzaabu 100,
27  n’obubakuli obutono obwa zzaabu 20 obugula daliki 1,000, era n’ebintu ebikozesebwa 2 eby’ekikomo ekirungi, ekimyufu era ekimasamasa, eby’omuwendo ennyo nga zzaabu.
28  Awo ne mbagamba nti: “Muli batukuvu eri Yakuwa n’ebintu bitukuvu, era ffeeza oyo ne zzaabu oyo kiweebwayo ekya kyeyagalire eri Yakuwa Katonda wa bajjajjammwe.
29  Mubikuume bulungi okutuusa lwe mulibipimira mu maaso g’abakulu ba bakabona n’Abaleevi n’abakulu b’ennyumba za bakitaabwe ba Isirayiri mu Yerusaalemi mu bisenge eby’ennyumba ya Yakuwa.”
30  Awo bakabona n’Abaleevi ne batwala ffeeza ne zzaabu n’ebintu ebirala ebyabapimirwa, basobole okubireeta e Yerusaalemi mu nnyumba ya Katonda waffe.
31  Ku lunaku olw’ekkumi n’ebbiri olw’omwezi ogusooka ne tusitula okuva ku Mugga Yakava okugenda e Yerusaalemi, era omukono gwa Katonda waffe gwali naffe, n’atununula mu mukono gw’abalabe n’abateezi mu kkubo.
32  Awo ne tutuuka e Yerusaalemi ne tubeerayo ennaku ssatu.
33  Ku lunaku olw’okuna ne tupima ffeeza ne zzaabu n’ebintu ebirala mu nnyumba ya Katonda waffe ne tubikwasa Meremoosi kabona, mutabani wa Uliya, era yali wamu ne Eriyazaali mutabani wa Fenekaasi, n’Abaleevi bano: Yozabadi mutabani wa Yesuwa ne Nowadiya mutabani wa Binnuyi.
34  Ebintu byonna byabalibwa era ne bipimibwa era obuzito bwabyo bwonna ne buwandiikibwa.
35  Abo abaava mu buwambe, abaali bawaŋŋangusiddwa baawaayo eri Katonda wa Isirayiri ssaddaaka ezookebwa: ente ennume 12 ku lwa Isirayiri yonna, endiga ennume 96, endiga ento ennume 77, n’embuzi ennume 12 ez’ekiweebwayo olw’ekibi; zonna zaaweebwayo eri Yakuwa ng’ekiweebwayo ekyokebwa.
36  Awo ne tuwa ab’amasaza ne bagavana ab’Emitala w’Omugga ebiragiro bya kabaka, era ne bawagira abantu n’ennyumba ya Katonda ow’amazima.
9  Ebyo olwaggwa, abaami ne bantuukirira ne bagamba nti: “Abayisirayiri ne bakabona n’Abaleevi tebeeyawudde ku bantu b’omu bitundu ebitwetoolodde—Abakanani, Abakiiti, Abaperizi, Abayebusi, Abaamoni, Abamowaabu, Abamisiri, n’Abaamoli—era ne ku bintu byabwe eby’omuzizo.
2  Bawasizza abamu ku bawala baabwe era ne babawasiza ne batabani baabwe; era bo, ezzadde ettukuvu, beetabudde mu bantu b’omu bitundu ebitwetoolodde. Abakulu n’abaami be bawomye omutwe mu butali bwesigwa buno.”
3  Olwawulira ekintu ekyo ne njuza ekyambalo kyange eky’okungulu n’eky’omunda, ne nkuunyuula ezimu ku nviiri zange n’ekirevu kyange, ne ntuula wansi nga nsobeddwa.
4  Era abo bonna abaali bassa ekitiibwa mu bigambo bya Katonda wa Isirayiri ne bakuŋŋaanira we nnali olw’obutali bwesigwa bw’abo abaakomawo okuva mu buwaŋŋanguse. Nnali ntudde awo nga nsobeddwa okutuusa mu kiseera eky’okuwaayo ekiweebwayo eky’emmere ey’empeke eky’akawungeezi.
5  Era mu kiseera eky’okuwaayo ekiweebwayo eky’emmere ey’empeke eky’akawungeezi, oluvannyuma lw’okwetoowaza bwe ntyo, nnayimirira nga ndi mu byambalo byange ebiyulifu, ne nfukamira ku maviivi gange ne ngolola emikono gyange eri Yakuwa Katonda wange.
6  Awo ne ŋŋamba nti: “Ai Katonda wange, mpulira obuswavu okuyimusa amaaso gange gy’oli, Ai Katonda wange, kubanga ebibi byaffe byetuumye ku mitwe gyaffe, era ebyonoono byaffe biyitiridde obungi ne bituuka ne ku ggulu.
7  Okuva mu biseera bya bajjajjaffe n’okutuusa leero tulina omusango munene, era olw’okwonoona kwaffe, twaweebwayo ffe ne bakabaka baffe ne bakabona baffe mu mikono gya bakabaka b’ensi endala, twattibwa n’ekitala, twatwalibwa mu buwambe, twanyagibwa, era twaswazibwa, nga bwe kiri leero.
8  Kaakano okumala akaseera, Yakuwa Katonda waffe otulaze ekisa n’oleka abamu ku ffe okuwonawo era n’otuwa ekifo ekinywevu mu kifo kyo ekitukuvu, oleetere amaaso gaffe okwakaayakana, Ai Katonda waffe, era otuwe ku buweerero mu buddu bwe tulimu.
9  Kubanga wadde nga tuli baddu, Katonda waffe totulekeredde mu buddu bwaffe; naye otulaze okwagala okutajjulukuka mu maaso ga bakabaka ba Buperusi, tufune obuweerero tusobole okuzimba ennyumba ya Katonda waffe n’okuzzaawo ebifo byayo ebyayonoonebwa, era tusobole n’okubeera mu Yuda ne mu Yerusaalemi nga tulinga abeetooloddwa bbugwe ow’amayinja.
10  “Kaakano tugambe ki, Ai Katonda waffe, oluvannyuma lwa bino? Twaleka ebiragiro byo,
11  bye watuwa ng’oyitira mu baweereza bo bannabbi ng’ogamba nti, ‘Ensi gye mugenda okutwala si nnongoofu olw’obutali bulongoofu bw’abantu baayo, olw’ebintu eby’omuzizo bye bakola. Bagijjuzza obutali bulongoofu okuva gy’etandikira okutuuka gy’ekoma.
12  N’olwekyo, bawala bammwe temubawanga batabani baabwe okubawasa, ne batabani bammwe temubawasizanga bawala baabwe; temubayambanga kubeera mu mirembe oba okuba obulungi, musobole okuba ab’amaanyi era mulye ebirungi eby’omu nsi eyo era mugitwale ebeere ya baana bammwe emirembe n’emirembe.’
13  Era oluvannyuma lw’ebyo byonna ebitutuuseeko olw’ebikolwa byaffe ebibi n’olw’okuzza omusango omunene—Ai Katonda waffe totubonerezza olw’ensobi zaffe nga bwe kitugwanira, era olese ffe abali wano ne tuwonawo—
14  kati ate tuddemu okumenya ebiragiro byo tufumbiriganwe n’abantu abakola ebintu bino eby’omuzizo? Tootusunguwalire nnyo n’otuzikiririza ddala ne walema kubaawo asigalawo wadde awonawo?
15  Ai Yakuwa Katonda wa Isirayiri, oli mutuukirivu, kubanga n’okutuusa leero tukyaliwo ng’abo abasigaddewo. Tuutuno tuli mu maaso go nga tuliko omusango, kubanga olw’omusango gwe tulina tetusobola kuyimirira mu maaso go ng’abo abataliiko musango.”
7  Oluvannyuma lw’ebyo, Alutagizerugiizi bwe yali afuga nga kabaka wa Buperusi, Ezera yakomawo. Yali mutabani wa Seraya, mutabani wa Azaliya, mutabani wa Kirukiya,
2  mutabani wa Salumu, mutabani wa Zadooki, mutabani wa Akitubu,
3  mutabani wa Amaliya, mutabani wa Azaliya, mutabani wa Merayosi,
4  mutabani wa Zerakiya, mutabani wa Uzzi, mutabani wa Bukki,
5  mutabani wa Abisuwa, mutabani wa Fenekaasi, mutabani wa Eriyazaali, mutabani wa Alooni kabona omukulu.
6  Ezera oyo yava e Babulooni n’ajja; yali mukoppolozi eyali amanyi obulungi Amateeka ga Musa, Yakuwa Katonda wa Isirayiri ge yawa. Kabaka yakkiriza okumuwa byonna bye yasaba, kubanga omukono gwa Yakuwa Katonda we gwamuliko.
7  Awo abamu ku Bayisirayiri, bakabona, Abaleevi, abayimbi, abakuumi b’oku miryango, n’abaweereza b’oku yeekaalu ne bagenda e Yerusaalemi mu mwaka ogw’omusanvu ogw’obufuzi bwa Kabaka Alutagizerugiizi.
8  Ezera yatuuka e Yerusaalemi mu mwezi ogw’okutaano mu mwaka ogw’omusanvu ogw’obufuzi bwa kabaka oyo.
9  Yava e Babulooni ku lunaku olusooka olw’omwezi ogusooka, n’atuuka e Yerusaalemi ku lunaku olusooka olw’omwezi ogw’okutaano, kubanga omukono omulungi ogwa Katonda we gwamuliko.
10  Ezera yateekateeka omutima gwe okunoonya Amateeka ga Yakuwa n’okugakolerako, era n’okuyigiriza mu Isirayiri ebiragiro n’ennamula ebyalimu.
11  Bino bye byali mu bbaluwa Kabaka Alutagizerugiizi gye yawa Ezera kabona era omukoppolozi, omukugu mu kwekenneenya ebiragiro bya Yakuwa n’amateeka ge bye yawa Isirayiri:
12   “Nze Alutagizerugiizi kabaka wa bakabaka, mpandiikira Ezera kabona era omukoppolozi w’Amateeka ga Katonda w’eggulu: Emirembe gibe naawe. Kaakano
13  ndagidde nti Abayisirayiri bonna mu bwakabaka bwange ne bakabona baabwe n’Abaleevi abaagala okugenda naawe e Yerusaalemi bagende.
14  Otumiddwa kabaka n’abawabuzi be omusanvu ogende olabe obanga abantu ba Yuda n’aba Yerusaalemi bakwata Amateeka ga Katonda wo g’olina,
15  era otwale ffeeza ne zzaabu kabaka n’abawabuzi be bye bawaddeyo kyeyagalire eri Katonda wa Isirayiri abeera mu Yerusaalemi,
16  awamu ne ffeeza ne zzaabu byonna by’okuŋŋaanya mu ssaza lyonna erya Babulooni, awamu n’ekirabo abantu ne bakabona kye bawaayo kyeyagalire eri ennyumba ya Katonda waabwe eri mu Yerusaalemi.
17  Mangu ddala ssente ezo ojja kuzigulamu ente ennume, endiga ennume, endiga ento, n’ebiweebwayo ebigenderako eby’emmere ey’empeke n’eby’eby’okunywa, era ojja kubiwaayo ku kyoto ky’ennyumba ya Katonda wo eri mu Yerusaalemi.
18  “Ffeeza ne zzaabu anaaba asigaddewo ggwe ne baganda bo mujja kumukolamu kye munaalaba nga kirungi, nga Katonda wammwe bw’ayagala.
19  Era ebintu byonna ebikuweereddwa bikozesebwe mu buweereza bw’ennyumba ya Katonda wo, bitwale mu maaso ga Katonda e Yerusaalemi.
20  Ebirala ebyetaagisa mu nnyumba ya Katonda wo nga ggwe olina okubiwaayo, ojja kubiggya mu ggwanika lya kabaka obiweeyo.
21  “Era nze Kabaka Alutagizerugiizi ndagidde abawanika bonna abali Emitala w’Omugga nti ebintu byonna Ezera kabona era omukoppolozi w’Amateeka ga Katonda w’eggulu by’anaabasaba mubimuwe mu bwangu,
22  ne bwe zinaaba ttalanta za ffeeza 100, koro z’eŋŋaano 100, basi z’omwenge 100, basi z’amafuta 100, n’omunnyo gwonna ogunaaba gwetaagisa.
23  Kyonna Katonda w’eggulu ky’anaalagira ekikwata ku nnyumba ya Katonda w’eggulu kirina okukolebwa n’obunyiikivu, obusungu bwe buleme okubuubuukira amatwale ga kabaka n’abaana be.
24  Era mutegeezebwa nti tekikkirizibwa kuggya musolo oba mpooza oba musolo ogw’oku nguudo ku bakabona, n’Abaleevi, n’abayimbi, n’abakuumi b’oku miryango, n’abaweereza b’oku yeekaalu, n’abakola ku nnyumba ya Katonda.
25  “Era ggwe Ezera, ng’okozesa amagezi Katonda wo ge yakuwa, londa abaami n’abalamuzi, balamulenga abantu bonna abali Emitala w’Omugga, abo bonna abamanyi amateeka ga Katonda wo; omuntu yenna anaaba tagamanyi mumuyigirize.
26  Era buli atagondera Mateeka ga Katonda wo n’amateeka ga kabaka aweebwe mangu ekibonerezo, oba kya kuttibwa, oba kya kugobebwa mu kitundu, oba kya kutanzibwa ssente, oba kya kusibibwa.”
27  Atenderezebwe Yakuwa Katonda wa bajjajjaffe eyateeka mu mutima gwa kabaka ekirowoozo ky’okunyiriza ennyumba ya Yakuwa eri mu Yerusaalemi!
28  Yandaga okwagala okutajjulukuka mu maaso ga kabaka n’abawabuzi be n’abaami be bonna ab’amaanyi. Era nnafuna amaanyi olw’okuba omukono gwa Yakuwa Katonda wange gwandiko, ne nkuŋŋaanya mu Bayisirayiri abakulu ab’okugenda nange.
6  Awo Daliyo kabaka n’alagira ne banoonyereza mu materekero gye baaterekanga ebintu eby’omuwendo mu Babulooni.
2  Omuzingo ne gusangibwa mu kigo ky’Ekubatana, mu ssaza lya Bumeedi, era gwalimu ebigambo bino:
3  “Mu mwaka ogwasooka ogw’obufuzi bwa Kabaka Kuulo, Kabaka Kuulo yawa ekiragiro ekikwata ku nnyumba ya Katonda eyali mu Yerusaalemi: ‘Ennyumba eddemu ezimbibwe ebeere ekifo mwe baweerayo ssaddaaka, era emisingi gyayo gizimbibwe; obugulumivu ejja kuba emikono 60 n’obugazi emikono 60,
4  ebisenge byayo bijja kuba n’embu ssatu ez’amayinja amanene era n’olubu lumu olw’embaawo; ssente ez’okusasulira ebintu ebyo mujja kuziggya mu ggwanika lya kabaka.
5  Era ebintu ebya zzaabu n’ebya ffeeza Nebukadduneeza bye yaggya mu yeekaalu ya Katonda mu Yerusaalemi n’abireeta e Babulooni, bizzibweyo biteekebwe mu kifo we byali, mu nnyumba ya Katonda.’
6  “Kale nno, Tattenayi gavana ow’Emitala w’Omugga ne Sesalubozenaayi ne bannammwe, bagavana abalala ab’Emitala w’Omugga, ekifo ekyo mukiveeko.
7  Omulimu gw’okuzimba ennyumba ya Katonda temugutaataaganya. Gavana w’Abayudaaya era n’abakadde b’Abayudaaya bajja kuddamu okuzimba ennyumba ya Katonda mu kifo we yabeeranga.
8  Era ndagidde kye munaakolera abakadde b’Abayudaaya abo basobole okuddamu okuzimba ennyumba ya Katonda: Abasajja abo balina okuweebwa mu bwangu ssente ezeetaagisa, okuva mu ggwanika lya kabaka, nga ziggibwa ku musolo ogusoloozebwa Emitala w’Omugga, omulimu guleme kuyimirira.
9  Era byonna bye beetaaga—ente ento ennume, endiga ennume, n’endiga ento ez’ebiweebwayo ebyokebwa eri Katonda w’eggulu, n’eŋŋaano, n’omunnyo, n’omwenge, n’amafuta, nga bakabona abali mu Yerusaalemi bwe banaabanga bagambye—bibaweebwenga buli lunaku awatali kwosaamu,
10  basobole okuwangayo ebiweebwayo ebisanyusa Katonda w’eggulu era basabirenga kabaka n’abaana be babeere bulungi.
11  Era ndagidde nti omuntu yenna anaamenya ekiragiro kino, omuti gujja kuggibwa ku nnyumba ye asitulibwe asibibwe ku gwo, era ennyumba ye ejja kufuulibwa kaabuyonjo eya lukale.
12  Katonda eyalonda ekifo ekyo okubeeramu erinnya lye k’azikirize kabaka yenna n’abantu abaneetulinkiriza ne bamenya ekiragiro kino ne boonoona ennyumba ya Katonda eri mu Yerusaalemi. Nze Daliyo nze ndagidde, era kye ndagidde kikolebwe mu bwangu.”
13  Awo Tattenayi gavana ow’Emitala w’Omugga ne Sesalubozenaayi ne bannaabwe ne bakolerawo mu bwangu byonna Kabaka Daliyo bye yalagira.
14  Abakadde b’Abayudaaya ne beeyongera okuzimba era omulimu ne gugenda mu maaso, nga bazzibwamu amaanyi obunnabbi bwa nnabbi Kaggayi ne Zekkaliya muzzukulu wa Iddo, era baamaliriza okugizimba nga bakolera ku kiragiro kya Katonda wa Isirayiri n’ekya Kuulo ne Daliyo ne Alutagizerugiizi kabaka wa Buperusi.
15  Ennyumba baagimaliriza ku lunaku olw’okusatu olw’omwezi gwa Adali, mu mwaka ogw’omukaaga ogw’obufuzi bwa Kabaka Daliyo.
16  Awo Abayisirayiri, bakabona, Abaleevi, n’abalala abaava mu buwaŋŋanguse ne batongoza ennyumba ya Katonda nga basanyufu.
17  Mu kutongoza ennyumba ya Katonda, baawaayo ente ennume 100, endiga ennume 200, endiga ento 400, n’embuzi ennume 12 ez’ekiweebwayo olw’ekibi ku lwa Isirayiri yonna, ng’omuwendo gw’ebika bya Isirayiri bwe gwali.
18  Baalonda bakabona okusinziira ku bibinja byabwe n’Abaleevi okusinziira ku bibinja byabwe okuweereza Katonda mu Yerusaalemi, nga bwe kyawandiikibwa mu kitabo kya Musa.
19  Awo abaava mu buwaŋŋanguse ne bakwata embaga ey’Okuyitako ku lunaku olw’ekkumi n’ennya olw’omwezi ogusooka.
20  Bakabona bonna n’Abaleevi baali balongoofu olw’okuba bonna baali beerongoosezza, bwe batyo ne batta ensolo ey’embaga ey’Okuyitako ku lw’abo bonna abaava mu buwaŋŋanguse ne ku lwa bakabona bannaabwe ne ku lwabwe.
21  Abayisirayiri abaali bakomyewo okuva mu buwaŋŋanguse ne bagirya nga bali wamu n’abo bonna abaali baleseeyo obutali bulongoofu bw’amawanga ag’omu nsi era abaali babeegasseeko mu kusinza Yakuwa Katonda wa Isirayiri.
22  Baakwata n’Embaga ey’Emigaati Egitali Mizimbulukuse okumala ennaku musanvu nga basanyufu, kubanga Yakuwa yali abaleetedde okusanyuka, era yali aleetedde omutima gwa kabaka wa Bwasuli okubakwatirwa ekisa n’abawagira mu mulimu gw’ennyumba ya Katonda ow’amazima, Katonda wa Isirayiri.
5  Awo nnabbi Kaggayi ne nnabbi Zekkaliya muzzukulu wa Iddo, ne boogera eri Abayudaaya abaali mu Yuda ne mu Yerusaalemi mu linnya lya Katonda wa Isirayiri eyali nabo.
2  Awo Zerubbaberi mutabani wa Seyalutyeri ne Yesuwa mutabani wa Yekozadaki ne baddamu okuzimba ennyumba ya Katonda eyali mu Yerusaalemi, era bannabbi ba Katonda baali wamu nabo nga babayamba.
3  Mu kiseera ekyo Tattenayi gavana ow’Emitala w’Omugga ne Sesalubozenaayi ne bannaabwe ne bajja, ne bababuuza nti: “Ani yabalagira okuzimba ennyumba eno n’okumaliriza ekizimbe kino?”
4  Era ne bababuuza nti: “Abasajja abazimba ekizimbe kino be baani?”
5  Naye amaaso ga Katonda gaali ku bakadde b’Abayudaaya, era tebaabayimiriza okutuusa lwe bandimaze okutegeeza Daliyo era nga naye amaze okubaddamu mu buwandiike ku nsonga eyo.
6  Bino bye byali mu bbaluwa Tattenayi gavana ow’Emitala w’Omugga ne Sesalubozenaayi ne banne, bagavana abalala ab’Emitala w’Omugga, gye baaweereza Kabaka Daliyo;
7  baamuweereza obubaka, era bino bye baawandiika: “Eri Kabaka Daliyo: “Emirembe gibeere naawe!
8  Kabaka k’akimanye nti twagenda mu ssaza lya Yuda awali ennyumba ya Katonda omukulu; ezimbibwa n’amayinja amanene era n’embaawo ziteekebwa mu bisenge. Omulimu ogwo abantu bagukola n’obunyiikivu era gugenda mu maaso.
9  Twabuuza abakadde baabwe nti: ‘Ani yabalagira okuzimba ennyumba n’okumaliriza ekizimbe kino?’
10  Twababuuza n’amannya gaabwe, tusobole okuwandiika amannya g’abo ababakulira obamanye.
11  “Bwe bati bwe baatuddamu: ‘Tuli baweereza ba Katonda ow’eggulu n’ensi, era tuddamu okuzimba ennyumba eyali yazimbibwa emyaka mingi emabega, kabaka omukulu ow’omu Isirayiri gye yazimba n’agimaliriza.
12  Kyokka olw’okuba bakitaffe baanyiiza Katonda w’eggulu, yabawaayo mu mukono gwa Nebukadduneeza Omukaludaaya kabaka wa Babulooni, eyazikiriza ennyumba eno n’atwala abantu mu buwaŋŋanguse e Babulooni.
13  Naye mu mwaka ogwasooka ogw’obufuzi bwa Kuulo kabaka wa Babulooni, Kabaka Kuulo yawa ekiragiro okuddamu okuzimba ennyumba ya Katonda eno.
14  Ate era ebintu ebya zzaabu n’ebya ffeeza Nebukadduneeza bye yaggya mu yeekaalu ya Katonda eyali mu Yerusaalemi n’abitwala mu yeekaalu y’e Babulooni, Kabaka Kuulo yabiggya mu yeekaalu y’e Babulooni ne biweebwa Sesubazzali, gwe yafuula gavana.
15  Kuulo yamugamba nti: “Twala ebintu bino ogende obiteeke mu yeekaalu eri mu Yerusaalemi, era ennyumba ya Katonda eddemu ezimbibwe mu kifo we yabeeranga.”
16  Sesubazzali oyo yajja n’azimba emisingi gy’ennyumba ya Katonda eri mu Yerusaalemi, era ebadde ezimbibwa okuva olwo n’okutuusa kati naye nga tennaggwa.’
17  “Kale kabaka bw’aba alaba nga kirungi, ka wabeewo okunoonyereza mu ggwanika lya kabaka eriri eyo mu Babulooni, obanga Kabaka Kuulo yawa ekiragiro okuddamu okuzimba ennyumba ya Katonda eri mu Yerusaalemi; kabaka anaatutegeeza ky’anaaba asazeewo ku nsonga eno.”
1  Mu mwaka ogwasooka ogw’obufuzi bwa Kabaka Kuulo owa Buperusi, ekigambo Yakuwa kye yayogera ng’ayitira mu Yeremiya okusobola okutuukirira, Yakuwa yateeka ekirowoozo mu mutima gwa Kuulo kabaka wa Buperusi n’ayisa ekirango mu bwakabaka bwe bwonna era n’akissa ne mu buwandiike, nga kigamba nti:
2  “Bw’ati Kabaka Kuulo owa Buperusi bw’agamba, ‘Yakuwa Katonda w’eggulu ampadde obwakabaka bwonna obw’omu nsi era annonze okumuzimbira ennyumba mu Yerusaalemi ekiri mu Yuda.
3  Buli ali mu mmwe ku bantu be bonna, Katonda we abeere naye, agende e Yerusaalemi ekiri mu Yuda azzeewo ennyumba ya Yakuwa Katonda wa Isirayiri, (ye Katonda ow’amazima) ennyumba ye eyali mu Yerusaalemi.
4  Buli mugwira gy’ali, baliraanwa be ka bamuyambe bamuwe ffeeza, zzaabu, n’ebintu ebirala era n’ebisolo, awamu n’ebiweebwayo ebya kyeyagalire eby’ennyumba ya Katonda ow’amazima eyali mu Yerusaalemi.’”
5  Awo abakulu b’ennyumba za bakitaabwe aba Yuda n’aba Benyamini ne bakabona n’Abaleevi—abo bonna Katonda ow’amazima be yateekamu ekirowoozo—ne beeteekateeka okugenda okuzzaawo ennyumba ya Yakuwa eyali mu Yerusaalemi.
6  Baliraanwa baabwe bonna baabayamba ne babawa ebintu ebikozesebwa ebya ffeeza, n’ebya zzaabu, n’ebintu ebirala ebikalu, n’ebisolo, n’ebintu eby’omuwendo, nga totaddeeko ebiweebwayo byonna ebya kyeyagalire.
7  Era Kabaka Kuulo yaggyayo ebintu eby’omu nnyumba ya Yakuwa Nebukadduneeza bye yali aggye mu Yerusaalemi n’abiteeka mu nnyumba ya katonda we.
8  Kabaka Kuulo owa Buperusi yatuma Misuledasi omuwanika okubiggyayo n’okuwandiika olukalala lwabyo, era n’abikwasa Sesubazzali omwami wa Yuda.
9  Luno lwe lukalala lwabyo: ebibya ebya zzaabu ebiringa ebisero 30, ebibya ebya ffeeza ebiringa ebisero 1,000, ebibya ebirala 29,
10  obubakuli obwa zzaabu 30, obubakuli obwa ffeeza 410, n’ebintu ebirala ebikozesebwa 1,000.
11  Ebintu byonna ebikozesebwa ebya zzaabu n’ebya ffeeza byali 5,400. Ebyo byonna Sesubazzali yagenda nabyo, abaali bawaŋŋangusiddwa bwe baali bava e Babulooni nga baddayo e Yerusaalemi.
2  Bano be bantu b’omu ssaza abaava mu abo abaawaŋŋangusibwa, Nebukadduneeza kabaka wa Babulooni be yatwala mu buwaŋŋanguse e Babulooni oluvannyuma ne bakomawo e Yerusaalemi ne mu Yuda, buli omu mu kibuga kye,
2  abo abajja ne Zerubbaberi, Yesuwa, Nekkemiya, Seraya, Leeraya, Moluddekaayi, Birusani, Misupaali, Biguvayi, Lekumu, ne Bbaana. Omuwendo gw’abasajja ba Isirayiri gwe guno:
3  Abaana ba Palosi, 2,172;
4  abaana ba Sefatiya, 372;
5  abaana ba Ala, 775;
6  abaana ba Pakasu-mowaabu ab’oku baana ba Yesuwa ne Yowaabu, 2,812;
7  abaana ba Eramu, 1,254;
8  abaana ba Zattu, 945;
9  abaana ba Zakkayi, 760;
10  abaana ba Bani, 642;
11  abaana ba Bebayi, 623;
12  abaana ba Azugaadi, 1,222;
13  abaana ba Adonikamu, 666;
14  abaana ba Biguvayi, 2,056;
15  abaana ba Adini, 454;
16  abaana ba Ateri ow’omu nnyumba ya Keezeekiya, 98;
17  abaana ba Bezayi, 323;
18  abaana ba Yola, 112;
19  abaana ba Kasumu, 223;
20  abaana ba Gibbali, 95;
21  abaana b’e Besirekemu, 123;
22  abasajja b’e Netofa, 56;
23  abasajja b’e Anasosi, 128;
24  abaana b’e Azumavesi, 42;
25  abaana b’e Kiriyasu-yalimu, n’e Kefira, n’e Beerosi, 743;
26  abaana b’e Laama n’e Geba, 621;
27  abasajja b’e Mikumasi, 122;
28  abasajja b’e Beseri n’e Ayi, 223;
29  abaana b’e Nebo, 52;
30  abaana ba Magubisi, 156;
31  abaana ba Eramu omulala, 1,254;
32  abaana ba Kalimu, 320;
33  abaana ba Loodi, Kadidi, ne Ono, 725;
34  abaana b’e Yeriko, 345;
35  abaana ba Sena, 3,630.
36  Bakabona: abaana ba Yedaya ow’omu nnyumba ya Yesuwa, 973;
37  abaana ba Immeri, 1,052;
38  abaana ba Pasukuli, 1,247.
39  abaana ba Kalimu, 1,017.
40  Abaleevi: abaana ba Yesuwa n’aba Kadumyeri, ab’omu nnyumba ya Kodaviya, 74.
41  Abayimbi: abaana ba Asafu, 128.
42  Abaana b’abakuumi b’oku miryango: abaana ba Salumu, abaana ba Ateri, abaana ba Talumoni, abaana ba Akkubu, abaana ba Katita, abaana ba Sobayi, bonna awamu 139.
43  Abaweereza b’oku yeekaalu: abaana ba Zika, abaana ba Kasufa, abaana ba Tabbawoosi,
44  abaana ba Kerosi, abaana ba Siyaka, abaana ba Padoni,
45  abaana ba Lebana, abaana ba Kagaba, abaana ba Akkubu,
46  abaana ba Kagabu, abaana ba Salumayi, abaana ba Kanani,
47  abaana ba Gidderu, abaana ba Gakali, abaana ba Leyaya,
48  abaana ba Lezini, abaana ba Nekoda, abaana ba Gazzamu,
49  abaana ba Uzza, abaana ba Paseya, abaana ba Besayi,
50  abaana ba Asuna, abaana b’Abamewuni, abaana ba Nefusimu,
51  abaana ba Bakubuki, abaana ba Kakufa, abaana ba Kalukuli,
52  abaana ba Bazulusi, abaana ba Mekida, abaana ba Kalusa,
53  abaana ba Balukosi, abaana ba Sisera, abaana ba Tema,
54  abaana ba Neziya, abaana ba Katifa.
55  Abaana b’abaweereza ba Sulemaani: abaana ba Sotayi, abaana ba Soferesi, abaana ba Peruda,
56  abaana ba Yaala, abaana ba Dalukoni, abaana ba Gidderu,
57  abaana ba Sefatiya, abaana ba Kattiri, abaana ba Pokeresu-kazzebayimu, abaana ba Ami.
58  Abaweereza b’oku yeekaalu bonna n’abaana b’abaweereza ba Sulemaani baali 392.
59  Bano be baava e Teru-meera, n’e Teru-kalusa, n’e Kyerubu, n’e Yaddoni, n’e Immeri, naye nga baali tebamanyi nnyumba za bakitaabwe oba gye basibuka okukakasa nti Bayisirayiri:
60  abaana ba Deraya, abaana ba Tobiya, n’abaana ba Nekoda, 652.
61  Ku baana ba bakabona: abaana ba Kabaya, abaana ba Kakkozi, n’abaana ba Baluzirayi, eyawasa omukazi ku bawala ba Baluzirayi Omugireyaadi n’ayitibwa erinnya lyabwe.
62  Abo baanoonya amannya g’empya zaabwe mu biwandiiko okukakasa obuzaale bwabwe naye ne gatalabikamu, bwe batyo ne batakkirizibwa kuweereza nga bakabona.
63  Gavana yabagamba nti baali tebasobola kulya ku bintu ebitukuvu ennyo okutuusa nga waliwo kabona asobola okwebuuza ng’akozesa Ulimu ne Sumimu.
64  Ekibiina kyonna awamu kyalimu abantu 42,360,
65  nga tobaliddeeko baddu baabwe abasajja n’abakazi abaali 7,337; ate era baalina n’abayimbi abasajja n’abakazi 200.
66  Embalaasi zaabwe zaali 736, ennyumbu zaabwe zaali 245,
67  eŋŋamira zaabwe zaali 435, ate endogoyi zaabwe zaali 6,720.
68  Bwe baatuuka awaali ennyumba ya Yakuwa mu Yerusaalemi, abamu ku bakulu b’ennyumba za bakitaabwe ne bawaayo ebiweebwayo ebya kyeyagalire ku lw’ennyumba ya Katonda ow’amazima, esobole okuddamu okuzimbibwa mu kifo we yabeeranga.
69  Okusinziira ku busobozi bwabwe, baawaayo mu ggwanika ly’omulimu gw’okuzimba, dulakima za zzaabu 61,000, ne mina za ffeeza 5,000, n’ebyambalo bya bakabona 100.
70  Awo bakabona n’Abaleevi n’abamu ku bantu n’abayimbi n’abakuumi b’oku miryango n’abaweereza b’oku yeekaalu ne batuula mu bibuga byabwe, n’Abayisirayiri abalala bonna ne batuula mu bibuga byabwe.
3  Omwezi ogw’omusanvu bwe gwatuuka ng’Abayisirayiri bali mu bibuga byabwe, baakuŋŋaanira mu Yerusaalemi nga bali bumu.
2  Awo Yesuwa mutabani wa Yekozadaki ne bakabona banne, ne Zerubbaberi mutabani wa Seyalutyeri ne baganda be ne basituka ne bazimba ekyoto kya Katonda wa Isirayiri basobole okukiweerangako ebiweebwayo ebyokebwa nga bwe kyawandiikibwa mu Mateeka ga Musa omusajja wa Katonda ow’amazima.
3  Baazimba ekyoto mu kifo we kyabeeranga wadde nga baali batya abantu b’omu bitundu ebyali bibeetoolodde, era ne batandika okuwangayo eri Yakuwa ku kyoto ekyo ssaddaaka ezookebwa, ez’oku makya n’ez’akawungeezi.
4  Ne bakwata Embaga ey’Ensiisira nga bwe kyawandiikibwa, nga buli lunaku bawaayo ssaddaaka ezookebwa ezaalagirwa okuweebwayo ku lunaku olwo.
5  Oluvannyuma baawaayo ebiweebwayo ebyokebwa ebya buli lunaku, n’ebiweebwayo ku kuboneka kw’omwezi ne ku mbaga za Yakuwa zonna entukuvu, era baawaayo n’ebiweebwayo ebyava eri buli omu eyawa Yakuwa ekiweebwayo ekya kyeyagalire.
6  Okuva ku lunaku olusooka olw’omwezi ogw’omusanvu baatandika okuwaayo eri Yakuwa ssaddaaka ezookebwa, wadde ng’omusingi gwa yeekaalu ya Yakuwa gwali tegunnazimbibwa.
7  Awo ne bawa abatemi b’amayinja ne baffundi ssente, era ne bawa Abasidoni n’Abatuulo eby’okulya n’eby’okunywa n’amafuta baggye embaawo z’entolokyo e Lebanooni bazireete e Yopa nga baziyisa ku nnyanja, nga Kuulo kabaka wa Buperusi bwe yabakkiriza.
8  Mu mwaka ogw’okubiri kasookedde bajja ku nnyumba ya Katonda ow’amazima e Yerusaalemi, mu mwezi ogw’okubiri, Zerubbaberi mutabani wa Seyalutyeri, ne Yesuwa mutabani wa Yekozadaki, ne baganda baabwe abalala, ne bakabona n’Abaleevi, awamu n’abo bonna abaali bakomyewo e Yerusaalemi okuva mu buwambe, baatandika omulimu. Ne balonda Abaleevi okuva ku b’emyaka 20 n’okudda waggulu balabirire omulimu gw’ennyumba ya Yakuwa.
9  Awo Yesuwa ne batabani be ne baganda be era ne Kadumyeri ne batabani be, abaana ba Yuda, ne beegatta wamu okulabirira abaali bakola omulimu mu nnyumba ya Katonda ow’amazima, awamu ne batabani ba Kenadadi ne batabani baabwe ne baganda baabwe Abaleevi.
10  Abazimbi bwe baamala okuzimba omusingi gwa yeekaalu ya Yakuwa, bakabona nga bambadde ebyambalo by’omulimu gwabwe era nga bakutte amakondeere, n’Abaleevi abaana ba Asafu nga bakutte ebitaasa, ne bayimirira okutendereza Yakuwa nga bagoberera obulagirizi bwa Dawudi kabaka wa Isirayiri.
11  Ne batandika okuyimba mu mpalo nga batendereza Yakuwa era nga bamwebaza, “kubanga mulungi; okwagala okutajjulukuka kw’alaga Isirayiri kwa mirembe na mirembe.” Awo abantu bonna ne boogera mu ddoboozi erya waggulu ennyo nga batendereza Yakuwa olw’okuba omusingi gw’ennyumba ya Yakuwa gwali gumaze okuzimbibwa.
12  Bangi ku bakabona n’Abaleevi n’abakulu b’ebika—abasajja abakadde abaalaba ennyumba eyasooka—ne bakaaba mu ddoboozi erya waggulu bwe baalaba ng’omusingi gw’ennyumba eno guzimbiddwa, ate abalala bangi ne baleekaana nnyo olw’essanyu.
13  Abantu baali tebasobola kwawula maloboozi g’abo abaali baleekaana olw’essanyu ku g’abo abaali bakaaba, kubanga abantu baali baleekaana nnyo era ng’amaloboozi gawulirwa wala nnyo.
