10  Kabaka omukazi ow’e Seba bwe yawulira ku ttutumu Sulemaani lye yali afunye olw’erinnya lya Yakuwa, n’ajja amugezese ng’amubuuza ebibuuzo ebizibu ennyo.
2  Yatuuka e Yerusaalemi n’abantu bangi nnyo, n’eŋŋamira nga zeetisse amafuta ga basamu, ne zzaabu mungi nnyo, n’amayinja ag’omuwendo, n’agenda eri Sulemaani n’amubuulira byonna ebyali ku mutima gwe.
3  Sulemaani n’amuddamu byonna bye yamubuuza, era tewali na kimu kyazibuwalira Sulemaani kumunnyonnyola.
4  Kabaka omukazi ow’e Seba bwe yalaba amagezi ga Sulemaani, n’ennyumba gye yali azimbye,
5  n’emmere eyagabulwanga ku mmeeza ye, n’engeri abakungu be gye baatuulangamu, n’engeri abaaweerezanga emmere gye baaweerezangamu, n’ennyambala yaabwe, n’engeri abaaweerezanga eby’okunywa gye baawerezangamu, era ne ssaddaaka ezookebwa ze yawangayo bulijjo ku nnyumba ya Yakuwa, n’awuniikirira.
6  N’agamba kabaka nti: “Bye nnawulira mu nsi yange ebikwata ku bintu by’okoze n’ebikwata ku magezi go bituufu.
7  Naye saakkiriza byaŋŋambibwa okutuusa lwe nzize ne nneerabirako n’amaaso gange. Tebambuulira byonna. Amagezi go n’obugagga bwo bisukkulumye nnyo ku ebyo bye nnawulira.
8  Abasajja bo beesiimye, n’abaweereza bo abayimirira mu maaso go bulijjo ne bawuliriza amagezi go nabo beesiimye!
9  Yakuwa Katonda wo atenderezebwe, eyakusiima n’akuteeka ku ntebe y’obwakabaka bwa Isirayiri. Olw’okuba okwagala Yakuwa kw’alina eri Isirayiri kwa mirembe gyonna, yakulonda okuba kabaka olamulenga mu bwenkanya ne mu butuukirivu.”
10  Awo n’awa Kabaka Sulemaani ttalanta za zzaabu 120, n’amafuta ga basamu mangi nnyo, era n’amayinja ag’omuwendo. Tewaddayo kuleetebwa mafuta ga basamu mangi ng’ago kabaka omukazi ow’e Seba ge yawa Kabaka Sulemaani.
11  Ebyombo bya Kiramu ebyaleetanga zzaabu okuva mu Ofiri, era byaleetanga n’embaawo nnyingi nnyo ez’emigavu okuva mu Ofiri n’amayinja ag’omuwendo.
12  Embaawo z’emigavu kabaka yazikolamu ebiwanirira eby’ennyumba ya Yakuwa n’ebiwanirira eby’ennyumba ya kabaka n’entongooli n’ebivuga eby’enkoba eby’abayimbi. Embaawo z’emiti gy’emigavu eziringa ezo teziddangamu kuleetebwa wadde okulabibwako n’okutuusa leero.
13  Kabaka Sulemaani yawa kabaka omukazi ow’e Seba byonna ebyamusanyusa bye yasaba, ng’oggyeeko ebyo Kabaka Sulemaani bye yamuwa obuwi olw’omwoyo gwe omugabi. Awo kabaka omukazi n’addayo mu nsi ye wamu n’abaweereza be.
14  Zzaabu Sulemaani gwe yafunanga buli mwaka yali azitowa ttalanta 666 eza zzaabu,
15  nga tobaliddeeko oyo eyavanga mu basuubuzi n’amagoba agaafunibwanga ku batunzi ne ku bakabaka bonna ab’Abawalabu ne ku bagavana ab’omu nsi.
16  Kabaka Sulemaani yakola engabo ennene 200 eza zzaabu omutabike (buli ngabo yagiteekako sekeri 600 eza zzaabu)
17  n’engabo entono 300 eza zzaabu omutabike (buli ngabo yagiteekako mina ssatu eza zzaabu). Kabaka yaziteeka mu Nnyumba ey’Ekibira kya Lebanooni.
18  Ate era Kabaka yakola entebe y’obwakabaka ennene ennyo ey’amasanga n’agissaako zzaabu alongooseddwa.
19  Waaliwo amadaala mukaaga okutuuka ku ntebe y’obwakabaka, era emabega w’entebe y’obwakabaka waggulu waaliyo ekibikkirira ekyetooloovu; yaliko awateekebwa emikono eruuyi n’eruuyi, era ku buli ludda lw’awateekebwa emikono waaliwo ekibumbe ky’empologoma eyimiridde.
20  Waaliwo ebibumbe by’empologoma 12 nga biyimiridde eruuyi n’eruuyi ku madaala omukaaga. Tewaali bwakabaka bulala obwali bukoze entebe eringa eyo.
21  Ebintu byonna Kabaka Sulemaani bye yanywerangamu byali bya zzaabu, n’ebintu byonna eby’omu Nnyumba ey’Ekibira kya Lebanooni byali bya zzaabu omulongoofu. Tewaaliwo kintu kyonna kya ffeeza, kubanga mu kiseera kya Sulemaani ffeeza yali tatwalibwa ng’ekintu eky’omuwendo.
22  Kabaka yalina ebyombo by’e Talusiisi ku nnyanja ebyali n’ebyombo bya Kiramu. Ebyombo by’e Talusiisi byajjanga omulundi gumu buli luvannyuma lwa myaka esatu nga byetisse zzaabu, ffeeza, amasanga, enkima, n’ennyonyi muzinge.
23  Kabaka Sulemaani yali asinga bakabaka abalala bonna ab’omu nsi obugagga n’amagezi.
24  Abantu bonna ab’omu nsi bajjanga okulaba Sulemaani bawulire amagezi Katonda ge yali atadde mu mutima gwe.
25  Buli omu yaleetanga ekirabo—ebintu ebya ffeeza, ebintu ebya zzaabu, ebyambalo, eby’okulwanyisa, amafuta ga basamu, embalaasi, n’ennyumbu—era kino kyabanga bwe kityo mwaka ku mwaka.
26  Sulemaani yeekuŋŋaanyiza amagaali n’embalaasi; yalina amagaali 1,400 n’embalaasi 12,000, era yabiteeka mu bibuga omwaterekebwanga amagaali era ne mu Yerusaalemi okumpi ne kabaka.
27  Ffeeza kabaka gwe yalina mu Yerusaalemi yali mungi nnyo ng’amayinja, n’embaawo z’entolokyo ze yalina zaali nnyingi nnyo ng’emiti gy’emisukamooli egiri mu Sefera.
28  Embalaasi za Sulemaani zaggibwanga Misiri, era abasuubuzi ba kabaka baagulanga magana.
29  Eggaali limu baaligulanga e Misiri ebitundu bya ffeeza 600, ate embalaasi emu baagigulanga ebitundu bya ffeeza 150, era oluvannyuma baabiguzanga bakabaka bonna ab’Abakiiti n’aba Busuuli.
4  Kabaka Sulemaani yafuga Isirayiri yonna.
2  Bano be baali abakungu be: Azaliya mutabani wa Zadooki ye yali kabona;
3  Erikolefu ne Akiya batabani ba Sisa be baali abawandiisi; Yekosafaati mutabani wa Akirudi ye yawandiikanga ebyabangawo;
4  Benaya mutabani wa Yekoyaada ye yali omukulu w’eggye; Zadooki ne Abiyasaali baali bakabona;
5  Azaliya mutabani wa Nasani ye yali akulira abaami; Zabudi mutabani wa Nasani yali kabona era nga mukwano gwa kabaka;
6  Akisaali ye yali akulira olubiri; era Adoniraamu mutabani wa Abuda ye yali akulira abaakolanga emirimu egy’obuwaze.
7  Sulemaani yalina abaami 12 abaalina obuvunaanyizibwa ku Isirayiri yonna, abaaleeteranga kabaka n’ab’omu nnyumba ye emmere. Buli omu ku bo yalinanga obuvunaanyizibwa obw’okuleeta emmere okumala omwezi gumu mu mwaka.
8  Abaami abo be bano: Mutabani wa Kuli ye yali atwala ekitundu kya Efulayimu eky’ensozi;
9  mutabani wa Dekeri ye yali atwala Makazi ne Saalubimu ne Besu-semesi ne Eronu-besu-kanani;
10  mutabani wa Kesedi ye yali atwala Alubbosi (yalina Soko n’ekitundu kyonna eky’e Keferi);
11  mutabani wa Abinadaabu ye yali atwala obusozi bw’e Doli bwonna (yawasa Tafasi muwala wa Sulemaani);
12  Bbaana mutabani wa Akirudi ye yali atwala Taanaki ne Megiddo n’ekitundu kya Besu-seyani kyonna, ekiri okumpi n’ekitundu ky’e Zalesani, eky’emmanga wa Yezuleeri, okuva e Besu-seyani okutuuka e Aberu-mekola n’okutuukira ddala mu kitundu ky’e Yokumeyamu;
13  mutabani wa Geberi ye yali atwala Lamosi-gireyaadi (yalina obubuga obutono obwa Yayiri mutabani wa Manase obuli e Gireyaadi; yalina n’ekitundu ky’e Alugobu ekiri mu Basani: ebibuga ebinene 60 ebyaliko bbugwe n’ebisiba eby’ekikomo);
14  Akinadaabu mutabani wa Iddo ye yali atwala Makanayimu;
15  Akimaazi ye yali atwala Nafutaali (yawasa muwala wa Sulemaani ayitibwa Basemasi);
16  Bbaana mutabani wa Kusaayi ye yali atwala Aseri ne Beyalosi;
17  Yekosafaati mutabani wa Paluwa ye yali atwala Isakaali;
18  Simeeyi mutabani wa Ela ye yali atwala Benyamini;
19  Geberi mutabani wa Wuli ye yali atwala ekitundu ky’e Gireyaadi, ensi ya Sikoni kabaka w’Abaamoli, n’ensi ya Ogi kabaka wa Basani, era waabangawo omwami omu eyakuliranga abaami abalala bonna.
20  Abantu b’omu Yuda ne Isirayiri baali bangi nnyo ng’omusenyu oguli ku lubalama lw’ennyanja; baalyanga, ne banywa, era ne basanyuka.
21  Sulemaani yali afuga obwakabaka bwonna okuva ku Mugga okutuuka ku nsi y’Abafirisuuti n’okutuukira ddala ku nsalo ya Misiri. Abantu b’omu bitundu ebyo baawanga Sulemaani omusolo, era baamuweerezanga ekiseera kyonna kye yamala nga mulamu.
22  Eby’okulya ebyabanga byetaagibwa mu lubiri lwa Sulemaani buli lunaku byabanga koro 30 ez’obuwunga obutaliimu mpulunguse ne koro 60 ez’obuwunga obwa bulijjo,
23  ente 10 engevvu, ente 20 ez’omu ddundiro, n’endiga 100, nga tobaliddeeko mpeewo, njaza, ngabi, n’ebinyonyi ebigevvu.
24  Yali afuga ekitundu kyonna ku ludda luno olw’Omugga, okuva e Tifusa okutuuka e Gaaza, nga mw’otwalidde ne bakabaka bonna abaali ku ludda luno olw’Omugga; waaliwo emirembe mu bitundu byonna eby’obwakabaka bwe.
25  Ekiseera kyonna eky’obulamu bwa Sulemaani, abantu b’omu Yuda ne Isirayiri baali mu mirembe, nga buli muntu ali wansi w’omuzabbibu gwe n’omutiini gwe, okuva e Ddaani okutuuka e Beeru-seba.
26  Sulemaani yalina ebiyumba 4,000 eby’embalaasi ezaasikanga amagaali ge, n’embalaasi 12,000.
27  Abaami abo be baaleeteranga Kabaka Sulemaani emmere awamu n’abo bonna abaalyanga ku mmeeza ye. Buli omu yalina omwezi gwe ogwamuweebwa, era baakakasanga nti tewabaawo kintu na kimu ekibulawo.
28  Baatwalanga ne ssayiri n’essubi eby’embalaasi, nga mw’otwalidde n’embalaasi ezisika amagaali, yonna gye byabanga byetaagibwa, nga buli omu bwe yabanga alagiddwa okukola.
29  Katonda yawa Sulemaani amagezi mayitirivu n’okutegeera kungi, era yateeka mu mutima gwe amagezi mangi nnyo ng’omusenyu oguli ku lubalama lw’ennyanja.
30  Amagezi ga Sulemaani gaasukkuluma ku g’abantu bonna ab’Ebuvanjuba era n’Abamisiri.
31  Yali wa magezi okusinga abantu bonna; yali asinga ne Esani Omwezulaaki ne Kemani ne Kalukoli ne Daluda batabani ba Makoli; ettutumu lye lyabuna mu mawanga gonna ageetooloddewo.
32  Yayiiya engero 3,000 era ennyimba ze zaali 1,005.
33  Ate era yayogeranga ku miti, okuva ku ntolokyo ez’omu Lebanooni okutuuka ku buti bwa ezobu obumera ku bisenge; era yayogeranga ku nsolo ne ku binyonyi ne ku byewalula ne ku byennyanja.
34  Abantu baavanga mu mawanga gonna ne bajja okuwulira amagezi ga Sulemaani, nga mw’otwalidde ne bakabaka okuva mu bitundu byonna eby’ensi abaali bawulidde ku magezi ge.
11  Ng’oggyeeko muwala wa Falaawo, Kabaka Sulemaani yayagala abakazi bangi abagwira: abakazi Abamowaabu, Abaamoni, Abeedomu, Abasidoni, n’Abakiiti.
2  Baali ba mu mawanga Yakuwa ge yagamba Abayisirayiri nti: “Temugendanga mu bo, era nabo tebajjanga mu mmwe, kubanga bajja kuleetera emitima gyammwe okugoberera bakatonda baabwe.” Naye Sulemaani yabeesibako era yabaagala.
3  Yalina abakazi 700 abambejja, n’abazaana 300, era mpolampola bakazi be baakyusa omutima gwe.
4  Mu bukadde bwa Sulemaani, bakazi be baaleetera omutima gwe okugoberera bakatonda abalala, era omutima gwe tegwemalira ku Yakuwa Katonda we ng’omutima gwa Dawudi kitaawe.
5  Sulemaani yasinza Asutoleesi katonda omukazi ow’Abasidoni, ne Mirukomu katonda eyeenyinyaza ow’Abaamoni.
6  Sulemaani yakola ebintu ebibi mu maaso ga Yakuwa, era teyagoberera Yakuwa mu bujjuvu nga Dawudi kitaawe bwe yakola.
7  Awo Sulemaani n’azimba ekifo ekigulumivu ku lusozi olwali mu maaso ga Yerusaalemi, eky’okusinzizaako Kemosi katonda eyeenyinyaza owa Mowaabu, n’ekirala eky’okusinzizaako Moleki katonda eyeenyinyaza ow’Abaamoni.
8  Ekyo kye yakolera bakazi be bonna abagwira abaanyookerezanga omukka gwa ssaddaaka era abaawangayo ssaddaaka eri bakatonda baabwe.
9  Yakuwa yasunguwalira Sulemaani kubanga omutima gwe gwali guvudde ku Yakuwa Katonda wa Isirayiri, eyamulabikira emirundi ebiri,
10  era eyali yamulabula obutasinza bakatonda balala. Naye teyakola ekyo Yakuwa kye yali amulagidde.
11  Awo Yakuwa n’agamba Sulemaani nti: “Olw’okuba okoze bw’otyo era n’otokuuma ndagaano yange n’okukwata amateeka gange nga bwe nnakulagira, mazima ddala nja kukuggyako obwakabaka, era nja kubuwa omu ku baweereza bo.
12  Naye ku lwa Dawudi kitaawo, ekyo sijja kukikola ng’okyali mulamu, wabula nja kubuggya ku mutabani wo.
13  Naye sijja kumuggyako bwakabaka bwonna. Nja kumuwa ekika kimu, ku lwa Dawudi omuweereza wange ne ku lwa Yerusaalemi kye nnalonda.”
14  Awo Yakuwa n’ayimusiza Sulemaani omuziyiza ayitibwa Kadadi Omwedomu, ow’omu lulyo olulangira olwa Edomu.
15  Dawudi bwe yawangula Edomu, Yowaabu omukulu w’eggye yagenda okuziika abo abaali battiddwa, era yagezaako okutta buli musajja eyali mu Edomu.
16  (Yowaabu ne Isirayiri yonna baamala emyezi mukaaga mu Edomu okutuusa lwe yatta abasajja b’omu Edomu bonna.)
17  Naye Kadadi yadduka n’abamu ku baweereza ba kitaawe Abeedomu ne bagenda e Misiri; mu kiseera ekyo Kadadi yali akyali mwana muto.
18  Baava e Midiyaani ne bagenda e Palani ne baggyayo abasajja ne bagenda e Misiri eri Falaawo kabaka wa Misiri. Falaawo yawa Kadadi ennyumba n’ekibanja, era yamuwanga emmere.
19  Kadadi yaganja nnyo mu maaso ga Falaawo, n’atuuka n’okumuwa omukazi eyali muganda wa mukyala we Nnaabakyala Tapenesi.
20  Oluvannyuma lw’ekiseera, muganda wa Tapenesi yazaalira Kadadi omwana ow’obulenzi ayitibwa Genubasi, Tapenesi n’amukuliza mu nnyumba ya Falaawo; Genubasi yabeeranga wamu n’abaana ba Falaawo mu nnyumba ya Falaawo.
21  Awo Kadadi bwe yali mu Misiri n’awulira nti Dawudi yali agalamiziddwa wamu ne bajjajjaabe, era nti ne Yowaabu omukulu w’eggye yali afudde. Kadadi n’agamba Falaawo nti: “Nsiibula ŋŋende mu nsi yange.”
22  Naye Falaawo n’amubuuza nti: “Kiki ky’obadde ojula ng’oli nange, ekikwagazisa okuddayo mu nsi yo?” Kadadi n’amuddamu nti: “Tewali, naye nkwegayiridde ndeka ŋŋende.”
23  Katonda era yayimusiza Sulemaani omuziyiza omulala ayitibwa Lezoni mutabani wa Eriyada, eyali adduse ku mukama we Kadadezeri, kabaka wa Zoba.
24  Dawudi bwe yawangula abantu b’e Zoba, Lezoni yakuŋŋaanya abasajja n’aba omukulu w’ekibinja ky’abazigu. Baagenda e Ddamasiko ne babeera eyo ne batandika okufugira mu Ddamasiko.
25  Yaziyiza Isirayiri ekiseera kyonna eky’obufuzi bwa Sulemaani, era yaleetera Isirayiri emitawaana nga Kadadi bwe yakolanga; Lezoni bwe yali afuga Busuuli yali tayagalira ddala Isirayiri.
26  Ate era waaliwo Yerobowaamu mutabani wa Nebati Omwefulayimu ow’e Zereda. Yali muweereza wa Sulemaani, era nnyina yali nnamwandu eyali ayitibwa Zeruwa. Oyo naye yajeemera kabaka.
27  Ekyaviirako Yerobowaamu okujeemera kabaka kye kino: Sulemaani yali azimbye Ekifunvu era n’aziba n’omuwaatwa ogwali mu bbugwe w’Ekibuga kya Dawudi kitaawe.
28  Yerobowaamu yali musajja alina obusobozi. Sulemaani bwe yalaba ng’omuvubuka oyo mukozi nnyo, n’amulonda okukulira ab’omu nnyumba ya Yusufu abaakolanga emirimu egy’obuwaze.
29  Mu kiseera ekyo Yerobowaamu yava e Yerusaalemi, era nnabbi Akiya Omusiiro n’amusanga mu kkubo. Akiya yali ayambadde ekyambalo ekipya, era abasajja abo bombi baali bokka ku ttale.
30  Akiya n’addira ekyambalo ekipya kye yali ayambadde n’akiyuzaamu ebitundu 12,
31  n’alyoka agamba Yerobowaamu nti: “Weetwalire ebitundu kkumi, kubanga bw’ati Yakuwa Katonda wa Isirayiri bw’agamba: ‘Laba nzigya obwakabaka mu mukono gwa Sulemaani, era nja kukuwa ebika kkumi.
32  Naye ajja kusigaza ekika kimu ku lwa Dawudi omuweereza wange era ne ku lwa Yerusaalemi, ekibuga kye nnalonda mu bika byonna ebya Isirayiri.
33  Kino nja kukikola olw’okuba banvuddeko ne bavunnamira Asutoleesi katonda omukazi ow’Abasidoni, Kemosi katonda wa Mowaabu, ne Mirukomu katonda w’Abaamoni, era tebatambulidde mu makubo gange okukola ebirungi mu maaso gange, era tebakutte biragiro byange na mateeka gange nga Dawudi kitaawe bwe yakola.
34  Kyokka sijja kumuggyako bwakabaka bwonna, naye nja kumuleka abe mukulembeze ennaku zonna ez’obulamu bwe, ku lwa Dawudi omuweereza wange gwe nnalonda, kubanga yakwata amateeka gange n’ebiragiro byange.
35  Naye nja kuggya obwakabaka mu mukono gwa mutabani we mbukuwe, kwe kugamba, ebika kkumi.
36  Mutabani we nja kumuwa ekika kimu, Dawudi omuweereza wange abenga n’ettaala mu maaso gange mu Yerusaalemi, ekibuga kye nnalonda okuteeka omwo erinnya lyange.
37  Nja kukutwala, era ojja kufuga abantu bonna, era ojja kuba kabaka wa Isirayiri.
38  Ate era bw’onookolanga ebyo byonna bye nkulagira, n’otambulira mu makubo gange, n’okola ebirungi mu maaso gange ng’okwata ebiragiro byange n’amateeka gange, nga Dawudi omuweereza wange bwe yakola, nja kubeeranga naawe. Nja kukuzimbira ennyumba ey’olubeerera, nga bwe nnazimbira Dawudi, era nja kukufuula omufuzi wa Isirayiri.
39  Nja kufeebya ab’ezzadde lya Dawudi olw’ebikolwa byabwe ebibi, naye ekyo sirikikola ebbanga lyonna.’”
40  Awo Sulemaani n’ayagala okutta Yerobowaamu, naye Yerobowaamu n’addukira e Misiri eri Sisaki kabaka wa Misiri, n’abeera eyo okutuusa Sulemaani lwe yafa.
41  Ebyafaayo ebirala ebikwata ku Sulemaani, ebyo byonna bye yakola, era n’amagezi ge, biwandiikiddwa mu kitabo ky’ebyafaayo bya Sulemaani.
42  Ebbanga Sulemaani lye yafugira Isirayiri yonna mu Yerusaalemi lyali emyaka 40.
43  Awo Sulemaani n’agalamizibwa wamu ne bajjajjaabe, era n’aziikibwa mu Kibuga kya Dawudi kitaawe; Lekobowaamu mutabani we n’amusikira ku bwakabaka.
8  Awo Sulemaani n’akuŋŋaanya abakadde ba Isirayiri, abakulu b’ebika bonna, abaami b’ennyumba za bakitaabwe ba Isirayiri. Bajja eri Kabaka Sulemaani e Yerusaalemi okuleeta essanduuko y’endagaano ya Yakuwa nga bagiggya mu Kibuga kya Dawudi, kwe kugamba, Sayuuni.
2  Abasajja ba Isirayiri bonna ne bakuŋŋaanira mu maaso ga Kabaka Sulemaani ku mbaga mu mwezi gwa Esanimu, nga gwe mwezi ogw’omusanvu.
3  Awo abakadde ba Isirayiri bonna ne bajja, era bakabona ne basitula Essanduuko.
4  Baaleeta Essanduuko ya Yakuwa, weema ey’okusisinkaniramu, n’ebintu byonna ebitukuvu ebyali mu weema. Bakabona n’Abaleevi baabireeta.
5  Kabaka Sulemaani n’ekibiina kyonna eky’Abayisirayiri abaali bayitiddwa okumusisinkana, baali mu maaso g’Essanduuko. Endiga n’ente nnyingi nnyo zaassaddaakibwa, ne kiba nti kyali tekisoboka kumanya muwendo gwazo wadde okuzibala.
6  Awo bakabona ne baleeta essanduuko y’endagaano ya Yakuwa mu kifo kyayo, mu kisenge ky’ennyumba ekisingayo okuba munda, Awasinga Obutukuvu, wansi w’ebiwaawaatiro bya bakerubi.
7  Bakerubi baali banjululizza ebiwaawaatiro byabwe waggulu w’ekifo Essanduuko we yali, ne kiba nti baali babikkiridde Essanduuko n’emisituliro gyayo.
8  Naye emisituliro gyali miwanvu nnyo, ng’omuntu ali Awatukuvu mu maaso g’ekisenge ekisingayo okuba munda asobola okulaba emitwe gyagyo, naye ng’ali ebweru tasobola kugiraba; era emisituliro egyo gikyali eyo n’okutuusa leero.
9  Mu Ssanduuko temwalimu kintu kirala kyonna, okuggyako ebipande by’amayinja ebibiri Musa bye yateekeramu e Kolebu, Yakuwa bwe yakola endagaano n’abantu ba Isirayiri bwe baali nga bava mu nsi ya Misiri.
10  Bakabona bwe baafuluma mu kifo ekitukuvu, ekire ne kijjula ennyumba ya Yakuwa.
11  Bakabona tebaasobola kweyongera kuweereza olw’ekire, kubanga ekitiibwa kya Yakuwa kyajjula ennyumba ya Yakuwa.
12  Awo Sulemaani n’agamba nti: “Ai Yakuwa, wagamba nti wali wa kubeeranga mu kire ekikutte.
13  Kaakano nkuzimbidde ennyumba ey’ekitiibwa, ekifo eky’enkalakkalira mw’onoobeeranga emirembe gyonna.”
14  Awo kabaka n’akyuka n’asabira ekibiina kyonna ekya Isirayiri omukisa, ng’ekibiina kyonna kiyimiridde.
15  N’agamba nti: “Atenderezebwe Yakuwa Katonda wa Isirayiri eyasuubiza Dawudi kitange n’akamwa ke, era mu buyinza bwe atuukirizza kye yasuubiza ng’agamba nti,
16  ‘Okuva ku lunaku lwe nnaggya abantu bange mu nsi ya Misiri, sirondanga kibuga kyonna mu bika byonna ebya Isirayiri, mwe baba bazimbira erinnya lyange ennyumba libeere omwo, naye nnonze Dawudi okufuga abantu bange Isirayiri.’
17  Ate era Dawudi kitange yakyagala nnyo mu mutima gwe okuzimba ennyumba ey’erinnya lya Yakuwa Katonda wa Isirayiri.
18  Naye Yakuwa n’agamba Dawudi kitange nti, ‘Oyagala nnyo mu mutima gwo okuzimbira erinnya lyange ennyumba, era okoze bulungi okwagala ekintu kino mu mutima gwo.
19  Naye si ggwe ojja okuzimba ennyumba eyo, wabula omwana wo anaakuzaalirwa y’ajja okuzimbira erinnya lyange ennyumba.’
20  Yakuwa yatuukiriza kye yasuubiza, kubanga nnasikira Dawudi kitange era ntudde ku ntebe y’obwakabaka bwa Isirayiri nga Yakuwa bwe yasuubiza. Ate era nzimbye ennyumba ey’erinnya lya Yakuwa Katonda wa Isirayiri,
21  era ntaddemu ekifo ky’Essanduuko erimu endagaano Yakuwa gye yakola ne bajjajjaffe ng’abaggya mu nsi ya Misiri.”
22  Awo Sulemaani n’ayimirira mu maaso g’ekyoto kya Yakuwa, mu maaso g’ekibiina kya Isirayiri kyonna, n’agolola emikono gye eri eggulu,
23  n’agamba nti: “Ai Yakuwa Katonda wa Isirayiri, waggulu mu ggulu ne wansi ku nsi tewali Katonda alinga ggwe, akuuma endagaano era alaga okwagala okutajjulukuka abaweereza bo abakuweereza n’omutima gwabwe gwonna.
24  Otuukirizza kye wasuubiza Dawudi kitange omuweereza wo. Wasuubiza ng’oyogera n’akamwa ko, era leero mu buyinza bwo otuukirizza kye wasuubiza.
25  Kaakano Ai Yakuwa Katonda wa Isirayiri, tuukiriza kye wasuubiza Dawudi kitange omuweereza wo bwe wagamba nti: ‘Mu maaso gange tewaalemenga kubaawo musajja wa mu lunyiriri lwo atuula ku ntebe y’obwakabaka bwa Isirayiri, singa abaana bo baneegenderezanga ekkubo lyabwe ne batambulira mu maaso gange, nga ggwe bw’otambulidde mu maaso gange.’
26  Kale nno, Ai Katonda wa Isirayiri, nkwegayiridde, ekisuubizo kye wasuubiza omuweereza wo Dawudi kitange ka kituukirire.
27  “Naye ddala Katonda anaabeera ku nsi? Laba! Eggulu, eggulu erisingayo okuba waggulu toligyaamu; olwo eno ennyumba gye nzimbye mw’onoogya?
28  Kaakano ssaayo omwoyo eri essaala y’omuweereza wo n’okwegayirira kwe, Ai Yakuwa Katonda wange, era wulira okuwanjaga n’essaala omuweereza wo gy’asaba mu maaso go leero.
29  Amaaso go gatunuulirenga ennyumba eno emisana n’ekiro, gatunuulirenga ekifo kye wayogerako nti, ‘Erinnya lyange linaabeeranga omwo,’ owulirize essaala omuweereza wo gy’asaba ng’atunudde eri ekifo kino.
30  Ate era wulirizanga okwegayirira kw’omuweereza wo n’okw’abantu bo Abayisirayiri, bwe banaasabanga nga batunudde eri ekifo kino, owulirenga ng’oyima mu kifo ky’obeeramu mu ggulu; wuliranga era osonyiwe.
31  “Omuntu bw’anaakolanga munne ekibi n’alayizibwa, n’aba ng’avunaanyizibwa olw’ebyo by’alayidde, n’ajja mu maaso g’ekyoto kyo mu nnyumba eno olw’ekirayiro ekyo,
32  owuliranga ng’oyima mu ggulu, n’obaako ky’okolawo n’olamula abaweereza bo, omubi n’omusingisa omusango era n’omubonereza okusinziira ku bibi bye yakola, ate n’okiraga nti omutuukirivu taliiko musango, era n’omuwa empeera okusinziira ku butuukirivu bwe.
33  “Abantu bo Abayisirayiri bwe banaawangulwanga omulabe olw’okuba banaabanga boonoonye mu maaso go, naye ne badda gy’oli ne batendereza erinnya lyo, ne basaba era ne beegayirira obakwatirwe ekisa mu nnyumba eno,
34  owuliranga ng’oyima mu ggulu, n’osonyiwa abantu bo Isirayiri ekibi kyabwe n’obakomyawo mu nsi gye wawa bajjajjaabwe.
35  “Eggulu bwe linaasibwanga, enkuba n’etatonnya olw’okuba banaabanga boonoonye mu maaso go, naye ne basaba nga batunudde eri ekifo kino, ne batendereza erinnya lyo era ne baleka ekibi kyabwe olw’okuba onoobanga obatoowazza,
36  owuliranga ng’oyima mu ggulu, n’osonyiwa abaweereza bo, abantu bo Isirayiri ekibi kyabwe, kubanga ojja kubayigiriza ekkubo eddungi lye balina okutambuliramu; era otonnyesanga enkuba ku nsi yo gye wawa abantu bo okuba obusika.
37  “Bwe wanaabangawo enjala mu nsi, oba endwadde, oba okubabuka n’okugengewala kw’ebirime, oba enzige ezitambulira mu bibinja, oba enzige ezirya ennyo; oba abalabe baabwe bwe banaabazingizanga mu kibuga kyonna eky’omu nsi yaabwe, oba bwe wanaabangawo ekibonyoobonyo eky’engeri yonna oba endwadde ey’engeri yonna,
38  omuntu yenna oba abantu bo bonna Isirayiri kye banaakusabanga kyonna oba kye banaakwegayiriranga okubakolera, (kubanga buli omu amanyi ekimuluma mu mutima gwe) bwe banaagololanga emikono gyabwe okwolekera ennyumba eno,
39  owuliranga ng’oyima mu ggulu, ekifo ky’obeeramu, n’osonyiwa era n’obaako ky’okolawo, era n’owa buli omu okusinziira ku makubo ge gonna, kubanga omanyi omutima gwe (kubanga ggwe wekka amanyi omutima gwa buli muntu),
40  balyoke bakutye ennaku zonna ze banaabeera mu nsi gye wawa bajjajjaffe.
41  “N’omugwira atali omu ku bantu bo Isirayiri anaavanga mu nsi ey’ewala olw’erinnya lyo,
42  (kubanga bajja kuwulira ebikwata ku linnya lyo ekkulu n’omukono gwo ogw’amaanyi era ogugoloddwa), n’ajja n’asaba ng’atunudde eri ennyumba eno,
43  owuliranga ng’oyima mu ggulu, ekifo ky’obeeramu, n’okola byonna omugwira by’akusaba, amawanga gonna mu nsi galyoke gamanye erinnya lyo era gakutye ng’abantu bo Isirayiri bwe bakutya, era gamanye nti erinnya lyo liri ku nnyumba eno gye nzimbye.
44  “Abantu bo bwe banaagendanga gy’onoobanga obasindise mu lutalo okulwanyisa omulabe waabwe, ne basaba Yakuwa nga batunudde eri ekibuga kino ky’olonze n’eri ennyumba gye nzimbidde erinnya lyo,
45  owuliranga okusaba kwabwe n’okwegayirira kwabwe ng’oyima mu ggulu n’obayisa mu ngeri ey’obwenkanya.
46  “Bwe banaayonoonanga mu maaso go (kubanga teri muntu atayonoona), n’obasunguwalira era n’obawaayo eri omulabe, n’abatwala mu buwambe mu nsi ey’ewala oba ey’okumpi;
47  ne beekuba mu kifuba nga bali eyo mu nsi gye banaabanga batwaliddwa mu buwambe ne badda gy’oli ne bakusaba obakwatirwe ekisa nga bali mu nsi y’abo abaabawamba, nga bagamba nti, ‘Twayonoona, twasobya, era tweyisa bubi nnyo,’
48  ne badda gy’oli n’omutima gwabwe gwonna n’obulamu bwabwe bwonna, nga bali mu nsi y’abalabe baabwe abanaabanga babawambye, ne basaba nga batunudde eri ensi yaabwe gye wawa bajjajjaabwe, n’ekibuga kye walonda, n’ennyumba gye nzimbidde erinnya lyo,
49  owuliranga okusaba kwabwe n’okwegayirira kwabwe ng’oyima mu ggulu, ekifo ky’obeeramu, n’obayisa mu ngeri ey’obwenkanya,
50  era n’osonyiwa abantu bo aboonoonye gy’oli, n’obasonyiwa ebibi byonna bye baakola mu maaso go. Ojja kubaleetera okusaasirwa abo abaabawamba, era bajja kubasaasira
51  (kubanga bwe busika bwo era abantu bo, be waggya mu nsi ya Misiri, mu kyoto mwe basaanuusiza ekyuma).
52  Amaaso go ka gatunuulire okwegayirira kw’omuweereza wo n’okwegayirira kw’abantu bo Isirayiri, owulirize buli lwe bakusaba.
53  Kubanga wabaawula ku mawanga gonna ag’oku nsi, okuba obusika bwo, nga bwe wayogera ng’oyitira mu Musa omuweereza wo, bwe wali oggya bajjajjaffe e Misiri, Ai Yakuwa Mukama Afuga Byonna.”
54  Sulemaani olwamala okusaba essaala eyo yonna eri Yakuwa n’okumwegayirira, n’ayimuka mu maaso g’ekyoto kya Yakuwa we yali afukamidde ng’agolodde emikono gye eri eggulu;
55  n’ayimirira n’asabira ekibiina kyonna ekya Isirayiri mu ddoboozi ery’omwanguka ng’agamba nti:
56  “Yakuwa atenderezebwe, awadde abantu be Isirayiri emirembe nga bwe yasuubiza. Tewali kigambo na kimu kitatuukiridde ku birungi byonna bye yasuubiza okuyitira mu muweereza we Musa.
57  Yakuwa Katonda waffe k’abeerenga naffe nga bwe yabanga ne bajjajjaffe. K’alemenga okutuleka wadde okutwabulira.
58  K’asembeze emitima gyaffe gy’ali, tutambulire mu makubo ge gonna era tukwate ebiragiro bye n’amateeka ge, bye yawa bajjajjaffe.
59  Ebigambo byange bino bye njogedde nga nneegayirira Yakuwa ka bijjukirwenga Yakuwa Katonda waffe emisana n’ekiro, ayise omuweereza we n’abantu be Isirayiri mu ngeri ey’obwenkanya nga bwe kineetaagisanga buli lunaku,
60  amawanga gonna ag’oku nsi galyoke gamanye nti Yakuwa ye Katonda ow’amazima. Teri mulala!
61  Kale omutima gwammwe ka gwemalire ku Yakuwa Katonda waffe, nga mutambulira mu mateeka ge era nga mukwata ebiragiro bye nga bwe mukola leero.”
62  Awo kabaka awamu ne Isirayiri yonna ne bawaayo ssaddaaka nnyingi nnyo mu maaso ga Yakuwa.
63  Sulemaani yawaayo eri Yakuwa ente 22,000 n’endiga 120,000 nga ssaddaaka ez’emirembe. Bw’atyo kabaka n’Abayisirayiri bonna ne batongoza ennyumba ya Yakuwa.
64  Ku lunaku olwo kabaka yalina okutukuza wakati w’oluggya olwali mu maaso g’ennyumba ya Yakuwa, kubanga awo we yalina okuweerayo ssaddaaka ezookebwa n’ebiweebwayo eby’emmere ey’empeke n’amasavu ga ssaddaaka ez’emirembe, kubanga ekyoto eky’ekikomo ekiri mu maaso ga Yakuwa kyali tekigyaako ssaddaaka ezookebwa n’ebiweebwayo eby’emmere ey’empeke n’amasavu ga ssaddaaka ez’emirembe.
65  Mu kiseera ekyo Sulemaani ne Isirayiri yonna baakwata embaga mu maaso ga Yakuwa Katonda waffe okumala ennaku 7 n’endala 7, ze nnaku 14; ekibiina kyali kinene nnyo, era baali bava Lebo-kamasi okutuukira ddala ku Kiwonvu ky’e Misiri.
66  Ku lunaku olwaddirira yasiibula abantu, abantu ne baagaliza kabaka emikisa ne baddayo mu maka gaabwe nga bajaganya era nga bawulira bulungi mu mitima olw’ebirungi Yakuwa bye yali akoledde Dawudi omuweereza we n’abantu be Isirayiri.
16  Okuyitira mu Yeeku mutabani wa Kanani Yakuwa yamanyisa omusango gwe yali asalidde Baasa. Yagamba nti:
2  “Nnakuyimusa ne nkuggya mu nfuufu ne nkufuula omukulembeze w’abantu bange Abayisirayiri, naye ggwe n’otambulira mu kkubo lya Yerobowaamu, n’oleetera abantu bange Abayisirayiri okwonoona, ne bannyiiza olw’ebibi byabwe.
3  Kale ŋŋenda kuzikiriza Baasa n’ennyumba ye, era ennyumba ye nja kugifuula ng’ennyumba ya Yerobowaamu mutabani wa Nebati.
4  Omuntu wa Baasa yenna anaafiira mu kibuga, embwa zijja kumulya; era omuntu we yenna anaafiira ku ttale, ebinyonyi eby’omu bbanga bijja kumulya.”
5  Ebyafaayo ebirala byonna ebikwata ku Baasa, ebyo bye yakola nga mw’otwalidde n’ebikolwa bye eby’obuzira, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
6  Awo Baasa n’agalamizibwa wamu ne bajjajjaabe, n’aziikibwa e Tiruza, mutabani we Ela n’amusikira ku bwakabaka.
7  Ate era okuyitira mu nnabbi Yeeku mutabani wa Kanani, Yakuwa yamanyisa omusango gwe yali asalidde Baasa n’ennyumba ye, olw’ebibi byonna bye yali akoze mu maaso ga Yakuwa, bw’atyo n’amunyiiza olw’ebikolwa bye, n’aba ng’ennyumba ya Yerobowaamu, era n’olw’okuba yatta Nadabu.
8  Mu mwaka ogw’amakumi abiri mu omukaaga ogw’obufuzi bwa Kabaka Asa owa Yuda, Ela mutabani wa Baasa yafuuka kabaka wa Isirayiri mu Tiruza, era yafugira emyaka ebiri.
9  Omuweereza we Zimuli, eyali akulira ekimu eky’okubiri eky’eggye lye ery’oku magaali, yamukolera olukwe bwe yali nga yeekatankira omwenge e Tiruza mu nnyumba ya Aluza, eyali akulira ennyumba ya kabaka e Tiruza.
10  Zimuli yayingira n’amutta mu mwaka ogw’amakumi abiri mu omusanvu ogw’obufuzi bwa Kabaka Asa owa Yuda, ye n’atandika okufuga mu kifo kye.
11  Zimuli olwafuuka kabaka, nga kyajje atuule ku ntebe ye ey’obwakabaka, n’atta ab’ennyumba ya Baasa bonna. Teyalekawo musajja n’omu, k’abe omu ku b’eŋŋanda ze oba mikwano gye.
12  Bw’atyo Zimuli n’azikiriza ab’ennyumba ya Baasa bonna, nga Yakuwa bwe yali ayogedde ku Baasa okuyitira mu nnabbi Yeeku.
13  Ekyo kyabaawo olw’ebibi byonna Baasa ne mutabani we Ela bye baakola, n’olw’ebibi bye baaleetera Isirayiri okukola ne banyiiza Yakuwa Katonda wa Isirayiri n’ebifaananyi byabwe ebitalina mugaso.
14  Ebyafaayo ebirala ebikwata ku Ela, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
15  Mu mwaka ogw’amakumi abiri mu omusanvu ogw’obufuzi bwa Kabaka Asa owa Yuda, Zimuli yafuuka kabaka, era yafugira ennaku musanvu e Tiruza, amagye bwe gaali nga gasiisidde okulwanyisa Gibbesoni eky’Abafirisuuti.
16  Awo amagye agaali gasiisidde ne gawulira nga kigambibwa nti: “Zimuli akoze olukwe n’atta kabaka.” Ku lunaku olwo, Abayisirayiri bonna baddira Omuli omukulu w’eggye ne bamufuula kabaka wa Isirayiri mu lusiisira.
17  Omuli n’Abayisirayiri bonna ne bava e Gibbesoni ne bagenda ne bazingiza Tiruza.
18  Zimuli bwe yalaba ng’ekibuga kiwambiddwa, n’agenda mu munaala ogw’oku nnyumba ya kabaka, n’akuma omuliro ku nnyumba ne yeeyokeramu, n’afa.
19  Ekyo kyabaawo olw’okuba yayonoona bwe yakola ebibi mu maaso ga Yakuwa era bwe yatambulira mu kkubo lya Yerobowaamu, n’olw’ekibi kye yaleetera Isirayiri okukola.
20  Ebyafaayo ebirala ebikwata ku Zimuli n’olukwe lwe yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
21  Awo Abayisirayiri ne beeyawulamu ebitundu bibiri. Abamu ne bagoberera Tibuni mutabani wa Ginasu nga baagala okumufuula kabaka, ate abalala ne bagoberera Omuli.
22  Naye abantu abaali bagoberera Omuli baasinga amaanyi abo abaali bagoberera Tibuni mutabani wa Ginasu; Tibuni n’afa, Omuli n’afuuka kabaka.
23  Mu mwaka ogw’amakumi asatu mu ogumu ogw’obufuzi bwa Kabaka Asa owa Yuda, Omuli yafuuka kabaka wa Isirayiri, era yafugira emyaka 12. Mu Tiruza yafugirayo emyaka mukaaga.
24  Yagula olusozi Samaliya ku Semeri ttalanta bbiri eza ffeeza, n’aluzimbako ekibuga. Ekibuga kye yazimba yakituuma Samaliya, erinnya lya Semeri nnannyini lusozi olwo.
25  Omuli yakolanga ebintu ebibi mu maaso ga Yakuwa, era yali mubi okusinga bonna abaamusooka.
26  Yatambulira mu makubo gonna aga Yerobowaamu mutabani wa Nebati ne mu kibi kye yaleetera Abayisirayiri okukola ne banyiiza Yakuwa Katonda wa Isirayiri n’ebifaananyi byabwe ebitalina mugaso.
27  Ebyafaayo ebirala ebikwata ku Omuli, ebyo bye yakola nga mw’otwalidde n’ebikolwa bye eby’obuzira, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
28  Awo Omuli n’agalamizibwa wamu ne bajjajjaabe n’aziikibwa mu Samaliya, Akabu mutabani we n’amusikira ku bwakabaka.
29  Akabu mutabani wa Omuli yafuuka kabaka wa Isirayiri mu mwaka ogw’amakumi asatu mu omunaana ogw’obufuzi bwa Kabaka Asa owa Yuda, era Akabu mutabani wa Omuli yafugira Isirayiri mu Samaliya emyaka 22.
30  Akabu mutabani wa Omuli yali mubi nnyo mu maaso ga Yakuwa okusinga bonna abaamusooka.
31  Nga gy’obeera nti kyali kintu kitono nnyo okutambulira mu bibi bya Yerobowaamu mutabani wa Nebati, Akabu era yawasa Yezebeeri muwala wa Esubbaali kabaka w’Abasidoni, n’atandika okuweereza Bbaali era n’okumuvunnamira.
32  Ate era yazimbira Bbaali ekyoto mu nnyumba ya Bbaali gye yazimba mu Samaliya.
33  Akabu yakola n’ekikondo ekisinzibwa. Akabu yakola bingi okunyiiza Yakuwa Katonda wa Isirayiri okusinga bakabaka ba Isirayiri bonna abaamusooka.
34  Mu kiseera ky’obufuzi bwa Akabu, Kyeri Omubeseri yazimba Yeriko. Bwe yazimba omusingi gwakyo, yafiirwa Abiraamu mutabani we omuggulanda, ate bwe yawangamu enzigi zaakyo, yafiirwa Segubi mutabani we omuggalanda, nga Yakuwa bwe yayogera ng’ayitira mu Yoswa mutabani wa Nuuni.
18  Bwe waayitawo ekiseera, mu mwaka ogw’okusatu, Yakuwa n’agamba Eriya nti: “Genda weerage eri Akabu; ŋŋenda kutonnyesa enkuba ku nsi.”
2  Awo Eriya n’agenda okweraga eri Akabu, ng’enjala ekyali ya maanyi nnyo mu Samaliya.
3  Awo Akabu n’ayita Obadiya eyali alabirira ennyumba ya kabaka. (Obadiya yali atya nnyo Yakuwa,
4  era Yezebeeri bwe yali atta bannabbi ba Yakuwa, Obadiya yaddira bannabbi 100 n’abakweka, ataano ataano mu buli mpuku, n’abawanga emmere n’amazzi.)
5  Akabu n’agamba Obadiya nti: “Genda otambuletambule mu nsi otuuke ku nzizi zonna ne mu biwonvu byonna. Oboolyawo tuyinza okusangayo omuddo ogumala okubeesaawo embalaasi n’ennyumbu, tuleme okufiirwa ensolo zaffe zonna.”
6  Ne beegabanyizaamu ekitundu kye baali bagenda okuyitaayitamu. Akabu n’akwata ekkubo erimu n’agenda yekka, ne Obadiya n’akwata ekkubo eddala n’agenda yekka.
7  Obadiya bwe yali agenda, Eriya n’amusisinkana. Obadiya n’amutegeererawo, n’avunnama n’agamba nti: “Ggwe wuuyo, mukama wange Eriya?”
8  Eriya n’amuddamu nti: “Nze nzuuno. Genda ogambe mukama wo nti: ‘Eriya ali wano.’”
9  Naye Obadiya n’amugamba nti: “Kibi ki kye nkoze, olyoke oweeyo omuweereza wo mu mukono gwa Akabu anzite?
10  Nga Yakuwa Katonda wo bw’ali omulamu, tewali ggwanga wadde obwakabaka mukama wange gy’ataatuma bantu kukunoonya. Era bwe baagambanga nti, ‘Tali wano,’ ng’alayiza ab’obwakabaka obwo oba ab’eggwanga eryo okukakasa nti tebakuzudde.
11  Kyokka kaakano oŋŋamba nti, ‘Genda ogambe mukama wo nti: “Eriya ali wano.”’
12  Bwe nnaaba nvudde w’oli, omwoyo gwa Yakuwa gujja kukutwala gye simanyi, era bwe nnaategeeza Akabu naye n’atakulaba, ajja kunzita. So ng’ate omuweereza wo abadde atya Yakuwa okuviira ddala mu buto bwe.
13  Mukama wange, tebaakubuulira kye nnakola, Yezebeeri bwe yali atta bannabbi ba Yakuwa, nga bwe nnakweka bannabbi ba Yakuwa 100 mu mpuku mu bibinja, nga buli kibinja kirimu bannabbi 50, ne mbawanga emmere n’amazzi?
14  Naye kaakano oŋŋamba nti, ‘Genda ogambe mukama wo nti: “Eriya ali wano.”’ Ajja kunzita.”
15  Kyokka Eriya n’agamba nti: “Nga Yakuwa ow’eggye gwe mpeereza bw’ali omulamu, olwa leero nja kweraga gy’ali.”
16  Obadiya n’agenda okusisinkana Akabu n’amutegeeza, era Akabu n’agenda okusisinkana Eriya.
17  Akabu olwalaba Eriya, n’amugamba nti: “Ye ggwe wuuyo, aleetedde Isirayiri emitawaana egy’amaanyi?”
18  Eriya n’addamu nti: “Si nze aleetedde Isirayiri emitawaana, wabula ggwe n’ab’ennyumba ya kitaawo, kubanga mwaleka ebiragiro bya Yakuwa ne mugoberera Babbaali.
19  Kaakano yita Abayisirayiri bonna bajje gye ndi ku Lusozi Kalumeeri awamu ne bannabbi ba Bbaali 450, ne bannabbi 400 ab’ekikondo ekisinzibwa, abalya ku mmeeza ya Yezebeeri.”
20  Awo Akabu n’aweereza obubaka mu bantu bonna ab’omu Isirayiri era n’akuŋŋaanya wamu bannabbi ku Lusozi Kalumeeri.
21  Awo Eriya n’asemberera abantu bonna n’abagamba nti: “Mulituusa wa okutta aga n’aga? Yakuwa bw’aba nga ye Katonda ow’amazima, mumugoberere; naye Bbaali bw’aba nga ye Katonda ow’amazima, ye gwe muba mugoberera!” Naye abantu ne batamunyega kigambo kyonna.
22  Eriya n’agamba abantu nti: “Nze nnabbi wa Yakuwa yekka asigaddewo, naye bannabbi ba Bbaali bali 450.
23  Kale batuwe ente ento ennume bbiri, bannabbi ba Bbaali beerondereko emu bagitemeeteme, bagiteeke ku nku, naye tebakoleezaako muliro. Nange nja kukola ku nte ey’okubiri, ngiteeke ku nku naye sijja kukoleezaako muliro.
24  Mujja kukoowoola erinnya lya katonda wammwe, nange nja kukoowoola erinnya lya Yakuwa. Katonda anaayanukula n’aweereza omuliro, nga ye Katonda ow’amazima.” Abantu bonna ne bagamba nti: “Ky’oyogedde kirungi.”
25  Awo Eriya n’agamba bannabbi ba Bbaali nti: “Mmwe muba musooka okulondako ente emu ennume mugikoleko, kubanga mmwe abangi, oluvannyuma mukoowoole erinnya lya katonda wammwe, kyokka temukoleezaako muliro.”
26  Ne baddira ente eyali ebaweereddwa, ne bagikolako, ne bakoowoola erinnya lya Bbaali okuva ku makya okutuusa mu ttuntu, nga bagamba nti: “Ai Bbaali twanukule!” Kyokka ne wataba kanyego wadde abaanukula. Ne babuukabuuka nga bwe beetooloola ekyoto kye baali bazimbye.
27  Bwe bwatuuka mu ttuntu, Eriya n’atandika okubakudaalira ng’agamba nti: “Mumukoowoole mu ddoboozi ery’omwanguka, anti katonda! Yandiba ng’alina ky’afumiitirizaako oba ng’agenze kweteewuluza. Oba ayinza okuba nga yeebase nga kyetaagisa omuntu okumuzuukusa.”
28  Baali bakoowoola mu ddoboozi ery’omwanguka, era nga beesalaasala ebiso n’amafumu ng’akalombolombo kaabwe bwe kaali, okutuusa lwe baatiiriika omusaayi.
29  Ekiseera ky’ettuntu kyali kiyise, era ne beeyongera okweyisa ng’abaguddemu akazoole okutuusa ekiseera eky’okuwaayo ekiweebwayo eky’emmere ey’empeke, naye ne watabaawo kanyego wadde n’omu abaanukula; tewaali assaayo mwoyo.
30  Nga wayiseewo ekiseera, Eriya yagamba abantu bonna nti: “Musembere we ndi.” Abantu bonna ne basembera we yali. Awo Eriya n’addaabiriza ekyoto kya Yakuwa ekyali kimenyeddwa.
31  N’addira amayinja 12, ng’omuwendo bwe guli ogw’ebika by’abaana ba Yakobo, Yakuwa gwe yagamba nti: “Isirayiri lye linaabanga erinnya lyo.”
32  Amayinja ago n’agazimbisa ekyoto mu linnya lya Yakuwa, era n’asima olukonko okwetooloola ekyoto, ng’obunene bwalwo busobola okusigibwamu ebigera bya seya bibiri eby’ensigo.
33  Bwe yamala n’atindikira enku ku kyoto, n’atemaatema ente ento ennume n’agiteeka ku nku ezo. Awo n’agamba nti: “Mujjuze ensuwa ennene nnya amazzi, mugafuke ku kiweebwayo ekyokebwa ne ku nku.”
34  N’alyoka abagamba nti: “Mukole bwe mutyo omulundi omulala.” Ne bakola bwe batyo omulundi omulala. Ate era n’abagamba nti: “Mukole bwe mutyo n’omulundi ogw’okusatu.” Awo ne bakola bwe batyo omulundi ogw’okusatu.
35  Amazzi ne gakulukuta okwetooloola ekyoto, era n’olukonko n’alujjuza amazzi.
36  Awo nga mu kiseera eky’okuwaayo ekiweebwayo eky’emmere ey’empeke, nnabbi Eriya n’asembera awaali ekyoto n’agamba nti: “Ai Yakuwa Katonda wa Ibulayimu, Isaaka, ne Isirayiri, olwa leero ka kimanyibwe nti ggwe Katonda mu Isirayiri, era nti nze ndi muweereza wo, era nti ggwe ondagidde okukola ebintu bino byonna.
37  Nnyanukula, Ai Yakuwa, nnyanukula, abantu bano balyoke bamanye nti ggwe, Yakuwa, ggwe Katonda ow’amazima, era nti ggwe okyusa emitima gyabwe okudda gy’oli.”
38  Awo omuliro gwa Yakuwa ne guva waggulu ne gwokya ekiweebwayo ekyokebwa n’enku n’amayinja n’ettaka, era ne gukaliza n’amazzi agaali mu lukonko.
39  Abantu bonna olwakiraba, ne bavunnama ne bagamba nti: “Yakuwa ye Katonda ow’amazima! Yakuwa ye Katonda ow’amazima!”
40  Awo Eriya n’abagamba nti: “Mukwate bannabbi ba Bbaali! Temukkiriza n’omu kutoloka!” Amangu ago ne babakwata, Eriya n’abaserengesa ku kagga Kisoni n’abattira eyo.
41  Awo Eriya n’agamba Akabu nti: “Yambuka olye era onywe, kubanga mpulira okuwuuma kw’enkuba ey’amaanyi.”
42  Akabu n’ayambuka okulya n’okunywa, naye Eriya n’ayambuka ku ntikko y’Olusozi Kalumeeri n’afukamira ku ttaka ng’omutwe agutadde wakati w’amaviivi ge.
43  N’agamba omuweereza we nti: “Yambuka otunule ku luuyi awali ennyanja.” N’ayambuka, n’atunulayo, n’agamba nti: “Teri kantu.” Eriya n’amugamba emirundi musanvu nti: “Ddayo.”
44  Ku mulundi ogw’omusanvu, omuweereza we n’agamba nti: “Eriyo akale akatono akalinga ekibatu ky’omuntu akambuka okuva mu nnyanja!” Awo Eriya n’amugamba nti: “Genda ogambe Akabu nti, ‘Teekateeka eggaali lyo oserengete, enkuba ereme kukulemesa kugenda!’”
45  Mu kiseera ekyo eggulu lyakwata ebire, embuyaga n’ekunta, enkuba n’etonnya nnyingi nnyo; era Akabu ne yeeyongera okuvuga eggaali n’atuuka e Yezuleeri.
46  Naye omukono gwa Yakuwa ne guba ku Eriya, ne yeesiba ekyambalo kye mu kiwato n’adduka ng’akulembeddemu Akabu okutuukira ddala e Yezuleeri.
17  Awo Eriya Omutisubi ow’omu Gireyaadi n’agamba Akabu nti: “Nga Yakuwa Katonda wa Isirayiri gwe mpeereza bw’ali omulamu, tewajja kubaawo musulo wadde enkuba mu myaka gino, okuggyako nga ŋŋambye nti bibeewo!”
2  Awo Yakuwa n’amugamba nti:
3  “Va wano ogende ebuvanjuba, weekweke okumpi n’Ekiwonvu Kerisi, ekiri ebuvanjuba wa Yoludaani.
4  Ojja kuggya amazzi ag’okunywa mu kagga, era nja kulagira nnamuŋŋoona zikuleeterenga eyo eby’okulya.”
5  Amangu ago Eriya n’akola nga Yakuwa bwe yamulagira, n’agenda n’abeera okumpi n’Ekiwonvu Kerisi, ekiri ebuvanjuba wa Yoludaani.
6  Nnamuŋŋoona zaamuleeteranga emmere n’ennyama ku makya n’akawungeezi, era yanywanga amazzi ag’omu kagga.
7  Naye oluvannyuma lw’ekiseera, akagga kaakalira olw’okuba enkuba yali tetonnya mu nsi.
8  Awo Yakuwa n’amugamba nti:
9  “Yimuka ogende e Zalefaasi eky’omu Sidoni, obeere eyo. Nja kulagira nnamwandu akuwenga emmere.”
10  N’ayimuka n’agenda e Zalefaasi. Bwe yatuuka ku mulyango oguyingira mu kibuga, n’asangawo nnamwandu ng’alonderera obuku. Eriya n’amuyita n’amugamba nti: “Nkwegayiridde, ndeetera ku mazzi mu kikopo nnyweko.”
11  Omukazi bwe yali agenda okugamuleetera, Eriya n’amuyita n’amugamba nti: “Nkwegayiridde, ndeeteraayo n’akagaati.”
12  Naye omukazi n’amugamba nti: “Nga Yakuwa Katonda wo bw’ali omulamu, sirina kagaati, wabula obuwunga butono nnyo mu nsumbi ennene n’otufuta tw’ezzeyituuni mu kasumbi akatono. Kaakano nnonderera obuku, nzireyo eka nneefumbire akamere nze n’omwana wange, bwe tunaamala okukalya tufe.”
13  Awo Eriya n’amugamba nti: “Totya. Genda okole nga bw’ogambye. Naye ku buwunga bw’osigazzaayo sooka onfumbireko akagaati akeetooloovu okandeetere, n’oluvannyuma obeeko kye weefumbira ggwe n’omwana wo.
14  Kubanga bw’ati Yakuwa Katonda wa Isirayiri bw’agamba: ‘Ensumbi ennene tejja kuggwaamu buwunga, era n’akasumbi akatono tekajja kuggwaamu mafuta g’ezzeyituuni okutuusa ku lunaku Yakuwa lw’alitonnyesa enkuba ku nsi.’”
15  Awo omukazi n’agenda n’akola nga Eriya bwe yamugamba, era omukazi oyo n’ab’omu maka ge awamu n’Eriya baalina eby’okulya okumala ennaku nnyingi.
16  Ensumbi ennene teyaggwaamu buwunga, n’akasumbi akatono tekaggwaamu mafuta g’ezzeyituuni, nga Yakuwa bwe yali ayogedde okuyitira mu Eriya.
17  Oluvannyuma lw’ebyo, mutabani w’omukazi oyo nnannyini nnyumba n’alwala, obulwadde ne bunyiinyiitira, n’alekera awo okussa.
18  Awo omukazi n’agamba Eriya nti: “Onnanga ki ggwe omusajja wa Katonda ow’amazima? Wajja kunzijukiza bibi byange na kutta mwana wange?”
19  Naye Eriya n’amugamba nti: “Mpa omwana wo.” Eriya n’aggya omwana ku maama we n’amwambusa mu kisenge ekyali waggulu ku nnyumba mwe yasulanga n’amugalamiza ku kitanda kye.
20  N’akoowoola Yakuwa ng’agamba nti: “Ai Yakuwa Katonda wange, otuusizza akabi ne ku nnamwandu ono ansuza, n’otta omwana we?”
21  Awo ne yeegololera ku mwana emirundi esatu, n’akoowoola Yakuwa ng’agamba nti: “Ai Yakuwa Katonda wange, nkwegayiridde, omwana k’addemu obulamu.”
22  Yakuwa n’awuliriza Eriya kye yamusaba, omwana n’addamu obulamu, n’alamuka.
23  Eriya n’asitula omwana n’amuggya mu kisenge ekyali waggulu ku nnyumba n’amuserengesa mu nnyumba n’amuwa nnyina; Eriya n’amugamba nti: “Laba, omwana wo mulamu.”
24  Awo omukazi n’agamba Eriya nti: “Kaakano ntegeeredde ddala nti oli musajja wa Katonda era nti ekigambo kya Yakuwa ky’oyogedde kya mazima.”
9  Sulemaani olwamala okuzimba ennyumba ya Yakuwa n’ennyumba ya kabaka n’okukola ebintu byonna bye yali ayagala okukola,
2  Yakuwa n’alabikira Sulemaani omulundi ogw’okubiri, nga bwe yamulabikira e Gibiyoni.
3  Yakuwa n’amugamba nti: “Mpulidde okusaba kwo n’okwegayirira kwo kwe weegayiridde mu maaso gange. Ntukuzza ennyumba eno gy’ozimbye ne nteeka omwo erinnya lyange libeere omwo emirembe gyonna, era amaaso gange n’omutima gwange binaabeeranga eyo bulijjo.
4  Naawe bw’onootambuliranga mu maaso gange nga kitaawo Dawudi bwe yakola n’omutima gwe gwonna, era n’obugolokofu n’okola ebyo byonna bye nkulagidde, era n’okwata ebiragiro byange n’amateeka gange,
5  awo nja kunyweza entebe y’obwakabaka bwo ku Isirayiri emirembe n’emirembe, nga bwe nnasuubiza Dawudi kitaawo nga ŋŋamba nti: ‘Tewaalemenga kubaawo musajja wa mu lunyiriri lwo atuula ku ntebe y’obwakabaka bwa Isirayiri.’
6  Naye mmwe n’abaana bammwe bwe munaakyuka ne mulekera awo okungoberera n’okukwata amateeka gange n’ebiragiro byange bye ntadde mu maaso gammwe, ne mugenda ne muweereza bakatonda abalala ne mubavunnamira,
7  nja kusaanyaawo Isirayiri mu nsi gye mbawadde, n’ennyumba gye ntukuzizza olw’erinnya lyange nja kugyabulira, era ne Isirayiri ejja kufuuka ekintu ekinyoomebwa era ekisekererwa mu mawanga gonna.
8  Ate era ennyumba eno erifuuka ntuumu ya bifunfugu. Buli aligiyitako aligitunuulira n’awuniikirira n’afuuwa oluwa era n’agamba nti: ‘Lwaki Yakuwa yakola bw’ati ensi eno n’ennyumba eno?’
9  Balimuddamu nti: ‘Olw’okuba baava ku Yakuwa Katonda waabwe eyaggya bajjajjaabwe mu nsi ya Misiri, ne beefunira bakatonda abalala ne babavunnamira era ne babaweereza. Eyo ye nsonga lwaki Yakuwa yabaleetako emitawaana egyo gyonna.’”
10  Emyaka 20 bwe gyaggwaako, Sulemaani gye yazimbiramu ebizimbe byombi, ennyumba ya Yakuwa n’ennyumba ya kabaka,
11  Kabaka Sulemaani n’awa Kiramu ebibuga 20 mu kitundu ky’e Ggaliraaya; Kiramu kabaka wa Ttuulo yali awadde Sulemaani embaawo z’emiti gy’entolokyo n’embaawo z’emiti gy’emiberosi ne zzaabu yenna gwe yali ayagala.
12  Awo Kiramu n’ava e Ttuulo n’agenda okulaba ebibuga Sulemaani bye yali amuwadde, naye n’atabisiima.
13  N’agamba nti: “Bibuga bya ngeri ki bino by’ompadde, muganda wange?” Ne biyitibwa Ensi ya Kabuli n’okutuusa leero.
14  Kiramu yaweereza kabaka ttalanta 120 eza zzaabu.
15  Kabaka Sulemaani yakozesa abantu emirimu egy’obuddu okuzimba ennyumba ya Yakuwa, n’ennyumba ye, n’Ekifunvu, ne bbugwe wa Yerusaalemi, ne Kazoli, ne Megiddo, ne Gezeri.
16  Falaawo kabaka wa Misiri yali alumbye Gezeri n’akiwamba, n’akyokya omuliro, era yali asse n’Abakanani abaakirimu. Yakiwa muwala we, muka Sulemaani, ng’ekirabo ng’amusiibula.
17  Sulemaani yazimba Gezeri ne Besu-kolooni ow’eky’Emmanga,
18  ne Baalasi ne Tamali ekiri mu ddungu mu nsi eyo,
19  n’ebibuga bya Sulemaani byonna ebyali eby’okuterekangamu ebintu, n’ebibuga byonna omwaterekebwanga amagaali, n’ebibuga eby’abeebagazi b’embalaasi, na buli kyonna Sulemaani kye yayagala okuzimba mu Yerusaalemi ne mu Lebanooni ne mu bitundu byonna bye yali afuga.
20  Abantu bonna abaasigalawo ku Baamoli, n’Abakiiti, n’Abaperizi, n’Abakiivi, n’Abayebusi, abantu abataali Bayisirayiri,
21  kwe kugamba, bazzukulu baabwe abaali basigaddewo mu nsi—abo Abayisirayiri be bataayinza kuzikiriza—Sulemaani yabafuula baddu n’abakozesa emirimu egy’obuwaze, era bakyagikola n’okutuusa leero.
22  Naye tewali n’omu ku Bayisirayiri Sulemaani gwe yafuula muddu, kubanga baali balwanyi be, baweereza, baami, bakungu, era abaakuliranga abavuga amagaali ge n’abeebagala embalaasi.
23  Waaliwo abaami 550 abaakuliranga abo abaalabiriranga emirimu gya Sulemaani, era abo be baali bannampala b’abakozi.
24  Naye muwala wa Falaawo yava mu Kibuga kya Dawudi n’agenda mu nnyumba ye Sulemaani gye yali amuzimbidde; awo Sulemaani n’alyoka azimba Ekifunvu.
25  Emirundi esatu mu mwaka, Sulemaani yawangayo ssaddaaka ezookebwa ne ssaddaaka ez’emirembe ku kyoto kye yazimbira Yakuwa, era yanyookerezanga n’omukka gwa ssaddaaka ku kyoto ekyali mu maaso ga Yakuwa; bw’atyo Sulemaani n’amaliriza ennyumba.
26  Kabaka Sulemaani yakola n’ebyombo bingi mu Eziyoni-geberi ekiri okumpi n’e Erosi, ku lubalama lw’Ennyanja Emmyufu mu nsi ya Edomu.
27  Kiramu yatuma abaweereza be, abalunnyanja abaalina obumanyirivu, ne bagenda n’ebyombo okukolera awamu n’abaweereza ba Sulemaani.
28  Baagenda mu Ofiri ne baggyayo ttalanta 420 eza zzaabu ne bazireetera Kabaka Sulemaani.
7  Sulemaani kyamutwalira emyaka 13 okuzimba ennyumba ye, okutuusa ennyumba ye yonna lwe yamalirizibwa.
2  Yazimba ennyumba eyitibwa Ekibira kya Lebanooni, nga ya mikono 100 obuwanvu, emikono 50 obugazi, n’emikono 30 obugulumivu. Yagizimba ku mpagi ez’emiti gy’entolokyo nga ziri mu mbu nnya; era ku mpagi ezo kwaliko emirabba egy’emiti gy’entolokyo.
3  Waggulu ku mikiikiro egyali ku mpagi yakomererako embaawo z’emiti gy’entolokyo; empagi zaali 45, era buli lubu lwalimu empagi 15.
4  Amadirisa agaali mu fuleemu gaali mu nnyiriri ssatu, era buli limu lyali litunudde mu linnaalyo nga gali mu mbu ssatu.
5  Emiryango gyonna, n’emyango, n’amadirisa agaali mu mbu essatu agaali gatunuuliganye, byonna byalina fuleemu za njuyi nnya ezenkanankana.
6  Yazimba Ekigango eky’Empagi, nga kya mikono 50 obuwanvu, n’emikono 30 obugazi, nga mu maaso gaakyo waliwo ekisasi ekiwaniriddwa empagi, era nga kiriko n’akasolya.
7  Yazimba n’Ekigango ky’Entebe ey’Obwakabaka we yasaliranga emisango—Ekigango eky’Okulamuliramu—era baakikomererako embaawo ez’entolokyo okuva wansi okutuuka waggulu ku mikiikiro.
8  Ennyumba Sulemaani mwe yali agenda okubeera yali mu luggya lulala, era yali yeesuddeko katono Ekigango; enzimba yaayo yali y’emu n’ey’Ekigango ekyo. Sulemaani yazimbira ne muwala wa Falaawo, gwe yali awasizza, ennyumba eyali efaanana Ekigango ekyo.
9  Amayumba ago gonna gaazimbibwa na mayinja amateme ag’ebbeeyi, okuva ku musingi okutuuka ku bisenge waggulu, n’ebweru okutuukira ddala ku luggya olunene. Amayinja ago gaali gasaliddwa na misumeeno ku njuyi zaago zonna, okusinziira ku bipimo byago.
10  Omusingi gwazimbibwa na mayinja ag’ebbeeyi amanene ennyo; amayinja agamu gaali ga mikono kkumi, ate amalala nga ga mikono munaana.
11  Kungulu w’amayinja ago kwaliko amayinja amalala ag’ebbeeyi agaali gatemeddwa okusinziira ku bipimo byago, era n’embaawo z’entolokyo.
12  Oluggya olunene lwali lwetooloddwa ekisenge kya mbu ssatu ez’amayinja amateme, n’olubu lumu olw’embaawo z’entolokyo, nga biringa eby’ekisenge ky’oluggya olw’omunda olw’ennyumba ya Yakuwa n’ekisasi ky’ennyumba.
13  Awo Kabaka Sulemaani n’atumya ne baleeta Kiramu okuva e Ttuulo.
14  Yali mutabani wa nnamwandu ow’omu kika kya Nafutaali, era kitaawe yali musajja w’e Ttuulo, eyakolanga ebintu mu kikomo; Kiramu yalina obukugu obw’amaanyi n’okutegeera, n’obumanyirivu mu kukola ebintu ebya buli kika mu kikomo. Kiramu yajja eri Kabaka Sulemaani n’amukolera emirimu gye gyonna.
15  Yakola empagi bbiri ez’ekikomo, nga buli emu ya mikono 18 obugulumivu, era nga buli emu ku mpagi ezo ebbiri omuguwa ogugipima okugyetooloola yonna gwa mikono 12.
16  Yakola emitwe ebiri mu kikomo egy’okuteeka waggulu ku mpagi ezo. Buli mutwe gwali emikono etaano obugulumivu.
17  Ku mitwe egyali waggulu ku mpagi kwaliko obutimba obwaliko obujegere; buli mutwe gwaliko obutimba musanvu.
18  Yakola obuntu obulinga enkomamawanga nga buli mu nnyiriri bbiri okwetooloola akatimba akaali ku mutwe ogwali waggulu ku mpagi; bw’atyo bwe yakola ku mitwe gyombi.
19  Emitwe egyali waggulu ku mpagi z’ekisasi gyali ng’ebimuli by’amalanga, era obugulumivu bwagyo bwali emikono ena.
20  Emitwe gyali ku mpagi ebbiri, waggulu w’ekitundu ekiringa ekibutobuto ekiriraanye akatimba, era buli mutwe gwali gwetooloddwa obuntu 200 obulinga enkomamawanga  nga buli mu nnyiriri.
21  Yasimba empagi ez’ekisasi kya yeekaalu. Yasimba empagi ey’oku mukono ogwa ddyo n’agiyita Yakini, ate era n’asimba empagi ey’oku mukono ogwa kkono n’agiyita Bowaazi.
22  Ekitundu ky’empagi ekya waggulu kyali kifaanana ng’ebimuli by’amalanga. Bwe gutyo omulimu ogw’okukola empagi ne gumalirizibwa.
23  Yakola ttanka ey’ekikomo nga ya mikono 10 okuva ku mugo okutuuka ku mugo era nga nneetooloovu; obugulumivu yali emikono 5, era ng’okugipima yonna okugyetooloola kyetaagisa omuguwa gwa mikono 30.
24  Wansi w’omugo gwayo waaliyo obuntu obwalinga obutanga okugyetooloola yonna, nga buli kkumi kkumi buli mukono okwetooloola ttanka yonna. Obuntu obwo obulinga obutanga bwali mu nnyiriri bbiri, era bwali bwaweesebwa kuli.
25  Ttanka yali etudde ku nte ennume 12; ente 3 zaali zitunudde bukiikakkono, 3 nga zitunudde bugwanjuba, 3 nga zitunudde bukiikaddyo, ne 3 nga zitunudde buvanjuba; ttanka yali ezituddeko, era obubina bwazo bwali butunudde munda.
26  Omubiri gwayo gwali gwenkana ekibatu obugazi; omugo gwayo gwali ng’omugo gw’ekikopo, era gwali ng’ekimuli ky’amalanga. Yali egendamu ebigera bya basi 2,000.
27  Yakola ebigaali kkumi eby’ekikomo, nga buli kimu kya mikono ena obuwanvu, emikono ena obugazi, n’emikono esatu obugulumivu.
28  Era bwe biti ebigaali ebyo bwe byakolebwa: byalina embaati ez’omu mabbali era embaati ezo zaali mu fuleemu.
29  Ku mbaati ezo ezaali mu fuleemu ne ku fuleemu kwennyini kwaliko ebifaananyi by’empologoma, n’eby’ente, n’ebya bakerubi. Waggulu ne wansi w’ebifaananyi by’empologoma n’eby’ente waaliwo emige.
30  Buli kigaali kyalina nnamuziga nnya ez’ekikomo n’ebyuma eby’ekikomo kwe zaali zeetooloolera, era ebintu ebyali ku nsonda zaakyo ennya bye byali bibiwanirira. Ebiwanirira byali wansi w’ebbenseni, era buli kimu kyaliko emige nga gyaweesebwa wamu nakyo.
31  Ebbenseni yali etudde ku kiwanirira waggulu ku kigaali. Entobo y’ebbenseni yali ekka wansi mu kiwanirira obuwanvu bwa mukono gumu, era omumwa gw’ekiwanirira gwali mwetooloovu. Ekiwanirira kyonna kyali omukono gumu n’ekitundu obugulumivu, era ekitundu ekya waggulu eky’ekiwanirira kyaliko enjola. Embaati zaakyo ez’omu mabbali tezaali nneetooloovu wabula nga za njuyi nnya ezenkanankana.
32  Nnamuziga ennya zaali wansi w’embaati ez’omu mabbali, era ebiwanirira nnamuziga byali biyungiddwa ku kigaali; buli nnamuziga yali omukono gumu n’ekitundu obugulumivu.
33  Nnamuziga ezo zaali zikoleddwa nga nnamuziga z’eggaali. Ebiziwanirira, empanka zaazo, empagi zaazo, n’emisingi gyazo, byonna byakolebwa mu kyuma ekisaanuuse.
34  Buli kigaali kyali kya nsonda nnya, nga ku buli nsonda kuliko ekiwanirira kimu; ebiwanirira byaweesebwa wamu n’ekigaali.
35  Waggulu ku kigaali kwaliko ekintu ekyekulungirivu nga kya mukono gumu n’ekitundu obuwanvu era waggulu ku kigaali, fuleemu zaakyo n’embaati zaakyo ez’omu mabbali zaali zaaweesebwa wamu nakyo.
36  Kungulu ku fuleemu zaakyo ne ku mbaati zaakyo ez’omu mabbali yayolako ebifaananyi bya bakerubi, n’eby’empologoma, n’eby’enkindu, okusinziira ku bbanga eryali ku buli kimu, nga ziriko n’emige okwetooloola wonna.
37  Bw’atyo bwe yakola ebigaali ekkumi; byonna byaweesebwa mu ngeri y’emu, byali bya bipimo bye bimu, era nga bifaanagana.
38  Yakola ebbenseni kkumi ez’ekikomo, era buli bbenseni yali egyaamu ebigera bya basi 40. Buli bbenseni yali ya mikono ena. Ku buli kimu ku bigaali ebyo ekkumi kwaliko bbenseni emu emu.
39  Yateeka ebigaali bitaano ku luuyi olwa ddyo olw’ennyumba, n’ebirala bitaano ku luuyi olwa kkono olw’ennyumba, era yateeka ttanka ku luuyi olwa ddyo olw’ennyumba okwolekera ebukiikaddyo w’ebuvanjuba.
40  Kiramu yakola n’ebbenseni, ebitiiyo, era n’ebbakuli. Bw’atyo Kiramu n’amaliriza omulimu gwonna ogw’ennyumba ya Yakuwa, gwe yakolera Kabaka Sulemaani:
41  empagi ebbiri n’emitwe egyali ng’ebbakuli egyali waggulu ku zo; obutimba obubiri obwali obw’okubikka ku mitwe ebiri egyali ng’ebbakuli egyali waggulu ku mpagi;
42  enkomamawanga 400 ezaali ez’okuteeka ku butimba obubiri, nga buli katimba ka kubaako ennyiriri bbiri ez’enkomamawanga, nga bwali bwa kubikka ku mitwe ebiri egyali ng’ebbakuli egyali waggulu ku mpagi ebbiri;
43  ebigaali ekkumi n’ebbenseni ekkumi ezaali ku bigaali;
44  ttanka, n’ente ennume 12 ttanka kwe yali etudde;
45  ebiyoolerwamu evvu, ebitiiyo, ebbakuli, n’ebintu byonna Kiramu bye yakola mu kikomo ekizigule. Yabikolera Kabaka Sulemaani nga bya mu nnyumba ya Yakuwa.
46  Ebintu ebyo kabaka yabikolera mu butiba obw’ebbumba mu kitundu kya Yoludaani wakati wa Sukkosi ne Zalesani.
47  Ebintu ebyo byonna Sulemaani teyapima buzito bwabyo, olw’okuba byali bingi nnyo. Obuzito bw’ekikomo ekyakozesebwa tebwamanyika.
48  Sulemaani yakola ebintu byonna eby’ennyumba ya Yakuwa: ekyoto ekya zzaabu; emmeeza eya zzaabu eyali ey’okuteekako emigaati egy’okulaga;
49  ebikondo by’ettaala ebya zzaabu omulongoofu, nga bitaano biri ku luuyi olwa ddyo nga n’ebirala bitaano biri ku luuyi olwa kkono mu maaso g’Awasinga Obutukuvu; ebimuli, n’ettaala, ne magalo ebya zzaabu;
50  bbenseni, ebizikiza omuliro, ebbakuli, ebikopo, n’eby’okuteekamu amanda, nga bya zzaabu omulongoofu; ebinnya omutuula ebikondo by’enzigi ez’ennyumba ey’omunda, kwe kugamba, Awasinga Obutukuvu, n’eby’enzigi za yeekaalu, nga nabyo bya zzaabu.
51  Bw’atyo Kabaka Sulemaani n’amaliriza omulimu gwonna gwe yalina okukola ku nnyumba ya Yakuwa. Awo Sulemaani n’aleeta ebintu kitaawe Dawudi bye yatukuza, era n’ateeka ffeeza ne zzaabu n’ebintu ebirala mu mawanika g’omu nnyumba ya Yakuwa.
22  Okumala emyaka esatu tewaaliwo lutalo wakati wa Busuuli ne Isirayiri.
2  Mu mwaka ogw’okusatu Kabaka Yekosafaati owa Yuda yagenda eri kabaka wa Isirayiri.
3  Kabaka wa Isirayiri n’agamba abaweereza be nti: “Mukimanyi nti Lamosi-gireyaadi kyaffe, naye ng’ate tulonzalonza okukiggya ku kabaka wa Busuuli?”
4  Awo n’abuuza Yekosafaati nti: “Onoogenda nange okulwana e Lamosi-gireyaadi?” Yekosafaati n’agamba kabaka wa Isirayiri nti: “Nze naawe ffe bamu. Abantu bange be bamu n’abantu bo, era embalaasi zange ze zizo.”
5  Kyokka Yekosafaati n’agamba kabaka wa Isirayiri nti: “Naye sooka weebuuze ku Yakuwa olabe ky’agamba.”
6  Awo kabaka wa Isirayiri n’akuŋŋaanya bannabbi nga 400, n’ababuuza nti: “Ŋŋende nnwanyise Lamosi-gireyaadi, oba sigenda?” Ne bamugamba nti: “Genda, era Yakuwa ajja kukiwaayo mu mukono gwa kabaka.”
7  Yekosafaati n’agamba nti: “Wano tewaliiwo nnabbi wa Yakuwa? Ka twebuuze okuyitira mu ye.”
8  Kabaka wa Isirayiri n’agamba Yekosafaati nti: “Waliwo omusajja omulala omu gwe tusobola okuyitiramu okwebuuza ku Yakuwa, naye nze simwagala, kubanga tandagulako birungi wabula bibi byokka. Ye Mikaaya mutabani wa Imula.” Kyokka Yekosafaati n’amugamba nti: “Kabaka tasaanidde kwogera kintu ng’ekyo.”
9  Awo kabaka wa Isirayiri n’ayita omukungu omu ow’omu lubiri n’amugamba nti: “Leeta mangu Mikaaya mutabani wa Imula.”
10  Kabaka wa Isirayiri ne Yekosafaati kabaka wa Yuda baali batudde buli omu ku ntebe ye ey’obwakabaka nga bambadde ebyambalo byabwe eby’obwakabaka, era baali ku gguuliro ku mulyango oguyingira mu Samaliya, nga bannabbi bonna balagulira mu maaso gaabwe.
11  Awo Zeddeekiya mutabani wa Kenaana ne yeekolera amayembe ag’ekyuma n’agamba nti: “Bw’ati Yakuwa bw’agamba, ‘Gano g’ojja okutomeza Abasuuli okutuusa lw’onoobamalawo.’”
12  Bannabbi abalala bonna ne balagula kye kimu nga bagamba nti: “Genda e Lamosi-gireyaadi era ojja kuwangula; Yakuwa ajja kukiwaayo mu mukono gwa kabaka.”
13  Omubaka eyagenda okuyita Mikaaya yamugamba nti: “Laba! Ebigambo byonna bannabbi bye bagambye kabaka birungi; naawe ebigambo byo ka bibeere ng’ebyabwe; yogera birungi.”
14  Naye Mikaaya n’addamu nti: “Nga Yakuwa bw’ali omulamu, Yakuwa ky’anaŋŋamba kye nja okwogera.”
15  Awo n’ajja eri kabaka, kabaka n’amubuuza nti: “Mikaaya, tugende e Lamosi-gireyaadi tukirwanyise, oba tetugenda?” N’amuddamu nti: “Genda ojja kuwangula, era Yakuwa ajja kukiwaayo mu mukono gwa kabaka.”
16  Awo kabaka n’amugamba nti: “Nnaakulayiza emirundi emeka obutambuulira kintu kirala kyonna mu linnya lya Yakuwa okuggyako amazima?”
17  Awo n’agamba nti: “Ndaba Abayisirayiri bonna nga basaasaanye ku nsozi nga balinga endiga ezitalina musumba; era Yakuwa agambye nti: ‘Bano tebalina mukama waabwe. Ka buli omu addeyo mu nnyumba ye mirembe.’”
18  Awo kabaka wa Isirayiri n’agamba Yekosafaati nti: “Saakugambye nti, ‘Tajja kundagulako birungi, wabula bibi byereere’?”
19  Mikaaya n’agamba nti: “Kale wulira ekigambo kya Yakuwa: Nnalaba Yakuwa ng’atudde ku ntebe ye, ng’eggye lyonna ery’omu ggulu liyimiridde ku mukono gwe ogwa ddyo n’ogwa kkono.
20  Awo Yakuwa n’agamba nti: ‘Ani anaalimbalimba Akabu agende afiire e Lamosi-gireyaadi?’ Omu n’agamba kino ate omulala n’agamba kiri.
21  Awo malayika omu n’avaayo n’ayimirira mu maaso ga Yakuwa n’amugamba nti, ‘Nze nja kumulimbalimba.’ Yakuwa n’amubuuza nti, ‘Onookikola otya?’
22  Awo n’amugamba nti, ‘Nja kugenda nteeke ebigambo eby’obulimba mu kamwa ka bannabbi be bonna.’ N’amugamba nti, ‘Ojja kusobola okumulimbalimba era ojja kukituukiriza. Genda okole bw’otyo.’
23  Kale Yakuwa atadde ebigambo eby’obulimba mu kamwa ka bannabbi bo bano bonna, naye Yakuwa agambye nti ojja kutuukibwako akabi.”
24  Awo Zeddeekiya mutabani wa Kenaana n’asembera n’akuba Mikaaya oluyi ku ttama n’amugamba nti: “Omwoyo gwa Yakuwa gwanvaako ddi ne gwogera naawe?”
25  Mikaaya n’amuddamu nti: “Lw’onooyingira mu kisenge ekisingayo okuba eky’omunda okwekweka lw’onootegeera ddi lwe gwakuvaako.”
26  Awo kabaka wa Isirayiri n’agamba nti: “Mutwale Mikaaya mumukwase Amoni omukulu w’ekibuga ne Yowaasi mutabani wa kabaka.
27  Mubagambe nti, ‘Kabaka agambye nti: “Omusajja ono mumuteeke mu kkomera era mumuwe emmere ntono n’amazzi matono okutuusa nga nkomyewo mirembe.”’”
28  Naye Mikaaya n’agamba nti: “Bw’onookomawo mirembe, nga Yakuwa tayogedde nange.” Ate era yagattako nti: “Mukyetegereze mmwe abantu mmwenna.”
29  Awo kabaka wa Isirayiri ne Yekosafaati kabaka wa Yuda ne bagenda e Lamosi-gireyaadi.
30  Kabaka wa Isirayiri n’agamba Yekosafaati nti: “Nze nja kugenda mu lutalo nga nneefudde ng’omuntu omulala, naye ggwe yambala ebyambalo byo eby’obwakabaka.” Awo kabaka wa Isirayiri ne yeefuula ng’omuntu omulala n’ayingira olutalo.
31  Kabaka wa Busuuli yali alagidde abakulu b’amagaali ge 32 nti: “Temulwanyisa muntu mulala yenna, k’abe wa kitiibwa oba atali wa kitiibwa, okuggyako kabaka wa Isirayiri yekka.”
32  Abakulu b’amagaali olwalaba Yekosafaati ne bagamba nti: “Mazima ddala ono ye kabaka wa Isirayiri.” Awo ne bakyuka okumulwanyisa, naye Yekosafaati n’alaajana.
33  Abakulu b’amagaali bwe baalaba nga si ye kabaka wa Isirayiri, amangu ago ne balekera awo okumuwondera.
34  Naye waaliwo omusajja eyalasa akasaale ke nga takigenderedde, ne kakwasa kabaka wa Isirayiri ebitundu by’ekyambalo kye eky’olutalo we byegattira. Kabaka n’agamba omuvuzi w’eggaali lye nti: “Kyuka onzigye mu lutalo kubanga nfunye ebisago eby’amaanyi.”
35  Olutalo ne lunyiinyiitira olunaku olwo lwonna, era kabaka ne bamuyimiriza mu ggaali lye nga bamuwaniridde ng’atunudde eri Abasuuli. Omusaayi ogwali guva mu kiwundu kye ne gukulukutira mu ggaali lye ery’olutalo, era akawungeezi n’afa.
36  Awo ng’enjuba egwa, ne kirangirirwa mu lusiisira nti: “Buli muntu addeyo mu kibuga ky’ewaabwe! Buli muntu addeyo mu kitundu ky’ewaabwe!”
37  Bw’atyo kabaka n’afa, ne bamutwala e Samaliya; kabaka ne bamuziika mu Samaliya.
38  Ne booleza eggaali lye ery’olutalo okumpi n’ekidiba ky’e Samaliya, embwa ne zikomberera omusaayi gwe era bamalaaya ne banaabira eyo, nga Yakuwa bwe yali agambye.
39  Ebyafaayo ebirala ebikwata ku Akabu, ebyo byonna bye yakola, n’ennyumba ey’amasanga gye yazimba n’ebibuga byonna bye yazimba, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
40  Akabu n’agalamizibwa wamu ne bajjajjaabe, Akaziya mutabani we n’amusikira ku bwakabaka.
41  Yekosafaati mutabani wa Asa yali afuuse kabaka wa Yuda mu mwaka ogw’okuna ogw’obufuzi bwa Kabaka Akabu owa Isirayiri.
42  Yekosafaati yalina emyaka 35 we yafuukira kabaka, era yafugira emyaka 25 mu Yerusaalemi. Nnyina yali ayitibwa Azuba, muwala wa Siruki.
43  Yatambulira mu kkubo lyonna erya Asa kitaawe. Teyalivaamu, era yakolanga ebintu ebirungi mu maaso ga Yakuwa. Kyokka ebifo ebigulumivu tebyaggibwawo, era abantu baali bakyaweerayo ssaddaaka era nga bakyanyookereza omukka gwa ssaddaaka ku bifo ebyo.
44  Yekosafaati yalina enkolagana ennungi ne kabaka wa Isirayiri.
45  Ebyafaayo ebirala ebikwata ku Yekosafaati, ebikolwa bye eby’obuzira, n’entalo ze yalwana, biwandiikiddwa mu kitabo ky’ebyafaayo by’ekiseera kya bakabaka ba Yuda.
46  Yekosafaati yamalirawo ddala mu nsi bamalaaya abasajja ab’omu yeekaalu abaali basigaddewo mu biseera bya kitaawe Asa.
47  Tewaaliwo kabaka mu Edomu; omusigire ye yali afuga nga kabaka.
48  Ate era Yekosafaati yakola ebyombo by’e Talusiisi okugendanga mu Ofiri okukimayo zzaabu, naye tebyagenda olw’okuba byamenyekeramenyekera mu Eziyoni-geberi.
49  Mu kiseera ekyo, Akaziya mutabani wa Akabu yagamba Yekosafaati nti: “Abaweereza bange ka bagendere wamu n’abaweereza bo mu byombo,” naye Yekosafaati n’agaana.
50  Yekosafaati n’agalamizibwa wamu ne bajjajjaabe era n’aziikibwa ne bajjajjaabe mu Kibuga kya Dawudi jjajjaawe, Yekolaamu mutabani we n’amusikira ku bwakabaka.
51  Akaziya mutabani wa Akabu yafuuka kabaka wa Isirayiri mu Samaliya mu mwaka ogw’ekkumi n’omusanvu ogw’obufuzi bwa Yekosafaati kabaka wa Yuda, era Isirayiri yagifugira emyaka ebiri.
52  Yakolanga ebintu ebibi mu maaso ga Yakuwa era yatambulira mu kkubo lya kitaawe ne nnyina, era ne mu kkubo lya Yerobowaamu mutabani wa Nebati, eyaleetera Isirayiri okwonoona.
53  Yeeyongera okuweereza Bbaali n’okumuvunnamira, era yanyiizanga Yakuwa Katonda wa Isirayiri, nga kitaawe bwe yakola.
6  Mu mwaka ogw’ebikumi ebina mu ekinaana ng’Abayisirayiri bavudde mu nsi ya Misiri, mu mwaka ogw’okuna okuva Sulemaani lwe yatandika okufuga Isirayiri, mu mwezi gwa Ziivu, (kwe kugamba, omwezi ogw’okubiri), Sulemaani yatandika okuzimba ennyumba ya Yakuwa.
2  Ennyumba Kabaka Sulemaani gye yazimbira Yakuwa yali emikono 60 obuwanvu, emikono 20 obugazi, n’emikono 30 obugulumivu.
3  Ekisasi ekyali mu maaso ga yeekaalu kyali emikono 20 obuwanvu, ng’obugazi bwakyo bwenkanankana n’obugazi bw’ennyumba. Ekisasi kyayongera ku buwanvu bw’ennyumba emikono kkumi.
4  Ennyumba yagikolera amadirisa agaalina fuleemu ezigenda zifunda.
5  Ate era yazimba ekizimbe eky’oku bbali ng’akikookedde ku nnyumba; ekizimbe ekyo kyali kyetooloodde ennyumba, kwe kugamba, yeekaalu n’ekisenge ekisingayo okuba munda, era okwo kwe kwali ebisenge eby’oku bbali.
6  Omwaliiro ogwa wansi ogw’ekizimbe eky’oku bbali gwali emikono etaano obugazi, ogwa wakati gwali emikono mukaaga obugazi, ate ogwa waggulu gwali emikono musanvu obugazi; ku kisenge ky’ennyumba okwetooloola kwaliko awatuula embaawo, zireme kuyingira mu kisenge ky’ennyumba.
7  Ennyumba baagizimbisa amayinja ag’omu kirombe agaali gamaze okutemebwa obulungi, ne kiba nti tewaali nnyondo wadde embazzi oba ekintu kyonna eky’ekyuma ekyawulirwa mu nnyumba nga bagizimba.
8  Omulyango gw’omwaliiro ogwa wansi gwali ku luuyi olw’ebukiikaddyo olw’ennyumba, era baalinnyanga madaala okugenda ku mwaliiro ogwa wakati n’ogwa waggulu.
9  Sulemaani yeeyongera okuzimba ennyumba era n’agimaliriza, n’agiseresa emirabba n’embaawo eby’emiti gy’entolokyo.
10  Yazimba ebisenge eby’oku bbali okwetooloola ennyumba yonna, era buli kisenge kyali emikono etaano obugulumivu; ebisenge ebyo byali biyungiddwa ku nnyumba n’emiti gy’entolokyo.
11  Awo Yakuwa n’agamba Sulemaani nti:
12  “Ku bikwata ku nnyumba eno gy’ozimba, bw’onootambuliranga mu mateeka gange, n’okwatanga ebiragiro byange byonna, nja kutuukiriza gy’oli kye nnasuubiza kitaawo Dawudi;
13  nja kubeeranga mu Bayisirayiri, era siryabulira bantu bange Abayisirayiri.”
14  Sulemaani yeeyongera okuzimba ennyumba asobole okugimaliriza.
15  Ku bisenge byayo munda yabikkako embaawo z’emiti gy’entolokyo. Okuva wansi okutuuka ku mikiikiro gy’akasolya, ne ku bisenge byayo eby’omunda, yabikkako embaawo, era wansi yayaliirawo embaawo z’emiberosi.
16  Mu nnyumba emabega yazimbayo ekisenge eky’embaawo z’emiti gy’entolokyo kya mikono 20 okuva wansi okutuuka waggulu ku mikiikiro, era yazimbamu ekisenge ekisingayo okuba munda, Awasinga Obutukuvu.
17  Ate yeekaalu—ekitundu ky’ennyumba ekyali mu maaso g’Awasinga Obutukuvu—yali emikono 40.
18  Embaawo z’emiti gy’entolokyo ze baabikkisa ku bisenge munda mu nnyumba zaali zooleddwako ebifaananyi by’obutanga n’eby’ebimuli ebyeyanjuluzza. Munda waayo yonna ku bisenge yali ebikkiddwako embaawo z’emiti gy’entolokyo, nga tewali jjinja na limu lirabika.
19  Yateekateeka ekisenge ekisingayo okuba munda mu nnyumba, ateekemu essanduuko ey’endagaano ya Yakuwa.
20  Ekisenge ekisingayo okuba munda kyali emikono 20 obuwanvu, emikono 20 obugazi, n’emikono 20 obugulumivu; kyonna yakibikkako zzaabu omulongoofu; n’ekyoto yakibikkako embaawo z’entolokyo.
21  Sulemaani ennyumba yonna munda yagibikkako zzaabu omulongoofu, n’ateeka enjegere za zzaabu mu maaso g’ekisenge ekisingayo okuba munda, ekyali kibikkiddwako zzaabu.
22  Ennyumba yonna yagibikkako zzaabu, okutuusa yonna lwe yaggwa okubikkibwako zzaabu; ekyoto kyonna ekyali okumpi n’ekisenge ekisingayo okuba munda nakyo yakibikkako zzaabu.
23  Mu kisenge ekisingayo okuba munda yakolamu bakerubi babiri. Yabakola mu muti gwa payini. Buli kerubi yali aweza emikono kkumi obuwanvu.
24  Ekiwaawaatiro ekimu ekya kerubi kyali kiweza emikono ettaano n’ekiwaawaatiro ekirala kyali kiweza emikono ettaano. Okuva ekiwaawaatiro ekimu we kikoma okutuuka ekiwaawaatiro ekirala we kikoma, waaliwo emikono kkumi.
25  Kerubi ow’okubiri naye yali aweza emikono kkumi. Bakerubi bombi baali benkana era nga bafaanagana.
26  Kerubi omu yali aweza emikono kkumi obuwanvu, n’omulala bw’atyo.
27  Awo n’ateeka bakerubi mu Awasinga Obutukuvu. Ebiwaawaatiro bya bakerubi byali byanjuluziddwa, ng’ekiwaawaatiro kya kerubi omu kituuka ku kisenge eky’oludda olumu, ate ng’ekiwaawaatiro kya kerubi omulala kituuka ku kisenge eky’oludda olulala. Ebiwaawaatiro byabwe ebirala byali bituuka wakati w’ennyumba era nga bikoonagana.
28  Bakerubi yababikkako zzaabu.
29  Ku bisenge byonna eby’ennyumba, ku bisenge by’ekisenge eky’omunda n’eky’ebweru, Sulemaani yayolako ebifaananyi bya bakerubi, n’eby’enkindu, n’eby’ebimuli ebyeyanjuluzza.
30  Wansi mu nnyumba, mu kisenge eky’omunda n’eky’ebweru, yabikkawo zzaabu.
31  Omulyango oguyingira mu kisenge ekisingayo okuba munda yagukolera enzigi ez’embaawo ez’omuti gwa payini, n’agukolera n’empagi, n’emyango, ng’ekitundu ekimu eky’okutaano.
32  Enzigi ebbiri yazikola mu mbaawo z’omuti gwa payini, era yaziyolako ebifaananyi bya bakerubi, n’eby’enkindu, n’eby’ebimuli ebyeyanjuluzza; ku bakerubi ne ku bifaananyi by’enkindu yakubako zzaabu ng’akozesa ennyondo.
33  Bw’atyo bwe yakola n’omulyango oguyingira mu yeekaalu: yagukolera omwango mu muti gwa payini, nga gwa kitundu ekimu eky’okuna.
34  Yakola enzigi bbiri mu mbaawo z’omuti gw’omuberosi. Oluggi olumu lwalina ebiwayi bibiri ebyakyukiranga ku nkondo, n’oluggi olulala lwalina ebiwayi bibiri ebyakyukiranga ku nkondo.
35  Yayolako bakerubi n’ebifaananyi by’enkindu n’eby’ebimuli ebyeyanjuluzza, n’abibikkako zzaabu.
36  Yazimba oluggya olw’omunda nga lwetooloddwa ekisenge kya mbu ssatu ez’amayinja amateme obulungi, n’olubu lumu olw’embaawo ez’entolokyo.
37  Omusingi gw’ennyumba ya Yakuwa gwazimbibwa mu mwaka ogw’okuna, mu mwezi gwa Ziivu;
38  mu mwaka ogw’ekkumi n’ogumu, mu mwezi gwa Buuli, (kwe kugamba, omwezi ogw’omunaana), buli kimu ekyali kirina okukolebwa ku nnyumba kyaggwa okukolebwa era yamalirizibwa okuzimbibwa nga pulaani yaayo bwe yali; bw’atyo n’aba nga yagizimbira emyaka musanvu.
21  Oluvannyuma lw’ebyo, waliwo ekyaliwo ekikwata ku nnimiro y’emizabbibu eya Nabbosi Omuyezuleeri eyali mu Yezuleeri okumpi n’olubiri lwa Akabu, kabaka wa Samaliya.
2  Akabu n’agamba Nabbosi nti: “Mpa ennimiro yo ey’emizabbibu efuuke ennimiro yange ey’enva, kubanga eri kumpi n’ennyumba yange. Mu kifo kyayo nja kukuwaamu ennimiro endala ey’emizabbibu egisingako obulungi, oba bw’oba oyagala, nja kugikuwaamu ssente.”
3  Naye Nabbosi n’agamba Akabu nti: “Kikafuuwe nze okukuwa obusika bwa bajjajjange, kubanga ekyo Yakuwa yakigaana.”
4  Awo Akabu n’ayingira mu nnyumba ye ng’anyiize era nga munakuwavu olw’ekyo Nabbosi Omuyezuleeri kye yamuddamu ng’agamba nti: “Sijja kukuwa busika bwa bajjajjange.” N’agalamira ku kitanda kye ng’atunudde ku kisenge, era n’agaana okulya emmere.
5  Awo mukazi we Yezebeeri n’ajja gy’ali n’amugamba nti: “Kiki ekikunakuwazza n’ogaana n’okulya?”
6  N’amuddamu nti: “Olw’okuba ŋŋambye Nabbosi Omuyezuleeri nti, ‘Nguza ennimiro yo ey’emizabbibu. Oba bw’oba oyagala, ka nkuweemu ennimiro endala ey’emizabbibu.’ Naye aŋŋambye nti, ‘sijja kukuwa nnimiro yange ey’emizabbibu.’”
7  Mukazi we Yezebeeri n’amugamba nti: “Si ggwe kabaka wa Isirayiri? Situka obeeko ky’olya, omutima gwo gusanyuke. Nze nja kukuwa ennimiro y’emizabbibu eya Nabbosi Omuyezuleeri.”
8  Yezebeeri n’awandiika amabaluwa mu linnya lya Akabu n’agassaako akabonero ka Akabu, n’agaweereza abakadde n’abakungu abaali mu kibuga Nabbosi mwe yabeeranga.
9  Mu mabaluwa ago yawandiika nti: “Mulangirire ekiseera eky’okusiiba, era Nabbosi mumutuuze mu maaso g’abantu bonna.
10  Mufune abasajja babiri abatalina mugaso, batuule mu maaso ge, bamulumirize nti, ‘Okolimidde Katonda ne kabaka!’ Oluvannyuma mujja kumufulumya, mumukube amayinja afe.”
11  Awo abantu b’omu kibuga, abakadde n’abakungu baamu, ne bakola nga Yezebeeri bwe yali awandiise mu mabaluwa ge yabaweereza.
12  Ne balangirira ekiseera eky’okusiiba, ne batuuza Nabbosi mu maaso g’abantu bonna.
13  Abasajja babiri abataalina mugaso ne bajja ne batuula mu maaso ga Nabbosi, ne bamulumiriza mu maaso g’abantu nga bagamba nti: “Nabbosi akolimidde Katonda ne kabaka!” Abantu ne bamufulumya ebweru w’ekibuga ne bamukuba amayinja, n’afa.
14  Ne bategeeza Yezebeeri nti: “Nabbosi akubiddwa amayinja n’afa.”
15  Yezebeeri olwawulira nti Nabbosi akubiddwa amayinja n’afa, n’agamba Akabu nti: “Yimuka ogende weetwalire ennimiro y’emizabbibu eya Nabbosi Omuyezuleeri, gye yagaana okukuguza, kubanga Nabbosi takyali mulamu, afudde.”
16  Akabu olwakiwulira nti Nabbosi afudde, n’asituka agende yeetwalire ennimiro y’emizabbibu eya Nabbosi Omuyezuleeri.
17  Naye Yakuwa n’agamba Eriya Omutisubi nti:
18  “Yimuka ogende e Samaliya, osisinkane Akabu kabaka wa Isirayiri. Ali mu nnimiro y’emizabbibu eya Nabbosi Omuyezuleeri, gy’agenze agyetwalire.
19  Ojja kumugamba nti, ‘Bw’ati Yakuwa bw’agamba: “Otemudde omuntu n’otwala n’ebibye?”’ Oluvannyuma ojja kumugamba nti, ‘Bw’ati Yakuwa bw’agamba nti: “Mu kifo embwa we zaakomberedde omusaayi gwa Nabbosi, we zijja okukomberera omusaayi gwo.”’”
20  Awo Akabu n’agamba Eriya nti: “Onsanze ggwe omulabe wange?” Eriya n’amuddamu nti: “Nkusanze. Katonda agambye nti: ‘Olw’okuba omaliridde okukola ebintu ebibi mu maaso ga Yakuwa,
21  ŋŋenda kukuleetako akabi, era nja kukuzikiriza era nsaanyizeewo ddala buli musajja wa Akabu, nga mw’otwalidde n’abo abateesobola era abatalina maanyi mu Isirayiri.
22  Ennyumba yo nja kugifuula ng’ennyumba ya Yerobowaamu mutabani wa Nebati, era ng’ennyumba ya Baasa mutabani wa Akiya, olw’okuba ondeetedde okusunguwala era n’oleetera ne Isirayiri okwonoona.’
23  Ate era Yakuwa ayogedde bw’ati ne ku Yezebeeri: ‘Embwa zijja kuliira Yezebeeri mu kibanja ky’e Yezuleeri.
24  Omuntu yenna owa Akabu anaafiira mu kibuga, embwa zijja kumulya, n’oyo anaafiira ku ttale, ebinyonyi eby’omu bbanga bijja kumulya.
25  Tewabangawo muntu alinga Akabu, eyamalirira okukola ebibi mu maaso ga Yakuwa olw’okupikirizibwa mukazi we Yezebeeri.
26  Yakola eby’omuzizo ennyo ng’asinza ebifaananyi ebyenyinyaza ng’Abaamoli bonna bwe baakola, Yakuwa be yagoba mu maaso g’Abayisirayiri.’”
27  Akabu olwawulira ebigambo ebyo, n’ayuza ebyambalo bye, n’ayambala ebibukutu; nasiiba, n’agalamira ng’ayambadde ebibukutu, era n’atambula nga munyiikaavu.
28  Awo Yakuwa n’agamba Eriya Omutisubi nti:
29  “Olabye Akabu bwe yeetoowazizza mu maaso gange? Kale nga bwe yeetoowazizza mu maaso gange, akabi sijja kukaleeta mu kiseera kye. Nja kukaleeta ku nnyumba ye mu kiseera kya mutabani we.”
13  Awo omusajja wa Katonda ow’amazima n’ava mu Yuda n’ajja e Beseri nga Yakuwa bwe yali amulagidde. Mu kiseera ekyo, Yerobowaamu yali ayimiridde okumpi n’ekyoto okunyookereza omukka gwa ssaddaaka.
2  Awo omusajja wa Katonda ow’amazima n’ayogera ebyali bigenda okutuuka ku kyoto nga Yakuwa bwe yali amulagidde, n’agamba nti: “Kyoto ggwe, kyoto ggwe! Bw’ati Yakuwa bw’agamba: ‘Laba! Ennyumba ya Dawudi erizaalirwa omwana ow’obulenzi ayitibwa Yosiya! Ku ggwe kw’aliweerayo bakabona ab’ebifo ebigulumivu abakunyookererezaako omukka gwa ssaddaaka, era ajja kukwokyerako amagumba g’abantu.’”
3  Ku lunaku olwo, yawa akabonero ng’agamba nti: “Kano ke kabonero Yakuwa k’awadde: Laba! Ekyoto kijja kwabulukukamu, era evvu erikiriko lijja kuyiika.”
4  Kabaka Yerobowaamu olwawulira ebigambo omusajja wa Katonda ow’amazima bye yayogera ku kyoto mu Beseri, n’amugololera omukono gwe ogwali ku kyoto n’agamba nti: “Mumukwate!” Amangu ago omukono gwe yali amugololedde ne gukakanyala n’aba nga takyasobola kuguzzaayo.
5  Awo ekyoto ne kyabulukukamu, evvu eryakiriko ne liyiika, ng’akabonero bwe kaali Yakuwa ke yali awadde omusajja wa Katonda ow’amazima.
6  Awo kabaka n’agamba omusajja wa Katonda ow’amazima nti: “Weegayirire Yakuwa Katonda wo, era nsabira, omukono gwange guwone.” Awo omusajja wa Katonda ow’amazima ne yeegayirira Yakuwa, omukono gwa kabaka ne guwona era ne guddawo nga bwe gwali.
7  Kabaka n’agamba omusajja wa Katonda ow’amazima nti: “Tugende ffembi eka olye ku mmere era nkuwe n’ekirabo.”
8  Naye omusajja wa Katonda ow’amazima n’agamba kabaka nti: “Ne bw’onompa ekimu eky’okubiri eky’ebintu byo byonna, sijja kugenda naawe, era sijja kulya mmere wadde okunywa amazzi mu kifo kino.
9  Kubanga Yakuwa yandagidde nti, ‘Tolya mmere wadde okunywa amazzi, era toddira mu kkubo lye wayiseemu ng’ogendayo.’”
10  Awo n’ayita mu kkubo eddala, n’ataddirayo mu kkubo lye yali ayiseemu ng’ajja e Beseri.
11  Waaliwo nnabbi omukadde eyali abeera mu Beseri, era batabani be bajja ne bamubuulira byonna omusajja wa Katonda ow’amazima bye yali akoze mu Beseri ku lunaku olwo, n’ebyo bye yali agambye kabaka. Bwe baamala okubibuulira kitaabwe,
12  kitaabwe n’ababuuza nti: “Akutte kkubo ki?” Batabani be ne bamulaga ekkubo omusajja wa Katonda ow’amazima eyava mu Yuda lye yali akutte.
13  N’agamba batabani be nti: “Munteekere amatandiiko ku ndogoyi.” Ne bamuteekera amatandiiko ku ndogoyi n’agyebagala.
14  Awo n’agoberera omusajja wa Katonda ow’amazima n’amusanga ng’atudde wansi w’omuti omunene. N’amubuuza nti: “Ggwe musajja wa Katonda ow’amazima eyava mu Yuda?” N’amuddamu nti: “Ye nze.”
15  N’amugamba nti: “Jjangu tugende ffembi eka olye ku mmere.”
16  Naye n’amuddamu nti: “Siyinza kuddayo naawe wadde okujja ewuwo gy’ompise, era siyinza kulya mmere wadde okunywa amazzi mu kifo kino.
17  Kubanga Yakuwa yandagidde nti, ‘Tolyayo mmere wadde okunywayo amazzi. Toddirayo mu kkubo lye wayiseemu ng’ojja.’”
18  Awo n’amugamba nti: “Nange ndi nnabbi nga ggwe, era Yakuwa yalagidde malayika n’aŋŋamba nti, ‘Mukomyewo ajje mu nnyumba yo alye ku mmere era anywe ne ku mazzi.’” (Yali amulimba.)
19  N’addayo naye n’alya ku mmere era n’anywa ku mazzi mu nnyumba ye.
20  Awo bwe baali nga batudde ku mmeeza, ekigambo kya Yakuwa ne kijjira nnabbi eyamukomyawo,
21  n’agamba omusajja wa Katonda ow’amazima eyava mu Yuda nti, “Bw’ati Yakuwa bw’agamba: ‘Olw’okuba wajeemedde ekiragiro kya Yakuwa era n’otakwata tteeka Yakuwa Katonda wo lye yakuwa,
22  naye n’oddayo n’olya emmere era n’onywa amazzi mu kifo kye walagirwa nti, “Tolyayo mmere wadde okunywayo amazzi,” omulambo gwo teguliziikibwa ku biggya bya bajjajjaabo.’”
23  Omusajja wa Katonda ow’amazima bwe yamala okulya emmere n’okunywa, nnabbi omukadde n’ateeka amatandiiko ku ndogoyi ya nnabbi gwe yali akomezzaawo.
24  Awo n’akwata ekkubo n’agenda, naye empologoma n’emusanga mu kkubo n’emutta, omulambo gwe ne gugaŋŋalama mu kkubo, era endogoyi n’eyimirira okumpi nagwo; empologoma nayo yali eyimiridde okumpi n’omulambo.
25  Awo abantu abaali bayitawo bwe baalaba omulambo nga gugaŋŋalamye mu kkubo, nga n’empologoma eyimiridde okumpi nagwo, ne bagenda ne babuulira abantu ab’omu kibuga nnabbi omukadde mwe yabeeranga.
26  Nnabbi eyamusanga mu kkubo n’amukomyawo bwe yakiwulira, n’agamba nti: “Oyo ye musajja wa Katonda ow’amazima eyajeemedde ekiragiro kya Yakuwa. Yakuwa amuwaddeyo eri empologoma n’emutaagulataagula n’emutta, nga Yakuwa bwe yamugamba.”
27  N’agamba batabani be nti: “Munteekere amatandiiko ku ndogoyi.” Ne bagamuteekerako.
28  Awo n’agenda n’asanga omulambo nga gusuuliddwa mu kkubo, ng’endogoyi n’empologoma biyimiridde okumpi nagwo. Empologoma yali tegulidde era nga tetaaguddetaagudde ndogoyi.
29  Nnabbi n’asitula omulambo gw’omusajja wa Katonda ow’amazima n’aguteeka ku ndogoyi n’akomawo nagwo mu kibuga, okumukungubagira n’okumuziika.
30  N’ateeka omulambo gwe mu ntaana eyiye kennyini, ne bakaaba nga bagamba nti: “Kitalo nnyo, muganda wange!”
31  Bwe yamala okumuziika n’agamba batabani be nti: “Bwe ndifa, munziikanga mu kifo omusajja wa Katonda ow’amazima mw’aziikiddwa. Muteekanga amagumba gange okumpi n’amagumba ge.
32  Ebigambo Yakuwa bye yamulagira okwogera ku kyoto mu Beseri n’ennyumba zonna ez’okusinzizaamu eziri ku bifo ebigulumivu mu bibuga bya Samaliya, tebirirema kutuukirira.”
33  Wadde ng’ebyo byonna byali bimaze okubaawo, Yerobowaamu teyava mu kkubo lye ebbi, naye yeeyongera okulonda bakabona ab’ebifo ebigulumivu ng’abaggya mu bantu aba bulijjo. Omuntu yenna eyayagalanga okuba kabona ng’amufuula kabona, ng’agamba nti: “K’abeere omu ku bakabona b’ebifo ebigulumivu.”
34  Ekibi ekyo kye kyaviirako ab’ennyumba ya Yerobowaamu okuzikirizibwa n’okusaanyizibwawo ddala ku nsi.
14  Mu biro ebyo, Abiya mutabani wa Yerobowaamu yalwala.
2  Awo Yerobowaamu n’agamba mukazi we nti: “Weefuule ng’omuntu omulala baleme kutegeera nti oli muka Yerobowaamu, ogende e Siiro. Eyo we wali nnabbi Akiya eyagamba nti ndiba kabaka w’abantu bano.
3  Twala emigaati kkumi n’obugaati n’eccupa y’omubisi gw’enjuki, ogende gy’ali. Ajja kukubuulira ekinaatuuka ku mwana.”
4  Mukazi wa Yerobowaamu n’akola kye yamugamba. Yayimuka n’agenda e Siiro n’atuuka ku nnyumba ya Akiya. Amaaso ga Akiya gaali gatunudde butereevu mu maaso naye nga tasobola kulaba olw’obukadde.
5  Naye Yakuwa yali amaze okugamba Akiya nti: “Laba, mukazi wa Yerobowaamu ajja okukwebuuzaako ebikwata ku mwana we, olw’okuba mulwadde. Nja kukubuulira ky’onoomugamba. Bw’anaatuuka ajja kwefuula ng’omuntu omulala.”
6  Akiya olwamuwulira ng’ayingira mu mulyango, n’amugamba nti: “Yingira ggwe muka Yerobowaamu. Lwaki weefudde ng’omuntu omulala? Ntumiddwa okukutegeeza amawulire amabi.
7  Genda ogambe Yerobowaamu nti, ‘Bw’ati Yakuwa Katonda wa Isirayiri bw’agamba: “Nnakulonda mu bantu bo, ne nkufuula omukulembeze w’abantu bange Abayisirayiri.
8  Oluvannyuma nnaggya obwakabaka ku nnyumba ya Dawudi ne mbukuwa. Naye tobadde ng’omuweereza wange Dawudi, eyakwata ebiragiro byange n’angoberera n’omutima gwe gwonna, ng’akola ebyo byokka ebyali ebirungi mu maaso gange.
9  Naye ggwe weeyisizza bubi nnyo n’okusinga bonna abaakusooka, era weekoledde katonda omulala, n’ekifaananyi eky’ekyuma, okunnyiiza, era nze gw’okubye amabega.
10  Olw’ensonga eyo ŋŋenda kuleeta emitawaana ku nnyumba ya Yerobowaamu, era nja kuzikiriza abasajja bonna ab’omu nnyumba ya Yerobowaamu, nga mw’otwalidde abateesobola era abatalina maanyi mu Isirayiri, era nja kwerera ddala ab’ennyumba ya Yerobowaamu, ng’omuntu bw’ayera obusa okutuusa lwe buggwerawo ddala!
11  Oyo yenna ku b’omu nnyumba ya Yerobowaamu alifiira mu kibuga, embwa zirimulya; n’oyo alifiira ku ttale, ebinyonyi eby’omu bbanga birimulya, kubanga Yakuwa y’akyogedde.”’
12  “Kaakano situka oddeyo mu nnyumba yo. Bw’onootuuka bw’oti mu kibuga, omwana ajja kufa.
13  Abayisirayiri bonna bajja kumukungubagira bamuziike, kubanga ye yekka mu b’omu nnyumba ya Yerobowaamu ajja okuziikibwa mu ntaana, kubanga mu bantu bonna ab’ennyumba ya Yerobowaamu Yakuwa Katonda wa Isirayiri gw’alabyemu ekirungi.
14  Yakuwa ajja kweteerawo kabaka anaafuga Isirayiri, era ajja kuzikiriza ab’ennyumba ya Yerobowaamu okuva ku lunaku olwo n’okweyongerayo, ne kaakati.
15  Yakuwa ajja kukuba Isirayiri, ebe ng’olumuli oluyuuzibwayuuzibwa mu mazzi, era ajja kusiguukulula Isirayiri mu nsi eno ennungi gye yawa bajjajjaabwe, era ajja kubasaasaanyiza emitala w’Omugga, kubanga baakola ebikondo ebisinzibwa, ne banyiiza Yakuwa.
16  Ate era ajja kwabulira Isirayiri olw’ebibi Yerobowaamu by’akoze n’olw’ebyo by’aleetedde Isirayiri okukola.”
17  Awo muka Yerobowaamu n’ayimuka n’agenda, n’atuuka e Tiruza. Bwe yali nga yaakatuuka ku mulyango gw’ennyumba ye, omwana n’afa.
18  Ne bamuziika, Isirayiri yonna n’emukungubagira, nga Yakuwa bwe yali ayogedde okuyitira mu muweereza we nnabbi Akiya.
19  Ebyafaayo ebirala ebikwata ku Yerobowaamu, entalo ze yalwana n’engeri gye yafugamu, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
20  Yerobowaamu yafugira emyaka 22, oluvannyuma n’agalamizibwa wamu ne bajjajjaabe, Nadabu mutabani we n’amusikira ku bwakabaka.
21  Mu kiseera ekyo Lekobowaamu mutabani wa Sulemaani yali afuuse kabaka mu Yuda. Yalina emyaka 41 we yatandikira okufuga era yafugira emyaka 17 mu Yerusaalemi, ekibuga Yakuwa kye yalonda mu bika bya Isirayiri byonna okuteeka omwo erinnya lye. Nnyina yali ayitibwa Naama, Omwamoni.
22  Abantu b’omu Yuda baali bakola ebintu ebibi mu maaso ga Yakuwa, era olw’ebibi bye baakola baamunyiiza okusinga bajjajjaabwe.
23  Nabo beezimbiranga ebifo ebigulumivu, n’empagi ezisinzibwa, n’ebikondo ebisinzibwa, ku busozi bwonna obuwanvu ne wansi wa buli muti ogulina ebikoola ebingi.
24  Ate era mu nsi mwalimu bamalaaya abasajja ab’omu yeekaalu. Baakola eby’omuzizo byonna ebyakolebwanga amawanga Yakuwa ge yagoba mu maaso g’Abayisirayiri.
25  Mu mwaka ogw’okutaano ogw’obufuzi bwa Kabaka Lekobowaamu, Kabaka Sisaki owa Misiri yalumba Yerusaalemi.
26  Yatwala eby’obugagga eby’omu nnyumba ya Yakuwa n’eby’omu nnyumba ya kabaka. Yatwala buli kintu, n’atwaliramu n’engabo zonna eza zzaabu Sulemaani ze yakola.
27  Awo Kabaka Lekobowaamu n’akola engabo ez’ekikomo okudda mu kifo kyazo, n’azikwasa abakulu b’abakuumi abaakuumanga ku mulyango oguyingira mu nnyumba ya kabaka.
28  Buli kabaka lwe yajjanga mu nnyumba ya Yakuwa, abakuumi baazikwatanga, ate oluvannyuma ne bazizzaayo mu kisenge ky’abakuumi.
29  Ebyafaayo ebirala ebikwata ku Lekobowaamu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
30  Buli kiseera waabangawo entalo wakati wa Lekobowaamu ne Yerobowaamu.
31  Awo Lekobowaamu n’agalamizibwa wamu ne bajjajjaabe, n’aziikibwa ne bajjajjaabe mu Kibuga kya Dawudi. Nnyina yali ayitibwa Naama, Omwamoni. Awo Abiyaamu mutabani we n’amusikira ku bwakabaka.
19  Awo Akabu n’abuulira Yezebeeri byonna Eriya bye yali akoze, ne bwe yatta bannabbi bonna n’ekitala.
2  Yezebeeri n’atuma omubaka eri Eriya n’amugamba nti: “Bakatonda bambonereze nnyo era bongere ku kibonerezo kyange, singa enkya ekiseera nga kino kinaatuuka nga sinnakufuula nga buli omu ku abo be wasse!”
3  Eriya n’atya nnyo, n’asituka n’adduka awonye obulamu bwe. N’atuuka e Beeru-seba ekya Yuda, n’aleka eyo omuweereza we.
4  N’atambula olugendo lwa lunaku lumu mu ddungu, n’agenda n’atuula wansi w’akati, n’asaba afe. N’agamba nti: “Kimala! Kaakano Ai Yakuwa, ggyawo obulamu bwange, kubanga sisinga bajjajjange.”
5  N’agalamira ne yeebaka wansi w’akati. Naye malayika n’amukwatako n’amugamba nti: “Golokoka olye.”
6  Bwe yatunula, n’alaba omugaati omwetooloovu nga guli ku mayinja agookya okumpi n’awaali omutwe gwe, era nga waliwo n’ensumbi y’amazzi. N’alya n’anywa n’addamu n’agalamira.
7  Oluvannyuma lw’ekiseera, malayika wa Yakuwa yakomawo n’amukwatako n’amugamba nti: “Golokoka olye, kubanga olugendo lw’ogenda okutambula luwanvu nnyo.”
8  N’agolokoka n’alya era n’anywa, amaanyi ge yafuna mu ebyo bye yalya ne gamusobozesa okutambula ennaku 40 emisana n’ekiro, okutuusa lwe yatuuka ku Kolebu, olusozi lwa Katonda ow’amazima.
9  Ng’ali eyo, yayingira mu mpuku n’asula omwo; awo Yakuwa n’amugamba nti: “Okola ki wano Eriya?”
10  Eriya n’amuddamu nti: “Mbadde munyiikivu nnyo ku lwa Yakuwa Katonda ow’eggye; naye abantu b’omu Isirayiri bavudde ku ndagaano yo, bamenye ebyoto byo, basse bannabbi bo n’ekitala, era nze nzekka asigaddewo. Kaakano baagala okuggyawo obulamu bwange.”
11  Naye n’amugamba nti: “Fuluma, oyimirire ku lusozi mu maaso ga Yakuwa.” Era laba! Yakuwa yali ayitawo, era embuyaga ey’amaanyi ennyo yali eyabuluzaamu ensozi era ng’eyasa enjazi mu maaso ga Yakuwa, naye Yakuwa teyali mu mbuyaga. Oluvannyuma lw’embuyaga waaliwo musisi, naye Yakuwa teyali mu musisi.
12  Oluvannyuma lwa musisi waaliwo omuliro, naye Yakuwa teyali mu muliro. Oluvannyuma lw’omuliro waaliwo eddoboozi erya wansi era erikkakkamu.
13  Eriya olwaliwulira, ne yeebikka ekyambalo kye mu maaso n’afuluma n’ayimirira ku mulyango gw’empuku. Eddoboozi ne limubuuza nti: “Okola ki wano Eriya?”
14  Eriya n’addamu nti: “Mbadde munyiikivu nnyo ku lwa Yakuwa Katonda ow’eggye; naye abantu b’omu Isirayiri bavudde ku ndagaano yo, bamenye ebyoto byo, basse bannabbi bo n’ekitala, era nze nzekka asigaddewo. Kaakano baagala okuggyawo obulamu bwange.”
15  Yakuwa n’amugamba nti: “Ddayo, era genda mu ddungu ly’e Ddamasiko, bw’onootuuka, ofuke amafuta ku Kazayeeri abe kabaka wa Busuuli.
16  Ate era ojja kufuka amafuta ku Yeeku muzzukulu wa Nimusi abe kabaka wa Isirayiri, era ofuke amafuta ne ku Erisa mutabani wa Safati ow’e Aberu-mekola abe nnabbi mu kifo kyo.
17  Oyo anaasimattuka ekitala kya Kazayeeri, Yeeku ajja kumutta; n’oyo anaasimattuka ekitala kya Yeeku, Erisa ajja kumutta.
18  Nkyalina abantu 7,000 mu Isirayiri, ng’abo be bantu bonna abatavunnamidde Bbaali era abatamunywegedde.”
19  Awo Eriya n’ava eyo n’asanga Erisa mutabani wa Safati ng’alimisa emigogo gy’ente 12 nga gimukulembeddemu, ye ng’ali n’ogw’ekkumi n’ebiri. Eriya n’agenda we yali n’amusuulako ekyambalo kye.
20  Erisa n’aleka awo ente, n’adduka okugoberera Eriya, n’amugamba nti: “Ka mmale okunywegera kitange ne mmange, ndyoke nkugoberere.” Awo Eriya n’amugamba nti: “Ddayo; waliwo kye nkoze okukuziyiza?”
21  Erisa n’addayo n’addira ente bbiri n’aziwaayo nga ssaddaaka, n’akozesa ebintu bye yali alimisa okufumba ennyama yaazo, n’agigabula abantu ne balya. Oluvannyuma yayimuka n’agoberera Eriya n’atandika okumuweereza.
5  Kiramu kabaka wa Ttuulo bwe yawulira nti Sulemaani bamufuseeko amafuta okuba kabaka mu kifo kya kitaawe, n’atuma abaweereza be eri Sulemaani, kubanga Kiramu yali mukwano gwa Dawudi.
2  Sulemaani naye yaweereza Kiramu obubaka obugamba nti:
3  “Okimanyi bulungi nti kitange Dawudi teyasobola kuzimba nnyumba ey’erinnya lya Yakuwa Katonda we, olw’entalo ze yalwananga n’abo abaamulumbaga ku njuyi zonna, okutuusa Yakuwa lwe yassa abalabe be wansi w’ebigere bye.
4  Naye kaakano Yakuwa Katonda wange ampadde emirembe ku njuyi zonna. Tewali anziyiza, era tewali kabi konna.
5  Kale njagala okuzimbira erinnya lya Yakuwa Katonda wange ennyumba nga Yakuwa bwe yasuubiza kitange Dawudi ng’agamba nti: ‘Mutabani wo gwe ndituuza ku ntebe yo ey’obwakabaka okudda mu kifo kyo y’alizimbira erinnya lyange ennyumba.’
6  Kale kaakano lagira abantu bo bantemere entolokyo mu Lebanooni. Abaweereza bange bajja kukolera wamu n’ababo, era empeera y’abaweereza bo nja kugikuwa nga bw’onooba oŋŋambye, kubanga okimanyi bulungi nti tewali n’omu ku ffe amanyi kutema miti ng’Abasidoni.”
7  Kiramu bwe yawulira ebigambo bya Sulemaani, n’asanyuka nnyo n’agamba nti: “Yakuwa atenderezebwe leero kubanga yawa Dawudi omwana ow’amagezi okufuga abantu bano abangi ennyo!”
8  Awo Kiramu n’aweereza Sulemaani obubaka obugamba nti: “Obubaka bw’ompeerezza mbufunye. Nja kukuwa emiti gy’entolokyo n’egy’emiberosi gyonna gy’oyagala.
9  Abaweereza bange bajja kugiggya e Lebanooni bagiserengese ku nnyanja; era nja kugisiba wamu gibe ng’ebitindiro giseeyeeye ku nnyanja, gigobe mu kifo ky’onoŋŋamba. Nja kulagira bagisumululire eyo, ogitwale. Mu miti gye nnaabanga nkuwadde ojja kumpangamu emmere ey’okuliisa ab’omu maka gange gye nnaabanga nkusabye.”
10  Awo Kiramu n’awa Sulemaani emiti gyonna egy’entolokyo n’egy’emiberosi gye yali ayagala.
11  Sulemaani yawa Kiramu koro 20,000 ez’eŋŋaano okuliisanga ab’omu maka ge, ne koro 20 ez’amafuta g’ezzeyituuni amalungi ennyo. Ebyo Sulemaani bye yawanga Kiramu buli mwaka.
12  Yakuwa yawa Sulemaani amagezi nga bwe yamusuubiza. Ate era waaliwo emirembe wakati wa Kiramu ne Sulemaani, era baakola endagaano.
13  Kabaka Sulemaani yakozesa abantu emirimu egy’obuddu okuva mu Isirayiri yonna, era bonna awamu baali abasajja 30,000.
14  Yaweerezanga e Lebanooni abasajja 10,000 buli mwezi mu mpalo. Baamalanga omwezi gumu e Lebanooni, ate ne bamala emyezi ebiri ewaabwe; Adoniraamu ye yakuliranga abo abaakolanga emirimu egy’obuwaze.
15  Sulemaani yalina abakozi b’emirimu egy’enjawulo 70,000 n’abantu 80,000 abaatemanga amayinja mu nsozi,
16  era yalina n’abaami 3,300 abaakuliranga abakozi.
17  Kabaka yalagira ne batema amayinja amanene ag’ebbeeyi ennyo, basobole okuzimba omusingi gw’ennyumba nga bakozesa amayinja ago amateme.
18  Abazimbi ba Sulemaani n’abazimbi ba Kiramu n’Abagebali baatema amayinja, era baategeka embaawo n’amayinja okuzimba ennyumba.
15  Mu mwaka ogw’ekkumi n’omunaana ogw’obufuzi bwa Kabaka Yerobowaamu mutabani wa Nebati, Abiyaamu yafuuka kabaka wa Yuda.
2  Yafugira emyaka esatu mu Yerusaalemi, era nnyina yali ayitibwa Maaka, muzzukulu wa Abisalomu.
3  Yakola ebibi bye bimu kitaawe bye yakola, era omutima gwe tegwemalira ku Yakuwa Katonda we ng’omutima gwa Dawudi jjajjaawe.
4  Naye ku lwa Dawudi, Yakuwa Katonda we yamuwa ettaala mu Yerusaalemi n’alonda omwana we okumuddira mu bigere era n’aleka Yerusaalemi okusigalawo,
5  kubanga Dawudi yakola ebintu ebirungi mu maaso ga Yakuwa, era obulamu bwe bwonna teyawaba kuva ku kintu kyonna kye yali amulagidde, okuggyako mu nsonga ezikwata ku Uliya Omukiiti.
6  Ate era waabangawo entalo wakati wa Lekobowaamu ne Yerobowaamu ekiseera kyonna eky’obulamu bwa Lekobowaamu.
7  Ebyafaayo ebirala ebikwata ku Abiyaamu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda. Waaliwo olutalo wakati wa Abiyaamu ne Yerobowaamu.
8  Abiyaamu yagalamizibwa wamu ne bajjajjaabe era baamuziika mu Kibuga kya Dawudi, Asa mutabani we n’amusikira ku bwakabaka.
9  Mu mwaka ogw’amakumi abiri ogw’obufuzi bwa Yerobowaamu kabaka wa Isirayiri, Asa yatandika okufuga Yuda.
10  Yafugira emyaka 41 mu Yerusaalemi, era jjajjaawe omukazi yali ayitibwa Maaka, muzzukulu wa Abisalomu.
11  Asa yakola ebirungi mu maaso ga Yakuwa nga jjajjaawe Dawudi bwe yakola.
12  Yagoba mu nsi bamalaaya abasajja ab’omu yeekaalu era n’aggyamu n’ebifaananyi byonna ebyenyinyaza, bajjajjaabe bye baali bakoze.
13  Ate era yagoba Maaka jjajjaawe omukazi ku bwa nnamasole, kubanga yali akoze ekifaananyi ekyesisiwaza ekyakozesebwanga mu kusinza ekikondo ekisinzibwa. Asa yatemaatema ekifaananyi ekyo ekyesisiwaza n’akyokera mu Kiwonvu Kidulooni.
14  Naye ebifo ebigulumivu tebyaggibwawo. Kyokka Asa yaweereza Yakuwa n’omutima gwe gwonna, obulamu bwe bwonna.
15  Ate era yaleeta mu nnyumba ya Yakuwa ebintu ye ne kitaawe bye baatukuza—ffeeza, zzaabu, n’ebintu ebikozesebwa ebitali bimu.
16  Ekiseera kyonna waabangawo entalo wakati wa Asa ne Baasa kabaka wa Isirayiri.
17  Kabaka Baasa owa Isirayiri yalumba Yuda n’atandika okuzimba Laama, aziyize omuntu yenna okuva eri Kabaka Asa owa Yuda oba okugenda gy’ali.
18  Awo Asa n’aggya ffeeza ne zzaabu ebyali bisigadde mu mawanika g’omu nnyumba ya Yakuwa ne mu mawanika g’omu nnyumba ya kabaka n’abikwasa abaweereza be. Kabaka Asa n’abatuma eri Beni-kadadi mutabani wa Tabulimmoni mutabani wa Keziyoni, kabaka wa Busuuli, eyali abeera mu Ddamasiko, ng’agamba nti:
19  “Waliwo endagaano wakati wange naawe ne wakati wa kitange ne kitaawo. Nkuweerezza ekirabo kya ffeeza ne zzaabu. Genda omenye endagaano eri wakati wo ne Kabaka Baasa owa Isirayiri, anveeko.”
20  Beni-kadadi n’awuliriza Kabaka Asa, n’atuma abakulu b’amagye ge okulumba ebibuga bya Isirayiri, ne balwanyisa Yiyoni, Ddaani, Aberu-besumaaka, ekitundu kya Kinneresi kyonna, n’ekitundu kyonna ekya Nafutaali.
21  Baasa olwakiwulira, n’alekera awo okuzimba Laama, ne yeeyongera okubeera e Tiruza.
22  Awo Kabaka Asa n’akunga abantu bonna ab’omu Yuda, ne baggyayo amayinja n’embaawo ebyali e Laama Baasa bye yali azimbisa, Kabaka Asa n’abizimbisa Geba eky’omu Benyamini, ne Mizupa.
23  Ebyafaayo ebirala byonna ebikwata ku Asa, ebikolwa bye byonna eby’obuzira n’ebyo byonna bye yakola, n’ebibuga bye yazimba, biwandiikiddwa mu kitabo ky’ebyafaayo by’ekiseera kya bakabaka ba Yuda. Naye mu kiseera eky’obukadde bwe, yalwala ebigere.
24  Asa yagalamizibwa wamu ne bajjajjaabe n’aziikibwa wamu nabo mu Kibuga kya Dawudi jjajjaawe, Yekosafaati mutabani we n’amusikira ku bwakabaka.
25  Nadabu mutabani wa Yerobowaamu yafuuka kabaka wa Isirayiri mu mwaka ogw’okubiri ogw’obufuzi bwa Kabaka Asa owa Yuda, era yafugira Isirayiri emyaka ebiri.
26  Yakolanga ebintu ebibi mu maaso ga Yakuwa era yatambulira mu kkubo lya kitaawe ne mu kibi kitaawe kye yaleetera Isirayiri okukola.
27  Baasa mutabani wa Akiya ow’omu nnyumba ya Isakaali yakolera Nadabu olukwe n’amuttira e Gibbesoni ekyali eky’Abafirisuuti, nga Nadabu n’Abayisirayiri bonna bazingizza Gibbesoni.
28  Baasa yamutta mu mwaka ogw’okusatu ogw’obufuzi bwa Kabaka Asa owa Yuda, era Baasa n’atandika okufuga mu kifo kye.
29  Baasa olwamala okufuuka kabaka, n’atta ab’omu nnyumba ya Yerobowaamu bonna. Teyalekawo muntu wa Yerobowaamu yenna nga mulamu; yabazikiririza ddala nga Yakuwa bwe yali agambye okuyitira mu muweereza we Akiya Omusiiro.
30  Ekyo kyabaawo olw’ebibi Yerobowaamu bye yali akoze n’ebyo bye yaleetera Isirayiri okukola, era n’olw’okuba yanyiiza nnyo Yakuwa Katonda wa Isirayiri.
31  Ebyafaayo ebirala ebikwata ku Nadabu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
32  Ekiseera kyonna waabangawo entalo wakati wa Asa ne Kabaka Baasa owa Isirayiri.
33  Mu mwaka ogw’okusatu ogw’obufuzi bwa Kabaka Asa owa Yuda, Baasa mutabani wa Akiya yafuuka kabaka wa Isirayiri yonna mu Tiruza, era yafugira emyaka 24.
34  Naye yakola ebintu ebibi mu maaso ga Yakuwa, era yatambulira mu kkubo lya Yerobowaamu ne mu kibi Yerobowaamu kye yaleetera Isirayiri okukola.
20  Awo Kabaka Beni-kadadi owa Busuuli n’akuŋŋaanya eggye lye lyonna ne bakabaka 32 n’embalaasi zaabwe n’amagaali gaabwe, n’ayambuka n’azingiza Samaliya n’akirwanyisa.
2  N’atumira Kabaka Akabu owa Isirayiri ababaka mu kibuga okumugamba nti: “Bw’ati Beni-kadadi bw’agamba nti,
3  ‘Ffeeza wo ne zzaabu wo byange, era bakazi bo n’abaana bo abasinga okulabika obulungi bange.’”
4  Awo kabaka wa Isirayiri n’amuddamu nti: “Mukama wange kabaka, nze ndi wuwo ne byonna bye nnina bibyo, nga bw’ogambye.”
5  Oluvannyuma ababaka ne bakomawo ne bagamba nti: “Bw’ati Beni-kadadi bw’agamba, ‘Nnakuweereza obubaka obugamba nti: “Ojja kumpa ffeeza wo ne zzaabu wo ne bakazi bo n’abaana bo.”
6  Naye enkya mu kiseera nga kino, nja kukutumira abaweereza bange baaze ennyumba yo n’ennyumba z’abaweereza bo, era ebintu byo byonna eby’omuwendo bajja kubitwala.’”
7  Awo kabaka wa Isirayiri n’ayita abakadde bonna ab’omu nsi eyo n’abagamba nti: “Mulabe era mutegeere nti omusajja ono amaliridde okutukolako akabi, kubanga yandagira mmuwe bakazi bange n’abaana bange ne ffeeza wange ne zzaabu wange, era saagaana.”
8  Awo abakadde bonna n’abantu bonna ne bamugamba nti: “Tomugondera, era tokola ekyo ky’agambye.”
9  N’agamba ababaka ba Beni-kadadi nti: “Mugambe mukama wange kabaka nti, ‘Byonna bye wasooka okulagira omuweereza wo okukuwa, nja kubikuwa; naye kino sisobola kukikola.’” Awo ababaka ne baddayo ne babuulira Beni-kadadi.
10  Beni-kadadi n’amutumira ababaka n’amugamba nti: “Bakatonda bambonereze nnyo era bongere ku kibonerezo kyange, enfuufu y’e Samaliya bw’eneemala abantu bonna abangoberera buli omu n’afunako olubatu!”
11  Awo kabaka wa Isirayiri n’addamu nti: “Mumugambe nti, ‘Ng’olutalo terunnaba kutandika teweewaana ng’amaze okuluwangula.’”
12  Olwawulira ebigambo ebyo nga ye ne bakabaka abalala bali mu weema zaabwe banywa omwenge, n’agamba abaweereza be nti: “Mweteeketeeke okulumba!” Ne beeteekateeka okulumba ekibuga.
13  Awo ne wabaawo nnabbi eyatuukirira Akabu kabaka wa Isirayiri n’amugamba nti: “Bw’ati Yakuwa bw’agamba, ‘Olabye ekibiina ky’abantu ekyo kyonna ekinene? Ŋŋenda kukiwaayo mu mukono gwo olwa leero, olyoke omanye nga nze Yakuwa.’”
14  Akabu n’amubuuza nti: “Ani gw’anaakozesa?” N’amuddamu nti: “Bw’ati Yakuwa bw’agamba, ‘Nja kukozesa abaweereza b’abaami b’amasaza.’” Era n’abuuza nti: “Ani anaatandika olutalo?” N’amuddamu nti: “Ggwe!”
15  Awo Akabu n’abala abaweereza b’abaami b’amasaza, era baali 232; oluvannyuma n’abala abasajja bonna Abayisirayiri, era baali 7,000.
16  Awo ne bafuluma mu kibuga mu ttuntu nga Beni-kadadi ali mu weema yeekatankira omwenge ne bakabaka 32 abaali bamuyamba.
17  Abaweereza b’abaami b’amasaza bwe baafuluma mu kibuga, Beni-kadadi n’atuma ababaka bagende balabe ekyali kigenda mu maaso. Ne bamutegeeza nti: “Waliwo abasajja abavudde e Samaliya.”
18  Awo n’agamba nti: “Bwe baba bazze lwa mirembe, mubakwate mubaleete nga balamu; ne bwe baba nga bazze kulwana, mubakwate mubaleete nga balamu.”
19  Naye bano bwe baafuluma ekibuga—abaweereza b’abaami b’amasaza n’amagye agaali gabagoberera—
20  buli omu n’atta eyali amulwanyisa. Abasuuli ne badduka, Abayisirayiri ne babawondera, naye Kabaka Beni-kadadi owa Busuuli ne yeebagala embalaasi n’adduka n’agenda n’abamu ku beebagazi b’embalaasi.
21  Naye Kabaka wa Isirayiri n’afuluma mu kibuga n’alwanyisa abalabe abaali ku mbalaasi ne ku magaali n’abawangula, bw’atyo n’awangulira ddala Abasuuli.
22  Oluvannyuma nnabbi yatuukirira kabaka wa Isirayiri n’amugamba nti: “Genda weenyweze, olowooze ku ky’ogenda okukola, kubanga ku ntandikwa y’omwaka ogujja kabaka wa Busuuli ajja kukulumba.”
23  Abaweereza ba kabaka wa Busuuli ne bamugamba nti: “Katonda waabwe Katonda wa nsozi, kyebavudde batuwangula. Naye bwe tunaabalwanyisiza mu kitundu eky’omuseetwe, tujja kubawangula.
24  Era kino ky’oba okola: Ggya bakabaka bonna mu bifo byabwe ozzeemu bagavana.
25  Era kuŋŋaanya eggye eryenkanankana n’eryo lye wafiirwa, ozzeewo omuwendo gw’embalaasi n’ogw’amagaali bye wafiirwa, tubalwanyisize mu kitundu eky’omuseetwe, tujja kubawangula.” Beni-kadadi n’abawuliriza n’akola bw’atyo.
26  Ku ntandikwa y’omwaka, Beni-kadadi yakuŋŋaanya Abasuuli n’ayambuka e Afeki okulwanyisa Abayisirayiri.
27  Abayisirayiri nabo baakuŋŋaanyizibwa, ne baweebwa ebintu ebyetaagisa ne bagenda okulwanyisa Abasuuli. Abayisirayiri bwe baasiisira mu maaso gaabwe, baali ng’obusibo bw’embuzi bubiri, naye ng’Abasuuli babunye ekitundu kyonna.
28  Awo omusajja wa Katonda ow’amazima n’ajja eri kabaka wa Isirayiri n’amugamba nti: “Bw’ati Yakuwa bw’agamba, ‘Olw’okuba Abasuuli bagambye nti: “Yakuwa Katonda wa nsozi, so si wa nsenyi,” ekibiina ky’abantu ekyo kyonna ekinene ŋŋenda kukiwaayo mu mukono gwo, mulyoke mumanye nga nze Yakuwa.’”
29  Abayisirayiri n’Abasuuli ne basiisira nga batunuuliganye okumala ennaku musanvu, ku lunaku olw’omusanvu ne batandika okulwana. Mu lunaku lumu abantu ba Isirayiri batta abasirikale Abasuuli 100,000 abaali batambuza ebigere.
30  Abalala baddukira mu kibuga Afeki, naye ekisenge ne kigwira abasajja 27,000 abaali basigaddewo. Beni-kadadi naye yadduka n’atuuka mu kibuga n’ayingira mu kisenge ekisingayo okuba eky’omunda.
31  Abaweereza be ne bamugamba nti: “Laba! tuwulidde nti bakabaka b’ennyumba ya Isirayiri basaasizi. Tukwegayiridde, tukkirize twambale ebibukutu, twesibe emiguwa ku mitwe, tugende eri kabaka wa Isirayiri. Oboolyawo anaakuleka n’osigala ng’oli mulamu.”
32  Awo ne bambala ebibukutu, ne beesiba emiguwa ku mitwe, ne bagenda eri kabaka wa Isirayiri ne bamugamba nti: “Omuweereza wo Beni-kadadi agambye nti, ‘Nkwegayiridde, ndeka nsigale nga ndi mulamu.’” Awo n’agamba nti: “Akyali mulamu? Oyo muganda wange.”
33  Abasajja abo ne bakitwala ng’akabonero akalungi, ne bakkiririzaawo kye yagamba, bwe batyo ne bagamba nti: “Beni-kadadi muganda wo.” Awo n’agamba nti: “Mugende mumuleete.” Beni-kadadi n’ajja gye yali, era amangu ago n’amulinnyisa mu ggaali.
34  Beni-kadadi n’amugamba nti: “Ebibuga kitange bye yaggya ku kitaawo nja kubikuddiza, era osobola okweteerawo obutale mu Ddamasiko nga kitange bwe yakola mu Samaliya.” Akabu n’amugamba nti, “Okusinziira ku ndagaano eno, nja kukuleka ogende.” Awo n’akola naye endagaano, n’amuleka n’agenda.
35  Awo Yakuwa n’alagira omu ku baana ba bannabbi agambe munne nti: “Nkwegayiridde, nkuba.” Kyokka munne n’agaana okumukuba.
36  N’amugamba nti: “Olw’okuba towulirizza ddoboozi lya Yakuwa, bw’onooba waakava we ndi empologoma ejja kukutta.” Bwe yava we yali, empologoma n’emusanga n’emutta.
37  Awo nnabbi oyo n’asanga omusajja omulala n’amugamba nti: “Nkwegayiridde nkuba.” Omusajja n’amukuba n’amutuusaako ebisago.
38  Awo nnabbi n’agenda n’alindirira kabaka ku kkubo, nga yeesibye ekigoye ku maaso baleme kumutegeera.
39  Kabaka bwe yali ayitawo, nnabbi n’amuyita n’amugamba nti: “Omuweereza wo bwe yagenda olutalo we lwali lunyiinyiitidde, waliwo omusajja eyavaayo n’andeetera omusajja n’aŋŋamba nti, ‘Kuuma omusajja ono. Bw’anaakubulako, obulamu bwo bwe bujja okusasula obubwe, oba ojja kusasula ttalanta emu eya ffeeza.’
40  Omuweereza wo bwe yali ng’aliko by’akola wano na wali, omusajja oyo n’abula.” Awo kabaka wa Isirayiri n’amugamba nti: “Ggwe kennyini ggwe weesalidde omusango, era ekyo kye kigenda okukutuukako.”
41  Amangu ago n’aggya ekigoye ku maaso ge, kabaka wa Isirayiri n’amutegeera nti y’omu ku bannabbi.
42  Nnabbi n’amugamba nti: “Bw’ati Yakuwa bw’agamba nti, ‘Olw’okuba olese omusajja abadde alina okuttibwa n’akutolokako, obulamu bwo bwe bujja okusasula obubwe, n’abantu bo be bajja okudda mu kifo ky’abantu be.’”
43  Awo kabaka wa Isirayiri n’addayo ewuwe e Samaliya ng’anyiize era nga munakuwavu.
1  Kabaka Dawudi yali akuze era ng’akaddiye nnyo, era wadde baamubikkanga bulangiti, teyabugumbanga.
2  Awo abaweereza be ne bamugamba nti: “Ka banoonyeze mukama waffe kabaka omuwala embeerera anaamuweerezanga era anaamulabiriranga; aneebakanga mu kifuba kyo mukama waffe kabaka asobole okubuguma.”
3  Ne banoonya omuwala alabika obulungi mu nsi yonna eya Isirayiri, ne bafuna Abisaagi Omusunamu ne bamuleeta eri kabaka.
4  Omuwala oyo yali alabika bulungi nnyo, era yalabiriranga kabaka era n’amuweerezanga, naye kabaka teyeegattako naye.
5  Mu kiseera ekyo, Adoniya mutabani wa Kaggisi yali yeegulumiza ng’agamba nti: “Ŋŋenda kuba kabaka!” Yafuna eggaali n’abeebagazi b’embalaasi era n’abasajja 50 abaali ab’okuddukiranga mu maaso ge.
6  Naye kitaawe yali tamutuukirirangako kumubuuza nti: “Lwaki okoze bw’otyo?” Adoniya yali alabika bulungi nnyo, era maama we yamuzaala nga Abusaalomu yamala dda okuzaalibwa.
7  Adoniya yateesa ne Yowaabu mutabani wa Zeruyiya awamu ne Abiyasaali kabona, ne bamuyamba era ne bamuwagira.
8  Naye Zadooki kabona, Benaya mutabani wa Yekoyaada, nnabbi Nasani, Simeeyi, Leeyi, n’abalwanyi ba Dawudi abazira, tebaawagira Adoniya.
9  Oluvannyuma Adoniya yaweerayo ssaddaaka z’endiga n’ente n’ensolo eza ssava okumpi n’ejjinja eriyitibwa Zokeresi, eririraanye Eni-rogeri, era n’ayita baganda be bonna batabani ba kabaka n’abasajja ba Yuda abaali abaweereza ba kabaka.
10  Naye teyayita nnabbi Nasani, ne Benaya, n’abalwanyi abazira, ne Sulemaani muganda we.
11  Awo Nasani n’agamba Basu-seba, nnyina wa Sulemaani, nti: “Tonnakiwulirako nti Adoniya mutabani wa Kaggisi afuuse kabaka, nga ne mukama waffe Dawudi talina ky’akimanyiiko?
12  Kale nno jjangu nkuwe amagezi, owonye obulamu bwo n’obulamu bwa mutabani wo Sulemaani.
13  Genda eri Kabaka Dawudi omugambe nti, ‘Mukama wange kabaka, si ggwe walayirira omuweereza wo ng’ogamba nti: “Mutabani wo Sulemaani y’anaaba kabaka nga nze nvuddewo, era y’anaatuula ku ntebe yange ey’obwakabaka”? Kati olwo lwaki Adoniya afuuse kabaka?’
14  Bw’onooba ng’okyayogera ne kabaka, nange nja kuyingira, ŋŋambe kabaka nti ky’oyogera kituufu.”
15  Awo Basu-seba n’agenda eri kabaka mu kisenge kye. Kabaka yali akaddiye nnyo, era Abisaagi Omusunamu ye yali amulabirira.
16  Basu-seba n’akka ku maviivi n’avunnamira kabaka, kabaka n’amubuuza nti: “Oyagala nkukolere ki?”
17  Basu-seba n’amuddamu nti: “Mukama wange, ggwe walayirira omuweereza wo mu linnya lya Yakuwa Katonda wo nti, ‘Mutabani wo Sulemaani y’anaaba kabaka nga nze nvuddewo, era y’anaatuula ku ntebe yange ey’obwakabaka.’
18  Naye laba! Adoniya afuuse kabaka, nga mukama wange kabaka talina ky’akimanyiiko.
19  Awaddeyo ente nga ssaddaaka n’ensolo eza ssava, n’endiga mu bungi, era ayise batabani ba kabaka bonna, ne Abiyasaali kabona, ne Yowaabu omukulu w’eggye, naye omuweereza wo Sulemaani tamuyise.
20  Mukama wange kabaka, Abayisirayiri bonna batunuulidde ggwe obabuulire oyo agenda okutuula ku ntebe ya mukama wange kabaka nga ggwe ovuddewo.
21  Bw’otookole bw’otyo, mukama wange kabaka bw’anaagalamizibwa awamu ne bajjajjaabe, nze ne mutabani wange Sulemaani tujja kutwalibwa ng’ab’enkwe.”
22  Bwe yali ng’akyayogera ne kabaka, nnabbi Nasani n’ayingira.
23  Amangu ago ne bagamba kabaka nti: “Nnabbi Nasani wuuno azze!” Awo n’agenda mu maaso ga kabaka n’avunnama era ne yeeyala wansi.
24  Nasani n’agamba nti: “Mukama wange kabaka, wagamba nti, ‘Adoniya y’anaaba kabaka nga nze nvuddewo, era nti y’anaatuula ku ntebe yange ey’obwakabaka’?
25  Kubanga olwa leero agenze okuwaayo ssaddaaka ez’ente n’endiga n’ensolo eza ssava mu bungi, era ayise batabani ba kabaka bonna, n’abakulu b’eggye, ne Abiyasaali kabona; era bali eyo balya era banywera wamu naye, era bagamba nti, ‘Kabaka Adoniya awangaale!’
26  Naye nze omuweereza wo, ne Zadooki kabona, ne Benaya mutabani wa Yekoyaada, ne Sulemaani omuweereza wo, tatuyise.
27  Mukama wange kabaka y’akkirizza kino okubaawo, n’atagamba muweereza we oyo agwanidde okutuula ku ntebe ya mukama wange ey’obwakabaka ng’avuddewo?”
28  Kabaka Dawudi n’amuddamu nti: “Mumpitire Basu-seba.” Awo Basu-seba n’ayingira n’ayimirira mu maaso ga kabaka.
29  Kabaka n’alayira ng’agamba nti: “Nga Yakuwa bw’ali omulamu eyannunula mu nnaku yange yonna,
30  nga bwe nnakulayirira mu linnya lya Yakuwa Katonda wa Isirayiri nga ŋŋamba nti, ‘Mutabani wo Sulemaani y’anaaba kabaka nga nze nvuddewo, era y’anadda mu kifo kyange n’atuula ku ntebe yange ey’obwakabaka!’ ekyo kye ŋŋenda okukola olwa leero.”
31  Awo Basu-seba n’avunnama era ne yeeyala wansi mu maaso ga kabaka n’agamba nti: “Mukama wange Kabaka Dawudi awangaale!”
32  Amangu ago Kabaka Dawudi n’agamba nti: “Mumpitire Zadooki kabona, ne nnabbi Nasani, ne Benaya mutabani wa Yekoyaada.” Awo ne bajja mu maaso ga kabaka.
33  Kabaka n’abagamba nti: “Mugende n’abaweereza ba mukama wammwe, mwebagaze mutabani wange Sulemaani ennyumbu yange, mumuserengese e Gikoni.
34  Awo Zadooki kabona ne nnabbi Nasani bajja kumufukako amafuta okuba kabaka wa Isirayiri; era mujja kufuuwa eŋŋombe mugambe nti, ‘Kabaka Sulemaani awangaale!’
35  Mujja kumugoberera ng’akomawo, era ajja kuyingira atuule ku ntebe yange ey’obwakabaka; y’ajja okuba kabaka mu kifo kyange, era nja kumutongoza ng’omukulembeze wa Isirayiri ne Yuda.”
36  Awo Benaya mutabani wa Yekoyaada n’addamu kabaka ng’agamba nti: “Amiina! Yakuwa Katonda wa mukama wange kabaka k’akikakase.
37  Nga Yakuwa bwe yabanga ne mukama wange kabaka, era bw’atyo abeerenga ne Sulemaani, era agulumize entebe ye ey’obwakabaka n’okusinga eya mukama wange Kabaka Dawudi.”
38  Awo kabona Zadooki, nnabbi Nasani, ne Benaya mutabani wa Yekoyaada, n’Abakeresi, n’Abaperesi, ne baserengeta ne beebagaza Sulemaani ennyumbu ya Kabaka Dawudi, ne bamutwala e Gikoni.
39  Zadooki kabona n’aggya ejjembe ly’amafuta mu weema n’afuka amafuta ku Sulemaani, ne bafuuwa eŋŋombe, abantu bonna ne baleekaana nga bagamba nti: “Kabaka Sulemaani awangaale!”
40  Awo abantu bonna ne bamugoberera ne bambuka nga bafuuwa endere era nga bajaganya nnyo. Baali baleekaana nnyo, ne kiba nti ensi yatuuka n’okukankana.
41  Adoniya n’abo bonna be yali ayise baawulira oluyoogaano olwo nga bamaze okulya. Yowaabu olwawulira eŋŋombe, n’agamba nti: “Oluyoogaano olwo oluli mu kibuga luva ku ki?”
42  Bwe yali ng’akyayogera, Yonasaani mutabani wa kabona Abiyasaali n’ajja. Adoniya n’amugamba nti: “Yingira, kubanga oli musajja mulungi, era oteekwa okuba ng’amawulire g’oleese malungi.”
43  Naye Yonasaani n’agamba Adoniya nti: “Nedda! Mukama waffe Kabaka Dawudi afudde Sulemaani kabaka.
44  Kabaka atumye Zadooki kabona, ne nnabbi Nasani, ne Benaya mutabani wa Yekoyaada, n’Abakeresi, n’Abaperesi ne bagenda ne beebagaza Sulemaani ennyumbu ya kabaka.
45  Ate era Zadooki kabona ne nnabbi Nasani bamufuseeko amafuta e Gikoni okuba kabaka. Bwe bamaze ne bavaayo ne bambuka nga bajaganya, era ekibuga kyonna kirimu oluyoogaano. Ago ge maloboozi ge muwulidde,
46  ate era Sulemaani amaze okutuula ku ntebe y’obwakabaka.
47  N’ekirala, abaweereza ba kabaka bazze ne bayozaayoza mukama waffe Kabaka Dawudi nga bagamba nti, ‘Katonda wo k’afuule erinnya lya Sulemaani ery’ekitiibwa ennyo okusinga eriryo, n’entebe ye ey’obwakabaka k’agigulumize okusinga eyiyo!’ Awo kabaka n’avunnama ku kitanda kye.
48  Ate era kabaka agambye nti, ‘Yakuwa Katonda wa Isirayiri atenderezebwe, ataddewo olwa leero omuntu ow’okutuula ku ntebe yange ey’obwakabaka nga ndaba!’”
49  Abo bonna Adoniya be yali ayise ne batya nnyo, ne bayimuka, buli omu n’akwata lirye.
50  Adoniya naye yatya nnyo olwa Sulemaani, bw’atyo n’ayimuka n’agenda ne yeekwata ku mayembe g’ekyoto.
51  Awo ne bagamba Sulemaani nti: “Adoniya atidde nnyo Kabaka Sulemaani, era yeekutte ku mayembe g’ekyoto, ng’agamba nti, ‘Kabaka Sulemaani asooke andayirire nti tajja kutta muweereza we n’ekitala.’”
52  Awo Sulemaani n’agamba nti: “Bw’aneeyisa mu ngeri esaanira, tewali luviiri lwe na lumu lujja kugwa ku ttaka; naye ekintu ekibi bwe kinaazuulibwa mu ye, ajja kufa.”
53  Awo Kabaka Sulemaani n’atumya bamuggye ku kyoto. Adoniya n’ajja n’avunnamira Kabaka Sulemaani, oluvannyuma Sulemaani n’amugamba nti: “Genda ewuwo.”
2  Dawudi bwe yali ng’anaatera okufa, yawa mutabani we Sulemaani ebiragiro bino:
2  “Nnaatera okufa. Kale beera muvumu era wa maanyi.
3  Gondera Yakuwa Katonda wo, otambulirenga mu makubo ge, era okwatenga amateeka ge n’ebiragiro bye n’okujjukiza kwe, nga bwe biwandiikiddwa mu Mateeka ga Musa; bw’onookola bw’otyo, ojja kutuuka ku buwanguzi mu byonna by’onookolanga ne yonna gy’onoogendanga.
4  Yakuwa ajja kutuukiriza kye yansuubiza ng’agamba nti: ‘Singa abaana bo baneegenderezanga ekkubo lyabwe ne batambulira mu bwesigwa mu maaso gange n’omutima gwabwe gwonna, n’obulamu bwabwe bwonna, tewaalemenga kubaawo musajja wa mu lunyiriri lwo atuula ku ntebe y’obwakabaka bwa Isirayiri.’
5  “Ate era omanyi bulungi ekyo Yowaabu mutabani wa Zeruyiya kye yankola, kye yakola abakulu b’eggye lya Isirayiri ababiri, Abuneeri mutabani wa Neeri ne Amasa mutabani wa Yeseri. Yabatta n’ayiwa omusaayi gw’olutalo mu kiseera eky’emirembe, n’ateeka omusaayi gw’olutalo ku musipi gwe yali yeesibye mu kiwato ne ku ngatto ze yali ayambadde.
6  Obangako ky’okolawo okusinziira ku magezi go n’otomuleka kufa bukadde.
7  “Naye batabani ba Baluzirayi Omugireyaadi obalaganga okwagala okutajjulukuka, era babeeranga mu abo abalya ku mmeeza yo, kubanga bannyamba era bampagira bwe nnali nga nziruse Abusaalomu muganda wo.
8  “Ate era waliwo ne Simeeyi mutabani wa Gera Omubenyamini ow’e Bakulimu. Ye yankolimira ekikolimo ekibi ennyo ku lunaku lwe nnagenda e Makanayimu, kyokka bwe yaserengeta okunsisinkana ku Yoludaani ne mmulayirira mu linnya lya Yakuwa nti: ‘Sijja kukutta na kitala.’
9  Kale tolema kumubonereza, kubanga oli musajja wa magezi era omanyi bulungi ky’ogwanidde okumukola; tomulekanga kufa bukadde.”
10  Awo Dawudi n’agalamizibwa wamu ne bajjajjaabe n’aziikibwa mu Kibuga kya Dawudi.
11  Dawudi yafugira Isirayiri emyaka 40. Mu Kebbulooni yafugirayo emyaka 7, ate mu Yerusaalemi n’afugirayo emyaka 33.
12  Awo Sulemaani n’atuula ku ntebe ya Dawudi kitaawe, era obwakabaka bwe ne bugenda nga bunywera.
13  Oluvannyuma lw’ekiseera, Adoniya mutabani wa Kaggisi yajja eri Basu-seba nnyina Sulemaani. Basu-seba n’amubuuza nti: “Ozze lwa mirembe?” Adoniya n’amuddamu nti: “Nzize lwa mirembe.”
14  Awo Adoniya n’amugamba nti: “Waliwo kye njagala okukugamba.” Basu-seba n’amuddamu nti: “Kiŋŋambe.”
15  Adoniya n’amugamba nti: “Okimanyi bulungi nti obwakabaka bwali bwa kuba bwange, era Abayisirayiri bonna nze gwe baali basuubira okuba kabaka; naye obwakabaka tebwampeebwa wabula ne buweebwa muganda wange, kubanga kyava eri Yakuwa okuba nti bwafuuka bubwe.
16  Kale kaakano waliwo ekintu kimu kye nkusaba. Togaana kukinkolera.” Awo Basu-seba n’amugamba nti: “Kyogere.”
17  Adoniya n’amugamba nti: “Nkwegayiridde, ŋŋambira Kabaka Sulemaani ampe Abisaagi Omusunamu abe mukazi wange, kubanga mmanyi nga tajja kugaana kukikola.”
18  Basu-seba n’addamu nti: “Kale! Nja kukwogererayo eri kabaka.”
19  Awo Basu-seba n’agenda eri Kabaka Sulemaani okwogererayo Adoniya. Awo kabaka n’ayimuka okumwaniriza era n’amuvunnamira. Kabaka n’atuula ku ntebe ye ey’obwakabaka, era n’alagira ne baleetera nnyina entebe, nnyina n’atuula ku mukono gwe ogwa ddyo.
20  Awo nnyina n’amugamba nti: “Waliwo ekintu kitono kye nkusaba. Togaana kukikola.” Kabaka n’amugamba nti: “Kimbuulire maama; sijja kugaana kukikola.”
21  Basu-seba n’agamba nti: “Adoniya muganda wo aweebwe Abisaagi Omusunamu abe mukazi we.”
22  Awo Kabaka Sulemaani n’agamba nnyina nti: “Lwaki osabira Adoniya okuweebwa Abisaagi Omusunamu? Musabire nno n’obwakabaka, kubanga ye mukulu wange, era Abiyasaali kabona ne Yowaabu mutabani wa Zeruyiya bamuwagira.”
23  Awo Kabaka Sulemaani n’alayira mu linnya lya Yakuwa nti: “Katonda ambonereze era ayongere ku kibonerezo kyange, Adoniya bw’atattibwe olw’ekyo ky’asabye.
24  Ate era nga Yakuwa bw’ali omulamu antuuzizza n’annyweza ku ntebe y’obwakabaka bwa kitange Dawudi era anzimbidde ennyumba nga bwe yasuubiza, Adoniya agenda kuttibwa olwa leero.”
25  Amangu ago Kabaka Sulemaani n’atuma Benaya mutabani wa Yekoyaada, Benaya n’agenda n’atta Adoniya.
26  Kabaka n’agamba Abiyasaali kabona nti: “Genda e Anasosi mu bibanja byo, kubanga ogwanidde kufa, naye olwa leero sigenda kukutta olw’okuba wasitulanga Essanduuko ya Yakuwa, Mukama Afuga Byonna, mu kiseera kya kitange Dawudi, era olw’okuba wabonaabonera wamu ne kitange mu kubonaabona kwe kwonna.”
27  Sulemaani n’agoba Abiyasaali ku mulimu gw’okuweereza nga kabona wa Yakuwa, okutuukiriza ekyo Yakuwa kye yayogera ku nnyumba ya Eli e Siiro.
28  Amawulire ago bwe gaatuuka ku Yowaabu, Yowaabu n’addukira mu weema ya Yakuwa ne yeekwata ku mayembe g’ekyoto. (Yowaabu yali awagira Adoniya wadde nga yali tawagidde Abusaalomu.)
29  Awo ne bategeeza Kabaka Sulemaani nti: “Yowaabu addukidde mu weema ya Yakuwa era ali ku mabbali g’ekyoto.” Awo Sulemaani n’atuma Benaya mutabani wa Yekoyaada n’amugamba nti: “Genda omutte!”
30  Awo Benaya n’agenda mu weema ya Yakuwa n’agamba Yowaabu nti: “Kabaka akugambye nti, ‘Fuluma!’” Naye Yowaabu n’agamba nti “Nedda! Nja kufiira wano.” Awo Benaya n’addayo eri kabaka n’amugamba nti: “Bw’ati Yowaabu bw’ayogedde, era bw’ati bw’anzizeemu.”
31  Kabaka n’amugamba nti: “Kola nga bw’agambye; mutte omuziike, nze n’ennyumba ya kitange tuggibweko omusaayi Yowaabu gwe yayiwa awatali nsonga.
32  Ate era Yakuwa ajja kumusasula olw’omusaayi gwe yayiwa, kubanga yatta n’ekitala abasajja ababiri abaali abatuukirivu era abalungi okumusinga, nga kitange Dawudi tategedde: Abuneeri mutabani wa Neeri eyali omukulu w’eggye lya Isirayiri, ne Amasa mutabani wa Yeseri eyali omukulu w’eggye lya Yuda.
33  Yowaabu n’ezzadde lye be bavunaanyizibwa ku kufa kwabwe emirembe n’emirembe; naye eri Dawudi, n’ezzadde lye, n’ennyumba ye, n’entebe ye ey’obwakabaka, ka wabeewo emirembe egiva eri Yakuwa ennaku zonna.”
34  Awo Benaya mutabani wa Yekoyaada n’agenda n’atta Yowaabu, ne bamuziika mu maka ge agaali mu ddungu.
35  Kabaka n’alonda Benaya mutabani wa Yekoyaada okuba omukulu w’eggye mu kifo kya Yowaabu, era kabaka n’assa Zadooki kabona mu kifo kya Abiyasaali.
36  Oluvannyuma kabaka n’atumya Simeeyi n’amugamba nti: “Weezimbire ennyumba mu Yerusaalemi, obeerenga omwo; tovangawo n’ogenda mu kifo ekirala.
37  Olunaku lw’olivaawo n’osomoka Ekiwonvu Kidulooni, okimanyanga nti ojja kufa. Omusaayi gwo gunaaba ku mutwe gwo.”
38  Awo Simeeyi n’agamba kabaka nti: “Ky’oyogedde kya bwenkanya. Nga mukama wange bw’ayogedde, bw’atyo n’omuweereza wo bw’anaakola.” Simeeyi n’abeera mu Yerusaalemi okumala ekiseera kiwanvu.
39  Naye bwe waayitawo emyaka esatu, abaddu ba Simeeyi babiri ne baddukira ewa Akisi mutabani wa Maaka, eyali kabaka wa Gaasi. Simeeyi bwe yategeezebwa nti: “Laba! Abaddu bo bali Gaasi,”
40  amangu ago, Simeeyi n’ateeka amatandiiko ku ndogoyi ye n’agenda e Gaasi ewa Akisi okunoonya abaddu be. Simeeyi bwe yakomawo n’abaddu be,
41  ne bagamba Sulemaani nti: “Simeeyi yavudde mu Yerusaalemi n’agenda e Gaasi era kati akomyewo.”
42  Awo kabaka n’atumya Simeeyi n’amugamba nti: “Saakulayiza mu linnya lya Yakuwa ne nkulabula nti: ‘Olunaku lw’oliva wano n’ogenda mu kifo ekirala kyonna, okimanyanga nti ojja kufa’? Ate era tewaŋŋamba nti, ‘Ky’oyogedde kya bwenkanya; nja kukigondera’?
43  Kale lwaki tokuumye kirayiro kye walayirira mu maaso ga Yakuwa n’ekiragiro kye nnakuwa?”
44  Kabaka era n’agamba Simeeyi nti: “Omanyi mu mutima gwo ebintu ebibi byonna bye wakola kitange Dawudi; era ebibi ebyo bye wakola, Yakuwa ajja kubizza ku mutwe gwo.
45  Naye Kabaka Sulemaani ajja kuweebwa omukisa, era entebe ya Dawudi ejja kunywezebwa mu maaso ga Yakuwa emirembe n’emirembe.”
46  Awo kabaka n’alagira Benaya mutabani wa Yekoyaada, n’afuluma n’atta Simeeyi. Bwe butyo obwakabaka ne bunywezebwa mu mukono gwa Sulemaani.
3  Awo Sulemaani n’afuuka mukodomi wa Falaawo kabaka wa Misiri. Sulemaani yawasa muwala wa Falaawo n’amutwala mu Kibuga kya Dawudi n’abeera omwo okutuusa Sulemaani lwe yamaliriza okuzimba ennyumba ye, n’ennyumba ya Yakuwa, ne bbugwe okwetooloola Yerusaalemi.
2  Naye abantu baali bakyaweerayo ssaddaaka ku bifo ebigulumivu, kubanga n’okutuusa mu kiseera ekyo ennyumba ey’erinnya lya Yakuwa yali tennazimbibwa.
3  Sulemaani yeeyongera okwagala Yakuwa ng’atambulira mu mateeka ga kitaawe Dawudi, okuggyako nti yaweerangayo ssaddaaka ku bifo ebigulumivu era n’anyookererezangayo omukka gw’ebiweebwayo.
4  Awo kabaka n’agenda e Gibiyoni okuwaayo ssaddaaka, kubanga ekyo kye kyali ekifo ekigulumivu ekisinga obukulu. Sulemaani yawaayo ssaddaaka ezookebwa 1000 ku kyoto ekyali mu kifo ekyo.
5  Sulemaani bwe yali e Gibiyoni, Yakuwa yamulabikira ekiro mu kirooto, n’amugamba nti: “Saba ky’oyagala nkuwe.”
6  Sulemaani n’agamba nti: “Walaga kitange Dawudi omuweereza wo okwagala okutajjulukuka kungi, olw’okuba yatambuliranga mu maaso go mu bwesigwa ne mu butuukirivu era n’omutima omugolokofu; era oyongedde okumulaga okwagala kuno okungi ennyo okutajjulukuka n’okutuusa leero n’omuwa omwana atuule ku ntebe ye ey’obwakabaka.
7  Era kaakano Yakuwa Katonda wange, omuweereza wo omufudde kabaka mu kifo kya kitange Dawudi wadde nga nkyali muvubuka, era nga sirina bumanyirivu.
8  Omuweereza wo ali wakati mu bantu bo be walonda, abantu abangi ennyo abatabalika.
9  Omuweereza wo muwe omutima omuwulize asobole okulamula abantu bo era n’okwawulanga ekirungi n’ekibi, kubanga ani ayinza okulamula abantu bo bano abangi ennyo?”
10  Yakuwa yasanyuka nnyo olw’ekyo Sulemaani kye yasaba.
11  Awo Katonda n’amugamba nti: “Olw’okuba osabye ekyo, n’oteesabira buwangaazi, oba bugagga, wadde obulamu bw’abalabe bo, naye n’osaba amagezi okusobola okusala emisango,
12  nja kukola ekyo ky’osabye. Nja kukuwa omutima ogw’amagezi era omutegeevu, kibe nti nga bwe watabangawo muntu alinga ggwe, era tewaliddamu kubaawo muntu alinga ggwe.
13  Ate era nja kukuwa n’ebyo by’otosabye. Nja kukuwa obugagga n’ekitiibwa, waleme kubaawo kabaka mulala yenna alinga ggwe mu kiseera ky’obulamu bwo bwonna.
14  Ate era bw’onootambuliranga mu makubo gange n’okwata amateeka gange n’ebiragiro byange nga kitaawo Dawudi bwe yakolanga, era nja kukuwangaaza.”
15  Sulemaani bwe yazuukuka, n’ategeera nti kyali kirooto. Awo n’agenda e Yerusaalemi n’ayimirira mu maaso g’essanduuko y’endagaano ya Yakuwa n’awaayo ssaddaaka ezookebwa n’ebiweebwayo eby’emirembe, era n’akolera abaweereza be bonna embaga.
16  Awo abakazi babiri bamalaaya ne bajja eri kabaka ne bayimirira mu maaso ge.
17  Omukazi asooka n’agamba nti: “Mukama wange, nze n’omukazi ono tubeera mu nnyumba emu. Nnazaala omwana nga ndi naye mu nnyumba.
18  Oluvannyuma lw’ennaku ssatu nga mmaze okuzaala, omukazi ono naye yazaala. Mu nnyumba twalimu babiri ffekka, temwalimu muntu mulala.
19  Awo omwana w’omukazi ono n’afa ekiro, olw’okuba yamwebakira.
20  Omukazi ono yazuukuka mu ttumbi, n’aggya omwana wange we nnali, nga nze omuzaana wo nneebase, n’amuteeka mu mikono gye, n’addira omwana we eyali afudde n’amuteeka mu kifuba kyange.
21  Bwe nnazuukuka ku makya okuyonsa omwana wange, ne ndaba ng’afudde. Ne mmwetegereza bulungi naye ne ndaba nga si ye mwana wange gwe nnazaala.”
22  Naye omukazi oli omulala n’agamba nti: “Nedda, omwana omulamu ye wange, omufu ye wuwo!” Omukazi asooka n’agamba nti: “Nedda, omufu ye wuwo, omulamu ye wange.” Bwe batyo bwe baali bakaayanira mu maaso ga kabaka.
23  Awo kabaka n’agamba nti: “Ono agamba nti, ‘Omwana omulamu ye wange, omufu ye wuwo!’ ate oli agamba nti, ‘Nedda, omwana omufu ye wuwo, omulamu ye wange!’”
24  Awo kabaka n’agamba nti: “Mundeetere ekitala.” Ne baleetera kabaka ekitala.
25  Kabaka n’agamba nti: “Omwana omulamu mumusalemu ebitundu bibiri, ekitundu ekimu mukiwe omukazi omu ate ekirala mukiwe omulala.”
26  Awo nnyina w’omwana omulamu ne yeegayirira kabaka, olw’okuba omutima gwali gumulumira omwana we, n’agamba kabaka nti: “Mukama wange, omwana temumutta, mumumuwe!” Naye omukazi oli omulala n’agamba nti: “Tagenda kuba wange oba wuwo! Ka bamusalemu ebitundu bibiri!”
27  Awo kabaka n’agamba nti: “Omwana temumutta, mumuwe omukazi asooka, kubanga ye nnyina w’omwana.”
28  Abayisirayiri bonna bwe baawulira engeri kabaka gye yali asazeemu omusango ogwo, ne beewuunya ekyo kabaka kye yali akoze, kubanga baakiraba nti Katonda yali amuwadde amagezi okusala emisango mu bwenkanya.
12  Lekobowaamu yagenda e Sekemu, olw’okuba Abayisirayiri bonna baali bagenze e Sekemu okumufuula kabaka.
2  Yerobowaamu mutabani wa Nebati olwakiwulira (yali akyali mu Misiri kubanga yali adduse Kabaka Sulemaani),
3  ne bamutumya. Oluvannyuma Yerobowaamu n’ekibiina kya Isirayiri kyonna bajja eri Lekobowaamu ne bamugamba nti:
4  “Kitaawo yafuula ekikoligo kyaffe okuba ekizito, naye singa ggwe otuwewulira ku mirimu gya kitaawo emizibu ne ku kikoligo ekizito kye yatuteekako, tujja kukuweerezanga.”
5  N’abagamba nti: “Mugende, mujja kukomawo gye ndi oluvannyuma lw’ennaku ssatu.” Abantu ne bagenda.
6  Awo Kabaka Lekobowaamu ne yeebuuza ku basajja abakadde abaaweerezanga Sulemaani kitaawe ng’akyali mulamu, n’abagamba nti: “Mumpa magezi ki? Abantu bano mbaddemu ki?”
7  Ne bamuddamu nti: “Bw’onoobeera omuweereza w’abantu abo olwa leero, n’obakolera kye bakusabye, era n’obagamba ebigambo ebirungi, banaabanga baweereza bo bulijjo.”
8  Kyokka yaleka amagezi abasajja abakadde ge baamuwa ne yeebuuza ku bavubuka abaakula naye, abaali abaweereza be mu kiseera ekyo.
9  Yababuuza nti: “Mumpa magezi ki? Tuddemu tutya abantu bano abaŋŋambye nti, ‘Wewula ku kikoligo kitaawo kye yatuteekako’?”
10  Abavubuka abaakula naye ne bamuddamu nti: “Abantu abo abaakugambye nti, ‘Kitaawo yafuula ekikoligo kyaffe okuba ekizito, naye ggwe kituwewulireko,’ bagambe nti, ‘Akagalo kange aka nnasswi kajja kuba kanene okusinga ekiwato kya kitange.
11  Kitange yabateekako ekikoligo ekizito, naye nze nja kukyongerako. Kitange yabakubisanga mbooko eza bulijjo naye nze nja kubakubisa embooko eziriko obufumita.’”
12  Awo Yerobowaamu n’abantu bonna ne bakomawo eri Lekobowaamu ku lunaku olw’okusatu nga kabaka bwe yali abagambye nti: “Mukomeewo gye ndi ku lunaku olw’okusatu.”
13  Naye kabaka n’addamu abantu n’obukambwe, n’aleka amagezi agaamuweebwa abasajja abakadde.
14  Yayogera nabo ng’akolera ku magezi agaamuweebwa abavubuka, n’agamba nti: “Kitange yabateekako ekikoligo ekizito, naye nze nja kukyongerako. Kitange yabakubisanga mbooko eza bulijjo naye nze nja kubakubisa embooko eziriko obufumita.”
15  Bw’atyo Kabaka n’atawuliriza bantu, kubanga Yakuwa ye yakireetera okuba bwe kityo, alyoke atuukirize ekigambo Yakuwa kye yagamba Yerobowaamu mutabani wa Nebati ng’ayitira mu Akiya Omusiiro.
16  Abayisirayiri bonna bwe baalaba nga kabaka tabawulirizza, ne bamugamba nti: “Tulina mugabo ki mu Dawudi? Tetulina busika mu mutabani wa Yese. Buli muntu agende eri bakatonda be, ggwe Isirayiri. Fa ku nnyumba yo ggwe Dawudi!” Awo Abayisirayiri bonna ne baddayo ewaabwe.
17  Naye Lekobowaamu yeeyongera okufuga Abayisirayiri abaabeeranga mu bibuga bya Yuda.
18  Awo Kabaka Lekobowaamu n’atuma eri Abayisirayiri Adolaamu eyakuliranga abaakozesebwanga emirimu egy’obuddu, naye Abayisirayiri bonna ne bamukuba amayinja n’afa. Kyokka Kabaka Lekobowaamu yasobola okulinnya eggaali lye n’addukira e Yerusaalemi.
19  Bwe batyo Abayisirayiri ne bajeemera ennyumba ya Dawudi n’okutuusa leero.
20  Isirayiri yonna olwawulira nti Yerobowaamu akomyewo, ne bamutumya okujja eri ekibiina, ne bamufuula kabaka wa Isirayiri yonna. Tewali muntu eyagoberera ennyumba ya Dawudi okuggyako ekika kya Yuda kyokka.
21  Lekobowaamu bwe yatuuka e Yerusaalemi, amangu ago n’akuŋŋaanya ab’ennyumba yonna eya Yuda n’ab’ekika kya Benyamini, abasajja 180,000 abalwanyi abatendeke, balwanyise Isirayiri, bakomyewo obwakabaka eri Lekobowaamu mutabani wa Sulemaani.
22  Awo Katonda ow’amazima n’agamba Semaaya omusajja wa Katonda ow’amazima nti:
23  “Gamba Lekobowaamu mutabani wa Sulemaani kabaka wa Yuda, n’ab’ennyumba ya Yuda bonna n’eya Benyamini, n’abantu abalala bonna nti,
24  ‘Bw’ati Yakuwa bw’agamba: “Temugenda kulwanyisa baganda bammwe Abayisirayiri. Buli omu addeyo mu nnyumba ye, kubanga ekyo nze nnakireetedde okuba bwe kityo.”’” Ne bagondera ekigambo kya Yakuwa ne baddayo ewaabwe nga Yakuwa bwe yabalagira.
25  Yerobowaamu yanyweza Sekemu mu kitundu kya Efulayimu eky’ensozi n’abeera eyo. Oluvannyuma yava eyo n’anyweza Penuweri.
26  Awo Yerobowaamu n’agamba mu mutima gwe nti: “Kaakano obwakabaka bujja kuddayo mu nnyumba ya Dawudi.
27  Abantu bano bwe baneeyongera okugenda okuwaayo ssaddaaka mu nnyumba ya Yakuwa e Yerusaalemi, omutima gwabwe gujja kukyuka gudde eri mukama waabwe Lekobowaamu kabaka wa Yuda. Bajja kunzita baddeyo eri Lekobowaamu kabaka wa Yuda.”
28  Awo kabaka ne yeebuuza ku abo abaamuwanga amagezi n’akola ennyana bbiri eza zzaabu, n’agamba abantu nti: “Mukaluubirirwa nnyo okwambuka e Yerusaalemi. Ggwe Isirayiri, ono ye Katonda wo eyakuggya mu nsi ya Misiri.”
29  Ennyana emu yagiteeka mu Beseri, endala n’agiteeka mu Ddaani.
30  Ekyo kyabaleetera okwonoona, era abantu baagenda ne batuuka n’e Ddaani okusinza ennyana eyali eyo.
31  Yazimba ennyumba ez’okusinzizaamu ku bifo ebigulumivu era n’alonda bakabona mu bantu abataali Baleevi.
32  Ate era Yerobowaamu yassaawo embaga mu mwezi ogw’omunaana ku lunaku olw’ekkumi n’ettaano, ng’eringa embaga eyabanga mu Yuda. Ku kyoto kye yazimba e Beseri, yaweerangako ssaddaaka eri ennyana ze yakola, era e Beseri yassaawo bakabona okuweererezanga ku bifo ebigulumivu bye yakola.
33  Ate era yatandika okuwangayo ebiweebwayo ku kyoto kye yali azimbye e Beseri ku lunaku olw’ekkumi n’ettaano olw’omwezi ogw’omunaana, omwezi gwe yeerondera; yateerawo abantu ba Isirayiri embaga, era yagenda ku kyoto okuwaayo ebiweebwayo era n’anyookereza n’omukka gwa ssaddaaka.
