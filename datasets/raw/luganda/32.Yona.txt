4  Naye ekyo tekyasanyusa Yona, era yasunguwala nnyo.
2  Awo n’asaba Yakuwa ng’agamba nti: “Ai Yakuwa, ekyo si kye nnayogera nga ndi mu nsi yange? Eyo ye nsonga lwaki nnagezaako okuddukira e Talusiisi kubanga nnali nkimanyi nti oli Katonda wa kisa era omusaasizi, alwawo okusunguwala, alina okwagala okungi okutajjulukuka era omwetegefu okukyusa ekirowoozo n’otobonereza.
3  Kaakano Ai Yakuwa, nkwegayiridde nzigyaako obulamu bwange, kubanga kirungi nfe okusinga okuba omulamu.”
4  Awo Yakuwa n’amubuuza nti: “Oli mutuufu okusunguwala ennyo bw’otyo?”
5  Awo Yona n’afuluma ekibuga n’atuula ku luuyi lw’ekibuga olw’ebuvanjuba; ne yeekolera ekisiisira n’atuula mu kisiikirize kyakyo n’alinda okulaba ekinaatuuka ku kibuga.
6  Yakuwa Katonda n’ameza ekiryo kirandire waggulu w’ekifo Yona we yali, kiwe omutwe gwe ekisiikirize era afune obuweerero. Awo Yona n’asanyuka nnyo olw’ekiryo ekyo.
7  Kyokka ku lunaku olwaddako, awo ng’emmambya esala, Katonda ow’amazima n’asindika ekiwuka ne kirya ekiryo, ekiryo ne kikala.
8  Enjuba bwe yavaayo, Katonda n’asindika embuyaga ey’ebuvanjuba eyokya, omusana ne gwokya Yona mu mutwe n’abulako katono okuzirika; n’asaba afe, era n’agamba nti: “Kirungi nfe okusinga okuba omulamu.”
9  Awo Katonda n’abuuza Yona nti: “Oli mutuufu okusunguwala ennyo bw’otyo olw’ekiryo?” Yona n’addamu nti: “Ndi mutuufu okusunguwala; ndi musunguwavu nnyo era mpulira njagala na kufa.”
10  Naye Yakuwa n’amugamba nti: “Ggwe olumiriddwa ekiryo ky’otaateganidde era ky’otaakuzizza; kyameze mu kiro kimu era ne kifa mu kiro kimu.
11  Kale nze sandisaasidde Nineeve ekibuga ekikulu ekirimu abantu abasukka mu 120,000 abatasobola kwawula kituufu ku kikyamu, era omuli n’ensolo zaabwe ennyingi?”
1  Yakuwa yayogera ne Yona mutabani wa Amitayi n’amugamba nti:
2  “Situka ogende e Nineeve, ekibuga ekikulu, olangirire omusango ogukisaliddwa, kubanga ebintu ebibi bye bakola bituuse mu maaso gange.”
3  Kyokka Yona n’asalawo okugenda e Talusiisi asobole okudduka Yakuwa; n’agenda e Yopa n’alaba ekyombo ekyali kigenda e Talusiisi, n’asasula ssente, n’alinnya agende e Talusiisi n’abo abaali mu kyombo, adduke Yakuwa.
4  Awo Yakuwa n’aleeta empewo ey’amaanyi ku nnyanja, ne wabaawo omuyaga ogw’amaanyi ennyo ku nnyanja, ekyombo ne kibulako katono okumenyeka.
5  Abalunnyanja ne batya, buli omu n’atandika okuwanjagira katonda we abayambe. Ne basuula mu nnyanja ebintu ebyali mu kyombo kisobole okuwewuka. Naye Yona yali asse wansi mu kyombo ng’agalamidde eyo yeebase.
6  Awo omugoba w’ekyombo n’agenda gye yali n’amugamba nti: “Lwaki weebase? Situka okoowoole katonda wo! Oboolyawo Katonda ow’amazima anaatusaasira ne tutasaanawo.”
7  Awo ne bagambagana nti: “Mujje tukube obululu tumanye avuddeko akabi kano.” Ne bakuba obululu, akalulu ne kagwa ku Yona.
8  Awo ne bamugamba nti: “Tubuulire; ani avuddeko akabi kano akatujjidde? Okola mulimu ki, era ova wa? Ova mu nsi ki, era oli wa ggwanga ki?”
9  Awo n’abaddamu nti: “Ndi Mwebbulaniya era nsinza Yakuwa Katonda ow’omu ggulu, eyakola ennyanja n’olukalu.”
10  Abasajja ne batya nnyo, ne bamugamba nti: “Kiki kino ky’okoze?” (Abasajja abo baali bategedde nti yali adduka Yakuwa, olw’okuba yali ababuulidde.)
11  Awo ne bamugamba nti: “Tukukole ki ennyanja esobole okuteeka?” Kubanga ennyanja yali yeeyongera kwefuukuula.
12  N’abaddamu nti: “Munsitule munsuule mu nnyanja, ennyanja eteeke; kubanga nkimanyi nti nze mbaviiriddeko okujjirwa omuyaga guno ogw’amaanyi.”
13  Abasajja ne bafuba nnyo okukuba enkasi basobole okuzzaayo ekyombo ku lukalu, naye ne batasobola, kubanga omuyaga gwali gweyongera bweyongezi okuba ogw’amaanyi.
14  Awo ne bakoowoola Yakuwa ne bagamba nti: “Ai Yakuwa, tukwegayiridde ka tuleme kusaanawo olw’omusajja ono! Totuvunaana musaayi gutaliiko musango, kubanga ggwe Ai Yakuwa okoze nga bw’oyagala!”
15  Awo ne basitula Yona ne bamusuula mu nnyanja, ennyanja n’eteeka.
16  Abasajja ne batya nnyo Yakuwa, ne bawaayo ssaddaaka eri Yakuwa era ne bakola obweyamo.
17  Awo Yakuwa n’asindika ekyennyanja ekinene ennyo ne kimira Yona, Yona n’abeera mu lubuto lw’ekyennyanja ekyo okumala ennaku ssatu emisana n’ekiro.
2  Awo Yona n’asaba Yakuwa Katonda we ng’ali mu lubuto lw’ekyennyanja,
2  n’agamba nti: “Mu nnaku yange nnakoowoola Yakuwa n’anziramu. Nga ndi wansi emagombe nnawanjaga. Wawulira eddoboozi lyange.
3  Bwe wansuula mu buziba, mu nnyanja wakati,Amazzi agatambula gambuutikira. Amayengo go gonna ag’amaanyi gampitako.
4  Era nnagamba nti, ‘Ngobeddwa mu maaso go! Ndiddamu okutunula ku yeekaalu yo entukuvu?’
5  Amazzi gambuutikira ne mbulako katono okufa;Obuziba bwanfumbiikiriza. Omuddo ogw’omu nnyanja gwezingirira ku mutwe gwange.
6  Nnakka wansi ku ntobo z’ensozi. Ebisiba eby’enzigi z’ensi byali binsibiddeyo emirembe n’emirembe. Naye waggya obulamu bwange mu bunnya, Ai Yakuwa Katonda wange.
7  Bwe nnawulira ng’obulamu bunzigwaamu, Yakuwa gwe nnajjukira. Awo okusaba kwange ne kujja gy’oli, mu yeekaalu yo entukuvu.
8  Abo abeemalira ku bifaananyi ebitalina mugaso baleka ensibuko yaabwe ey’okwagala okutajjulukuka.
9  Naye nze nja kuwaayo ssaddaaka gy’oli n’eddoboozi ery’okwebaza. Nja kusasula bye nneeyama. Obulokozi buva eri Yakuwa.”
10  Oluvannyuma Yakuwa yalagira ekyennyanja ne kisesema Yona ku lukalu.
3  Awo Yakuwa n’ayogera ne Yona omulundi ogw’okubiri n’amugamba nti:
2  “Situka ogende e Nineeve ekibuga ekikulu, olangirire mu kibuga ekyo obubaka bwe nkubuulira.”
3  Awo Yona n’asituka n’agenda e Nineeve nga Yakuwa bwe yali amugambye. Nineeve kyali kibuga kinene nnyo, era ng’okutambula okukimalako kitwala ennaku ssatu.
4  Awo Yona n’ayingira mu kibuga n’atambula olugendo lwa lunaku lumu nga bw’alangirira nti: “Ebula ennaku 40 zokka Nineeve kizikirizibwe.”
5  Abantu b’omu Nineeve ne bakkiririza mu Katonda, ne balangirira okusiiba era bonna ne bambala ebibukutu, abagagga n’abaavu, abakulu n’abato.
6  Ebigambo ebyo bwe byatuuka ku kabaka wa Nineeve, n’asituka ku ntebe ye ey’obwakabaka n’aggyamu ekyambalo kye eky’obwakabaka n’ayambala ebibukutu n’atuula mu vvu.
7  Ate era yalagira kirangirirwe mu Nineeve mwonna nti,“Kino kye kiragiro kya kabaka n’abakungu be: Tewaba n’omu akomba ku kantu konna, k’abe muntu oba nsolo, ka bibe bisibo oba magana. Tewaba alya emmere wadde anywa amazzi.
8  Bambale ebibukutu, abantu n’ensolo; bakoowoole nnyo Katonda, era baleke amakubo gaabwe amabi n’ebintu eby’obukambwe bye babadde bakola.
9  Ani amanyi obanga Katonda ow’amazima anaddamu n’alowooza ku ekyo ky’ayagala okukola n’alekera awo okutusunguwalira ne tutazikirira?”
10  Katonda ow’amazima bwe yalaba bye baakola, nga bwe baali baleseeyo amakubo gaabwe amabi, n’akyusa ekirowoozo ky’okuleeta akabi ke yali agambye okubatuusaako, n’atakaleeta.
