10  Awo n’ayita abayigirizwa be ekkumi n’ababiri n’abawa obuyinza okugoba emyoyo emibi n’okuwonya endwadde eza buli kika.
2  Amannya g’abatume ekkumi n’ababiri ge gano: Simooni ayitibwa Peetero ne muganda we Andereya; Yakobo mutabani wa Zebedaayo ne muganda we Yokaana;
3  Firipo ne Battolomaayo; Tomasi ne Matayo omusolooza w’omusolo; Yakobo mutabani wa Alufaayo; Saddayo;
4  Simooni Omukananaayo ne Yuda Isukalyoti, oluvannyuma eyamulyamu olukwe.
5  Ekkumi n’ababiri abo Yesu yabatuma n’abalagira nti: “Temugenda eri ab’amawanga era temuyingira mu kibuga kyonna eky’Abasamaliya;
6  naye mugende eri endiga ezaabula ez’ennyumba ya Isirayiri.
7  Bwe muba mugenda, mubuulire nga mugamba nti: ‘Obwakabaka obw’omu ggulu busembedde.’
8  Muwonye abalwadde, muzuukize abafu, muwonye abagenge balongooke, era mugobe dayimooni. Mwaweebwa buwa, nammwe muwenga buwa.
9  Temutwala zzaabu oba ffeeza oba kikomo mu nkoba zammwe omuteekebwa ssente,
10  oba ensawo omuli eby’okulya ku lugendo, oba ebyambalo bibiri, oba engatto, oba omuggo; kubanga omukozi agwanira okuweebwa emmere ye.
11  “Mu buli kibuga oba mu buli kyalo mwe munaayingira, munoonyeemu oyo agwanira, mubeere mu maka ge okutuusa lwe mulivaayo.
12  Bwe muba muyingidde mu nnyumba, mulamuse ab’omu nnyumba eyo.
13  Bwe baba bagwanira, emirembe gyammwe gijja kubeera nabo; naye bwe baba tebagwanira, emirembe gyammwe gijja kubaddira.
14  Omuntu yenna bw’ataabasembeze oba bw’ataawulirize bigambo byammwe, bwe muba muva mu nnyumba eyo oba mu kibuga ekyo, mwekunkumuleko enfuufu ku bigere byammwe.
15  Mazima ddala mbagamba nti, ku Lunaku olw’Okusalirako Omusango, ekibonerezo ekiriweebwa ekibuga ekyo kiriba kinene okusinga ekya Sodomu ne Ggomola.
16  “Laba! Mbatuma nga muli ng’endiga wakati mu misege; n’olwekyo mubeere beegendereza ng’emisota ng’ate temuliiko kya kunenyezebwa ng’amayiba.
17  Mwegendereze, kubanga abantu balibawaayo mu mbuga z’amateeka era balibakubira mu makuŋŋaaniro gaabwe.
18  Mulitwalibwa mu maaso ga bagavana ne bakabaka ku lwange, bube obujulirwa gye bali n’eri amawanga.
19  Kyokka, bwe babawangayo temweraliikiriranga bwe mulyogera oba kye mulyogera; mu kiseera ekyo muliweebwa eky’okwogera;
20  kubanga si mmwe muliba mwogera, wabula omwoyo gwa Kitammwe gwe gulyogerera mu mmwe.
21  Ate era, ow’oluganda aliwaayo muganda we okuttibwa, ne kitaawe w’omwana aliwaayo omwana we, n’abaana balyefuulira bazadde baabwe ne babawaayo okuttibwa.
22  Era mulikyayibwa abantu bonna olw’erinnya lyange, naye oyo agumiikiriza okutuuka ku nkomerero y’alirokolebwa.
23  Bwe babayigganyanga mu kibuga ekimu, muddukiranga mu kirala; mazima mbagamba nti temulimalako bibuga bya Isirayiri byonna ng’Omwana w’omuntu tannatuuka.
24  “Omuyigirizwa tasinga amuyigiriza, n’omuddu tasinga mukama we.
25  Omuyigirizwa asuubire nti ajja kuyisibwa ng’oyo amuyigiriza, era n’omuddu nga mukama we. Bwe kiba nti abantu nnyinimu bamuyise Beeruzebuli, ab’omu nnyumba ye tebalibayita kye kimu?
26  N’olwekyo temubatya; kubanga tewali kibikkiddwa ekitalibikkulwa, oba ekyama ekitalimanyibwa.
27  Kye mbabuulira mu kizikiza mukyogereranga mu kitangaala; era kye muwulira mu kaama mukyogereranga waggulu ku nnyumba.
28  Temutyanga abo abatta omubiri naye nga tebasobola kuzikiriza bulamu; wabula mutye oyo asobola okuzikiriza byombi obulamu n’omubiri mu Ggeyeena.
29  Enkazaluggya ebbiri tezigula ssente emu ey’omuwendo omutono ennyo? Kyokka tewali n’emu egwa ku ttaka nga Kitammwe tamanyi.
30  Naye mmwe n’omuwendo gw’enviiri eziri ku mitwe gyammwe gumanyiddwa.
31  N’olwekyo temutya; muli ba muwendo nnyo okusinga enkazaluggya ennyingi.
32  “Buli anjatula mu maaso g’abantu, nange ndimwatula mu maaso ga Kitange ali mu ggulu.
33  Naye buli anneegaanira mu maaso g’abantu nange ndimwegaanira mu maaso ga Kitange ali mu ggulu.
34  Temulowooza nti nnajja kuleeta mirembe ku nsi; sajja kuleeta mirembe wabula ekitala.
35  Nnajja okwawukanya omwana ne kitaawe, omuwala ne nnyina, muka mwana ne nnyazaala we.
36  Mu butuufu, abalabe b’omuntu banaabanga ba mu nnyumba ye.
37  Oyo ayagala kitaawe oba nnyina okusinga nze, tansaanira; n’oyo ayagala mutabani we oba muwala we okusinga nze, tansaanira.
38  Era buli atasitula muti gwe ogw’okubonaabona n’angoberera, tansaanira.
39  Buli awonya obulamu bwe alibufiirwa, na buli afiirwa obulamu bwe ku lwange alibufuna.
40  “Oyo abasembeza nange aba ansembezza, era oyo ansembeza aba asembezza n’Oyo eyantuma.
41  Oyo asembeza nnabbi olw’okuba nnabbi ajja kufuna empeera ng’eya nnabbi, n’oyo asembeza omuntu omutuukirivu olw’okuba mutuukirivu ajja kufuna empeera ng’ey’omuntu omutuukirivu.
42  Era buli awa omu ku bato bano ekikopo ky’amazzi agannyogoga okunywa olw’okuba muyigirizwa wange, mazima mbagamba nti talirema kuweebwa mpeera ye.”
4  Awo omwoyo ne gutwala Yesu mu ddungu okukemebwa Omulyolyomi.
2  Bwe yamala okusiibira ennaku 40, enjala n’emuluma.
3  Omukemi n’ajja n’amugamba nti: “Bw’oba ng’oli mwana wa Katonda, gamba amayinja gano gafuuke emmere.”
4  Yesu n’amuddamu nti: “Kyawandiikibwa nti, ‘Omuntu taba mulamu lwa mmere yokka, naye aba mulamu olwa buli kigambo ekiva mu kamwa ka Yakuwa.’”
5  Awo Omulyolyomi n’amutwala mu kibuga ekitukuvu, n’amuteeka waggulu ku kisenge kya yeekaalu,
6  n’amugamba nti: “Bw’oba ng’oli mwana wa Katonda, weesuule wansi; kubanga kyawandiikibwa nti: ‘Aliragira bamalayika be,’ era ‘Balikusitulira mu mikono gyabwe, oleme kukoona kigere kyo ku jjinja.’”
7  Yesu n’amugamba nti: “Era kyawandiikibwa nti, ‘Togezesanga Yakuwa Katonda wo.’”
8  Awo ate Omulyolyomi n’amutwala ku lusozi oluwanvu ennyo, n’amulaga obwakabaka bwonna obw’omu nsi n’ekitiibwa kyabwo,
9  n’amugamba nti: “Ebintu bino byonna nja kubikuwa singa ovunnama n’onsinza.”
10  Yesu n’amugamba nti: “Vaawo genda Sitaani! Kubanga kyawandiikibwa nti: ‘Yakuwa Katonda wo gw’olina okusinza, era ye yekka gw’olina okuweereza.’”
11  Awo Omulyolyomi n’amuleka, era bamalayika ne bajja ne bamuweereza.
12  Bwe yawulira nti Yokaana yali akwatiddwa, n’agenda e Ggaliraaya.
13  Ate bwe yava e Nazaaleesi, n’agenda n’abeera e Kaperunawumu ku lubalama lw’ennyanja mu kitundu kya Zebbulooni n’ekya Nafutaali,
14  asobole okutuukiriza ebigambo ebyayogerwa okuyitira mu nnabbi Isaaya, eyagamba nti:
15  “Ggaliraaya eky’amawanga, ensi ya Zebbulooni n’eya Nafutaali eziri ku luguudo lw’oku nnyanja emitala wa Yoludaani!
16  Abantu baayo abaali mu kizikiza baalaba ekitangaala eky’amaanyi, era abaali mu kitundu omuli ekisiikirize ekireeta okufa, ekitangaala kyabaakira.”
17  Okuva mu kiseera ekyo, Yesu n’atandika okubuulira ng’agamba nti: “Mwenenye, kubanga Obwakabaka obw’omu ggulu busembedde.”
18  Bwe yali ng’atambula ku lubalama lw’Ennyanja y’e Ggaliraaya, n’alaba ab’oluganda babiri, Simooni eyali ayitibwa Peetero ne Andereya muganda we, nga basuula obutimba bwabwe mu nnyanja, kubanga baali bavubi.
19  N’abagamba nti: “Mungoberere, nja kubafuula abavubi b’abantu.”
20  Amangu ago ne baleka awo obutimba bwabwe ne bamugoberera.
21  Bwe yava awo n’alaba ab’oluganda abalala babiri, Yakobo mutabani wa Zebedaayo ne muganda we Yokaana. Baali mu lyato ne kitaabwe Zebedaayo nga baddaabiriza obutimba bwabwe, n’abayita.
22  Amangu ago ne baleka awo eryato ne kitaabwe, ne bamugoberera.
23  Awo n’atalaaga Ggaliraaya yonna ng’ayigiriza mu makuŋŋaaniro gaabwe, ng’abuulira amawulire amalungi ag’Obwakabaka, era ng’awonya endwadde eza buli kika ezaali mu bantu.
24  Amawulire agakwata ku ebyo bye yakola ne gabuna mu Busuuli yonna; ne bamuleetera abo bonna abaali balina endwadde eza buli kika era nga balumizibwa nnyo, abaaliko dayimooni, abaali bagwa ensimbu n’abaasannyalala, n’abawonya.
25  Awo abantu bangi okuva mu Ggaliraaya, Dekapoli, Yerusaalemi n’e Buyudaaya, n’okuva emitala wa Yoludaani ne bamugoberera.
26  Awo Yesu bwe yamala okwogera ebyo byonna, n’agamba abayigirizwa be nti:
2  “Mukimanyi nti ebulayo ennaku bbiri embaga ey’Okuyitako etuuke, era Omwana w’omuntu agenda kuweebwayo akomererwe ku muti.”
3  Awo bakabona abakulu n’abakadde ne bakuŋŋaanira mu luggya lwa kabona asinga obukulu ayitibwa Kayaafa,
4  ne bateesa ku ngeri gye bayinza okukwatamu Yesu mu lukujjukujju, bamutte.
5  Naye ne bagamba nti: “Tetumukwata ku lunaku lwa mbaga kubanga abantu bayinza okwegugunga.”
6  Awo Yesu bwe yali e Bessaniya mu nnyumba ya Simooni omugenge,
7  omukazi n’ajja w’ali ng’alina eccupa y’amafuta ag’akaloosa ag’omuwendo omungi, n’agafuka ku mutwe gwa Yesu, Yesu bwe yali ng’alya.
8  Abayigirizwa bwe baakiraba ne basunguwala ne bagamba nti: “Lwaki amafuta gano goonoonebwa?
9  Gandibadde gatundibwa ssente nnyingi ne ziweebwa abaavu.”
10  Yesu bwe yamanya kino, n’abagamba nti: “Lwaki omukazi mumumalako emirembe? Ankoledde ekintu ekirungi.
11  Abaavu mubeera nabo bulijjo, naye nze temujja kuba nange bulijjo.
12  Bw’afuse amafuta ag’akaloosa ku mubiri gwange, akikoze ng’anteekateeka okuziikibwa.
13  Mazima mbagamba nti, yonna mu nsi amawulire gano amalungi gye galibuulirwa, omukazi ono ky’akoze nakyo kiryogerwako okumujjukira.”
14  Awo Yuda Isukalyoti, omu ku Kkumi n’Ababiri n’agenda eri bakabona abakulu,
15  n’abagamba nti: “Munampa ki mmuweeyo gye muli?” Ne bamusuubiza okumuwa ebitundu bya ffeeza 30.
16  Okuva olwo, n’atandika okunoonya engeri y’okumulyamu olukwe.
17  Ku lunaku olusooka olw’Embaga ey’Emigaati Egitali Mizimbulukuse, abayigirizwa ne bajja eri Yesu ne bamubuuza nti: “Oyagala tukutegekere wa gy’onooliira Okuyitako?”
18  N’abagamba nti: “Mugende mu kibuga ewa gundi mumugambe nti, ‘Omuyigiriza agambye nti: “Ekiseera kyange ekigereke kinaatera okutuuka; embaga ey’Okuyitako nja kugikwatira wuwo n’abayigirizwa bange.”’”
19  Abayigirizwa ne bakola nga Yesu bwe yabalagira, ne bategeka embaga ey’Okuyitako.
20  Obudde bwe bwawungeera, n’atuula n’abayigirizwa be 12 ku mmeeza.
21  Bwe baali balya, Yesu n’abagamba nti: “Mazima ddala mbagamba nti, Omu ku mmwe ajja kundyamu olukwe.”
22  Ne banakuwala nnyo era bonna ne batandika okumubuuza nti: “Ye nze Mukama wange?”
23  N’abaddamu nti: “Oyo akoza nange mu kibya y’ajja okundyamu olukwe.
24  Mazima ddala Omwana w’omuntu agenda ng’Ebyawandiikibwa bwe bimwogerako, naye zisanze omuntu oyo alyamu Omwana w’omuntu olukwe! Kyandisinzeeko singa omuntu oyo teyazaalibwa.”
25  Yuda eyali anaatera okumulyamu olukwe n’amubuuza nti: “Labbi, ye nze?” Yesu n’amuddamu nti: “Ggwe kennyini okyogedde.”
26  Bwe baali balya, Yesu n’akwata omugaati n’asaba, n’agumenyamu, n’aguwa abayigirizwa, ng’agamba nti: “Mukwate mulye, guno gukiikirira omubiri gwange.”
27  Ate era n’akwata ekikopo, ne yeebaza, n’akibawa ng’agamba nti: “Munyweko mmwenna,
28  kino kikiikirira ‘omusaayi gwange ogw’endagaano,’ ogugenda okuyiibwa ku lw’abangi basobole okusonyiyibwa ebibi.
29  Mbagamba nti: Siriddamu kunywa ku mwenge gwa mizabbibu okutuusa ku lunaku luli lwe ndigunywa nammwe nga musu mu Bwakabaka bwa Kitange.”
30  Bwe baamala okuyimba ennyimba ezitendereza Katonda, ne bagenda ku Lusozi olw’Emizeyituuni.
31  Yesu n’abagamba nti: “Mmwenna mujja kwesittala olw’ekyo ekigenda okuntuukako ekiro kino, kubanga kyawandiikibwa nti: ‘Ndikuba omusumba, endiga ez’omu kisibo ne zisaasaana.’
32  Naye bwe ndimala okuzuukizibwa, ndibakulemberamu okugenda e Ggaliraaya.”
33  Naye Peetero n’amugamba nti: “Wadde abalala bonna baneesittala olw’ekyo ekigenda okukutuukako, nze sijja kwesittala!”
34  Yesu n’amugamba nti: “Mazima ddala nkugamba nti ekiro kya leero enkoko bw’eneeba tennakookolima, ojja kunneegaana emirundi esatu.”
35  Peetero n’amugamba nti: “Ne bwe kinaaba nga kitegeeza kufiira wamu naawe, sijja kukwegaana.” Abayigirizwa abalala bonna nabo ne boogera ekintu kye kimu.
36  Yesu n’agenda n’abayigirizwa be mu kifo ekiyitibwa Gesusemane, n’abagamba nti: “Mutuule wano ŋŋende eri nsabe.”
37  N’atwala Peetero ne batabani ba Zebedaayo ababiri, n’atandika okuwulira ennaku ey’amaanyi era ne yeeraliikirira nnyo.
38  N’abagamba nti: “Nnina ennaku ya maanyi, era ejula okunzita. Musigale wano, mutunule wamu nange.”
39  Ne yeeyongerako katono mu maaso, n’avunnama, n’asaba ng’agamba nti: “Kitange, bwe kiba kisoboka, nzigyaako ekikopo kino. Naye si nga nze bwe njagala, wabula nga ggwe bw’oyagala.”
40  N’akomawo eri abayigirizwa, n’abasanga nga beebase, n’agamba Peetero nti: “Mulemereddwa okusigala nga mutunula wamu nange, wadde essaawa emu bw’eti?
41  Musigale nga mutunula era nga musaba, muleme kugwa nga mukemeddwa. Kyo kituufu omwoyo gwagala naye omubiri munafu.”
42  N’addayo omulundi ogw’okubiri, n’asaba ng’agamba nti: “Kitange, bwe kiba kisoboka ekikopo kino kinzigibweko nneme kukinywa. Naye bwe kiba tekisoboka, ky’oyagala ka kikolebwe.”
43  N’akomawo nate n’abasanga nga beebase, kubanga amaaso gaali gabazitoye.
44  N’ava we baali, n’agenda nate omulundi ogw’okusatu, n’asaba ekintu kye kimu.
45  Awo n’akomawo eri abayigirizwa n’abagamba nti: “Mu kiseera nga kino mwebase era muwummudde! Laba! Essaawa etuuse Omwana w’omuntu aliibwemu olukwe aweebweyo mu mikono gy’aboonoonyi.
46  Musituke tugende. Laba! Andyamu olukwe atuuse.”
47  Bwe yali akyayogera, laba! Yuda, omu ku Kkumi n’Ababiri, n’ajja n’ekibinja ky’abantu nga balina ebitala n’emiggo nga batumiddwa bakabona abakulu n’abakadde.
48  Oyo eyamulyamu olukwe yali abawadde akabonero, ng’agamba nti: “Gwe nnaanywegera nga y’oyo; mumukwate.”
49  Awo n’ajja butereevu awali Yesu, n’amugamba nti: “Labbi, emirembe gibe naawe!” n’amunywegera.
50  Naye Yesu n’amugamba nti: “Kiki ekikuleese?” Awo ne bajja ne bakwata Yesu ne bamutwala.
51  Naye, omu ku abo abaali ne Yesu n’asowolayo ekitala kye n’atema omuddu wa kabona asinga obukulu, n’amukutulako okutu.
52  Yesu n’amugamba nti: “Zzaayo ekitala kyo mu kifo kyakyo kubanga abo bonna abakwata ekitala balittibwa na kitala.
53  Oba olowooza nti sisobola kusaba Kitange n’ampeereza mu kiseera kino ebibinja bya bamalayika ebisukka mu kkumi n’ebibiri?
54  Kati olwo Ebyawandiikibwa binaatuukirira bitya ebigamba nti kino kirina okuba bwe kityo?”
55  Mu kiseera ekyo, Yesu n’agamba ekibiina ky’abantu nti: “Muzze n’ebitala n’emiggo okunkwata ng’abakwata omubbi? Buli lunaku nnatuulanga mu yeekaalu nga njigiriza naye ne mutankwata.
56  Bino byonna biri bwe biti ebyawandiikibwa bannabbi bisobole okutuukirizibwa.” Awo abayigirizwa bonna ne bamwabulira ne badduka.
57  Abo abaakwata Yesu baamutwala ewa Kayaafa kabona asinga obukulu, abawandiisi n’abakadde we baali bakuŋŋaanidde.
58  Naye Peetero n’amugoberera ng’amwesudde akabanga akawerako, n’atuuka mu luggya lwa kabona asinga obukulu n’ayingira n’atuula wamu n’abaweereza alabe bwe binaaba.
59  Mu kiseera ekyo, bakabona abakulu n’ab’Olukiiko Olukulu bonna baali banoonya obujulizi obw’obulimba bwe bandisinziddeko okutta Yesu.
60  Naye ne batabufuna wadde nga waaliwo abajulizi ab’obulimba bangi abajja. Oluvannyuma, ne wajjawo babiri
61  ne bagamba nti: “Omusajja ono yagamba nti, ‘Nsobola okumenya yeekaalu ya Katonda ne ngizimbira mu nnaku ssatu.’”
62  Awo kabona asinga obukulu n’ayimirira n’amubuuza nti: “Tolina na kimu ky’oddamu? Kiki ky’oyogera ku ebyo abasajja bano bye bakulumiriza?”
63  Naye Yesu n’ataddamu kigambo. Kabona asinga obukulu n’amugamba nti: “Nkulayiza mu maaso ga Katonda omulamu otubuulire oba nga ggwe Kristo Omwana wa Katonda!”
64  Yesu n’amugamba nti: “Ggwe kennyini okyogedde. Naye mbagamba nti okuva leero mugenda kulaba Omwana w’omuntu ng’atudde ku mukono ogwa ddyo ogw’Oyo ow’Amaanyi, era ng’ajjira ku bire eby’eggulu.”
65  Awo kabona asinga obukulu n’ayuza ekyambalo kye eky’okungulu n’agamba nti: “Avvodde! Tukyetaaga obujulizi obulala? Muwulidde bw’avvoola.
66  Mulowooza mutya?” Ne bagamba nti: “Agwanidde okufa.”
67  Awo ne bamuwandulira amalusu mu maaso, era ne bamukuba ebikonde. Abalala ne bamukuba empi mu maaso,
68  nga bagamba nti: “Ggwe Kristo, bw’oba oli nnabbi, tubuulire ani akukubye?”
69  Awo Peetero bwe yali atudde ebweru mu luggya, omuwala omuweereza n’agenda w’ali, n’amugamba nti: “Naawe wabadde ne Yesu Omugaliraaya!”
70  Naye ne yeegaanira mu maaso gaabwe bonna, ng’agamba nti: “Ky’oyogerako sikimanyi.”
71  Bwe yafuluma n’agenda ku mulyango oguyingira mu luggya, omuwala omulala n’amulaba, n’agamba abaali awo nti: “Omusajja ono yabadde ne Yesu Omunnazaaleesi.”
72  N’addamu ne yeegaana ng’alayira nti: “Omusajja oyo simumanyi!”
73  Oluvannyuma lw’akaseera katono, abo abaali bayimiridde awo ne basembera ne bagamba Peetero nti: “Mazima ddala naawe oli omu ku bo kubanga enjogera yo ekiraga.”
74  Naye n’atandika okukolima n’okulayira nti: “Omusajja oyo simumanyi.” Amangu ago enkoko n’ekookolima.
75  Peetero n’ajjukira ebigambo Yesu bye yamugamba nti: “Enkoko bw’eneeba tennakookolima, ojja kunneegaana emirundi esatu.” Awo n’afuluma ebweru n’akaaba nnyo.
11  Awo Yesu bwe yamala okuwa abayigirizwa be ekkumi n’ababiri ebiragiro, n’avaayo n’agenda okuyigiriza n’okubuulira mu bibuga ebirala.
2  Naye Yokaana eyali mu kkomera bwe yawulira Kristo bye yali akola, n’atuma abayigirizwa be
3  bamubuuze nti: “Ye ggwe Wuuyo gwe tubadde tulindirira, oba tulindirire mulala?”
4  Yesu n’abaddamu nti: “Mugende mubuulire Yokaana bye muwulira ne bye mulaba:
5  Abazibe b’amaaso balaba, abalema batambula, abagenge bawona ne balongooka, bakiggala bawulira, abafu bazuukizibwa, n’abaavu babuulirwa amawulire amalungi.
6  Alina essanyu oyo ateesittala ku lwange.”
7  Abo bwe baagenda, Yesu n’atandika okubuulira ekibiina ky’abantu ebikwata ku Yokaana, ng’agamba nti: “Mwagenda kulaba ki mu ddungu? Olumuli oluyuuyizibwa empewo?
8  Kati olwo mwagenda kulaba ki? Omusajja ayambadde engoye ennungi? Abo abambala engoye ennungi babeera mu nnyumba za bakabaka.
9  Ddala lwaki mwagenda mu ddungu? Mwagenda kulaba nnabbi? Mazima mbagamba nti oyo gwe mwagenda okulaba mukulu nnyo okusinga nnabbi.
10  Oyo ebyawandiikibwa gwe byogerako nti: ‘Laba! Ntuma omubaka wange akukulemberemu; oyo ajja kukuteekerateekera ekkubo!’
11  Mazima mbagamba nti, mu abo abaazaalibwa abakazi, tewabangawo muntu asinga Yokaana Omubatiza; naye oyo asembayo okuba owa wansi mu Bwakabaka obw’omu ggulu amusinga.
12  Naye okuva mu kiseera kya Yokaana Omubatiza okutuuka kati, Obwakabaka obw’omu ggulu abantu bwe baluubirira, era abo ababuluubirira babufuna.
13  Kubanga Bannabbi bonna n’Amateeka baalagula okutuusa mu kiseera kya Yokaana;
14  era ka mube nga mukikkiriza oba nedda, oyo ye ‘Eriya eyali ow’okujja.’
15  Oyo alina amatu awulire.
16  “Abantu b’omulembe guno nnaabageraageranya ku ani? Balinga abaana abato abatuula mu katale ne bakoowoola bannaabwe,
17  nga babagamba nti, ‘Twabafuuyira endere ne mutazina; twakuba ebiwoobe, ne mutanakuwala.’
18  Mu ngeri y’emu, Yokaana yajja nga talya era nga tanywa, naye abantu ne bagamba nti, ‘Aliko dayimooni.’
19  Omwana w’omuntu yajja ng’alya era ng’anywa, naye abantu ne bagamba nti: ‘Laba! Omusajja ow’omululu era omutamiivu, mukwano gw’abasolooza omusolo n’aboonoonyi.’ Ebintu eby’obutuukirivu omuntu by’akola bye biraga nti wa magezi.”
20  Awo n’atandika okuvumirira ebibuga gye yakolera ebyamagero ebisinga obungi kubanga abantu baamu tebeenenya:
21  “Zikusanze ggwe Kolaziini! Zikusanze ggwe Besusayida! kubanga ebyamagero ebyakolebwa mu mmwe singa byakolebwa mu Ttuulo ne Sidoni, abaayo bandibadde beenenya dda ne batuula mu vvu nga bambadde ebibukutu.
22  Naye mbagamba nti, ku Lunaku olw’Okusalirako Omusango ekibonerezo kyammwe kiriba kinene nnyo okusinga ekya Ttuulo ne Sidoni.
23  Ate ggwe Kaperunawumu, oligulumizibwa okutuuka ku ggulu? Ojja kukka emagombe; kubanga ebyamagero ebyakolebwa mu ggwe singa byakolebwa mu Sodomu, singa ne leero kikyaliwo.
24  Naye mbagamba nti, ku Lunaku olw’Okusalirako Omusango ekibonerezo kyo kiriba kinene nnyo okusinga ekya Sodomu.”
25  Awo Yesu n’agamba nti: “Nkutendereza mu lujjudde Kitange Mukama w’eggulu n’ensi, kubanga ebintu bino wabikweka abagezi n’abayivu, n’obibikkulira abaana abato.
26  Weewaawo, Ai Kitange, kubanga bw’otyo bwe wasiima.
27  Kitange ampadde ebintu byonna, era tewali amanyi bulungi Mwana wabula Kitange; era tewali amanyi bulungi Kitange wabula Omwana, n’oyo yenna Omwana gw’aba ayagadde amanye Kitaawe.
28  Mujje gye ndi mmwe mmwenna abategana era abazitoowereddwa, nange nnaabawummuza.
29  Mwetikke ekikoligo kyange era muyigire ku nze, kubanga ndi muteefu era muwombeefu mu mutima, era mulifuna ekiwummulo mu bulamu bwammwe.
30  Kubanga ekikoligo kyange kyangu okusitula n’omugugu gwange si muzito.”
8  Bwe yava ku lusozi, ekibiina ky’abantu ne kimugoberera.
2  Awo omusajja eyalina ebigenge n’ajja gy’ali n’amuvunnamira, n’amugamba nti: “Mukama wange, bw’oba oyagala, osobola okunfuula omulongoofu.”
3  N’agolola omukono gwe, n’amukwatako, n’amugamba nti: “Njagala! Fuuka mulongoofu.” Amangu ago n’awona ebigenge.
4  Yesu n’amugamba nti: “Tobuulirako muntu yenna, naye genda weeyanjule eri kabona era oweeyo ekirabo nga Musa bwe yalagira, balyoke bakakase nti owonye.”
5  Bwe yayingira mu Kaperunawumu, omukulu w’ekibinja ky’abasirikale n’ajja gy’ali, n’amwegayirira
6  ng’agamba nti: “Ssebo, omuddu wange ali mu nnyumba, yasannyalala era abonaabona nnyo.”
7  N’amugamba nti: “Bwe nnajjayo nja kumuwonya.”
8  Omusirikale n’amugamba nti: “Ssebo, sisaanira kukuyingiza mu nnyumba yange, naye yogera bwogezi kigambo, omuddu wange ajja kuwona.
9  Kubanga nange ndi muntu aliko abantwala, era nnina abasirikale be nkulira. Bwe ŋŋamba omu nti ‘Genda!’ ng’agenda; bwe ŋŋamba omulala nti, ‘Jjangu!’ ng’ajja, era bwe ŋŋamba omuddu wange nti, ‘Kola kino!’ ng’akikola.”
10  Yesu bwe yawulira ebyo, ne yeewuunya nnyo era n’agamba abaali bamugoberera nti: “Mazima mbagamba nti sirabangako muntu mu Isirayiri alina kukkiriza kwa maanyi nga kuno.
11  Naye mbagamba nti bangi baliva ebuvanjuba n’ebugwanjuba ne batuula wamu ne Ibulayimu, Isaaka, ne Yakobo mu Bwakabaka obw’omu ggulu;
12  naye abaana b’Obwakabaka balisuulibwa ebweru mu kizikiza. Eyo gye balikaabira era ne baluma obugigi.”
13  Awo Yesu n’agamba omusirikale nti: “Genda. Olw’okukkiriza kwo, ky’osabye ka kibeere bwe kityo.” Omuddu we n’awona ku ssaawa eyo yennyini.
14  Awo Yesu bwe yayingira mu nnyumba ya Peetero, n’asanga maama wa muka Peetero ng’agalamidde, ng’omusujja gumuluma.
15  N’amukwata ku mukono, n’awona omusujja, n’ayimuka, n’atandika okumuweereza.
16  Bwe bwawungeera, ne bamuleetera abantu bangi abaaliko dayimooni; n’aziragira okubavaako era n’awonya bonna abaali balumizibwa,
17  ebyo nnabbi Isaaya bye yayogera ne biryoka bituukirira, ebigamba nti: “Ye kennyini yatwala obulwadde bwaffe era yeetikka obulumi bwaffe.”
18  Yesu bwe yalaba ekibiina ky’abantu nga kimwetoolodde, n’agamba abayigirizwa be nti basomoke bagende emitala.
19  Awo ne wabaawo omuwandiisi eyajja gy’ali n’amugamba nti: “Omuyigiriza, nja kukugobereranga yonna gy’onoogendanga.”
20  Naye Yesu n’amugamba nti: “Ebibe birina we bisula n’ebinyonyi birina ebisu, naye Omwana w’omuntu talina w’assa mutwe gwe.”
21  Omuyigirizwa omulala n’amugamba nti: “Mukama wange, nzikiriza nsooke ŋŋende nziike kitange.”
22  Yesu n’amugamba nti: “Ngoberera; leka abafu baziike abafu baabwe.”
23  Bwe yalinnya eryato, abayigirizwa be ne bamugoberera.
24  Awo omuyaga ogw’amaanyi ne gukunta ku nnyanja, amayengo ne gabuutikira eryato; naye Yesu yali yeebase.
25  Ne bagenda we yali ne bamuzuukusa nga bamugamba nti: “Mukama waffe, tunaatera okusaanawo, tuwonye!”
26  Naye n’abagamba nti: “Lwaki mutidde nnyo mmwe abalina okukkiriza okutono?” Awo n’ayimuka, n’aboggolera omuyaga n’ennyanja, era ennyanja n’eteeka.
27  Abayigirizwa ne bawuniikirira era ne bagamba nti: “Ono muntu wa ngeri ki? Omuyaga n’ennyanja nabyo bimuwulira.”
28  Bwe yatuuka emitala w’ennyanja mu kitundu ky’Abagadalena, n’asisinkana abasajja babiri abaaliko dayimooni nga bava mu kifo awaali entaana. Baali bakambwe nnyo era nga tewali ayinza kwetantala kuyita mu kkubo eryo.
29  Ne baleekaana nga bagamba nti: “Otulanga ki ggwe Omwana wa Katonda? Ozze okutubonyaabonya ng’ekiseera ekigereke tekinnatuuka?”
30  Ewalako okuva we baali, waaliwo embizzi nga zirya.
31  Dayimooni ne zimwegayirira nga zigamba nti: “Bw’otugoba, tusindike mu ggana ly’embizzi.”
32  N’azigamba nti: “Mugende!” Ne zibavaamu, ne ziyingira mu ggana ly’embizzi; awo eggana lyonna ne lifubutuka, ne ligenda ku kagulungujjo k’olusozi, ne liwanukayo ne ligwa mu nnyanja, lyonna ne lifiira mu mazzi.
33  Naye abo abaali bazirunda ne badduka ne bagenda mu kibuga ne bategeeza abantu byonna ebyali bibaddewo n’ebikwata ku basajja abaaliko dayimooni.
34  Awo abantu b’omu kibuga bonna ne bajja okulaba Yesu; era bwe baamulaba, ne bamwegayirira ave mu kitundu kyabwe.
16  Awo Abafalisaayo n’Abasaddukaayo ne bajja gy’ali, era olw’okwagala okumukema ne bamusaba abalage akabonero okuva mu ggulu.
2  N’abaddamu nti: “Bwe buwungeera mutera okugamba nti, ‘Obudde bujja kuba bulungi olw’okuba eggulu limyuse,’
3  ate bwe bukya, mugamba nti, ‘Olwa leero obudde bujja kuba bunnyogovu era enkuba ejja kutonnya, kubanga eggulu limyuse era likutte ebire.’ Musobola okutunuulira eggulu ne mutegeera embeera y’obudde bw’eneebeera, naye bwe mulaba obubonero bw’ebiseera temusobola kutegeera makulu gaabwo.
4  Omulembe guno omubi era ogutali mwesigwa gwagala okulaba akabonero, naye tewali kabonero kajja kuguweebwa okuggyako aka Yona.” Bwe yamala okwogera ebyo, n’abaviira n’agenda.
5  Awo abayigirizwa ne bagenda emitala, naye ne beerabira okutwala emigaati.
6  Yesu n’abagamba nti: “Mutunule, era mwegendereze ekizimbulukusa ky’Abafalisaayo n’Abasaddukaayo.”
7  Ne batandika okwogera bokka na bokka nti: “Tetwaleese migaati.”
8  Yesu bwe yakimanya, n’abagamba nti: “Mmwe abalina okukkiriza okutono, lwaki mugamba nti temulina migaati?
9  Temunnategeera kye ntegeeza, oba temujjukira emigaati etaano egyaweebwa abantu 5,000 n’ebisero ebingi bye mwakuŋŋaanya?
10  Oba emigaati omusanvu egyaweebwa abantu 4,000 n’ebisero ebingi bye mwakuŋŋaanya?
11  Lwaki temukitegeera nti mbadde soogera ku migaati? Naye mwegendereze ekizimbulukusa ky’Abafalisaayo n’Abasaddukaayo.”
12  Awo ne balyoka bategeera nti yali tabagamba kwegendereza kizimbulukusa kya migaati, wabula enjigiriza z’Abafalisaayo n’Abasaddukaayo.
13  Awo Yesu bwe yatuuka mu bitundu by’e Kayisaliya ekya Firipo, n’abuuza abayigirizwa nti: “Omwana w’omuntu abantu bagamba nti y’ani?”
14  Ne bamuddamu nti: “Abamu bagamba nti ye Yokaana Omubatiza, abalala nti ye Eriya, ate abalala nti ye Yeremiya oba omu ku bannabbi.”
15  N’ababuuza nti: “Ate mmwe mugamba nti nze ani?”
16  Simooni Peetero n’addamu nti: “Ggwe Kristo, Omwana wa Katonda omulamu.”
17  Yesu n’amugamba nti: “Oli wa mukisa ggwe Simooni omwana wa Yona, kubanga omubiri n’omusaayi si bye byakubikkulira ekyo, wabula Kitange ali mu ggulu ye yakikubikkulira.
18  Era nkugamba nti: Ggwe Peetero, era ku lwazi luno kwe ndizimba ekibiina kyange, era enzigi z’emagombe tezirikiwangula.
19  Nja kukuwa ebisumuluzo by’Obwakabaka obw’omu ggulu, era kyonna ky’olisiba ku nsi ne mu ggulu kiriba kisibiddwa, ne kyonna ky’olisumulula ku nsi ne mu ggulu kiriba kisumuluddwa.”
20  Awo n’akuutira abayigirizwa be obutabuulira muntu yenna nti ye Kristo.
21  Okuva mu kiseera ekyo Yesu n’atandika okunnyonnyola abayigirizwa be nti ateekwa okugenda e Yerusaalemi, abonyaabonyezebwe nnyo abakadde, bakabona abakulu n’abawandiisi, era attibwe, naye ku lunaku olw’okusatu azuukizibwe.
22  Awo Peetero n’amuzza ebbali n’amunenya ng’agamba nti: “Weesaasire Mukama wange; kino tekirikutuukako n’akatono.”
23  N’akyuka, n’agamba Peetero nti: “Dda ennyuma wange Sitaani! Oli nkonge gye ndi, kubanga endowooza yo si ya Katonda wabula ya bantu.”
24  Awo Yesu n’agamba abayigirizwa be nti: “Omuntu yenna bw’aba ayagala okungoberera, alekere awo okwetwala yekka, asitule omuti gwe ogw’okubonaabona angobererenga.
25  Kubanga buli ayagala okulokola obulamu bwe alibufiirwa, naye buli afiirwa obulamu bwe ku lwange alibufuna.
26  Ddala kigasa ki omuntu okufuna ensi yonna naye n’afiirwa obulamu bwe? Oba kiki omuntu ky’ayinza okuwaayo okununula obulamu bwe?
27  Kubanga Omwana w’omuntu alijjira mu kitiibwa kya Kitaawe ng’ali wamu ne bamalayika be, era alisasula buli omu okusinziira ku bikolwa bye.
28  Mazima mbagamba nti waliwo abamu ku bali wano abatalirega ku kufa okutuusa nga bamaze okulaba Omwana w’omuntu ng’ajja mu Bwakabaka bwe.”
18  Mu kiseera ekyo abayigirizwa ne bajja eri Yesu, ne bamubuuza nti: “Ani asinga obukulu mu Bwakabaka obw’omu ggulu?”
2  Awo n’ayita omwana omuto, n’amuteeka wakati waabwe,
3  n’agamba nti: “Mazima mbagamba nti, okuggyako nga mukyuse ne muba ng’abaana abato, temuliyingira mu Bwakabaka obw’omu ggulu.
4  N’olwekyo, buli eyeetoowaza ng’omwana ono omuto, y’asinga obukulu mu Bwakabaka obw’omu ggulu;
5  era buli asembeza omu ku bato ng’ono ku lw’erinnya lyange, nange aba ansembezezza.
6  Naye buli eyeesittaza omu ku bato bano abanzikiriza, kyandisinzeeko singa asibibwa mu bulago olubengo olusikibwa endogoyi n’asuulibwa mu nnyanja.
7  “Zisanze ensi kubanga ereetera abantu okwesittala! Kya lwatu nti ebyesittaza bijja kubaawo, naye zisanze omuntu oyo aleetera abalala okwesittala!
8  Era singa omukono gwo oba ekigere kyo kikuleetera okwesittala, kitemeko okisuule. Kisingako okufuna obulamu ng’ekitundu kyo ekimu eky’omubiri kitemeddwako oba ng’oli mulema, okusinga lw’oba n’emikono ebiri oba ebigere ebibiri naye n’osuulibwa mu muliro ogutayinza kuzikizibwa.
9  Era singa eriiso lyo likuleetera okwesittala, liggyeemu olisuule. Kisingako okufuna obulamu ng’olina eriiso limu, okusinga okubeera n’amaaso abiri naye n’osuulibwa mu Ggeyeena awaaka omuliro.
10  Mukakase nti temunyooma omu ku bato bano, kubanga mbagamba nti bamalayika baabwe abali mu ggulu bulijjo babeera mu maaso ga Kitange ali mu ggulu.
11  ​—
12  “Mulowooza mutya? Omuntu bw’aba n’endiga 100, emu n’ebula, taleka 99 mu nsozi n’agenda okunoonya emu ebuze?
13  Mazima mbagamba nti, bw’agizuula, agisanyukira nnyo okusinga endiga 99 ezitaabuze.
14  Bw’atyo ne Kitange ali mu ggulu tayagala wadde omu ku bato bano azikirire.
15  “Muganda wo bw’ayonoona, genda omulage ensobi ye nga muli mmwekka ggwe naye. Bw’akuwuliriza, ojja kuba okomezzaawo muganda wo mu kkubo ettuufu.
16  Naye bw’atakuwuliriza, twalayo omuntu omulala omu oba babiri, buli nsonga eryoke ekakasibwe nga waliwo obujulizi bwa bantu babiri oba basatu.
17  Bw’atabawuliriza, yogera n’ekibiina. Ekibiina nakyo bw’atakiwuliriza, mutwale nga munnaggwanga oba omusolooza w’omusolo.
18  “Mazima mbagamba nti byonna bye musiba ku nsi, ne mu ggulu biriba bisibiddwa, ne byonna bye musumulula ku nsi, ne mu ggulu biriba bisumuluddwa.
19  Era mbagamba nti bwe muba babiri ku nsi ne mukkiriziganya okusaba ekintu kyonna ekikulu, Kitange ali mu ggulu ajja kukibakolera.
20  Kubanga abantu babiri oba basatu bwe bakuŋŋaana mu linnya lyange, mbeera wakati mu bo.”
21  Awo Peetero n’ajja n’amubuuza nti: “Mukama wange, emirundi emeka muganda wange gy’anankolanga ekibi, ne mba nga nnina okumusonyiwa? Emirundi musanvu?”
22  Yesu n’amuddamu nti: “Nkugamba nti si mirundi musanvu, wabula emirundi 77.
23  “Eyo ye nsonga lwaki Obwakabaka obw’omu ggulu buyinza okugeraageranyizibwa ku kabaka eyali ayagala abaddu be okumusasula bye yali ababanja.
24  Bwe yali atandise okubasasuza, ne bamuleetera omusajja gwe yali abanja ttalanta 10,000.
25  Naye olw’okuba yali tasobola kuzisasula, mukama we n’alagira atundibwe ne mukazi we, n’abaana be, era n’ebintu byonna bye yalina, ebbanja lisobole okusasulwa.
26  Awo omuddu n’agwa wansi, n’amuvunnamira, n’amugamba nti, ‘Ŋŋumiikiriza, nja kukusasula byonna.’
27  Mukama w’omuddu bwe yawulira ekyo, n’amukwatirwa ekisa, n’amuleka, n’ebbanja n’alisazaamu.
28  Naye omuddu oyo bwe yafuluma, n’asanga omu ku baddu banne gwe yali abanja eddinaali 100, n’amukwata, n’amugwa mu bulago nga bw’amugamba nti, ‘Sasula byonna bye nkubanja.’
29  Awo muddu munne n’agwa wansi, n’amwegayirira ng’agamba nti, ‘Ŋŋumiikiriza, nja kukusasula.’
30  Naye n’atamuwuliriza, n’amusibisa mu kkomera okutuusa lw’alimala okusasula ebbanja.
31  Baddu banne bwe baalaba ebyali bibaddewo, ne banakuwala nnyo, ne bagenda ne babuulira mukama waabwe ebintu byonna ebyali bibaddewo.
32  Mukama we n’amuyita n’amugamba nti: ‘Muddu ggwe omubi, nnakusonyiwa ebbanja lyo lyonna bwe wanneegayirira.
33  Naawe togwanidde kusaasira muddu munno nga nange bwe nnakusaasira?’
34  Awo mukama we n’asunguwala, n’amuwaayo eri abakuumi b’ekkomera okumusiba okutuusa lw’alimala okusasula ebbanja lyonna.
35  Ne Kitange ow’omu ggulu bw’atyo bw’alibakola singa buli omu ku mmwe tasonyiyira ddala muganda we kuva ku mutima.”
17  Oluvannyuma lw’ennaku mukaaga, Yesu yatwala Peetero, Yakobo ne muganda we Yokaana, n’abambusa ku lusozi oluwanvu ne babeera eyo bokka.
2  Awo n’afuusibwa nga balaba; n’ayakaayakana mu maaso ng’enjuba, ebyambalo bye eby’okungulu ne byakaayakana ng’ekitangaala.
3  Era laba! Musa ne Eriya ne babalabikira nga banyumya ne Yesu.
4  Amangu ago Peetero n’agamba Yesu nti: “Mukama wange, kirungi ffe okubeera wano. Bw’oba oyagala, nja kusimba wano weema ssatu, ng’emu yiyo, endala nga ya Musa, ate endala nga ya Eriya.”
5  Bwe yali ng’akyayogera, laba! ekire ekimasamasa ne kijja ne kibasiikiriza, era eddoboozi ne liva mu kire ne ligamba nti: “Ono ye Mwana wange omwagalwa, gwe nsiima. Mumuwulire.”
6  Abayigirizwa bwe baawulira ekyo ne batya nnyo ne beeyala wansi.
7  Yesu n’abasemberera, n’abakwatako, n’abagamba nti: “Temutya, muyimuke.”
8  Bwe baayimusa amaaso gaabwe, ne batalaba muntu n’omu okuggyako Yesu.
9  Era bwe baali bava ku lusozi, Yesu n’abagamba nti: “Temubaako yenna gwe mubuulira ku kwolesebwa kuno okutuusa Omwana w’omuntu lw’alizuukira mu bafu.”
10  Awo abayigirizwa be ne bamubuuza nti: “Lwaki abawandiisi bagamba nti Eriya y’alina okusooka okujja?”
11  N’abaddamu nti: “Mazima ddala, Eriya ajja era ajja kuzzaawo ebintu byonna.
12  Naye mbagamba nti Eriya yajja dda naye tebaamutegeera era baamukola byonna bye baayagala. N’Omwana w’omuntu bw’atyo bw’ajja okubonyaabonyezebwa.”
13  Abayigirizwa ne bakitegeera nti yali ayogera ku Yokaana Omubatiza.
14  Bwe baatuuka awali ekibiina ky’abantu, omusajja n’ajja w’ali n’afukamira wansi n’amugamba nti:
15  “Mukama wange, saasira omwana wange kubanga agwa ensimbu era ali mu mbeera mbi nnyo. Atera okugwa mu muliro ne mu mazzi.
16  Nnamuleese eri abayigirizwa bo naye ne batasobola kumuwonya.”
17  Yesu n’abagamba nti: “Mmwe ab’omulembe guno ogutalina kukkiriza era ogwakyama, ndibeera nammwe kutuusa ddi? Ndimala nammwe kiseera kyenkana wa nga mbagumiikiriza? Mumundeetere.”
18  Awo Yesu n’aboggolera dayimooni n’emuvaako, era omulenzi n’awona mu kiseera ekyo.
19  Awo abayigirizwa ne bajja eri Yesu nga bali bokka ne bamubuuza nti: “Lwaki twalemereddwa okugigoba?”
20  N’abagamba nti: “Kubanga okukkiriza kwammwe kutono. Mazima mbagamba nti singa muba n’okukkiriza okwenkana akaweke ka kalidaali, mujja kugamba olusozi luno nti, ‘Va wano odde wali,’ era lujja kuvaawo, era tewali kijja kubalema.”
21  ​—
22  Bwe baali e Ggaliraaya, Yesu n’abagamba nti: “Omwana w’omuntu agenda kuliibwamu olukwe aweebweyo mu mikono gy’abantu,
23  era bamutte, naye ku lunaku olw’okusatu azuukizibwe.” Ne banakuwala nnyo.
24  Bwe baatuuka e Kaperunawumu, abasajja abaali basolooza omusolo gwa yeekaalu ne batuukirira Peetero ne bamubuuza nti: “Omuyigiriza wammwe asasula omusolo gwa yeekaalu?”
25  N’abaddamu nti: “Asasula.” Naye bwe yayingira mu nnyumba, Yesu n’amwesooka n’amubuuza nti: “Olowooza otya Simooni? Bakabaka b’ensi empooza oba omusolo babiggya ku baani? Ku baana baabwe oba ku bantu abalala?”
26  Bwe yagamba nti: “Ku bantu abalala,” Yesu n’amugamba nti: “Bwe kiba bwe kityo, abaana tebasasula musolo.
27  Naye olw’obutabeesittaza, genda ku nnyanja osuule eddobo, era ekyennyanja ky’onoosooka okukwasa, bw’onooyasamya akamwa kaakyo ojja kusangamu ssente eya ffeeza. Ojja kugitwala ogibawe osasulire nze naawe.”
9  Awo n’asaabala mu lyato, n’atuuka emitala, n’agenda mu kibuga ky’ewaabwe.
2  Ne bamuleetera omusajja eyali yasannyalala, ng’agalamidde ku katanda. Yesu bwe yalaba nga balina okukkiriza, n’agamba oyo eyali yasannyalala nti: “Mwana wange, teweeraliikirira; osonyiyiddwa ebibi byo.”
3  Abamu ku bawandiisi ne bagambagana nti: “Omuntu ono avvoola.”
4  Yesu bwe yamanya kye balowooza n’abagamba nti: “Lwaki mulowooza ebintu ebibi mu mitima gyammwe?
5  Kiki ekisinga obwangu, okugamba nti, ‘Osonyiyiddwa ebibi byo,’ oba okugamba nti, ‘Yimuka otambule’?
6  Naye mmwe okusobola okukimanya nti Omwana w’omuntu alina obuyinza okusonyiwa ebibi ku nsi—” awo n’agamba oyo eyali yasannyalala nti: “Yimuka ositule akatanda ko ogende ewammwe.”
7  N’ayimuka n’agenda eka.
8  Abantu bwe baalaba ekyo ne batya, ne bagulumiza Katonda eyawa abantu obuyinza obwenkanidde awo.
9  Yesu bwe yali avaayo, n’alaba omusajja ayitibwa Matayo ng’atudde we basolooleza omusolo, n’amugamba nti: “Beera mugoberezi wange.” Awo n’ayimuka, n’amugoberera.
10  Oluvannyuma, Yesu bwe yali mu nnyumba ng’alya, abasolooza omusolo n’aboonoonyi bangi ne bajja ne balya naye awamu n’abayigirizwa be.
11  Abafalisaayo bwe baakiraba ne bagamba abayigirizwa be nti: “Lwaki omuyigiriza wammwe alya n’abasolooza omusolo era n’aboonoonyi?”
12  Bwe yabawulira, n’agamba nti: “Abalamu tebeetaaga musawo; abalwadde be bamwetaaga.
13  Kale nno, mugende mutegeere amakulu g’ebigambo bino, ‘Njagala busaasizi so si ssaddaaka.’ Sajja kuyita batuukirivu wabula aboonoonyi.”
14  Awo abayigirizwa ba Yokaana ne bajja ne bamubuuza nti: “Lwaki ffe n’Abafalisaayo tusiiba ng’ate bo abayigirizwa bo tebasiiba?”
15  Awo Yesu n’abagamba nti: “Mikwano gy’omugole omusajja bayinza okunakuwala ng’omugole oyo akyali nabo? Naye ekiseera kijja kutuuka omugole omusajja abaggibweko, era olwo bajja kusiiba.
16  Tewali atunga kiwero kipya ku kyambalo eky’okungulu ekikadde; kubanga ekiwero ekyo kyesika okuva ku kyambalo, ekituli ne kiba kinene n’okusingawo.
17  Era abantu tebateeka mwenge musu mu nsawo z’amaliba enkadde; singa baguteekamu, ensawo zaabika omwenge ne guyiika era ensawo ne zoonooneka. Naye abantu bateeka omwenge omusu mu nsawo z’amaliba empya era byombi ne bisigala nga biri mu mbeera nnungi.”
18  Bwe yali akyabagamba ebintu ebyo, omukungu omu n’ajja n’avunnama mu maaso ge, n’amugamba nti: “Muwala wange ateekwa okuba nga kati afudde; naye jjangu omukwateko, ajja kulamuka.”
19  Yesu n’asituka n’amugoberera ng’ali n’abayigirizwa be.
20  Awo omukazi eyali alwadde ekikulukuto ky’omusaayi okumala emyaka 12 n’ava emabega n’akwata ku lukugiro lw’ekyambalo kya Yesu eky’okungulu,
21  kubanga yali agamba mu mutima gwe nti: “Ne bwe nnaakwata obukwasi ku kyambalo kye eky’okungulu nja kuwona.”
22  Yesu n’akyuka, n’amulaba, n’amugamba nti: “Muwala, totya; okukkiriza kwo kukuwonyezza.” Era okuva mu kiseera ekyo omukazi n’awona.
23  Awo Yesu bwe yatuuka mu nnyumba y’omukungu oyo n’alaba abafuuwa emirere era n’abantu abaaziirana,
24  n’abagamba nti: “Muveewo; kubanga omuwala tafudde, wabula yeebase.” Awo ne batandika okumusekerera.
25  Amangu ddala ng’ekibiina ky’abantu kifulumye ebweru, Yesu n’ayingira n’akwata omukono gw’omuwala, era omuwala n’ayimuka.
26  Amawulire ago ne gabuna mu kitundu ekyo kyonna.
27  Yesu bwe yali ava eyo, abasajja babiri abazibe b’amaaso ne bamugoberera nga bwe boogerera waggulu nti: “Tusaasire, Omwana wa Dawudi.”
28  Bwe yayingira mu nnyumba, abazibe b’amaaso abo ne bajja gy’ali, n’ababuuza nti: “Mukkiriza nti nsobola okubawonya?” Ne bamuddamu nti: “Yee, Mukama waffe.”
29  Awo n’akwata ku maaso gaabwe n’agamba nti: “Olw’okukkiriza kwammwe, ka kibeere bwe kityo.”
30  Awo amaaso gaabwe ne gazibuka. Yesu n’abagamba nti: “Temubuulirako muntu n’omu.”
31  Naye bwe baafuluma, ne babunyisa ebimukwatako mu kitundu ekyo kyonna.
32  Bwe baali bavaayo, abantu ne bamuleetera omusajja eyali tayogera, ng’aliko dayimooni;
33  dayimooni bwe yamala okugobebwa omusajja n’atandika okwogera. Abantu ne bawuniikirira ne bagamba nti: “Kino tekirabwangako mu Isirayiri.”
34  Naye Abafalisaayo ne bagamba nti: “Agoba dayimooni ng’akozesa maanyi g’omufuzi wa badayimooni.”
35  Awo Yesu n’agenda mu bibuga byonna ne mu byalo, ng’ayigiriza mu makuŋŋaaniro gaabwe, ng’abuulira amawulire amalungi ag’Obwakabaka era ng’awonya endwadde eza buli kika.
36  Bwe yalaba ekibiina ky’abantu n’abasaasira, kubanga baali babonaabona era nga basaasaanye ng’endiga ezitalina musumba.
37  Awo n’agamba abayigirizwa be nti: “Eby’okukungula bingi, naye abakozi batono.
38  Kale, musabe Nnannyini makungula aweereze abakozi mu mulimu gw’okukungula.”
28  Nga Ssabbiiti eweddeko, ku lunaku olusooka mu wiiki, ng’obudde butandise okutangaala, Maliyamu Magudaleena ne Maliyamu omulala baagenda okulaba entaana.
2  Musisi ow’amaanyi yali ayise, era malayika wa Yakuwa yali asse okuva mu ggulu n’ayiringisa ejjinja okuva ku ntaana, era yali alituddeko.
3  Yali ayakaayakana ng’ekimyanso era n’engoye ze nga zitukula ng’omuzira.
4  Olw’okumutya, abakuumi baakankana, era ne baba ng’abafudde.
5  Naye malayika n’agamba abakazi nti: “Temutya, kubanga mmanyi nti munoonya Yesu eyakomererwa ku muti.
6  Taliiwo wano, kubanga yazuukiziddwa nga bwe yagamba. Mujje mulabe ekifo we yabadde agalamiziddwa.
7  Mugende mangu mutegeeze abayigirizwa be nti yazuukiziddwa okuva mu bafu era agenda Ggaliraaya. Eyo gye munaamulabira. Laba! Mbabuulidde.”
8  Amangu ago ne bava awaali entaana ne badduka okugenda okubuulira abayigirizwa be. Wadde baali batidde, baalina essanyu lingi.
9  Awo Yesu n’abasisinkana n’abagamba nti: “Emirembe gibe nammwe!” Ne basembera w’ali, ne bamukwata ku bigere, ne bamuvunnamira.
10  Yesu n’abagamba nti: “Temutya! Mugende mugambe baganda bange bagende e Ggaliraaya, era eyo gye banandabira.”
11  Bwe baali bagenda, abamu ku bakuumi ne bagenda mu kibuga, ne babuulira bakabona abakulu ebintu byonna ebyali bibaddewo.
12  Awo nga bakabona abakulu bamaze okukuŋŋaana wamu n’abakadde ne bateesa, baawa abasirikale ebitundu bya ffeeza ebiwerako,
13  ne babagamba nti: “Mugambe nti, ‘Abayigirizwa be bazze ekiro nga twebase ne bamubba.’
14  Kino gavana bw’anaakiwulira, tujja kumunnyonnyola era temujja kuba na kibeeraliikiriza.”
15  Ne batwala ebitundu bya ffeeza, ne bakola nga bwe baalagirwa, era ebigambo bino ne bibuna wonna mu Bayudaaya n’okutuusa leero.
16  Naye abayigirizwa ekkumi n’omu ne bagenda e Ggaliraaya ku lusozi Yesu gye yali ow’okubasisinkana.
17  Bwe baamulaba ne bavunnama, naye abamu ne babuusabuusa obanga ddala ye ye.
18  Awo Yesu n’asembera we baali n’ayogera nabo n’abagamba nti: “Mpeereddwa obuyinza bwonna mu ggulu ne ku nsi.
19  N’olwekyo, mugende mufuule abantu b’omu mawanga gonna abayigirizwa, nga mubabatiza mu linnya lya Kitaffe, n’ery’Omwana, n’ery’omwoyo omutukuvu,
20  nga mubayigiriza okukwata ebintu byonna bye nnabalagira. Era laba! Ndi wamu nammwe ennaku zonna okutuusa ku mafundikira g’enteekateeka y’ebintu.”
27  Obudde bwe bwakya, bakabona abakulu bonna n’abakadde ne bateesa ku ngeri y’okuttamu Yesu.
2  Bwe baamala okumusiba ne bamutwala ne bamuwaayo eri Piraato, gavana.
3  Yuda eyamulyamu olukwe bwe yalaba nga bamusalidde ogw’okufa, ne yejjusa, n’azzaayo ebitundu bya ffeeza 30 eri bakabona abakulu n’abakadde,
4  n’agamba nti: “Nnayonoona bwe nnalyamu omuntu omutuukirivu olukwe.” Ne bamugamba nti: “Ekyo kizibu kyo; ffe tekitukwatako!”
5  Awo n’asuula ebitundu bya ffeeza mu yeekaalu, n’agenda ne yeetuga.
6  Naye bakabona abakulu ne baggyayo ebitundu bya ffeeza ebyo ne bagamba nti: “Tekikkirizibwa kubiteeka mu kifo awaterekebwa ebirabo, kubanga bye byaguze omusaayi.”
7  Bwe baamala okuteesa, ne bakozesa ssente ezo ne bazigulamu ekibanja ky’omubumbi baziikengamu abagwira.
8  Ekibanja ekyo kyekiva kiyitibwa Ekibanja ky’Omusaayi n’okutuusa leero.
9  Ekyo nnabbi Yeremiya kye yayogera ne kituukirira, ekigamba nti: “Baatwala ebitundu bya ffeeza 30, nga gwe muwendo ogwamuteekebwako abamu ku baana ba Isirayiri,
10  ne babigulamu ekibanja ky’omubumbi, nga Yakuwa bwe yandagira.”
11  Awo Yesu n’ayimirira mu maaso ga gavana era gavana n’amubuuza nti: “Ggwe Kabaka w’Abayudaaya?” Yesu n’amuddamu nti: “Ggwe kennyini okyogedde.”
12  Naye bakabona abakulu n’abakadde bwe baali bamulumiriza, teyaddamu kigambo.
13  Awo Piraato n’amubuuza nti: “Ebyo byonna bye bakulumiriza tobiwulira?”
14  Naye teyamuddamu kigambo na kimu, gavana ne yeewuunya nnyo.
15  Ku buli mbaga ey’Okuyitako, yalinga mpisa ya gavana okuta omusibe abantu gwe baabanga bamusabye.
16  Mu kiseera ekyo waaliwo omusibe ayitibwa Balabba, eyali amanyiddwa ennyo olw’ebikolwa bye ebibi.
17  Awo bwe baali bakuŋŋaanye, Piraato n’ababuuza nti: “Ani gwe mwagala mbateere, Balabba oba Yesu ayitibwa Kristo?”
18  Kubanga yali akimanyi nti okumuwaayo baali bamukwatiddwa buggya.
19  Bwe yali atudde ku ntebe okusalirwa emisango, mukyala we n’amuweereza obubaka ng’agamba nti: “Omuntu oyo omutuukirivu tomukolako kabi, kubanga leero ntawaanyiziddwa nnyo mu kirooto ku lulwe.”
20  Naye bakabona abakulu n’abakadde ne basendasenda ekibiina ky’abantu okusaba nti Balabba y’aba ateebwa, ate ye Yesu attibwe.
21  Gavana n’abaddamu n’ababuuza nti: “Ku bombi ani gwe mwagala mbateere?” Ne bamuddamu nti: “Balabba.”
22  Piraato n’abagamba nti: “Kati olwo Yesu ayitibwa Kristo mmukole ki?” Bonna ne bagamba nti: “Mukomerere ku muti!”
23  N’ababuuza nti: “Lwaki, kibi ki kye yakola?” Naye ne beeyongera okuleekaana nti: “Mukomerere ku muti!”
24  Piraato bwe yalaba ng’okufuba kwe tekuvuddemu kalungi konna wabula nga beeyongera bweyongezi kuleekaana, n’akwata amazzi n’anaaba mu ngalo mu maaso g’abantu bonna, nga bw’agamba nti: “Sivunaanibwa musaayi gwa muntu ono. Omusango gwammwe.”
25  Awo abantu bonna ne baddamu nti: “Omusaayi gwe gubeere ku ffe ne ku baana baffe.”
26  N’abateera Balabba, naye n’alagira Yesu akubibwe era n’amuwaayo akomererwe ku muti.
27  Abasirikale ba gavana ne batwala Yesu mu mbuga ya gavana, ne bayita abasirikale bonna ne beekuŋŋaanyiza w’ali.
28  Ne bamwambulamu ebyambalo bye, ne bamwambaza olugoye olumyufu,
29  ne bakola engule ey’amaggwa ne bagimuteeka ku mutwe era ne bamukwasa olumuli mu mukono gwe ogwa ddyo. Ne bafukamira mu maaso ge, ne bamukudaalira nga bagamba nti: “Emirembe gibe naawe Kabaka w’Abayudaaya!”
30  Ne bamuwandulira amalusu, ne bakwata olumuli ne balumukuba ku mutwe.
31  Bwe baamala okumukudaalira ne bamwambulamu olugoye olumyufu, ne bamwambaza ebyambalo bye eby’okungulu, ne bamutwala okumukomerera ku muti.
32  Bwe baali bagenda, ne basanga omusajja ow’e Kuleene ayitibwa Simooni, ne bamuwaliriza okusitula omuti gwa Yesu ogw’okubonaabona.
33  Bwe baatuuka mu kifo ekiyitibwa Ggologoosa, ekitegeeza, Ekifo ky’Ekiwanga,
34  ne bamuwa okunywa envinnyo etabuddwamu ebintu ebikaawa; naye bwe yakombako n’agaana okunywa.
35  Bwe baamala okumukomerera, ne bagabana ebyambalo bye eby’okungulu nga bakuba akalulu,
36  era ne batuula awo ne bamukuuma.
37  Ate era baateeka akapande waggulu w’omutwe gwe akaali kawandiikiddwako omusango ogwali gumuvunaanibwa, nga kagamba nti: “Ono ye Yesu Kabaka w’Abayudaaya.”
38  Era baawanika abanyazi babiri ku miti okumpi naye, omu ku mukono gwe ogwa ddyo ate omulala ku gwa kkono.
39  Awo abaali bayitawo ne bamuvuma, ne banyeenya emitwe
40  nga bwe bagamba nti: “Ggwe eyagamba okumenya yeekaalu ogizimbire mu nnaku ssatu, weerokole! Bw’oba oli mwana wa Katonda, va ku muti ogw’okubonaabona okke wansi!”
41  Bakabona abakulu n’abawandiisi era n’abakadde ne batandika okumukudaalira nga bagamba nti:
42  “Yalokolanga balala, naye ye tasobola kwerokola! Ye Kabaka wa Isirayiri; kale ave ku muti ogw’okubonaabona akke wansi tulyoke tumukkirize.
43  Atadde obwesige mu Katonda; kale amuwonye bw’aba ng’amwagala, kubanga yagamba nti, ‘Ndi Mwana wa Katonda.’”
44  Era n’abanyazi abaali ku miti okumpi naye ne batandika okumuvuma.
45  Awo ensi eyo yonna n’ekwata ekizikiza okuva ku ssaawa mukaaga okutuusa ku ssaawa mwenda.
46  Ku ssaawa nga mwenda, Yesu n’ayogera mu ddoboozi ery’omwanguka nti: “Eli, Eli, lama sabakusaani?” ekitegeeza nti, “Katonda wange, Katonda wange, lwaki onjabulidde?”
47  Abamu ku abo abaali bayimiridde awo bwe baawulira ng’ayogera bw’atyo, ne bagamba nti: “Omusajja ono ayita Eriya.”
48  Amangu ago omu ku bo n’adduka n’addira ekisuumwa n’akinnyika mu mwenge omukaatuufu, n’akiteeka ku lumuli, n’amuwa anywe.
49  Naye abalala ne bagamba nti: “Muleke! Ka tulabe obanga Eriya anajja n’amulokola.”
50  Awo Yesu n’ayogera nate mu ddoboozi ery’omwanguka, n’afa.
51  Awo olutimbe olw’omu yeekaalu ne luyulikamu wakati okuva waggulu okutuuka wansi, era ensi n’ekankana, n’enjazi ne zaatika.
52  Entaana ne zibikkuka, era emirambo mingi egy’abatukuvu abaali beebase ne gidda kungulu,
53  (abantu abaava mu kifo awaali entaana baayingira mu kibuga ekitukuvu oluvannyuma lw’okuzuukizibwa kwe), abantu bangi ne bagiraba.
54  Naye omukulu w’ekibinja ky’abasirikale n’abo be yali nabo nga bakuuma Yesu bwe baalaba ensi ng’ekankana era n’ebintu ebyali bigenda mu maaso, ne batya nnyo, ne bagamba nti: “Mazima ddala ono abadde Mwana wa Katonda.”
55  Waaliwo n’abakazi bangi abaali bawerekeddeko Yesu okuva e Ggaliraaya okumuweereza, abaali ewalako nga balengera;
56  mu abo mwalimu Maliyamu Magudaleena, Maliyamu maama wa Yakobo ne Yose, ne maama wa batabani ba Zebedaayo.
57  Bwe bwali buwungeera, ne wajja omusajja omu omugagga ow’e Alimasaya ayitibwa Yusufu, eyali omuyigirizwa wa Yesu.
58  Omusajja oyo n’agenda ewa Piraato n’amusaba omulambo gwa Yesu. Piraato n’alagira bagumuwe.
59  Yusufu n’atwala omulambo, n’aguzinga mu lugoye oluyonjo olwa kitaani,
60  n’aguteeka mu ntaana ye empya gye yali asimye mu lwazi. N’ayiringisa ejjinja eddene n’aliteeka ku mulyango gw’entaana, n’oluvannyuma n’agenda.
61  Naye Maliyamu Magudaleena ne Maliyamu oli omulala ne basigala awo nga batudde mu maaso g’entaana.
62  Ebintu bino byaliwo ku lunaku olw’okuteekateeka Ssabbiiti. Olunaku olwaddako, bakabona abakulu n’Abafalisaayo ne bakuŋŋaana wamu ne bagenda eri Piraato,
63  ne bamugamba nti: “Ssebo, tujjukidde nti omulimba oyo bwe yali akyali mulamu yagamba nti, ‘Oluvannyuma lw’ennaku ssatu nja kuzuukizibwa.’
64  Kale, lagira bakuumire ddala entaana ye okutuusa ku lunaku olw’okusatu, abayigirizwa be baleme kujja kumubbamu era bagambe abantu nti, ‘Yazuukiziddwa okuva mu bafu!’ Awo obulimba buno obw’oluvannyuma bujja kusinga obw’olubereberye.”
65  Piraato n’abagamba nti: “Mutwale abakuumi, mugende mugikuumire ddala.”
66  Bwe batyo ne bagenda ne banywereza ddala ejjinja eryali ku ntaana ne balissaako akabonero era ne bateekawo n’abakuumi.
7  “Mulekere awo okusalira abalala omusango nammwe muleme kusalirwa musango;
2  kubanga nga bwe musalira abalala omusango, nammwe bwe gulibasalirwa; era ekipimo kye mukozesa okupimira abalala, nabo kye balikozesa okubapimira.
3  Kati olwo, lwaki otunuulira akasubi akali mu liiso lya muganda wo naye n’otofaayo ku kisiki ekiri ku liiso lyo?
4  Oba, oyinza otya okugamba muganda wo nti, ‘Leka nkuggyeko akasubi ku liiso lyo,’ so ng’ate ku liryo kuliko ekisiki?
5  Munnanfuusi ggwe! Sooka oggye ekisiki ku liiso lyo, osobole okulaba obulungi bw’oyinza okuggya akasubi ku liiso lya muganda wo.
6  “Temuwanga mbwa kintu kitukuvu, wadde okusuulira embizzi luulu zammwe, zireme kuzirinnyirira ate oluvannyuma ne zikyuka ne zibaluma.
7  “Musabenga, muliweebwa; munoonyenga, mulizuula; mukonkonenga, muliggulirwawo.
8  Kubanga buli asaba aweebwa, buli anoonya azuula, na buli akonkona aggulirwawo.
9  Ani ku mmwe awa omwana we ejjinja ng’amusabye omugaati?
10  Oba amuwa omusota ng’amusabye ekyennyanja?
11  N’olwekyo, oba nga mmwe ababi mumanyi okuwa abaana bammwe ebintu ebirungi, Kitammwe ali mu ggulu talisingawo nnyo okuwa ebintu ebirungi abo abamusaba!
12  “Kale, ebintu byonna bye mwagala abalala okubakola, nammwe bye muba mubakola; mu butuufu, kino Amateeka n’ebigambo bya Bannabbi kye bitegeeza.
13  “Muyingire mu mulyango omufunda, kubanga omulyango oguyingira mu kuzikirira mugazi n’ekkubo erituukayo ddene, era bangi abaliyitamu;
14  naye omulyango oguyingira mu bulamu mufunda n’ekkubo erituukayo lya kanyigo, n’abo abaliraba batono.
15  “Mwekuume bannabbi ab’obulimba abajjira mu byambalo by’endiga, naye nga munda gye misege egikavvula.
16  Mulibategeerera ku bibala byabwe. Abantu banoga ezzabbibu ku muti ogw’amaggwa oba ettiini ku matovu?
17  Mu ngeri y’emu, buli muti omulungi gubala ebibala ebirungi, naye omuti omubi gubala ebibala ebibi.
18  Omuti omulungi teguyinza kubala bibala bibi, n’omuti omubi teguyinza kubala bibala birungi.
19  Buli muti ogutabala bibala birungi gutemebwa ne gusuulibwa mu muliro.
20  Mazima ddala, abantu abo mulibategeerera ku bibala byabwe.
21  “Si buli muntu aŋŋamba nti, ‘Mukama wange, Mukama wange,’ y’aliyingira mu Bwakabaka obw’omu ggulu, wabula oyo akola Kitange ali mu ggulu by’ayagala.
22  Bangi abaliŋŋamba ku lunaku luli nti, ‘Mukama waffe, Mukama waffe, tetwalagulanga mu linnya lyo, tetwagobanga dayimooni mu linnya lyo, era ne tukola ebyamagero bingi mu linnya lyo?’
23  Naye ndibaatulira nti: ‘Sibamanyangako mmwe! Muve we ndi mmwe abajeemu.’
24  “N’olwekyo, buli muntu awulira ebigambo byange era n’abikolerako, aliba ng’omusajja ow’amagezi eyazimba ennyumba ye ku lwazi;
25  enkuba n’etonnya, amataba ne gajja, embuyaga n’ekuntira ku nnyumba eyo, naye n’etagwa olw’okuba yazimbibwa ku lwazi.
26  Naye buli muntu awulira ebigambo byange n’atabikolerako, aliba ng’omusajja omusirusiru eyazimba ennyumba ye ku musenyu;
27  enkuba n’etonnya, amataba ne gajja, embuyaga n’ekuntira ku nnyumba eyo, n’egwa, era okugwa kwayo kwali kwa maanyi.”
28  Yesu bwe yamala okwogera ebyo, ekibiina ky’abantu ne kiwuniikirira olw’engeri gye yali ayigirizaamu,
29  kubanga yali abayigiriza ng’omuntu alina obuyinza, so si ng’abawandiisi baabwe.
23  Awo Yesu n’ayogera eri ebibiina n’eri abayigirizwa be n’abagamba nti:
2  “Abawandiisi n’Abafalisaayo beetadde mu kifo kya Musa.
3  Kale, ebintu byonna bye babagamba mubikole, naye temukola nga bo bwe bakola; boogera naye tebassa mu nkola bye boogera.
4  Basiba emigugu emizito ne bagiteeka ku bibegaabega by’abantu, naye bo tebaagala wadde okugikwatako n’olugalo lwabwe.
5  Ebintu byonna bye bakola, babikola abantu babalabe; kubanga bagaziya obusanduuko omuli ebyawandiikibwa bwe bambala okubawa obukuumi, era bawanvuya ebijwenge eby’oku byambalo byabwe.
6  Baagala ebifo ebisingayo okuba eby’ekitiibwa nga bali ku bijjulo, n’okutuula mu bifo eby’omu maaso mu makuŋŋaaniro,
7  n’okulamusibwa mu butale mu ngeri ey’ekitiibwa, era baagala abantu okubayita Labbi.
8  Naye mmwe temuyitibwanga Labbi, kubanga Omuyigiriza wammwe ali omu, era mmwe mmwenna muli ba luganda.
9  Ate era temuyitanga muntu n’omu kitammwe ku nsi, kubanga Kitammwe ali omu, Oyo ali mu ggulu.
10  Era temuyitibwanga bakulembeze kubanga Omukulembeze wammwe ali omu, Kristo.
11  Naye asinga obukulu mu mmwe ateekwa kuba muweereza wammwe.
12  Buli eyeegulumiza alitoowazibwa na buli eyeetoowaza aligulumizibwa.
13  “Zibasanze mmwe abawandiisi n’Abafalisaayo, bannanfuusi! kubanga muggalirawo abantu enzigi z’Obwakabaka obw’omu ggulu; mmwe mmwennyini temuyingira era mulemesa n’abo ababa bayingira.
14  ​—
15  “Zibasanze mmwe abawandiisi n’Abafalisaayo, bannanfuusi! kubanga muyita ku nnyanja ne ku lukalu ne mugenda okukyusa omuntu omu, era bwe mumala okumukyusa mumufuula agwanira Ggeyeena emirundi ebiri okusinga mmwe.
16  “Zibasanze mmwe abakulembeze abazibe b’amaaso abagamba nti, ‘Singa omuntu alayira yeekaalu n’atatuukiriza ky’alayidde, taba na musango; naye oyo alayira zzaabu ow’omu yeekaalu ateekwa okutuukiriza ky’alayidde.’
17  Basirusiru mmwe era abazibe b’amaaso! Kiruwa ekisinga kinnaakyo, zzaabu, oba yeekaalu efuula zzaabu okuba omutukuvu?
18  Era mugamba nti, ‘Singa omuntu alayira ekyoto n’atatuukiriza ky’alayidde, taba na musango; naye oyo alayira ekirabo ekiweereddwayo ku kyoto alina okutuukiriza ky’alayidde.’
19  Mmwe abazibe b’amaaso! Kiruwa ekisinga kinnaakyo, ekirabo, oba ekyoto ekifuula ekirabo okuba ekitukuvu?
20  N’olwekyo, oyo alayira ekyoto aba alayidde n’ebyo byonna ebikiriko;
21  oyo alayira yeekaalu aba alayira n’Oyo agibeeramu;
22  era oyo alayira eggulu aba alayira entebe ya Katonda n’Oyo agituddeko.
23  “Zibasanze mmwe abawandiisi n’Abafalisaayo, bannanfuusi! kubanga muwaayo ekimu eky’ekkumi ekya nnabbugira, ekya aneta, n’ekya kkumino, naye ne mutatuukiriza bintu ebisinga obukulu mu Mateeka: obwenkanya, obusaasizi, n’obwesigwa. Ebintu ebyo birina okutuukirizibwa naye era na bino tebirina kubuusibwa maaso.
24  Abakulembeze abazibe b’amaaso, musengejja akabu mu bye munywa naye ne mumira eŋŋamira!
25  “Zibasanze mmwe abawandiisi n’Abafalisaayo, bannanfuusi! kubanga muyonja kungulu ku kikopo ne kungulu ku kibya naye nga munda mujjudde omululu n’obuteefuga.
26  Ggwe Omufalisaayo omuzibe w’amaaso, sooka oyonje munda mu kikopo ne mu kibya, kungulu nakwo kulyoke kubeere kuyonjo.
27  “Zibasanze mmwe abawandiisi n’Abafalisaayo, bannanfuusi! kubanga mulinga amalaalo agasiigiddwa langi enjeru era agalabika obulungi kungulu, naye nga munda gajjudde amagumba g’abafu n’obutali bulongoofu obwa buli ngeri.
28  Nammwe kungulu mulabika nga muli batuukirivu mu maaso g’abantu, naye munda mujjudde obunnanfuusi n’obujeemu.
29  “Zibasanze mmwe abawandiisi n’Abafalisaayo, bannanfuusi! kubanga muzimba entaana za bannabbi era ne muyooyoota amalaalo g’abatuukirivu,
30  nga mugamba nti, ‘Singa twaliwo mu biseera bya bajjajjaffe, tetwandyetabye wamu nabo okutta bannabbi.’
31  Bwe mutyo mwewaako obujulizi nti muli baana b’abo abatta bannabbi.
32  Kale mumalirize ekyo bajjajjammwe kye baatandika.
33  “Mmwe emisota, era abaana b’emisota egy’obusagwa, muliwona mutya omusango gwa Ggeyeena?
34  Kyenva ntuma gye muli bannabbi, n’abasajja ab’amagezi, n’abayigiriza. Abamu mujja kubatta era mubawanike ku miti, abalala mujja kubakubira mu makuŋŋaaniro gammwe era mubayigganye mu buli kibuga,
35  mulyoke mubeereko omusango gw’okuyiwa omusaayi gwonna ogw’abatuukirivu ogwayiika ku nsi, okuva ku gwa Abbeeri omutuukirivu okutuuka ku gwa Zekkaliya mutabani wa Balakiya gwe mwattira wakati w’ekifo ekitukuvu n’ekyoto.
36  Mazima mbagamba nti, ebintu bino byonna bijja kutuuka ku mulembe guno.
37  “Yerusaalemi, Yerusaalemi, atta bannabbi era akuba amayinja abo ababa batumiddwa gy’ali,—mirundi emeka gye nnayagala okukuŋŋaanya abaana bo ng’enkoko bw’ekuŋŋaanya obwana bwayo mu biwaawaatiro byayo! Naye temwakyagala.
38  Laba! Ennyumba yammwe ebalekeddwa nga kifulukwa.
39  Naye mbagamba nti, temuliddayo kundaba okutuusa lwe muligamba nti, ‘Aweereddwa omukisa oyo ajjira mu linnya lya Yakuwa!’”
22  Yesu n’ayogera nabo nate ng’akozesa engero, n’abagamba nti:
2  “Obwakabaka obw’omu ggulu buyinza okugeraageranyizibwa ku kabaka eyategekera omwana we ekijjulo ky’embaga ey’obugole.
3  N’atuma abaddu be okuyita abo abaali bayitiddwa ku kijjulo ky’embaga ey’obugole, naye ne batayagala kujja.
4  N’atuma nate abaddu abalala, n’abagamba nti, ‘Mugambe abo abayitiddwa nti: “Laba! Ntegese eky’emisana, nzise ente ennume n’ensolo eza ssava era ebintu byonna biwedde okuteekateeka. Mujje ku kijjulo.”’
5  Naye ne batafaayo, omu n’agenda mu nnimiro ye, n’omulala n’agenda okusuubula;
6  ate abalala ne bakwata abaddu be, ne babayisa bubi era ne babatta.
7  “Kabaka n’asunguwala, n’atuma amagye ge ne gatta abatemu abo era ne gookya ekibuga kyabwe.
8  N’agamba abaddu be nti, ‘Ekijjulo ky’embaga ey’obugole kiwedde okuteekaateeka naye abo abayitiddwa tebagwanira kukibaako.
9  N’olwekyo, mugende mu nguudo eziva mu kibuga, era muyite bonna be munaasanga bajje ku kijjulo.’
10  Awo abaddu ne bagenda mu nguudo ne bayita abo bonna be baasanga, abalungi n’ababi, ekisenge omwali embaga ne kijjula abagenyi.
11  “Kabaka bwe yayingira okulaba abagenyi, n’alaba omusajja eyali tayambadde kyambalo kya mbaga ya bugole.
12  N’amugamba nti, ‘Ssebo, wayingidde otya wano nga toyambadde kyambalo kya mbaga?’ N’abulwa eky’okuddamu.
13  Kabaka n’agamba abaweereza be nti, ‘Mumusibe emikono n’amagulu, mumusuule ebweru mu kizikiza. Eyo gy’anaakaabira era n’aluma obugigi.’
14  “Kubanga bangi abayitibwa naye abalondebwamu batono.”
15  Awo Abafalisaayo ne bagenda ne bateesa engeri gye banaamukwasaamu mu by’ayogera.
16  Ne bamusindikira abayigirizwa baabwe nga bali wamu n’abagoberezi ba Kerode, ne bamugamba nti: “Omuyigiriza, tumanyi nti oli wa mazima era nti oyigiriza ekkubo lya Katonda mu mazima, era nti totwalirizibwa ndowooza ya muntu yenna kubanga totunuulira ndabika ya kungulu.
17  Kale tubuulire, olowooza otya? Kiba kituufu okusasula Kayisaali omusolo oba nedda?”
18  Naye Yesu bwe yategeera olukwe lwabwe, n’abagamba nti: “Lwaki munkema mmwe bannanfuusi?
19  Mundage essente y’omusolo.” Ne bamuleetera eddinaali.
20  N’ababuuza nti: “Ekifaananyi n’ebigambo ebigiriko by’ani?”
21  Ne bamugamba nti: “Bya Kayisaali.” N’abagamba nti: “Ebya Kayisaali mubiwe Kayisaali, naye ebya Katonda mubiwe Katonda.”
22  Bwe baawulira ekyo ne beewuunya nnyo, ne bamuviira ne bagenda.
23  Ku lunaku olwo, Abasaddukaayo abagamba nti teri kuzuukira, bajja ne bamubuuza nti:
24  “Omuyigiriza, Musa yagamba nti: ‘Singa omuntu afa nga tazadde baana, muganda we ateekwa okuwasa mukyala we amuzaalire abaana.’
25  Ewaffe waaliyo ab’oluganda musanvu. Ow’olubereberye yawasa naye n’afa nga talina mwana era muganda we n’awasa mukyala we.
26  Bwe kityo bwe kyali ku w’okubiri, era ne ku w’okusatu, okutuukira ddala ku w’omusanvu.
27  Oluvannyuma omukazi naye yafa.
28  Kati olwo mu kiseera eky’okuzuukira, aliba mukyala w’ani ku abo omusanvu? Kubanga bonna baamuwasa.”
29  Yesu n’abagamba nti: “Mwabula, kubanga temumanyi Byawandiikibwa wadde amaanyi ga Katonda;
30  kubanga mu kiseera eky’okuzuukira, abantu tebaliwasa era tebalifumbirwa, naye baliba nga bamalayika mu ggulu.
31  Ku bikwata ku kuzuukira kw’abafu, temusomangako ekyo Katonda kye yayogera bwe yabagamba nti:
32  ‘Nze Katonda wa Ibulayimu, Katonda wa Isaaka, era Katonda wa Yakobo’? Si Katonda wa bafu naye wa balamu.”
33  Abantu bwe baawulira ebyo ne beewuunya engeri gye yali ayigirizaamu.
34  Abafalisaayo bwe baawulira nti asirisizza Abasaddukaayo, ne beekuŋŋaanya wamu ne bajja.
35  Omu ku bo eyali omukenkufu mu Mateeka n’amubuuza ng’amukema nti:
36  “Omuyigiriza, tteeka ki erisinga obukulu mu Mateeka?”
37  N’amugamba nti: “‘Oyagalanga Yakuwa Katonda wo n’omutima gwo gwonna, n’obulamu bwo bwonna, n’amagezi go gonna.’
38  Lino lye tteeka erisinga obukulu mu gonna era lye lisooka.
39  Ery’okubiri eririfaanana lye lino: ‘Oyagalanga muliraanwa wo nga bwe weeyagala.’
40  Ku mateeka gano abiri Amateeka gonna ne Bannabbi kwe byesigamye.”
41  Awo Abafalisaayo bwe baali nga bakuŋŋaanye wamu, Yesu n’ababuuza nti:
42  “Kiki kye mulowooza ku Kristo? Mwana w’ani?” Ne bamuddamu nti: “Wa Dawudi.”
43  N’ababuuza nti: “Kati olwo, lwaki Dawudi yaluŋŋamizibwa okumuyita Mukama we, ng’agamba nti,
44  ‘Yakuwa yagamba Mukama wange nti: “Tuula ku mukono gwange ogwa ddyo okutuusa lwe nditeeka abalabe bo wansi w’ebigere byo”’?
45  Dawudi bw’aba ng’amuyita Mukama we, kati olwo aba atya omwana we?”
46  Ne watabaawo muntu yenna eyayinza okumuddamu, era okuva ku lunaku olwo tewaaliwo muntu yeetantala kuddamu kumubuuza kintu kirala.
6  “Mwegendereze muleme kukolera bya butuukirivu mu maaso g’abantu olw’okwagala okubalaba; kubanga bwe mukola bwe mutyo, temujja kufuna mpeera okuva eri Kitammwe ow’omu ggulu.
2  N’olwekyo, bw’obangako by’owa abaavu, teweefuuyira kkondeere nga bannanfuusi bwe bakola mu makuŋŋaaniro ne mu nguudo, abantu basobole okubawa ekitiibwa. Mazima mbagamba nti empeera yaabwe bamaze okugifuna mu bujjuvu.
3  Naye ggwe, bw’obangako by’owa abaavu, omukono gwo ogwa kkono gulemenga kumanya ogwa ddyo kye gukola,
4  ebintu by’owa abaavu bibeere bya kyama. Awo Kitaawo alaba mu kyama alikuwa empeera.
5  “Era bwe muba musaba, temuba nga bannanfuusi; kubanga baagala okusaba nga bayimiridde mu makuŋŋaaniro ne mu masaŋŋanzira, abantu babalabe. Mazima ddala mbagamba nti empeera yaabwe bamaze okugifuna mu bujjuvu.
6  Naye ggwe bw’obanga oyagala okusaba, yingiranga mu kisenge, era oluvannyuma lw’okuggalawo oluggi, osabe Kitaawo ali mu kyama. Kale Kitaawo alaba mu kyama alikuwa empeera.
7  Naye bwe mubanga musaba, temuddiŋŋananga mu bigambo ng’ab’amawanga bwe bakola, kubanga balowooza nti bajja kuwulirwa olw’okwogera ebigambo ebingi.
8  Temukola nga bo, kubanga Kitammwe amanyi ebintu bye mwetaaga nga temunnaba na kubimusaba.
9  “Kale musabenga bwe muti: “‘Kitaffe ali mu ggulu, erinnya lyo litukuzibwe.
10  Obwakabaka bwo bujje. By’oyagala bikolebwe mu nsi nga bwe bikolebwa mu ggulu.
11  Tuwe emmere yaffe eya leero;
12  tusonyiwe amabanja gaffe nga naffe bwe tusonyiwa be tubanja.
13  Totutwala mu kukemebwa, naye tulokole okuva eri omubi.’
14  “Bwe musonyiwa abantu ensobi zaabwe, ne Kitammwe ali mu ggulu ajja kubasonyiwa;
15  naye bwe mutabasonyiwa, ne Kitammwe ali mu ggulu tajja kubasonyiwa nsobi zammwe.
16  “Bwe muba musiiba, mulekere awo okuba abanyiikaavu nga bannanfuusi, kubanga bo tebafaayo ku ndabika yaabwe abantu basobole okubalaba nti basiiba. Mazima mbagamba nti empeera yaabwe bamaze okugifuna mu bujjuvu.
17  Naye ggwe bw’obanga osiiba, osiiganga amafuta mu mutwe gwo era n’onaaba mu maaso,
18  abantu baleme kukulaba nti osiiba okuggyako Kitaawo ali mu kyama; era Kitaawo alaba mu kyama alikuwa empeera.
19  “Mulekere awo okweterekera eby’obugagga ku nsi ebiwuka we bibiriira, obutalagge we bubyonoonera, era n’ababbi kwe babibbira.
20  Naye mweterekere eby’obugagga mu ggulu, ebiwuka gye bitayinza kubiriira wadde obutalagge okubyonoona, era n’ababbi gye batayinza kugenda ne babibba.
21  Kubanga eby’obugagga byo gye biba n’omutima gwo gye gubeera.
22  “Ettaala y’omubiri lye liiso. Eriiso lyo bwe liba nga litunula wamu, omubiri gwo gwonna guba mutangaavu;
23  naye eriiso lyo bwe liba ery’obuggya, omubiri gwo gwonna guba mu kizikiza. Ekitangaala ekiri mu ggwe bwe kibeera ekizikiza, ekizikiza ekyo nga kiba kya maanyi nnyo!
24  “Tewali n’omu ayinza kubeera muddu wa baami babiri; aba alina okukyawako omu n’ayagala omulala, oba okunywerera ku omu n’anyooma omulala. Temusobola kuba baddu ba Katonda na ba Byabugagga.
25  “N’olwekyo mbagamba nti: Mulekere awo okweraliikirira ebikwata ku bulamu bwammwe nti munaalya ki oba nti munaanywa ki, oba ebikwata ku mibiri gyammwe nti munaayambala ki. Obulamu tebusinga mmere n’eby’okwambala?
26  Mwetegereze ebinyonyi eby’omu bbanga. Tebisiga, tebikungula, era tebitereka mu materekero; naye Kitammwe ali mu ggulu abiriisa. Mmwe temuli ba muwendo nnyo okubisinga?
27  Ani ku mmwe bwe yeeraliikirira ayinza okwongerako wadde akatono ku kiseera ky’obulamu bwe?
28  Era lwaki mweraliikirira eby’okwambala? Mubeeko kye muyigira ku ngeri amalanga ag’oku ttale gye gakulamu; tegakuluusana, wadde okuluka engoye;
29  naye mbagamba nti ne Sulemaani mu kitiibwa kye kyonna teyayambala ng’erimu ku go.
30  Bwe kiba nti bw’atyo Katonda bw’ayambaza omuddo ogw’oku ttale, ogubeerawo leero ate enkya ne gusuulibwa mu kikoomi, taasinge kwambaza mmwe, mmwe abalina okukkiriza okutono?
31  N’olwekyo, temweraliikiriranga ne mugamba nti, ‘Tunaalya ki?’ oba nti, ‘Tunaanywa ki?’ oba nti, ‘Tunaayambala ki?’
32  Ebintu ebyo byonna amawanga bye geemaliddeko okunoonya. Kitammwe ali mu ggulu amanyi nti ebintu ebyo byonna mubyetaaga.
33  “Kale musooke munoonyenga Obwakabaka n’obutuukirivu bwe, era ebyo ebirala byonna biribongerwako.
34  N’olwekyo, temweraliikiriranga bya nkya, kubanga olunaku olw’enkya lunaaba n’ebyeraliikiriza ebyalwo. Buli lunaku luba n’emitawaana egirumala.
21  Bwe baali basemberedde Yerusaalemi, nga batuuse e Besufaage ku Lusozi olw’Emizeyituuni, Yesu n’atuma abayigirizwa be babiri,
2  n’abagamba nti: “Mugende mu kabuga kali ke mulengera, era amangu ddala nga mwakatuukayo, mujja kulaba endogoyi ng’esibiddwa ng’eri n’omwana gwayo. Muzisumulule muzindeetere.
3  Singa omuntu yenna abaako ky’ababuuza, mumugambe nti, ‘Mukama waffe azeetaaga.’ Amangu ago ajja kubaleka muzitwale.”
4  Kino kyabaawo okutuukiriza ekyo nnabbi kye yagamba nti:
5  “Gamba muwala wa Sayuuni nti, ‘Laba! Kabaka wo ajja gy’oli; muteefu, era yeebagadde omwana gw’endogoyi.’”
6  Awo abayigirizwa ne bagenda ne bakola nga Yesu bwe yabalagira.
7  Ne baleeta endogoyi n’omwana gwayo, ne baziteekako ebyambalo byabwe eby’okungulu, n’abituulako.
8  Abantu abasinga obungi ne baalirira ebyambalo byabwe eby’okungulu mu kkubo, ate abalala ne batema amatabi g’emiti ne bagaalirira mu kkubo.
9  Abo abaali bamukulembedde n’abo abaali bamuvaako emabega ne boogerera waggulu nga bagamba nti: “Tukusaba olokole Omwana wa Dawudi! Aweereddwa omukisa oyo ajjira mu linnya lya Yakuwa! Tukusaba ggwe ali waggulu, omulokole!”
10  Bwe yatuuka mu Yerusaalemi, ekibuga kyonna ne kibaamu oluyoogaano, nga babuuza nti: “Ono y’ani?”
11  Ekibiina ky’abantu ne kigamba nti: “Ono ye nnabbi Yesu, ava e Nazaaleesi eky’omu Ggaliraaya!”
12  Yesu n’ayingira mu yeekaalu n’agobamu abo bonna abaali batundiramu ebintu n’abo abaali babigula, era n’avuunika emmeeza z’abo abaali bavungisa ssente n’entebe z’abo abaali batunda amayiba.
13  N’abagamba nti: “Kyawandiikibwa nti, ‘Ennyumba yange eriyitibwa nnyumba ya kusabiramu,’ naye mmwe mugifudde mpuku ya banyazi.”
14  Ate era abazibe b’amaaso n’abalema bajja gy’ali mu yeekaalu, n’abawonya.
15  Bakabona abakulu n’abawandiisi bwe baalaba ebintu ebyewuunyisa bye yali akoze, era nga n’abalenzi boogerera waggulu mu yeekaalu nga bagamba nti: “Tukusaba olokole Omwana wa Dawudi!” ne basunguwala
16  ne bamugamba nti: “Owulira bano kye bagamba?” Yesu n’abagamba nti: “Mbawulira. Temusomangako nti: ‘Oleetedde akamwa k’abaana abato n’abawere okukutendereza’?”
17  N’abaviira, n’afuluma ekibuga, n’agenda e Bessaniya n’asula eyo.
18  Bwe yali akomawo mu kibuga ku makya ennyo enjala n’emuluma.
19  N’alengera omutiini ku mabbali g’ekkubo n’agenda we guli, naye n’atasangako kibala kyonna okuggyako ebikoola. N’agugamba nti: “Toliddamu kubala kibala kyonna emirembe n’emirembe.” Amangu ago omutiini ne gukala.
20  Abayigirizwa bwe baakiraba, ne beewuunya nnyo, ne bagamba nti: “Omutiini guno gukaze gutya amangu bwe guti?”
21  Yesu n’abaddamu nti: “Mazima mbagamba nti bwe muba n’okukkiriza era nga temubuusabuusa, temujja kukoma ku kukola ekyo kye nkoze omutiini, naye era ne bwe munaagamba olusozi luno nti, ‘Siguukulukuka ogwe mu nnyanja,’ bwe kityo bwe kijja okuba.
22  Era ebintu byonna bye musaba nga mulina okukkiriza mujja kubifuna.”
23  Bwe yayingira mu yeekaalu, bakabona abakulu n’abakadde ne bajja gy’ali ng’ayigiriza ne bamubuuza nti: “Oggya wa obuyinza okukola ebintu bino? Era ani eyakuwa obuyinza buno?”
24  Yesu n’abaddamu nti: “Nange ka mbabuuzeeyo ekibuuzo kimu. Bwe munanziramu nja kubabuulira gye nzigya obuyinza okukola ebintu bino:
25  Yokaana yaggya wa obuyinza okubatiza, mu ggulu oba mu bantu?” Ne batandika okwogera bokka na bokka nti: “Singa tugamba nti ‘Yabuggya mu ggulu,’ ajja kutugamba nti, ‘Lwaki temwamukkiriza?’
26  Naye ate singa tugamba nti, ‘Yabuggya mu bantu,’ tutya abantu kubanga bonna bakitwala nti Yokaana nnabbi.”
27  Ne baddamu Yesu nti: “Tetumanyi.” Naye n’abagamba nti: “Nange sijja kubabuulira gye nzigya buyinza kukola bintu bino.
28  “Mulowooza mutya? Waliwo omusajja eyalina abaana babiri; n’agenda eri omwana asooka n’amugamba nti: ‘Mwana wange, leero genda okole mu nnimiro y’emizabbibu.’
29  N’amuddamu nti, ‘Sijja kugenda.’ Naye oluvannyuma ne yeekuba mu kifuba n’agenda.
30  Omusajja oyo n’atuukirira omwana ow’okubiri n’amugamba ekintu kye kimu. N’amuddamu nti, ‘Nja kugenda Ssebo,’ naye n’atagenda.
31  Ku bombi ani yakola kitaawe ky’ayagala?” Ne bamuddamu nti: “Eyasooka.” Yesu n’abagamba nti: “Mazima ddala mbagamba nti abasolooza omusolo ne bamalaaya bajja kubasooka okuyingira mu Bwakabaka bwa Katonda.
32  Kubanga Yokaana yajja gye muli n’abalaga ekkubo ery’obutuukirivu ne mutamukkiriza. Naye abasolooza omusolo ne bamalaaya baamukkiriza, era wadde ng’ekyo mwakiraba temwekuba mu kifuba musobole okumukkiriza.
33  “Muwulire olugero olulala: Waaliwo omuntu eyasimba ennimiro y’emizabbibu n’agissaako olukomera, n’ateekamu essogolero ly’envinnyo, n’azimbamu omunaala, n’agipangisa abalimi, n’agenda mu nsi ey’ewala.
34  Ekiseera ky’amakungula bwe kyatuuka, n’atuma abaddu be eri abalimi bamuleetere ku bibala.
35  Naye abalimi ne bakwata abaddu be, omu ne bamukuba, omulala ne bamutta, ate omulala ne bamukuba amayinja.
36  Era n’atuma abaddu abalala bangi okusinga abaasooka, naye bano nabo ne babakola ekintu kye kimu.
37  Ku nkomerero n’abatumira omwana we, ng’agamba nti, ‘Omwana wange bajja kumussaamu ekitiibwa.’
38  Abalimi bwe baalaba omwana ne bagambagana nti, ‘Ono ye musika; mujje tumutte tutwale obusika bwe!’
39  Awo ne bamukwata ne bamusuula ebweru w’ennimiro y’emizabbibu ne bamutta.
40  Kati olwo nnannyini nnimiro y’emizabbibu bw’alijja, kiki ky’alikola abalimi abo?”
41  Ne bamugamba nti: “Olw’okuba babi, alibazikiririza ddala, era ennimiro y’emizabbibu aligipangisa abalimi abalala abalimuwa ebibala ng’ekiseera kyabyo kituuse.”
42  Yesu n’abagamba nti, “Temusomangako mu byawandiikibwa awagamba nti, ‘Ejjinja abazimbi lye baagaana lye lifuuse ejjinja ekkulu ery’oku nsonda. Kino Yakuwa y’akikoze era kitwewuunyisa nnyo’?
43  Eno ye nsonga lwaki mbagamba nti Obwakabaka bwa Katonda bujja kubaggibwako buweebwe eggwanga eribala ebibala byabwo.
44  Era buli muntu anaagwa ku jjinja eryo ajja kumenyekamenyeka. Ate oyo gwe linaagwako lijja kumubetenta.”
45  Bakabona abakulu n’Abafalisaayo bwe baawulira engero ze yagera ne bategeera nti yali ayogera ku bo.
46  Naye, wadde nga baali baagala okumukwata, baatya ekibiina ky’abantu kubanga baali bamutwala okuba nnabbi.
25  “Obwakabaka obw’omu ggulu buyinza okugeraageranyizibwa ku bawala ekkumi embeerera abaakwata ettaala zaabwe ne bagenda okwaniriza omugole omusajja.
2  Abataano baali basirusiru, naye abataano abalala baali ba magezi.
3  Abasirusiru baatwala ettaala zaabwe naye ne batatwala mafuta,
4  kyokka bo ab’amagezi baatwala amafuta mu ccupa zaabwe ne mu ttaala zaabwe.
5  Omugole omusajja bwe yalwawo okutuuka, bonna ne basumagira ne beebaka.
6  Awo ekiro mu ttumbi ne wabaawo aboogerera waggulu nti, ‘Omugole omusajja wuuno ajja! Mufulume mumwanirize.’
7  Abawala bonna ne bagolokoka ne batandika okukola ku ttaala zaabwe.
8  Abawala abasirusiru ne bagamba ab’amagezi nti, ‘Mutuwe ku mafuta gammwe kubanga ettaala zaffe zinaatera okuzikira.’
9  Abawala ab’amagezi ne babaddamu nti, ‘Bwe tubawaako gayinza obutatumala. Mugende eri abo abagatunda mwegulire.’
10  Bwe baali bagenda okugagula, omugole omusajja n’atuuka. Abawala abaali beetegese ne bayingira naye mu nnyumba omwali ekijjulo ky’embaga ey’obugole, era oluggi ne luggalwawo.
11  Oluvannyuma abawala bali abalala ne bajja ne bamugamba nti, ‘Ssebo, Ssebo, tuggulirewo!’
12  N’abaddamu nti, ‘Mazima mbagamba nti sibamanyi.’
13  “N’olwekyo, mubeere bulindaala kubanga temumanyi lunaku wadde essaawa.
14  “Obwakabaka obw’omu ggulu bulinga omusajja eyali anaatera okugenda mu nsi ey’ewala, n’ayita abaddu be n’abalekera ebintu bye.
15  Omu n’amuwa ttalanta ttaano, omulala bbiri, ate omulala emu; buli omu yamuwa okusinziira ku busobozi bwe, awo n’agenda.
16  Amangu ago oyo eyaweebwa ttalanta ettaano n’agenda n’azisuubuzisa n’azifunamu amagoba ga ttalanta endala ttaano.
17  Mu ngeri y’emu, n’oyo eyaweebwa ttalanta ebbiri yafunamu amagoba ga ttalanta endala bbiri.
18  Naye oyo eyafuna emu yagenda n’asima ekinnya n’akwekamu ssente mukama we gye yamuwa.
19  “Oluvannyuma lw’ekiseera kiwanvu, mukama w’abaddu abo yajja alabe bwe baali bakozesezza ssente ze.
20  Oyo eyali afunye ttalanta ettaano n’ajja, n’aleeta endala ttaano n’agamba nti, ‘Mukama wange wampa ttalanta ttaano; laba, nnafunamu endala ttaano.’
21  Mukama we n’amugamba nti: ‘Weebale nnyo omuddu omulungi era omwesigwa! Wali mwesigwa mu bintu ebitono, nja kukukwasa ebintu bingi. Sanyukira wamu ne mukama wo.’
22  Ate oyo eyafuna ttalanta ebbiri n’ajja n’agamba nti, ‘Mukama wange wampa ttalanta bbiri; laba, nnafunamu endala bbiri.’
23  Mukama we n’amugamba nti: ‘Weebale nnyo omuddu omulungi era omwesigwa! Wali mwesigwa mu bintu ebitono, nja kukukwasa ebintu bingi. Sanyukira wamu ne mukama wo.’
24  “Mu nkomerero, oyo eyafuna ttalanta emu n’ajja n’agamba nti: ‘Mukama wange, nnamanya nti oli muntu muzibu, okungula wadde nga tewasiga era okuŋŋaanya wadde nga tewawewa.
25  Kyennava ntya ne ŋŋenda nkweka ttalanta yo mu ttaka. Ttalanta yo yiino.’
26  Mukama we n’amuddamu nti: ‘Muddu ggwe omubi era omugayaavu, wakimanya nti nkungula wadde nga saasiga, era nti nkuŋŋaanya wadde nga saawewa,
27  kale ssente zange wandibadde oziwa abasuubuzi, bwe nnandizze nnandibadde nzifuna nga kuliko n’amagoba.
28  “‘N’olwekyo, ttalanta mugimuggyeeko mugiwe oyo alina ttalanta ekkumi.
29  Kubanga buli alina alyongerwako era aliba na bingi; naye oyo atalina, ne ky’alina kirimuggibwako.
30  Omuddu ono atalina mugaso mumusuule ebweru mu kizikiza. Eyo gy’alikaabira era n’aluma obugigi.’
31  “Omwana w’omuntu bw’alijjira mu kitiibwa kye ng’ali wamu ne bamalayika bonna, alituula ku ntebe ye ey’ekitiibwa.
32  Amawanga gonna galikuŋŋaanyizibwa mu maaso ge era alyawulamu abantu ng’omusumba bw’ayawula endiga okuva mu mbuzi.
33  Aliteeka endiga ku mukono gwe ogwa ddyo, ate embuzi ku mukono gwe ogwa kkono.
34  “Awo Kabaka aligamba abo abali ku mukono gwe ogwa ddyo nti: ‘Mujje mmwe Kitange be yawa omukisa, musikire Obwakabaka obwabateekerwateekerwa okuva ku ntandikwa y’ensi.
35  Kubanga nnalumwa enjala ne mumpa eky’okulya; nnalumwa ennyonta ne mumpa eky’okunywa. Nnali mugenyi ne munsembeza;
36  saalina kya kwambala ne mumpa eky’okwambala. Nnali mulwadde ne munzijanjaba. Nnali mu kkomera ne mujja okundaba.’
37  Awo abatuukirivu balimuddamu nti: ‘Mukama waffe, twakulaba ddi ng’olumwa enjala ne tukuwa eky’okulya, oba ng’olumwa ennyonta ne tukuwa eky’okunywa?
38  Twakulaba ddi ng’oli mugenyi ne tukusembeza, oba nga tolina kya kwambala ne tukuwa eky’okwambala?
39  Twakulaba ddi ng’oli mulwadde oba ng’oli mu kkomera ne tujja okukulaba?’
40  Kabaka alibaddamu nti, ‘Mazima mbagamba nti, ebyo bwe mwabikoleranga omu ku baganda bange bano abasembayo okuba aba wansi, mwabanga mubikolera nze.’
41  “Awo aligamba abo abali ku mukono gwe ogwa kkono nti: ‘Muve we ndi mmwe abakolimiddwa; mugende mu muliro ogutazikira ogwategekerwa Omulyolyomi ne bamalayika be.
42  Kubanga nnalumwa enjala ne mutampa kya kulya; nnalumwa ennyonta ne mutampa kya kunywa.
43  Nnali mugenyi ne mutansembeza; saalina kya kwambala ne mutampa kya kwambala; nnali mulwadde era nnali mu kkomera ne mutajja kundaba.’
44  Nabo balimuddamu nti: ‘Mukama waffe twakulaba ddi ng’olumwa enjala oba ennyonta oba ng’oli mugenyi oba nga tolina kya kwambala oba ng’oli mulwadde oba ng’oli mu kkomera ne tutakuyamba?’
45  Naye alibaddamu nti, ‘Mazima mbagamba nti okuva ebyo bwe mutaabikolera omu ku bano abasembayo okuba aba wansi, nange temwabinkolera.’
46  Abo baligenda mu kufa okw’olubeerera, naye abatuukirivu baligenda mu bulamu obutaggwaawo.”
13  Ku lunaku olwo Yesu yava mu nju, n’agenda n’atuula ku lubalama lw’ennyanja.
2  Awo ekibiina ky’abantu ne kijja w’ali, n’alinnya eryato n’atuula omwo; ekibiina kyonna kyali kiyimiridde ku lubalama.
3  Awo n’ababuulira ebintu bingi ng’akozesa engero ng’agamba nti: “Laba! Omusizi yagenda okusiga,
4  era bwe yali asiga, ensigo ezimu ne zigwa ku mabbali g’ekkubo, ebinyonyi ne bijja ne bizirya.
5  Endala ne zigwa awali enjazi awataali ttaka lingi, amangu ago ne zimera kubanga ettaka lyali ttono.
6  Naye enjuba bwe yavaayo, yazookya ne zikala olw’okuba zaali tezirina mirandira.
7  Endala ne zigwa mu maggwa, amaggwa ne gakula ne gazitta.
8  Ate endala ne zigwa ku ttaka eddungi ne zitandika okubala ebibala, emu n’ebala n’ekubisaamu emirundi 100, endala emirundi 60, ate endala emirundi 30.
9  Oyo alina amatu awulire.”
10  Awo abayigirizwa be ne bajja gy’ali ne bamubuuza nti: “Lwaki oyogera nabo ng’okozesa engero?”
11  N’abaddamu nti: “Mmwe muweereddwa okutegeera ebyama ebitukuvu eby’Obwakabaka obw’omu ggulu, naye bo tekibaweereddwa.
12  Kubanga oyo alina ajja kwongerwako abe na bingi, naye oyo atalina, n’ekyo ky’alina kijja kumuggibwako.
13  Eyo ye nsonga lwaki njogera nabo nga nkozesa engero, kubanga batunula naye tebalaba, bawuliriza naye tebawulira, era tebategeera makulu gaabyo.
14  Obunnabbi bwa Isaaya butuukiridde ku bo. Bugamba nti: ‘Okuwulira muliwulira naye temulitegeera makulu, n’okutunula mulitunula naye temuliraba.
15  Kubanga omutima gw’abantu bano gugubye; bawulidde n’amatu gaabwe naye tewali kye bakolawo; bazibirizza amaaso gaabwe baleme okulaba n’amaaso gaabwe era n’okuwulira n’amatu gaabwe bafune amakulu mu mitima gyabwe bakyuke mbawonye.’
16  “Naye mulina essanyu kubanga amaaso gammwe galaba, n’amatu gammwe gawulira.
17  Mazima mbagamba nti bannabbi bangi n’abantu abatuukirivu beegomba okulaba ebintu bye mulaba naye ne batabiraba, era n’okuwulira ebintu bye muwulira naye ne batabiwulira.
18  “Kale mmwe, muwulire olugero olw’omuntu eyasiga ensigo.
19  Omuntu awulira ekigambo ky’Obwakabaka naye n’atategeera makulu gaakyo, omubi ajja n’anyakula ekisigiddwa mu mutima gwe; oyo ye nsigo eyasigibwa ku mabbali g’ekkubo.
20  Ate eyo eyasigibwa awali enjazi, y’oyo awulira ekigambo amangu ago n’akikkiriza n’essanyu.
21  Naye taba na mirandira era abaawo akaseera katono; bwe wabaawo okubonaabona oba okuyigganyizibwa olw’ekigambo, amangu ago yeesittala.
22  Ate eyo eyasigibwa mu maggwa, y’oyo awulira ekigambo, naye okweraliikirira okw’omu kiseera kino n’obulimba bw’obugagga bizisa ekigambo ne kitabala.
23  Eyo eyasigibwa mu ttaka eddungi, y’oyo awulira ekigambo n’ategeera amakulu gaakyo, n’abalira ddala ebibala bingi; omu abala n’akubisaamu emirundi 100, omulala emirundi 60, ate omulala emirundi 30.”
24  N’abagerera olugero olulala ng’agamba nti: “Obwakabaka obw’omu ggulu buyinza okugeraageranyizibwa ku muntu eyasiga ensigo ennungi mu nnimiro ye.
25  Abantu bwe baali beebase, omulabe we n’ajja n’asiga mu ŋŋaano omuddo n’agenda.
26  Bwe byakula ne bibala, omuddo ne gulabika.
27  Abaddu ba nnannyini nnimiro ne bajja ne bamugamba nti, ‘Ssebo, tewasiga nsigo nnungi mu nnimiro yo? Kati olwo ejja etya okubaamu omuddo?’
28  N’abagamba nti, ‘Ekyo omulabe ye yakikola.’ Ne bamuddamu nti, ‘Oyagala tugende tugukuulemu?’
29  N’abagamba nti, ‘Nedda; kubanga bwe munaaba mugukuulamu muyinza okukuuliramu eŋŋaano.
30  Mubireke bikulire wamu okutuusa ku makungula, era mu kiseera eky’amakungula ndigamba abakunguzi nti: Musooke mukuŋŋaanye omuddo, mugusibe mu binywa gwokebwe, oluvannyuma mulyoke mukuŋŋaanyize eŋŋaano mu tterekero lyange.’”
31  N’abagerera olugero olulala ng’agamba nti: “Obwakabaka obw’omu ggulu bulinga akasigo ka kalidaali omuntu ke yasimba mu nnimiro ye;
32  kano ke kasigo akasingayo obutono mu nsigo zonna, naye bwe kakula kaba kanene okusinga ebimera byonna ebiriibwa enva, era kafuuka omuti ebinyonyi eby’omu bbanga kwe bijja ne bibeera mu matabi gaagwo.”
33  N’abagerera olugero olulala ng’agamba nti: “Obwakabaka obw’omu ggulu bulinga ekizimbulukusa omukazi kye yatabula mu bipimo bisatu eby’obuwunga, okutuusa ekitole kyonna lwe kyazimbulukuka.”
34  Ebintu bino byonna Yesu yabibuulira abantu mu ngero. Mu butuufu, teyayogeranga nabo nga takozesezza ngero,
35  ebyo nnabbi bye yayogera ne bituukirira, ebigamba nti: “Ndyogera nga nkozesa ngero; ndimanyisa ebintu ebyakwekebwa okuva ku ntandikwa.”
36  Bwe yamala okusiibula ebibiina, n’agenda mu nnyumba. Abayigirizwa be ne bajja gy’ali ne bamugamba nti: “Tunnyonnyole olugero lw’omuddo mu nnimiro.”
37  N’abaddamu nti: “Eyasiga ensigo ennungi ye Mwana w’omuntu;
38  ennimiro ye nsi. Ensigo ennungi be baana b’Obwakabaka, naye omuddo be baana b’omubi,
39  era omulabe eyagusiga ye Mulyolyomi. Amakungula ge mafundikira g’enteekateeka y’ebintu, era abakunguzi be bamalayika.
40  Ng’omuddo bwe gukuŋŋaanyizibwa ne gwokebwa, bwe kityo bwe kijja okuba mu mafundikira g’enteekateeka y’ebintu.
41  Omwana w’omuntu alituma bamalayika be ne baggya mu Bwakabaka bwe ebintu byonna ebyesittaza n’abantu abakola eby’obujeemu,
42  era balibasuula mu kyokero omuli omuliro ogubumbujja. Eyo gye balikaabira era ne baluma obugigi.
43  Mu kiseera ekyo, abatuukirivu balyakaayakana ng’enjuba mu Bwakabaka bwa Kitaabwe. Oyo alina amatu awulire.
44  “Obwakabaka obw’omu ggulu bulinga eky’obugagga ekyakwekebwa mu kibanja, omuntu kye yazuula n’akikweka; era olw’essanyu lye yalina yagenda n’atunda ebintu bye byonna n’agula ekibanja ekyo.
45  “Era Obwakabaka obw’omu ggulu bulinga omusuubuzi eyali anoonya luulu ennungi.
46  Bwe yazuula luulu ey’omuwendo omungi, n’agenda amangu ago n’atunda ebintu byonna bye yalina n’agigula.
47  “Ate era, Obwakabaka obw’omu ggulu bulinga akatimba akaategebwa mu nnyanja ne kakwasa ebyennyanja ebya buli ngeri.
48  Bwe kajjula ne bakasikayo ne bakassa ku lukalu, ne batuula ne baawulamu ebyennyanja ebirungi ne babiteeka mu bisero, naye ebibi ne babisuula.
49  Bwe kityo bwe kiriba mu mafundikira g’enteekateeka y’ebintu: bamalayika balyawula abantu ababi okuva mu batuukirivu
50  era balibasuula mu kyokero omuli omuliro ogubumbujja. Eyo gye balikaabira era ne baluma obugigi.
51  N’ababuuza nti: “Mutegedde amakulu g’ebintu bino byonna?” Ne bamugamba nti: “Tubitegedde.”
52  Awo n’abagamba nti: “Buli ayigiriza, bw’ayigirizibwa ebikwata ku Bwakabaka obw’omu ggulu, aba ng’omuntu alina ennyumba ye, aggya mu tterekero lye ebintu ebipya n’ebikadde.”
53  Yesu bwe yamala okubagerera engero ezo n’ava mu kitundu ekyo.
54  Bwe yatuuka mu kitundu ky’ewaabwe, n’atandika okuyigiriza mu kkuŋŋaaniro lyabwe, ne bawuniikirira ne bagamba nti: “Omusajja ono yaggya wa amagezi gano n’obusobozi bw’okukola ebyamagero bino?
55  Ono si ye mwana w’omubazzi? Maama we si ye Maliyamu, era Yakobo, Yusufu, Simooni ne Yuda si be baganda be?
56  Ne bannyina bonna tebali naffe? Kati olwo yaggya wa ebintu bino byonna?”
57  Ne bagaana okumukkiririzaamu. Naye Yesu n’abagamba nti: “Nnabbi assibwamu ekitiibwa buli wamu, okuggyako mu kitundu ky’ewaabwe ne mu b’omu nnyumba ye.”
58  Era teyakolerayo byamagero bingi kubanga tebaalina kukkiriza.
14  Mu kiseera ekyo Kerode ow’essaza n’awulira ebikwata ku Yesu,
2  era n’agamba abaweereza be nti: “Oyo ye Yokaana Omubatiza. Yazuukiziddwa mu bafu era eyo ye nsonga lwaki akola ebyamagero.”
3  Kerode yali yakwata Yokaana n’amusiba mu kkomera olwa Kerodiya, muka muganda we Firipo.
4  Kubanga Yokaana yamugambanga nti: “Tekikkirizibwa mu mateeka ggwe okubeera naye.”
5  Kyokka, yali ayagala okumutta naye ng’atya ekibiina ky’abantu olw’okuba baali batwala Yokaana okuba nnabbi.
6  Ku lunaku lwe baali bakulizaako amazaalibwa ga Kerode, muwala wa Kerodiya yazina n’asanyusa nnyo Kerode.
7  Kerode n’amulayirira okumuwa kyonna kye yandimusabye.
8  Ng’akolera ku magezi nnyina ge yamuwa, omuwala yagamba nti: “Mpa omutwe gwa Yokaana Omubatiza ku lusaniya.”
9  Kabaka yanakuwala nnyo, naye olw’ekirayiro kye yakola, n’olw’abo be yali alya nabo, yalagira bagumuwe.
10  Awo n’alagira batemeko Yokaana omutwe mu kkomera.
11  Omutwe ne baguleetera ku lusaniya ne baguwa omuwala, omuwala n’aguwa nnyina.
12  Oluvannyuma, abayigirizwa ba Yokaana bajja ne batwala omulambo gwe ne baguziika; ne bagenda ne babuulira Yesu.
13  Yesu bwe yakiwulira, n’ava mu kifo ekyo, n’alinnya eryato n’agenda mu kifo awatali bantu abeere eyo yekka. Naye abantu bwe baakitegeera, ne bava mu bibuga ne bamugoberera nga batambuza bigere.
14  Bwe yava mu lyato n’alaba ekibiina ky’abantu ekinene n’abasaasira, n’awonya abalwadde baabwe.
15  Obudde bwe bwawungeera, abayigirizwa be ne bajja gy’ali ne bamugamba nti: “Ekifo kye tulimu kyesudde, era n’obudde buwungedde; siibula abantu bagende mu byalo beegulire emmere.”
16  Naye Yesu n’abagamba nti: “Tekibeetagisa kugenda; mmwe mubawe eky’okulya.”
17  Ne bamugamba nti: “Tetulina kintu okuggyako emigaati etaano n’ebyennyanja bibiri.”
18  N’abagamba nti: “Mubireete wano.”
19  N’alagira ekibiina ky’abantu okutuula ku muddo, n’akwata emigaati etaano n’ebyennyanja ebibiri n’atunula waggulu, n’asaba; oluvannyuma n’amenyaamenyamu emigaati, n’agiwa abayigirizwa be ne bagigabira abantu.
20  Bonna ne balya ne bakkuta, era ne bakuŋŋaanya obutundutundu obwali bufisseewo ne bujjuza ebisero 12.
21  Abo abaalya baali abasajja 5,000 nga tobaliddeeko bakazi na baana.
22  Amangu ago n’agamba abayigirizwa be okulinnya eryato bamukulemberemu bagende emitala nga ye bw’asiibula ekibiina ky’abantu.
23  Bwe yamala okusiibula ekibiina ky’abantu, n’ayambuka ku lusozi yekka okusaba, era obudde ne buwungeera ng’ali eyo yekka.
24  Mu kiseera ekyo eryato lyali wala nnyo okuva ku lukalu, ng’amayengo galisunda, olw’omuyaga ogwali gubava mu maaso.
25  Naye ekiro mu kisisimuka eky’okuna n’agenda gye bali ng’atambulira ku nnyanja.
26  Abayigirizwa bwe baamulaba ng’atambulira ku nnyanja, ne batya nnyo ne bagamba nti: “Oyo si muntu!” Era ne baleekaana olw’okutya.
27  Naye amangu ago Yesu n’abagamba nti: “Mugume! Ye nze; temutya.”
28  Peetero n’amugamba nti: “Mukama waffe, bw’oba nga ye ggwe ndagira ntambulire ku mazzi nzije gy’oli.”
29  N’amugamba nti: “Jjangu!” Amangu ago Peetero n’ava mu lyato n’atambulira ku mazzi okugenda eri Yesu.
30  Naye bwe yatunuulira omuyaga n’atya, n’atandika okubbira, era n’aleekaana nti: “Mukama wange, mponya!”
31  Amangu ago Yesu n’agolola omukono gwe n’amukwata n’amugamba nti: “Ggwe alina okukkiriza okutono, lwaki obuusizzabuusizza?”
32  Bwe baalinnya mu lyato omuyaga ne gukkakkana.
33  Abo abaali mu lyato ne bamuvunnamira nga bagamba nti: “Mazima ddala oli Mwana wa Katonda.”
34  Awo ne basomoka ne batuuka e Genesaleeti.
35  Abantu b’omu kitundu ekyo bwe baamutegeera, ne bategeeza abantu mu bitundu byonna ebiriraanyewo, ne bamuleetera abalwadde bonna.
36  Ne bamwegayirira waakiri bakwateko bukwasi ku lukugiro lw’ekyambalo kye eky’okungulu, era abo bonna abaakikwatako baawona.
19  Yesu bwe yamala okwogera ebigambo ebyo, n’ava e Ggaliraaya n’agenda ku nsalo za Buyudaaya emitala wa Yoludaani.
2  Era ekibiina ky’abantu kinene ne kimugoberera, n’abawonyeza eyo.
3  Abafalisaayo ne bajja gy’ali nga baagala okumukema, era ne bamubuuza nti: “Kikkirizibwa omusajja okugoba mukazi we ku buli nsonga yonna?”
4  N’abaddamu nti: “Temusomangako nti oyo eyabatonda ku lubereberye yatonda omusajja n’omukazi
5  era n’agamba nti: ‘Omusajja kyanaavanga aleka kitaawe ne nnyina n’anywerera ku mukazi we era ababiri abo banaabanga omubiri gumu’?
6  Nga tebakyali babiri, naye nga bali omubiri gumu. N’olwekyo, Katonda ky’agasse awamu, omuntu yenna takyawulangamu.”
7  Ne bamugamba nti: “Kati olwo lwaki Musa yagamba nti buli agoba mukazi we alina okumuwa ebbaluwa eraga nti amugobye?”
8  N’abagamba nti: “Olw’obukakanyavu bw’emitima gyammwe, Musa yabakkiriza okugoba bakazi bammwe, naye si bwe kyali okuva ku lubereberye.
9  Mbagamba nti, buli agoba mukazi we okuggyako ng’amuvunaana gwa bwenzi, n’awasa omulala, aba ayenze.”
10  Abayigirizwa ne bamugamba nti: “Bwe kiba ng’obufumbo bwe butyo bwe buli, kirungi obutawasa.”
11  N’abagamba nti: “Tekiri nti buli muntu asobola okugoberera ekigambo ekyo okuggyako abo abalina ekirabo.
12  Waliwo abalaawe abazaalibwa nga balaawe, waliwo abo abaalaayibwa abantu, era waliwo n’abo abeeraawa olw’Obwakabaka obw’omu ggulu. Oyo asobola okusigala nga si mufumbo asigale nga si mufumbo.”
13  Awo ne bamuleetera abaana abato abasseeko emikono era abasabire, kyokka abayigirizwa be ne bababoggolera.
14  Naye Yesu n’abagamba nti: “Muleke abaana abato bajje gye ndi, temubagaana, kubanga Obwakabaka obw’omu ggulu bw’abo abalinga abaana abato.”
15  N’abassaako emikono n’ava mu kifo ekyo.
16  Awo ne wabaawo omuntu eyajja gy’ali n’amugamba nti: “Omuyigiriza, kirungi ki kye nteekwa okukola nsobole okufuna obulamu obutaggwaawo?”
17  N’amugamba nti: “Lwaki ombuuza ekirungi? Omulungi ali omu. Naye bw’oba oyagala okufuna obulamu, kwatanga ebiragiro.”
18  N’amugamba nti: “Bye biruwa?” Yesu n’amuddamu nti: “Tottanga, toyendanga, tobbanga, towaayirizanga,
19  kitaawo ne nnyoko obassangamu ekitiibwa, era olina okwagala muliraanwa wo nga bwe weeyagala.”
20  Omusajja n’amugamba nti: “Bino byonna mbadde mbikwata; kiki ekirala kye mbulako?”
21  Yesu n’amugamba nti: “Bw’oba oyagala okuba eyatuukirira, genda otunde ebintu byo ogabire abaavu, oliba n’obugagga mu ggulu; bw’omala okukola ekyo, ojje ongoberere.”
22  Omusajja bwe yawulira ebyo n’agenda ng’anakuwadde kubanga yalina ebintu bingi.
23  Naye Yesu n’agamba abayigirizwa be nti: “Mazima mbagamba nti kijja kuba kizibu nnyo omugagga okuyingira mu Bwakabaka obw’omu ggulu.
24  Ate era mbagamba nti kyangu eŋŋamira okuyita mu katuli k’empiso okusinga omugagga okuyingira mu Bwakabaka bwa Katonda.”
25  Abayigirizwa bwe baawulira ekyo ne beewuunya nnyo, ne bagamba nti: “Ddala ani ayinza okulokolebwa?”
26  Yesu n’abatunuulira n’abagamba nti: “Eri abantu tekisoboka, naye eri Katonda ebintu byonna bisoboka.”
27  Peetero n’amugamba nti: “Laba! Twaleka ebintu byonna ne tukugoberera, kale tulifuna ki?”
28  Yesu n’abagamba nti: “Mazima mbagamba nti, Omwana w’omuntu bw’alituula ku ntebe ye ey’ekitiibwa ng’ebintu byonna bizzibwa obuggya, mmwe abangoberedde mulituula ku ntebe 12 ne mulamula ebika bya Isirayiri ekkumi n’ebibiri.
29  Era buli muntu eyaleka ennyumba, baganda be, oba bannyina, oba kitaawe, oba nnyina, oba abaana, oba ebibanja olw’erinnya lyange, ajja kufuna ebisingawo emirundi kikumi, era ajja kufuna n’obulamu obutaggwaawo.
30  “Naye bangi ab’olubereberye baliba ba luvannyuma, n’ab’oluvannyuma baliba ba lubereberye.
24  Awo Yesu bwe yali ava mu yeekaalu, abayigirizwa be ne bajja okumulaga ebizimbe bya yeekaalu.
2  N’abagamba nti: “Ebintu bino byonna temubiraba? Mazima mbagamba nti, tewali jjinja lirisigala ku linnaalyo; gonna galisuulibwa wansi.”
3  Bwe yali atudde ku Lusozi olw’Emizeyituuni, abayigirizwa be ne bajja w’ali nga bali bokka ne bamugamba nti: “Tubuulire, ebintu ebyo biribaawo ddi, era kabonero ki akaliraga okubeerawo kwo, n’amafundikira g’enteekateeka y’ebintu?”
4  Yesu n’abagamba nti: “Mwekuume waleme kubaawo ababuzaabuza;
5  kubanga bangi balijjira mu linnya lyange nga bagamba nti, ‘Nze Kristo,’ era balibuzaabuza bangi.
6  Muliwulira entalo mu bifo ebitali bimu. Naye temutyanga kubanga ebintu ebyo birina okubaawo, naye enkomerero eriba ekyali.
7  “Eggwanga lirirumba eggwanga, n’obwakabaka bulirumba obwakabaka, era walibaawo enjala ne musisi mu bifo ebitali bimu.
8  Bino byonna ye ntandikwa y’obuyinike.
9  “Abantu balibawaayo mubonyaabonyezebwe era balibatta, era mulikyayibwa amawanga gonna olw’erinnya lyange.
10  Ate era bangi balyesittala, baliryaŋŋanamu enkwe, era balikyawagana.
11  Bannabbi ab’obulimba bangi balijja era balikyamya bangi,
12  era olw’okweyongera kw’obujeemu, okwagala kw’abasinga obungi kuliwola.
13  Naye oyo agumiikiriza okutuuka ku nkomerero y’alirokolebwa.
14  N’amawulire gano amalungi ag’Obwakabaka galibuulirwa mu nsi yonna okuba obujulirwa eri amawanga gonna, olwo enkomerero n’eryoka ejja.
15  “Kale, bwe mulabanga eky’omuzizo ekizikiriza, nnabbi Danyeri kye yayogerako, nga kiyimiridde mu kifo ekitukuvu (omusomi akozese okutegeera),
16  abo abaliba mu Buyudaaya baddukiranga mu nsozi.
17  Oyo aliba waggulu ku nnyumba tavangayo okuggya ebintu mu nnyumba ye;
18  n’oyo aliba mu nnimiro taddangayo mu nnyumba ye okunona ekyambalo kye eky’okungulu.
19  Mu kiseera ekyo, zirisanga abakazi abaliba embuto n’abo abaliba bayonsa!
20  Musabe ekiseera kye muliddukiramu kireme kubaawo mu biseera bya butiti oba ku Ssabbiiti;
21  kubanga walibaawo ekibonyoobonyo ekinene ekitabangawo kasookedde ensi ebaawo, era tekiribaawo nate.
22  Mu butuufu, singa ennaku ezo tezaakendeezebwako, tewandibaddewo awonawo. Naye olw’abalonde, ennaku ezo zirikendeezebwako.
23  “Ate era, omuntu yenna bw’abagambanga nti, ‘Laba! Kristo ali wano,’ oba nti, ‘Ali wali,’ temukkirizanga.
24  Kubanga Bakristo ab’obulimba ne bannabbi ab’obulimba balijja, era balikola obubonero obw’amaanyi n’ebyewuunyisa okukyamya abantu, bwe kiba kisoboka bakyamye n’abalonde.
25  Laba! Mbalabudde.
26  N’olwekyo, abantu bwe babagambanga nti, ‘Laba! Ali mu ddungu,’ temugendangayo; ‘Laba! Ali mu kisenge eky’omunda,’ temukkirizanga.
27  Ng’okumyansa kw’eggulu bwe kubeera ebuvanjuba ne kulabikira ebugwanjuba, n’okubeerawo kw’Omwana w’omuntu bwe kuliba.
28  Awaba ekifudde, empungu we zikuŋŋaanira.
29  “Amangu ddala ng’ekibonyoobonyo eky’omu nnaku ezo kiwedde, enjuba erijjako ekizikiza, omwezi tegulyaka, emmunyeenye ziriwanuka waggulu ne zigwa, n’amaanyi g’eggulu galinyeenyezebwa.
30  Awo akabonero k’Omwana w’omuntu kalirabika ku ggulu; ebika byonna eby’oku nsi birikuba ebiwoobe era baliraba Omwana w’omuntu ng’ajjira ku bire eby’eggulu, n’amaanyi n’ekitiibwa kingi.
31  Ekkondeere lirivuga mu ddoboozi eddene, era alituma bamalayika be ne bakuŋŋaanya abalonde be okuva ku njuyi ennya; okuva ku luuyi olumu olw’eggulu okutuuka ku lulala.
32  “Mulabire ku mutiini muyige: Amatabi gaagwo bwe gatandika okutojjera ne gassaako ebikoola, mumanya nti ekiseera eky’omusana kinaatera okutuuka.
33  Bwe kityo nammwe bwe mulabanga ebintu bino, mumanyanga nti ali kumpi, ku luggi.
34  Mazima ddala mbagamba nti omulembe guno teguliggwaawo okutuusa ng’ebintu bino byonna bimaze okubaawo.
35  Eggulu n’ensi biriggwaawo, naye ebigambo byange tebiriggwaawo.
36  “Naye eby’olunaku olwo n’ekiseera, tewali abimanyi, ka babe bamalayika mu ggulu oba Omwana, wabula Kitange yekka.
37  Ng’ennaku za Nuuwa bwe zaali, n’okubeerawo kw’Omwana w’omuntu bwe kutyo bwe kuliba.
38  Kubanga mu nnaku ezo ng’Amataba tegannajja, abantu baali balya, nga banywa, nga bawasa, era nga bafumbirwa, okutuusa ku lunaku Nuuwa lwe yayingira mu lyato,
39  era ne batafaayo okutuusa Amataba lwe gajja ne gabasaanyaawo bonna. N’okubeerawo kw’Omwana w’omuntu bwe kutyo bwe kuliba.
40  Awo abasajja babiri baliba mu nnimiro; omu alitwalibwa omulala alirekebwa.
41  Abakazi babiri baliba nga basa ku lubengo; omu alitwalibwa omulala alirekebwa.
42  N’olwekyo, mubeere bulindaala, kubanga temumanyi lunaku Mukama wammwe lw’alijjirako.
43  “Mumanye kino: Singa nnyini nnyumba yali amanyi ekiseera omubbi kye yandijjiddemu, yandisigadde atunula n’ataganya nnyumba ye kumenyebwa.
44  N’olw’ensonga eyo, nammwe mubeerenga beetegefu kubanga Omwana w’omuntu ajjira mu kiseera kye mutamusuubiriramu.
45  “Ddala omuddu omwesigwa era ow’amagezi y’ani mukama we gwe yasigira ab’omu nju ye okubawanga emmere yaabwe mu kiseera ekituufu?
46  Omuddu oyo aba n’essanyu mukama we bw’ajja n’amusanga ng’akola bw’atyo!
47  Mazima mbagamba nti alimusigira ebintu bye byonna.
48  “Naye singa omuddu aba mubi n’agamba mu mutima gwe nti, ‘Mukama wange aluddeyo,’
49  n’atandika okukuba baddu banne, n’okulya era n’okunywa n’abatamiivu,
50  mukama w’omuddu oyo alijjira ku lunaku n’ekiseera ky’atamusuubiriramu,
51  era alimubonereza nnyo, n’amuteeka wamu ne bannanfuusi. Eyo gy’alikaabira era n’aluma obugigi.
5  Bwe yalaba ekibiina ky’abantu, n’ayambuka ku lusozi; bwe yamala okutuula abayigirizwa be ne bajja w’ali.
2  Awo n’atandika okuyigiriza ng’agamba nti:
3  “Balina essanyu abamanyi obwetaavu bwabwe obw’eby’omwoyo, kubanga Obwakabaka obw’omu ggulu bwabwe.
4  “Balina essanyu abakungubaga, kubanga balibudaabudibwa.
5  “Balina essanyu abateefu, kubanga balisikira ensi.
6  “Balina essanyu abalumwa enjala n’ennyonta ey’eby’obutuukirivu, kubanga balikkusibwa.
7  “Balina essanyu abo abasaasira abalala, kubanga nabo balisaasirwa.
8  “Balina essanyu abalongoofu mu mutima, kubanga baliraba Katonda.
9  “Balina essanyu abaleetawo emirembe, kubanga baliyitibwa baana ba Katonda.
10  “Balina essanyu abayigganyizibwa olw’obutuukirivu, kubanga Obwakabaka obw’omu ggulu bwabwe.
11  “Mulina essanyu abantu bwe babavumanga, bwe babayigganyanga, era ne babawaayiriza ebintu ebibi ebya buli kika ku lwange.
12  Musanyuke era mujaguze, kubanga empeera yammwe nnene mu ggulu; kubanga bwe batyo bwe baayigganya bannabbi abaabasookawo.
13  “Mmwe muli munnyo gwa nsi, naye omunnyo bwe guggwaamu obuka bwagwo, obuka obwo buzzibwamu butya? Guba tegukyagasa, wabula gusuulibwa ebweru abantu ne bagulinnyirira.
14  “Mmwe muli kitangaala kya nsi. Ekibuga ekiri ku lusozi tekiyinza kukisibwa.
15  Abantu tebakoleeza ttaala ne bagivuunikako ekibbo, wabula bagiteeka ku kikondo kyayo n’esobola okwakira bonna abali mu nnyumba.
16  Nammwe muleke ekitangaala kyammwe kyakirenga abantu, basobole okulaba ebikolwa byammwe ebirungi, bagulumize Kitammwe ali mu ggulu.
17  “Temulowooza nti nnajja kuggyawo Mateeka oba ebigambo bya Bannabbi. Sajja kubiggyawo wabula okubituukiriza.
18  Mazima ddala mbagamba nti, eggulu n’ensi ne bwe biggwaawo, ennukuta esinga obutono oba akatundu k’ennukuta ey’omu Mateeka tebiriggwaawo okutuusa ng’ebintu bino byonna bituukiriziddwa.
19  N’olwekyo, omuntu yenna amenya erimu ku mateeka agatwalibwa nti si makulu nnyo, era n’ayigiriza abalala okugamenya, aliyitibwa asembayo mu Bwakabaka obw’omu ggulu. Naye oyo agakwata era n’agayigiriza, aliyitibwa mukulu mu Bwakabaka obw’omu ggulu.
20  Mbagamba nti obutuukirivu bwammwe bwe butasinga obwo obw’abawandiisi n’Abafalisaayo, temuliyingira mu Bwakabaka obw’omu ggulu.
21  “Mwawulira ab’edda bwe baagambibwa nti: ‘Tottanga, era buli atta anaavunaanibwanga mu mbuga z’amateeka.’
22  Naye nze mbagamba nti buli asigala ng’asunguwalidde muganda we ajja kuvunaanibwa mu mbuga z’amateeka; era buli akozesa ebigambo ebiweebuula muganda we, ajja kuvunaanibwa mu Lukiiko Olukulu; so ng’ate oyo agamba nti ‘Musirusiru ggwe!’ ajja kuba agwana kusuulibwa mu Ggeyeena.
23  “Bw’oba otutte ekirabo kyo ku kyoto n’ojjukira nti muganda wo alina ky’akwemulugunyaako,
24  ekirabo kyo kireke mu maaso g’ekyoto osooke ogende otabagane ne muganda wo, n’oluvannyuma oddeyo oweeyo ekirabo kyo.
25  “Tabagananga mangu n’oyo akuvunaana omusango ng’okyali naye mu kkubo, aleme okukuwaayo ew’omulamuzi, n’omulamuzi aleme okukuwaayo eri omukuumi w’omu kkooti n’osibibwa mu kkomera.
26  Mazima nkugamba nti tolivaayo okutuusa ng’omaze okusasula ssente yo esembayo obutono.
27  “Mwawulira bwe kyagambibwa nti: ‘Toyendanga.’
28  Naye nze mbagamba nti buli atunuulira omukazi n’amwegomba aba amaze okumwendako mu mutima gwe.
29  Eriiso lyo erya ddyo bwe liba nga likuleetera okwesittala, liggyeemu olisuule. Waakiri ofiirwa ekitundu ekimu eky’omubiri gwo, okusinga omubiri gwo gwonna okusuulibwa mu Ggeyeena.
30  Ate era omukono gwo ogwa ddyo bwe guba nga gukuleetera okwesittala, gusaleko ogusuule. Waakiri ofiirwa ekitundu ekimu eky’omubiri gwo, okusinga omubiri gwo gwonna okusuulibwa mu Ggeyeena.
31  “Ate era kyagambibwa nti: ‘Buli agoba mukazi we amuwenga ebbaluwa eraga nti amugobye.’
32  Naye mbagamba nti, buli agoba mukazi we, okuggyako ng’amugobye lwa bwenzi, aba amutadde mu mbeera eyinza okumusuula mu bwenzi, na buli awasa omukazi aba agobeddwa mu ngeri eyo aba ayenze.
33  “Era mwawulira ab’edda bwe baagambibwa nti: ‘Tolayiranga n’ototuukiriza, naye oteekwa okutuukiriza bye weeyama eri Yakuwa.’
34  Kyokka nze mbagamba nti: Temulayiranga n’akatono, newakubadde okulayira eggulu, kubanga ye ntebe ya Katonda;
35  newakubadde ensi, kubanga ye ntebe y’ebigere bye; newakubadde Yerusaalemi, kubanga kye kibuga kya Kabaka omukulu.
36  Tolayiranga mutwe gwo, kubanga oluviiri lwagwo olumu toyinza kulufuula lweru oba luddugavu.
37  Naye ekigambo kyammwe ‘Yee,’ kibeerenga yee, n’ekigambo kyammwe ‘Nedda,’ kibeerenga nedda; ekisingako awo kiva eri omubi.
38  “Mwawulira bwe kyagambibwa nti: ‘Eriiso linaaweebwangayo olw’eriiso n’erinnyo olw’erinnyo.’
39  Naye nze mbagamba nti: Temulwanyisanga muntu mubi; buli akukuba oluyi ku ttama lyo erya ddyo, omukyusizanga n’erya kkono.
40  Era singa omuntu ayagala okukutwala mu mbuga z’amateeka asobole okutwala ekyambalo kyo eky’omunda, omuwanga n’eky’okungulu.
41  Omuntu ali mu buyinza bw’akuwalirizanga okutambula naye mayiro emu, otambulanga naye mayiro bbiri.
42  Akusabanga omuwanga, era tommanga oyo ayagala okukwewolako.
43  “Mwawulira bwe kyagambibwa nti: ‘Yagalanga muliraanwa wo naye okyawe omulabe wo.’
44  Naye nze mbagamba nti: Mweyongere okwagala abalabe bammwe era n’okusabira abo ababayigganya,
45  mulyoke mubeere abaana ba Kitammwe ali mu ggulu, kubanga omusana gwe agwakiza ababi n’abalungi, era enkuba agitonnyeseza abatuukirivu n’abatali batuukirivu.
46  Bwe mwagala abo ababaagala, mpeera ki gye mufuna? N’abasolooza omusolo tebakola kye kimu?
47  Era bwe mubuuza baganda bammwe bokka, kintu ki eky’enjawulo kye muba mukoze? N’ab’amawanga tebakola bwe batyo?
48  N’olwekyo, mulina okuba abatuukiridde nga Kitammwe ow’omu ggulu bw’atuukiridde.
15  Awo Abafalisaayo n’abawandiisi ne bava e Yerusaalemi ne bajja eri Yesu, ne bamugamba nti:
2  “Lwaki abayigirizwa bo tebagoberera bulombolombo bwa bajjajjaffe? Ng’ekyokulabirako, tebanaaba mu ngalo nga bagenda okulya emmere.”
3  N’abaddamu nti: “Lwaki mumenya amateeka ga Katonda olw’obulombolombo bwammwe?
4  Ng’ekyokulabirako, Katonda yagamba nti, ‘Kitaawo ne nnyoko obassangamu ekitiibwa,’ era nti ‘Oyo avuma kitaawe oba nnyina attibwenga.’
5  Naye mmwe mugamba nti, ‘Oyo agamba kitaawe oba nnyina nti: “Kyonna kye nnandikuwadde okukuyamba nnakiwaayo ng’ekirabo eri Katonda,”
6  aba talina kuyamba kitaawe.’ Mudibizza ekigambo kya Katonda olw’obulombolombo bwammwe.
7  Mmwe bannanfuusi, Isaaya bye yaboogerako bituufu, bwe yagamba nti:
8  ‘Abantu bano banzisaamu ekitiibwa kya ku mimwa, naye emitima gyabwe gindi wala.
9  Batawaanira bwereere okunsinza, kubanga bayigiriza biragiro bya bantu.’”
10  Awo n’ayita ekibiina ky’abantu n’abagamba nti: “Muwulire era mutegeere amakulu g’ebigambo bino:
11  Ekyo ekiyingira mu kamwa k’omuntu si kye kimwonoona, wabula ekyo ekiva mu kamwa ke.”
12  Awo abayigirizwa ne bajja ne bamugamba nti: “Okimanyi nti Abafalisaayo banyiize bwe bawulidde by’oyogedde?”
13  N’abaddamu nti: “Buli kimera Kitange ow’omu ggulu ky’ataasimba, kijja kusimbulwa.
14  Abo mubaleke. Be bakulembeze abazibe b’amaaso. Kale omuzibe w’amaaso bw’akulembera muzibe munne, bombi bagwa mu kinnya.”
15  Peetero n’amugamba nti: “Tunnyonnyole amakulu g’ekyokulabirako ekyo.”
16  N’abagamba nti: “Nammwe temunnaba kutegeera?
17  Temumanyi nti buli ekiyingira mu kamwa kiyita mu lubuto ne kifuluma?
18  Naye, ebyo ebifuluma mu kamwa biva mu mutima era bye byonoona omuntu.
19  Ng’ekyokulabirako, mu mutima mwe muva ebirowoozo ebibi, obutemu, obwenzi, ebikolwa eby’obugwenyufu, obubbi, okuwaayiriza, n’okuvvoola.
20  Ebyo bye byonoona omuntu, naye omuntu okulya nga tanaabye mu ngalo tekimwonoona.”
21  Yesu n’avaayo, n’agenda mu bitundu by’e Ttuulo ne Sidoni.
22  Laba! omukazi Omufoyiniikiya ow’omu bitundu ebyo n’ajja, n’ayogerera waggulu nti: “Nsaasira Mukama wange, Omwana wa Dawudi. Muwala wange atawaanyizibwa dayimooni.”
23  Naye n’atamuddamu kigambo kyonna. Abayigirizwa be ne bajja ne bamugamba nti: “Mugambe agende kubanga atuleekaanira.”
24  N’addamu nti: “Saatumibwa walala wonna wabula eri endiga ezaabula ez’ennyumba ya Isirayiri.”
25  Naye omukazi n’asembera, n’amuvunnamira, n’amugamba nti: “Mukama wange, nnyamba!”
26  N’amuddamu nti: “Tekiba kituufu okuddira emmere y’abaana n’ogisuulira obubwa obuto.”
27  Omukazi n’amuddamu nti: “Yee ssebo, naye obubwa bulya obukunkumuka obugwa okuva ku mmeeza ya bakama baabwo.”
28  Yesu n’amugamba nti: “Mukazi ggwe, okukkiriza kwo kwa maanyi nnyo; ka kibeere nga bw’oyagala.” Muwala we n’awona mu kiseera ekyo.
29  Yesu bwe yava eyo, n’agenda okumpi n’Ennyanja ey’e Ggaliraaya, n’ayambuka ku lusozi n’atuula eyo.
30  Ekibiina ky’abantu ne kijja gy’ali nga baleese abalema, abaliko obulemu, abazibe b’amaaso, abatayogera, n’abalwadde abalala bangi, ne babateeka kumpi n’ebigere bye, n’abawonya.
31  Abantu ne beewuunya nnyo bwe baalaba abaali batayogera nga boogera, abalema nga batambula, abaliko obulemu nga bawonye, n’abazibe b’amaaso nga balaba, era ne bagulumiza Katonda wa Isirayiri.
32  Yesu n’ayita abayigirizwa be n’abagamba nti: “Abantu bano mbasaasira, kubanga kati ziweze ennaku ssatu nga bali nange, naye nga tebalina kya kulya; era saagala kubasiibula nga tebalina kye balidde. Bayinza okugwa ku kkubo.”
33  Naye abayigirizwa ne bamugamba nti: “Mu kifo kino ekyesudde, tunaggya wa emigaati egimala okukkusa abantu bano bonna?”
34  Yesu n’abagamba nti: “Mulinawo emigaati emeka?” Ne bamugamba nti: “Musanvu, era n’obwennyanja butono.”
35  Awo oluvannyuma lw’okugamba abantu okutuula wansi,
36  Yesu yakwata emigaati omusanvu n’obwennyanja, ne yeebaza, n’abimenyamu, n’abiwa abayigirizwa, abayigirizwa ne babigabira abantu.
37  Bonna ne balya ne bakkuta, ne bakuŋŋaanya obutundutundu obwafikkawo ne bajjuza ebisero ebinene musanvu.
38  Abo abaalya baali abasajja 4,000 nga tobaliddeeko bakazi na baana.
39  Bwe yamala okusiibula abantu, n’alinnya eryato n’agenda mu bitundu by’e Magadani.
20  “Obwakabaka obw’omu ggulu bulinga omusajja eyalina ennimiro y’emizabbibu, eyakeera ku makya okufuna abakozi ab’okukola mu nnimiro ye.
2  Bwe yamala okukkiriziganya n’abakozi okubasasula eddinaali emu olunaku, n’abasindika okukola mu nnimiro ye ey’emizabbibu.
3  N’afuluma nate ku ssaawa nga ssatu n’alaba abalala mu katale nga bayimiridde awo tebalina kye bakola,
4  n’abagamba nti, ‘Nammwe mugende mukole mu nnimiro y’emizabbibu nja kubasasula ekibagwanira.’
5  Ne bagenda. Era n’afuluma ku ssaawa nga mukaaga, era ne ku ssaawa nga mwenda n’akola ekintu kye kimu.
6  Mu nkomerero, ku ssaawa nga kkumi n’emu n’afuluma n’asanga abalala nga bayimiridde n’abagamba, ‘Lwaki okuva obw’enkya mubadde muyimiridde wano nga temulina kye mukola?’
7  Ne bamugamba nti, ‘Tewali yatututte kumukolera.’ N’abagamba nti ‘Nammwe mugende mukole mu nnimiro y’emizabbibu.’
8  “Akawungeezi bwe kaatuuka, nnannyini nnimiro y’emizabbibu n’agamba omusajja we eyali alabirira abakozi nti, ‘Yita abakozi obasasule empeera yaabwe; sookera ku abo abazze oluvannyuma osembyeyo abaasoose.’
9  Awo abakozi abaatandika okukola ku ssaawa ekkumi n’emu bwe bajja, buli omu n’afuna eddinaali emu.
10  Abo abaasooka ku mulimu bwe bajja ne balowooza nti bo bajja kusasulwa ekisingawo, naye nabo ne basasulwa eddinaali emu.
11  Bwe baagifuna ne beemulugunyiza nnannyini nnimiro
12  nga bagamba nti, ‘Bano abazze oluvannyuma bakoledde essaawa emu naye obasasudde kye kimu naffe abateganye olunaku lwonna nga n’omusana gutwokya!’
13  Naye n’agamba omu ku bo nti, ‘Sirina kikyamu kye nkukoze. Tetwakkiriziganyizza nti nja kukusasula eddinaali emu?
14  Kwata empeera yo ogende. Ono asembyeyo njagala kumuwa empeera y’emu nga gye nkuwadde.
15  Sisaanidde kukozesa bintu byange nga bwe njagala? Oba okwatiddwa obuggya olw’okuba ndi muntu mulungi?’
16  Bwe kityo, ab’oluvannyuma baliba ab’olubereberye, n’ab’olubereberye baliba ab’oluvannyuma.”
17  Awo bwe baali mu kkubo nga bagenda e Yerusaalemi, Yesu yazza abayigirizwa be ekkumi n’ababiri ku bbali n’abagamba nti:
18  “Laba! Tugenda e Yerusaalemi era Omwana w’omuntu ajja kuweebwayo eri bakabona abakulu n’abawandiisi bamusalire ogw’okufa,
19  era bamuweeyo eri ab’amawanga bamusekerere, bamukube, era bamukomerere ku muti, naye ku lunaku olw’okusatu azuukizibwe.”
20  Awo maama wa batabani ba Zebedaayo n’amutuukirira ng’ali ne batabani be n’amuvunnamira, era n’amusaba abeeko ky’amukolera.
21  Yesu n’amubuuza nti: “Kiki ky’oyagala?” N’amuddamu nti: “Batabani bange bano bombi nkusaba batuule naawe mu Bwakabaka bwo, omu ku mukono gwo ogwa ddyo ate omulala ku gwa kkono.”
22  Yesu n’addamu nti: “Temumanyi kye musaba. Musobola okunywa ekikopo kye nnaatera okunywa?” Ne bamugamba nti: “Tusobola.”
23  N’abagamba nti: “Kyo ekikopo kyange mujja kukinywa, naye si nze asalawo alituula ku mukono gwange ogwa ddyo oba ku gwa kkono, wabula ky’abo Kitange be yakitegekera.”
24  Abalala ekkumi bwe baakiwulira ne banyiigira ab’oluganda ababiri.
25  Naye Yesu n’abayita n’abagamba nti: “Mumanyi nti abo abafuga amawanga bakajjala ku bantu, n’abakulu abantu babafugisa bukambwe.
26  Naye tekirina kuba bwe kityo mu mmwe; buli ayagala okuba omukulu mu mmwe ateekeddwa okubeera omuweereza wammwe,
27  era buli ayagala okubeera ow’olubereberye mu mmwe ateekeddwa okubeera omuddu wammwe.
28  N’Omwana w’omuntu teyajja kuweerezebwa, wabula okuweereza n’okuwaayo obulamu bwe ng’ekinunulo ku lw’abangi.”
29  Awo bwe baali bava mu Yeriko, ekibiina ky’abantu ekinene ne kimugoberera.
30  Era laba! abasajja babiri abazibe b’amaaso abaali batudde ku mabbali g’ekkubo bwe baawulira nti Yesu ayitawo ne baleekaana nti: “Mukama waffe, Omwana wa Dawudi, tusaasire!”
31  Naye abantu ne bababoggolera nga babagamba basirike; naye ne bongera okuleekaana nga bagamba nti: “Mukama waffe, Omwana wa Dawudi, tusaasire!”
32  Yesu n’ayimirira n’abayita, n’ababuuza nti: “Kiki kye mwagala mbakolere?”
33  Ne bamugamba nti: “Mukama waffe, tuzibule amaaso.”
34  Yesu n’abakwatirwa ekisa, n’akwata ku maaso gaabwe, amangu ago ne gazibuka era ne bamugoberera.
1  Ekitabo ky’ebyafaayo bya Yesu Kristo, muzzukulu wa Dawudi, muzzukulu wa Ibulayimu:
2  Ibulayimu yazaala Isaaka;Isaaka n’azaala Yakobo;Yakobo n’azaala Yuda ne baganda be;
3  Yuda n’azaala Pereezi ne Zeera mu Tamali;Pereezi n’azaala Kezulooni;Kezulooni n’azaala Laamu;
4  Laamu n’azaala Amminadaabu;Amminadaabu n’azaala Nakusoni;Nakusoni n’azaala Salumooni;
5  Salumooni n’azaala Bowaazi mu Lakabu;Bowaazi n’azaala Obedi mu Luusi;Obedi n’azaala Yese;
6  Yese n’azaala Dawudi kabaka. Dawudi n’azaala Sulemaani mu muka Uliya;
7  Sulemaani n’azaala Lekobowaamu;Lekobowaamu n’azaala Abiya;Abiya n’azaala Asa;
8  Asa n’azaala Yekosafaati;Yekosafaati n’azaala Yekolaamu;Yekolaamu n’azaala Uzziya;
9  Uzziya n’azaala Yosamu;Yosamu n’azaala Akazi;Akazi n’azaala Keezeekiya;
10  Keezeekiya n’azaala Manase;Manase n’azaala Amoni;Amoni n’azaala Yosiya;
11  Yosiya n’azaala Yekoniya ne baganda be mu kiseera Abayudaaya we baawaŋŋangusibwa e Babulooni.
12  Oluvannyuma lw’okuwaŋŋangusibwa e Babulooni Yekoniya yazaala Seyalutyeri;Seyalutyeri n’azaala Zerubbaberi;
13  Zerubbaberi n’azaala Abiwuudi;Abiwuudi n’azaala Eriyakimu;Eriyakimu n’azaala Azoli;
14  Azoli n’azaala Zadooki;Zadooki n’azaala Akimu;Akimu n’azaala Eriwuudi;
15  Eriwuudi n’azaala Eriyazaali;Eriyazaali n’azaala Mataani;Mataani n’azaala Yakobo;
16  Yakobo n’azaala Yusufu bba wa Maliyamu, maama wa Yesu ayitibwa Kristo.
17  Emirembe gyonna okuva ku Ibulayimu okutuuka ku Dawudi gyali 14; okuva ku Dawudi okutuuka Abayudaaya lwe baawaŋŋangusibwa e Babulooni gyali emirembe 14; ate okuva lwe baawaŋŋangusibwa okutuuka ku Kristo gyali emirembe 14.
18  Okuzaalibwa kwa Yesu Kristo kwali bwe kuti. Maliyamu nnyina bwe yali ng’aky’ayogerezebwa Yusufu, n’alabika ng’ali lubuto ku bw’omwoyo omutukuvu wadde nga baali tebannafumbiriganwa.
19  Kyokka, olw’okuba omwami we Yusufu yali musajja mutuukirivu era nga tayagala kumuswaza, yasalawo okumuleka, naye mu kyama.
20  Kyokka ng’amaze okulowooza ku bintu ebyo, malayika wa Yakuwa yamulabikira mu kirooto, n’amugamba nti: “Yusufu, mutabani wa Dawudi, totya kutwala mukazi wo Maliyamu mu maka go, kubanga ali lubuto ku bw’omwoyo omutukuvu.
21  Ajja kuzaala omwana ow’obulenzi era ojja kumutuuma erinnya Yesu, kubanga alirokola abantu be okuva mu bibi byabwe.”
22  Ebyo byonna byabaawo okutuukiriza ekyo Yakuwa kye yayogera okuyitira mu nnabbi we nti:
23  “Laba! Omuwala embeerera aliba olubuto; alizaala omwana ow’obulenzi era balimutuuma erinnya Emmanweri,” nga bwe liba livvuunuddwa litegeeza nti, “Katonda Ali Naffe.”
24  Awo Yusufu n’azuukuka, n’atwala mukazi we eka nga malayika wa Yakuwa bwe yamulagira.
25  Naye teyeegatta naye okutuusa lwe yamala okuzaala omwana ow’obulenzi; yamutuuma erinnya Yesu.
2  Yesu bwe yamala okuzaalibwa mu Besirekemu eky’e Buyudaaya mu nnaku za Kabaka Kerode, abalaguzisa emmunyeenye baava Ebuvanjuba ne bajja e Yerusaalemi,
2  ne babuuza nti: “Kabaka w’Abayudaaya eyazaalibwa ali ludda wa? Kubanga twalaba emmunyeenye ye nga tuli Ebuvanjuba era tuzze okumuvunnamira.”
3  Kabaka Kerode bwe yakiwulira n’atya, era n’abantu b’omu Yerusaalemi bonna ne batya.
4  Awo n’akuŋŋaanya bakabona abakulu bonna n’abawandiisi, n’ababuuza Kristo gye yali ow’okuzaalibwa.
5  Ne bamugamba nti: “Mu Besirekemu eky’e Buyudaaya; kubanga okuyitira mu bannabbi kyawandiikibwa nti:
6  ‘Ggwe Besirekemu eky’omu  nsi ya Yuda, si ggwe asembayo mu bakulembeze ba Yuda; kubanga mu ggwe mwe muliva omukulembeze anaalunda abantu bange, Isirayiri.’”
7  Awo Kerode n’ayita abalaguzisa emmunyeenye mu kyama n’ababuuza ekiseera emmunyeenye we yalabikira.
8  N’abatuma e Besirekemu n’abagamba nti: “Mugende munoonye omwana era bwe mumuzuula mukomewo mumbuulire, nange ŋŋende mmuvunnamire.”
9  Kabaka bwe yamala okubagamba bw’atyo, ne bagenda; emmunyeenye gye baalaba nga bali Ebuvanjuba n’ebakulembera okutuusa lwe yayimirira waggulu mu kifo awaali omwana.
10  Bwe baalaba emmunyeenye ne basanyuka nnyo.
11  Ne bayingira mu nnyumba, ne balaba omwana ng’ali ne Maliyamu nnyina, ne bamuvunnamira. Ne basumulula ensawo zaabwe ezaalimu ebintu byabwe eby’omuwendo ne bamutonera ebirabo: zzaabu, obubaani obweru, n’eby’akaloosa ebiyitibwa miira.
12  Kyokka, olw’okuba Katonda yabalabula mu kirooto obutaddayo wa Kerode, baddayo mu nsi yaabwe nga bayitira mu kkubo eddala.
13  Bwe baamala okugenda, malayika wa Yakuwa n’alabikira Yusufu mu kirooto n’amugamba nti: “Golokoka otwale omwana ne nnyina muddukire e Misiri, mubeere eyo okutuusa lwe ndikugamba okuvaayo, kubanga Kerode anaatera okunoonya omwana okumutta.”
14  Ekiro ekyo Yusufu n’asitukiramu n’atwala omwana ne nnyina e Misiri,
15  n’abeera eyo okutuusa Kerode bwe yafa. Kino kyali bwe kityo Yakuwa kye yayogera okuyitira mu nnabbi kiryoke kituukirire, ekigamba nti: “Nnayita omwana wange okuva e Misiri.”
16  Awo Kerode bwe yalaba ng’abalaguzisa emmunyeenye bamutebuse, n’asunguwala nnyo, n’alagira batte abaana bonna ab’obulenzi mu Besirekemu ne mu bitundu ebiriraanyeewo ab’emyaka ebiri n’okukka wansi, ng’asinziira ku kiseera abalaguzisa emmunyeenye kye baamugamba.
17  Ebigambo ebyayogerwa okuyitira mu nnabbi Yeremiya ne bituukirira, ebigamba nti:
18  “Eddoboozi lyawulirwa mu Laama, okukaaba n’okukuba ebiwoobe. Laakeeri yali akaabira abaana be era nga tayagala kubudaabudibwa, kubanga tebakyaliwo.”
19  Kerode bwe yafa, malayika wa Yakuwa n’alabikira Yusufu mu kirooto ng’ali e Misiri,
20  n’amugamba nti: “Golokoka otwale omwana ne nnyina mu Isirayiri kubanga abaali baagala okutta omwana baafa.”
21  Awo n’agolokoka, ye n’omwana ne nnyina ne baddayo mu Isirayiri.
22  Naye bwe yawulira nti Alukerawo y’afuga nga kabaka mu Buyudaaya mu kifo kya kitaawe Kerode, n’atya okuddayo. Ate era, Katonda bwe yamulabula mu kirooto, yagenda mu kitundu ky’e Ggaliraaya
23  n’abeera mu kibuga ekiyitibwa Nazaaleesi, ebigambo ne bituukirira ebyayogerwa okuyitira mu bannabbi nti: “Aliyitibwa Munnazaaleesi.”
3  Mu nnaku ezo, Yokaana Omubatiza yajja ng’abuulira mu ddungu ly’e Buyudaaya,
2  ng’agamba nti: “Mwenenye, kubanga Obwakabaka obw’omu ggulu busembedde.”
3  Mu butuufu, ono ye yayogerwako okuyitira mu nnabbi Isaaya mu bigambo bino: “Eddoboozi ery’omwanguka ery’oyo ayogerera mu ddungu nti: ‘Muteeketeeke ekkubo lya Yakuwa! Mutereeze amakubo ge.’”
4  Yokaana yayambalanga ebyambalo ebyakolebwa mu byoya by’eŋŋamira, era yeesibanga olukoba olw’eddiba mu kiwato. Yalyanga nzige na mubisi gwa njuki.
5  Awo abantu b’omu Yerusaalemi, n’ab’omu Buyudaaya yenna, n’ab’omu bitundu byonna ebyetoolodde Yoludaani ne bagenda gy’ali,
6  n’ababatiza mu Mugga Yoludaani, era  ne baatula ebibi byabwe mu lujjudde.
7  Bwe yalaba Abafalisaayo n’Abasaddukaayo bangi nga bajja okubatizibwa, n’abagamba nti: “Mmwe abaana b’emisota egy’obusagwa, ani abalabudde okudduka obusungu obugenda okujja?
8  Kale nno, mubale ebibala ebiraga nti mwenenyezza,
9  era temweyibaala nga mugamba nti, ‘Ibulayimu ye kitaffe.’ Kubanga mbagamba nti Katonda asobola okufunira Ibulayimu abaana okuva mu mayinja gano.
10  Embazzi eteekeddwa ku kikolo ky’emiti. N’olwekyo buli muti ogutabala bibala birungi gwa kutemebwa gusuulibwe mu muliro.
11  Nze mbabatiza na mazzi okulaga nti mwenenyezza; naye anvaako ennyuma ansinga obuyinza, era sisaanira na kumuggyamu ngatto. Oyo ajja kubabatiza n’omwoyo omutukuvu n’omuliro.
12  Olugali lwe luli mu mukono gwe, era ajja kulongooseza ddala egguuliro lye era akuŋŋaanyize eŋŋaano ye mu tterekero, naye ebisusunku ajja kubyokya n’omuliro ogutayinza kuzikizibwa.”
13  Awo Yesu n’ava e Ggaliraaya, n’ajja ku Mugga Yoludaani eri Yokaana okubatizibwa.
14  Naye Yokaana n’agezaako okumuziyiza ng’agamba nti: “Ggwe osaanidde okumbatiza, naye ate ggwe ojja gye ndi?”
15  Yesu n’amuddamu nti: “Ka kibeere bwe kiti kaakano, kubanga kitugwanira okukola eby’obutuukirivu byonna mu ngeri eno.” Awo n’alekera awo okumuziyiza.
16  Yesu bwe yamala okubatizibwa, amangu ago n’ava mu mazzi, era laba! eggulu ne libikkuka, n’alaba omwoyo gwa Katonda nga gumukkako nga gulinga ejjiba.
17  Era eddoboozi okuva mu ggulu ne ligamba nti: “Ono ye Mwana wange omwagalwa gwe nsiima.”
12  Awo Yesu n’ayita mu nnimiro z’eŋŋaano ku Ssabbiiti. Abayigirizwa be enjala n’ebaluma era ne banoga ebirimba by’eŋŋaano ne balya.
2  Abafalisaayo bwe baabalaba ne bamugamba nti: “Laba! Abayigirizwa bo bakola ekitakkirizibwa kukolebwa ku Ssabbiiti.”
3  N’abagamba nti: “Temusomangako ekyo Dawudi kye yakola, ng’enjala emuluma, ye n’abasajja be yali nabo?
4  Bwe yayingira mu nnyumba ya Katonda, ne balya emigaati egy’okulaga, ate nga ye n’abo be yali nabo baali tebakkirizibwa kugiryako okuggyako bakabona bokka?
5  Oba temusomangako mu Mateeka nti bakabona mu yeekaalu bakola emirimu ku Ssabbiiti ne batabaako musango?
6  Naye mbagamba nti oyo asinga yeekaalu ali wano.
7  Naye singa mwali mutegedde amakulu g’ebigambo bino, ‘Njagala busaasizi so si ssaddaaka,’ temwandinenyezza batalina musango.
8  Kubanga Omwana w’omuntu ye Mukama wa Ssabbiiti.”
9  Bwe yava mu kifo ekyo, yagenda mu kkuŋŋaaniro lyabwe,
10  era waaliwo omusajja eyalina omukono ogwakala! Olw’okwagala okubaako kye bamuvunaana, ne bamubuuza nti, “Kikkirizibwa okuwonya omuntu ku Ssabbiiti?”
11  N’abagamba nti: “Ani ku mmwe bw’aba n’endiga emu n’egwa mu kinnya ku Ssabbiiti, atagiggyaamu?
12  Omuntu si wa muwendo nnyo okusinga endiga? N’olwekyo, kikkirizibwa okukola ekintu ekirungi ku Ssabbiiti.”
13  Awo n’agamba omusajja nti: “Golola omukono gwo.” N’agugolola, ne guwona, ne guba nga guli omulala.
14  Abafalisaayo ne bafuluma era ne beekobaana okumutta.
15  Yesu bwe yakimanya, eyo n’avaayo. Era bangi ne bamugoberera, n’abawonya bonna,
16  naye n’abakuutira obutamumanyisa eri abalala,
17  okusobola okutuukiriza ebyo ebyayogerwa okuyitira mu nnabbi Isaaya, ebigamba nti:
18  “Laba! Omuweereza wange gwe nnalonda, gwe njagala ennyo era gwe nsanyukira! Ndimuteekako omwoyo gwange, era alimanyisa amawanga obwenkanya.
19  Taliyomba, era talireekaana, era tewaliba awulira ddoboozi lye mu nguudo ennene.
20  Olumuli olumenyese talirubetenta, era n’olutambi oluzimeera taliruzikiza okutuusa lw’alireetawo obwenkanya.
21  Mu linnya lye amawanga mwe galisuubirira.”
22  Awo ne bamuleetera omusajja eyaliko dayimooni, era nga muzibe ate nga tayogera. N’amuwonya, era omusajja oyo n’asobola okwogera n’okulaba.
23  Ekibiina ky’abantu kyonna ne kyewuunya ne bagamba nti: “Ono taba nga ye Mwana wa Dawudi?”
24  Abafalisaayo bwe baakiwulira ne bagamba nti: “Omuntu ono agoba dayimooni ng’akozesa maanyi ga Beeruzebuli, omufuzi wa badayimooni.”
25  Bwe yategeera kye baali balowooza, n’abagamba nti: “Buli bwakabaka obweyawulamu buzikirira, era buli kibuga oba amaka ebyeyawulamu tebisobola kusigalawo.
26  Bwe kityo, ne Sitaani bw’agoba Sitaani aba yeeyawuddemu; kati olwo obwakabaka bwe buba bunaayimirirawo butya?
27  Bwe mba ngoba dayimooni nga nkozesa maanyi ga Beeruzebuli, abaana bammwe bazigoba bakozesa maanyi g’ani? Kyebaliva babasalira omusango.
28  Naye bwe mba ngoba dayimooni nga nkozesa omwoyo gwa Katonda, Obwakabaka bwa Katonda mubusubiddwa.
29  Omuntu ayinza atya okuyingira mu nnyumba y’omusajja ow’amaanyi n’abbamu ebintu bye okuggyako ng’asoose kumusiba? Olwo aba asobola okunyaga eby’omu nnyumba ye.
30  Oyo ataba ku ludda lwange aba mulabe wange, era n’oyo atakuŋŋaanyiza wamu nange aba asaasaanya.
31  “Kale kyenva mbagamba nti abantu balisonyiyibwa ekibi kyonna n’okuvvoola kwonna, naye oyo avvoola omwoyo omutukuvu talisonyiyibwa.
32  Ng’ekyokulabirako, oyo yenna avvoola Omwana w’omuntu alisonyiyibwa, naye oyo avvoola omwoyo omutukuvu talisonyiyibwa, ka kibe mu biseera bino oba mu biseera eby’omu maaso.
33  “Bwe muba omuti omulungi n’ebibala byammwe bijja kuba birungi; naye bwe muba omuti omubi, n’ebibala byammwe bijja kuba bibi; kubanga omuti gutegeererwa ku bibala byagwo.
34  Mmwe abaana b’emisota egy’obusagwa, muyinza okwogera ebintu ebirungi nga muli babi? Ebintu ebijjula mu mutima, akamwa bye koogera.
35  Omuntu omulungi afulumya ebintu ebirungi mu tterekero lye eddungi, so ng’ate omuntu omubi afulumya ebintu ebibi mu tterekero lye ebbi.
36  Naye mbagamba nti buli kigambo ekitaliimu nsa abantu kye boogera kiribavunaanibwa ku Lunaku olw’Okusalirako Omusango;
37  kubanga olw’ebigambo byammwe muliyitibwa abatuukirivu, era olw’ebigambo byammwe, mulisalirwa omusango.”
38  Awo abamu ku bawandiisi n’Abafalisaayo ne bamugamba nti: “Omuyigiriza, twagala otulage akabonero.”
39  N’abagamba nti: “Omulembe guno omubi era ogutali mwesigwa gwagala okulaba akabonero, naye tewali kabonero kajja kuguweebwa okuggyako aka nnabbi Yona.
40  Kuba nga Yona bwe yali mu lubuto lw’ekyennyanja ekinene okumala ennaku ssatu, emisana n’ekiro, n’Omwana w’omuntu ajja kumala ennaku ssatu mu ttaka, emisana n’ekiro.
41  Abantu b’omu Nineeve balizuukirira wamu n’ab’omulembe guno mu kiseera eky’okusala omusango era balibasingisa omusango, kubanga beenenya olw’ebyo Yona bye yababuulira. Naye laba! oyo asinga Yona ali wano.
42  Kabaka omukazi ow’omu bukiikaddyo alizuukirira wamu n’ab’omulembe guno mu kiseera eky’okusala omusango era alibasingisa omusango, kubanga yava ewala ennyo n’ajja okuwulira amagezi ga Sulemaani. Naye laba! oyo asinga Sulemaani ali wano.
43  “Omwoyo omubi bwe guva mu muntu, guyitaayita mu bifo ebitaliimu mazzi nga gunoonya aw’okuwummulira naye ne gubulwa.
44  Awo ne gugamba nti, ‘Nja kuddayo mu nnyumba yange gye nnavaamu,’ era bwe gugituukamu, gugisanga njereere, ng’eyereddwa era ng’erongooseddwa.
45  Awo gugenda ne guleetayo emyoyo emirala musanvu egigusinga obubi, era bwe gimala okuyingira gibeera omwo; embeera y’omuntu oyo ey’oluvannyuma ebeera mbi n’okusinga bwe yali mu kusooka. Era bwe kityo bwe kiriba eri omulembe guno omubi.”
46  Bwe yali ayogera eri ekibiina ky’abantu, maama we ne baganda be baali bayimiridde wabweru nga baagala okwogera naye.
47  Awo ne wabaawo eyamugamba nti: “Laba! Maama wo ne baganda bo bayimiridde wabweru era baagala okwogerako naawe.”
48  N’addamu oyo eyayogera naye nti: “Maama wange ne baganda bange be baani?”
49  N’agolola omukono gwe eri abayigirizwa be n’agamba nti: “Laba! Maama wange ne baganda bange be bano!
50  Buli akola Kitange ali mu ggulu by’ayagala ye muganda wange, mwannyinaze, era maama wange.”
