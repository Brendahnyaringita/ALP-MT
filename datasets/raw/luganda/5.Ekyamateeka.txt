10  “Mu kiseera ekyo Yakuwa yaŋŋamba nti, ‘Weetemere ebipande bibiri eby’amayinja nga biringa biri ebyasooka ojje gye ndi ku lusozi. Era ojja kukola n’essanduuko ey’embaawo.
2  Nja kuwandiika ku bipande ebyo ebigambo ebyali ku bipande ebyasooka bye wamenya, era ojja kubissa mu ssanduuko.’
3  Bwe ntyo nnakola essanduuko mu mbaawo z’omuti gwa sita era ne ntema ebipande by’amayinja bibiri nga biringa biri ebyasooka, ne nnyambuka ku lusozi nga nkutte ebipande ebibiri mu mukono gwange.
4  Awo n’awandiika ku bipande ebigambo bye bimu ng’ebyasooka, Ebiragiro Ekkumi, Yakuwa bye yali abalagidde ku lusozi ng’ayima mu muliro, ku lunaku ekibiina lwe kyakuŋŋaana; era Yakuwa n’abimpa.
5  Awo ne nkyuka ne nserengeta okuva ku lusozi ne nteeka ebipande mu ssanduuko gye nnali nkoze, era biri omwo nga Yakuwa bwe yandagira.
6  “Awo Abayisirayiri ne basitula okuva e Beerosu Bene-yaakani okugenda e Mosera. Eyo Alooni gye yafiira era gye yaziikibwa, Eriyazaali mutabani we n’atandika okuweereza nga kabona mu kifo kye.
7  Bwe baava eyo ne bagenda e Gudugoda, ne bava e Gudugoda ne bagenda e Yotubasa, ensi erimu emigga egikulukuta.
8  “Mu kiseera ekyo Yakuwa yayawulawo ekika kya Leevi okusitulanga essanduuko y’endagaano ya Yakuwa, okuyimiriranga mu maaso ga Yakuwa okumuweereza, n’okuwanga abantu omukisa mu linnya lye nga bwe bakola n’okutuusa leero.
9  Eyo ye nsonga lwaki Leevi talina mugabo wadde obusika mu baganda be. Yakuwa bwe busika bwe, nga Yakuwa Katonda wo bwe yamugamba.
10  Era nze nnamala ku lusozi ennaku 40, emisana n’ekiro, nga bwe nnali nkoze okusooka, era ne ku mulundi ogwo Yakuwa yampuliriza. Yakuwa yasalawo obutabazikiriza.
11  Awo Yakuwa n’aŋŋamba nti, ‘Situka ogende okulemberemu abantu, bateeketeeke okusitula bagende batwale ensi gye nnalayira okuwa bajjajjaabwe.’
12  “Kale kaakano Isirayiri, Yakuwa Katonda wo akwetaaza ki? Kino ky’akwetaaza: okutyanga Yakuwa Katonda wo, okutambuliranga mu makubo ge gonna, okumwagalanga, okuweerezanga Yakuwa Katonda wo n’omutima gwo gwonna n’obulamu bwo bwonna,
13  n’okukwatanga ebiragiro bya Yakuwa n’amateeka ge bye nkulagira leero ku lw’obulungi bwo.
14  Laba, Yakuwa Katonda wo ye nnannyini ggulu, n’eggulu erisingayo okuba waggulu, n’ensi ne byonna ebigirimu.
15  Yakuwa yayagala bajjajjaabo bw’atyo n’alonda mmwe ezzadde lyabwe okuva mu mawanga gonna, nga bwe kiri leero.
16  Kale mulongoose emitima gyammwe era mulekere awo okubeera abakakanyavu.
17  Kubanga Yakuwa Katonda wammwe ye Katonda wa bakatonda bonna era ye Mukama wa bakama, ye Katonda ow’ekitalo, ow’amaanyi, era ow’entiisa, atasosola era atalya nguzi,
18  akola ku nsonga z’omwana atalina kitaawe n’eza nnamwandu mu bwenkanya, era ayagala omugwira n’amuwa emmere n’eky’okwambala.
19  Nammwe mwagalenga omugwira, kubanga mwali bagwira mu nsi ya Misiri.
20  “Otyanga Yakuwa Katonda wo. Ye gw’obanga oweereza era ye gw’obanga onywererako, era mu linnya lye mw’obanga olayirira.
21  Ye gw’obanga otendereza, ye Katonda wo akukoledde ebintu bino byonna eby’ekitalo era eby’entiisa amaaso go bye galabye.
22  Bajjajjaabo baagenda e Misiri nga bali abantu 70, naye kaakano Yakuwa Katonda wo akwazizza ng’emmunyeenye ez’oku ggulu.
4  “Kaakano Isirayiri, wulira ebiragiro n’amateeka bye mbayigiriza okukwatanga, musobole okuba abalamu era mugende mutwale ensi Yakuwa Katonda wa bajjajjammwe gy’abawa.
2  Temwongeranga ku kigambo kye mbalagira wadde okukitoolako musobole okukwata ebiragiro bya Yakuwa Katonda wammwe bye mbawa.
3  “Amaaso gammwe gaalaba ebyo Yakuwa bye yakola ebikwata ku Bbaali ow’e Pyoli. Buli muntu eyagoberera Bbaali ow’e Pyoli Yakuwa Katonda wammwe yamuzikiriza n’amuggya mu mmwe.
4  Naye mmwe abanyweredde ku Yakuwa Katonda wammwe mmwenna muli balamu leero.
5  Laba mbayigirizza ebiragiro n’amateeka nga Yakuwa Katonda wange bwe yandagira, musobole okubikwata nga muli mu nsi gye mugenda okutwala.
6  Mufeeyo nnyo okubikwata kubanga amawanga aganaawulira ebikwata ku biragiro bino byonna gajja kulaba amagezi gammwe n’okutegeera kwammwe era gajja kugamba nti, ‘Mazima ddala eggwanga lino eddene ggwanga lya bantu ab’amagezi era abategeevu.’
7  Kubanga ggwanga ki eddene eririna bakatonda abaliri okumpi nga Yakuwa Katonda waffe bw’aba okumpi naffe buli lwe tumukoowoola?
8  Era ggwanga ki eddene eririna ebiragiro n’amateeka eby’obutuukirivu ng’Amateeka gano gonna ge nteeka mu maaso gammwe leero?
9  “Weegendereze era weekuume nnyo oleme kwerabira bintu bino amaaso go bye galabye, bireme kuva ku mutima gwo ennaku zonna ez’obulamu bwo, era bitegeezenga abaana bo ne bazzukulu bo.
10  Ku lunaku lwe wayimirira mu maaso ga Yakuwa Katonda wo mu Kolebu, Yakuwa yaŋŋamba nti, ‘Nkuŋŋaanyiza abantu bawulire ebigambo byange basobole okuyiga okuntya ennaku zonna ze banaabeera ku ttaka nga balamu, era basobole n’okuyigiriza abaana baabwe.’
11  “Awo ne musembera ne muyimirira wansi w’olusozi era olusozi olwo lwali lwaka omuliro ogwali gutuukira ddala ku ggulu; era waaliwo ekizikiza n’ekire ekikutte.
12  Awo Yakuwa n’atandika okwogera nammwe ng’ayima mu muliro. Mwawulira bigambo naye temulina kintu kyonna kye mwalaba mu muliro—mwawulira ddoboozi lyokka.
13  Era yababuulira endagaano ye gye yabalagira okukuuma, kwe kugamba, Ebiragiro Ekkumi, oluvannyuma n’abiwandiika ku bipande by’amayinja bibiri.
14  Era mu kiseera ekyo Yakuwa yandagira okubayigiriza ebiragiro n’amateeka bye munaakwatanga mu nsi gye mugenda okuyingiramu mugitwale.
15  “Kale mwegendereze nnyo, kubanga temwalaba kintu kyonna mu muliro ku lunaku Yakuwa lwe yayogera nammwe ku Kolebu ng’ayima wakati mu muliro,
16  muleme kwonoona nga mwekolera ekifaananyi ekyole eky’ekintu kyonna, ekifaananyi eky’ekintu ekisajja oba ekikazi,
17  ekifaananyi ky’ensolo yonna ku nsi, ekifaananyi ky’ekinyonyi kyonna ekibuuka mu bbanga,
18  ekifaananyi ky’ekintu kyonna ekyewalula ku ttaka, ekifaananyi ky’ekyennyanja kyonna ekiri mu mazzi agali ku nsi.
19  Bw’oyimusanga amaaso go eri eggulu n’olaba enjuba n’omwezi n’emmunyeenye—eggye lyonna ery’oku ggulu—tosendebwasendebwanga kubivunnamira wadde okubiweereza. Yakuwa Katonda wo abiwadde amawanga gonna agali wansi w’eggulu lyonna.
20  Naye Yakuwa mmwe be yakwata n’abaggya mu kyoto mwe basaanuusiza ekyuma, n’abaggya e Misiri, mufuuke abantu be ku bubwe nga bwe kiri leero.
21  “Yakuwa yansunguwalira olw’okubeera mmwe n’alayira nti sirisomoka Yoludaani wadde okugenda mu nsi ennungi Yakuwa Katonda wammwe gy’abawa ng’obusika.
22  Ŋŋenda kufiira mu nsi eno. Sigenda kusomoka Yoludaani, naye mmwe mugenda kusomoka era mujja kutwala ensi eyo ennungi.
23  Mwegendereze muleme kwerabira ndagaano Yakuwa Katonda wammwe gye yakola nammwe era temwekoleranga kifaananyi ekyole eky’engeri yonna Yakuwa Katonda wammwe kye yabagaana.
24  Kubanga Yakuwa Katonda wammwe muliro ogusaanyaawo, era ye Katonda ayagala abantu okumwemalirako.
25  “Bwe mulifuna abaana n’abazzukulu nga mumaze ebbanga ddene mu nsi ne mweyisa mu ngeri eyinza okubaviirako okuzikirira nga mukola ekifaananyi ekyole eky’ekintu kyonna era ne mukola ebibi mu maaso ga Yakuwa Katonda wammwe okumunyiiza,
26  ntwala eggulu n’ensi okuba abajulizi gye muli leero nti temulirema kuzikirira mu bwangu ne muva mu nsi gye mugenda okutwala nga musomose Yoludaani. Temujja kugibeeramu nnaku nnyingi, naye mujja kusaanyizibwawo.
27  Yakuwa ajja kubasaasaanya mu mawanga era mujja kusigala batono mu nsi Yakuwa z’ajja okubagoberamu.
28  Eyo gye muliweerereza bakatonda abakolebwa abantu, bakatonda ab’emiti n’ab’amayinja, abatalaba wadde okuwulira, era abatalya wadde okuwunyiriza.
29  “Bw’olinoonya Yakuwa Katonda wo ng’oli eyo, olimuzuula, bw’olimunoonya n’omutima gwo gwonna n’obulamu bwo bwonna.
30  Bw’oliba mu buyinike obw’amaanyi ng’ebintu bino byonna bikutuuseeko mu biseera eby’omu maaso, olidda eri Yakuwa Katonda wo n’owuliriza eddoboozi lye.
31  Kubanga Yakuwa Katonda wo Katonda musaasizi. Talikwabulira wadde okukuleka okusaanawo, era talyerabira ndagaano gye yalayirira bajjajjaabo.
32  “Kaakano mubuuze ebikwata ku biseera eby’edda nga temunnabaawo, okuva ku lunaku Katonda lwe yatonda omuntu ku nsi; munoonyereze okuva ku luuyi olumu olw’eggulu okutuuka ku luuyi olulala. Ekintu ekikulu bwe kiti kyali kibaddewo, oba ekintu nga kino kyali kiwuliddwako?
33  Waliwo abantu abalala abaali bawulidde eddoboozi lya Katonda nga lyogerera wakati mu muliro nga mmwe bwe mwaliwulira, ne basigala nga balamu?
34  Oba Katonda yali agezezzaako okwetwalira eggwanga erimu ng’aliggya wakati mu ggwanga eddala ng’akozesa ebigezo, n’obubonero, n’ebyamagero, n’entalo, n’omukono ogw’amaanyi era ogugoloddwa, n’ebintu eby’entiisa nga Yakuwa Katonda wammwe bwe yabakolera mu Misiri nga mulaba?
35  Ebintu bino byabalagibwa mulyoke mumanye nti Yakuwa ye Katonda ow’amazima; teri mulala okuggyako ye.
36  Yabawuliza eddoboozi lye ng’ayima mu ggulu asobole okubagolola, ne ku nsi yabaleetera okulaba omuliro gwe ogw’amaanyi, era mwawulira ebigambo bye nga biva mu muliro.
37  “Olw’okuba yayagala bajjajjaabo n’alonda ezzadde lyabwe, yakuggya mu Misiri n’amaanyi ge amangi ng’akutaddeko amaaso ge.
38  Yagoba mu maaso go amawanga agakusinga obunene n’amaanyi, akuleete akuwe ensi yaabwe ng’obusika nga bwe kiri leero.
39  Kale kimanye leero, era kikuumire ku mutima gwo nti Yakuwa ye Katonda ow’amazima waggulu mu ggulu ne wansi ku nsi. Teri mulala.
40  Era kwata ebiragiro bye n’amateeka ge bye nkuwa leero, olyoke obeere bulungi ggwe n’abaana bo abaliddawo, era osobole okuwangaala mu nsi Yakuwa Katonda wo gy’akuwa.”
41  Mu kiseera ekyo Musa yalonda ebibuga bisatu ku luuyi lwa Yoludaani olw’ebuvanjuba,
42  omuntu yenna anattanga munne mu butanwa ng’abadde teyamukyawa, asobole okuddukira mu kimu ku bibuga bino asigale nga mulamu.
43  Ebibuga ebyo bye bino: Bezeri ekiri mu ddungu mu kitundu eky’omuseetwe nga kya Balewubeeni, Lamosi ekiri mu Gireyaadi nga kya Bagaadi, ne Golani ekiri mu Basani nga kya Bamanase.
44  Gano ge Mateeka Musa ge yawa Abayisirayiri.
45  Kuno kwe kujjukiza, n’ebiragiro, n’amateeka Musa bye yawa Abayisirayiri nga bavudde e Misiri,
46  nga bali mu kitundu kya Yoludaani mu kiwonvu ekiri mu maaso ga Besu-pyoli, mu nsi ya Sikoni kabaka w’Abaamoli eyabeeranga mu Kesuboni, Musa n’Abayisirayiri gwe baawangula nga bavudde e Misiri.
47  Baatwala ensi ye n’ensi ya Ogi kabaka wa Basani; abo be bakabaka ababiri ab’Abaamoli abaali mu kitundu ekiri ebuvanjuba wa Yoludaani,
48  okuva mu Aloweri ekiri ku mabbali g’Ekiwonvu Alunoni okutuuka ku Lusozi Siyooni, kwe kugamba, Kerumooni,
49  ne Alaba yonna mu kitundu ekiri ebuvanjuba wa Yoludaani okutuukira ddala ku Nnyanja y’omu Alaba wansi wa Pisuga.
26  “Bw’olimala okuyingira mu nsi Yakuwa Katonda wo gy’akuwa okuba obusika, n’ogitwala era n’ogibeeramu,
2  otoolanga ku bibereberye eby’ebibala byonna eby’ettaka by’oliggya mu nsi yo Yakuwa Katonda wo gy’akuwa, n’obiteeka mu kisero n’ogenda mu kifo Yakuwa Katonda wo ky’anaalonda erinnya lye okubeeramu.
3  Era ogendanga eri kabona alibaawo mu kiseera ekyo n’omugamba nti, ‘Njatula leero mu maaso ga Yakuwa Katonda wo nti nnajja mu nsi Yakuwa gye yalayirira bajjajjaffe okutuwa.’
4  “Kabona aliggya ekisero mu mukono gwo n’akiteeka mu maaso g’ekyoto kya Yakuwa Katonda wo.
5  Olyogerera mu maaso ga Yakuwa Katonda wo nti, ‘Kitange yali Mwalameeya omubungeesi, era yagenda e Misiri n’ab’omu maka ge abaali abatono era n’abeera eyo ng’omugwira. Naye ng’ali eyo yafuuka eggwanga eddene era ery’amaanyi.
6  Abamisiri baatuyisa bubi, baatubonyaabonya, era baatukozesa emirimu gy’obuddu emikakali.
7  Twakaabirira Yakuwa Katonda wa bajjajjaffe, era Yakuwa n’awulira eddoboozi lyaffe n’atunuulira okubonaabona kwaffe n’obuzibu bwaffe n’okunyigirizibwa kwaffe.
8  Oluvannyuma Yakuwa yatuggya mu Misiri n’omukono ogw’amaanyi era ogugoloddwa, n’ebikolwa eby’entiisa, n’obubonero era n’ebyamagero.
9  Yatuleeta mu kifo kino n’atuwa ensi eno, ensi ekulukuta amata n’omubisi gw’enjuki.
10  Kaakano ndeese ebibereberye bye nkungudde mu ttaka Yakuwa lye yampa.’ “Olibissa mu maaso ga Yakuwa Katonda wo era n’ovunnama mu maaso ga Yakuwa Katonda wo.
11  Era olisanyuka olw’ebirungi byonna Yakuwa Katonda wo by’aliba akuwadde ggwe n’ab’ennyumba yo, n’Omuleevi, n’omugwira ali mu mmwe.
12  “Bw’omalanga okukuŋŋaanya ekimu eky’ekkumi kyonna eky’ebirime byo mu mwaka ogw’okusatu, omwaka ogw’ekimu eky’ekkumi, okiwanga Omuleevi n’omugwira n’omwana atalina kitaawe ne nnamwandu, era banaakiriiranga mu bibuga byo ne bakkuta.
13  Era oyogereranga mu maaso ga Yakuwa Katonda wo nti, ‘Ebintu bino ebitukuvu mbiggye mu nnyumba yange ne mbiwa Omuleevi n’omugwira n’omwana atalina kitaawe ne nnamwandu, nga bwe wandagira. Simenye biragiro byo era sireseeyo kubikwata.
14  Tewali kintu kyonna kitukuvu kye ndidde nga ndi mu kukungubaga, era sirina kintu kitukuvu kye nkutteko nga siri mulongoofu, era tewali kintu kitukuvu kye mpaddeyo ku lw’abafu. Ŋŋondedde eddoboozi lya Yakuwa Katonda wange era nkoze byonna bye wandagira.
15  Kaakano tunula wansi ng’oyima mu ggulu, ekifo kyo ekitukuvu ky’obeeramu, owe abantu bo Isirayiri omukisa era n’ensi gy’otuwadde, nga bwe walayirira bajjajjaffe, ensi ekulukuta amata n’omubisi gw’enjuki.’
16  “Leero Yakuwa Katonda wo akulagira okukwata amateeka gano n’ebiragiro bino; bikwatenga era obikolereko n’omutima gwo gwonna n’obulamu bwo bwonna.
17  Olwa leero oleetedde Yakuwa okugamba nti ajja kubeeranga Katonda wo bw’onootambuliranga mu makubo ge, n’okwata amateeka ge n’ebiragiro bye, era n’owuliriza eddoboozi lye.
18  Yakuwa naye akuleetedde leero okugamba nti ojja kubeeranga ggwanga lye era ekintu kye ekiganzi, nga bwe yakusuubiza, era nti ojja kukwata ebiragiro bye byonna,
19  era nti ajja kukugulumiza okusinga amawanga amalala gonna ge yakola, kikuleetere ettendo, ettutumu, n’ekitiibwa, bw’onooba eggwanga ettukuvu eri Yakuwa Katonda wo, nga bwe yakusuubiza.”
11  “Yagalanga Yakuwa Katonda wo era otuukirizenga obuvunaanyizibwa bw’olina gy’ali era okwatenga amateeka ge n’ebiragiro bye bulijjo.
2  Mukimanyi bulungi leero nti njogera nammwe so si na baana bammwe abatamanyi era abatalabangako Yakuwa Katonda wammwe bw’akangavvula, era abatalabangako buyinza bwe, n’omukono gwe ogw’amaanyi ogugoloddwa.
3  Tebaalaba bubonero n’ebyo bye yakola mu Misiri ku Falaawo kabaka wa Misiri ne ku nsi ye yonna;
4  oba ekyo kye yakola amagye ga Misiri, embalaasi za Falaawo n’amagaali ge ag’entalo, ebyabuutikirwa amazzi g’Ennyanja Emmyufu bwe baali nga babawondera, era Yakuwa yabazikiririza ddala.
5  Tebaalaba ebyo bye yabakolera mu ddungu okutuusa lwe mwatuuka mu kifo kino;
6  era tebaalaba ekyo kye yakola Dasani ne Abiraamu batabani ba Eriyaabu mutabani wa Lewubeeni, ensi bwe yayasama nga Isirayiri yonna eraba, n’ebamira awamu n’ab’ennyumba zaabwe, ne weema zaabwe, na buli kiramu ekyali nabo.
7  Amaaso gammwe ge gaalaba ebintu byonna eby’ekitalo Yakuwa bye yakola.
8  “Mukwatenga ebiragiro byonna bye mbawa leero, musobole okuba ab’amaanyi, musomoke muyingire mu nsi mugitwale,
9  era musobole okuwangaala mu nsi Yakuwa gye yalayira okuwa bajjajjammwe n’ezzadde lyabwe, ensi ekulukuta amata n’omubisi gw’enjuki.
10  “Ensi gy’ogenda okutwala teringa ensi ya Misiri gye mwava, gye mwasiganga ensigo, n’okola n’amaanyi okufukirira ennimiro nga bwe wandifukiridde ennimiro y’enva.
11  Naye ensi gye mugenda okutwala nga musomose, nsi ya nsozi na nsenyi, era enywa amazzi g’enkuba eva mu ggulu;
12  nsi Yakuwa Katonda wo gy’afaako. Amaaso ga Yakuwa Katonda wo gagibeerako ekiseera kyonna, okuva ku ntandikwa y’omwaka okutuuka ku nkomerero yaagwo.
13  “Era bwe munaafubanga okukwata ebiragiro bye mbawa leero, ne mwagalanga Yakuwa Katonda wammwe, ne mumuweerezanga n’omutima gwammwe gwonna n’obulamu bwammwe bwonna,
14  naye ajja kutonnyesanga enkuba mu nsi yammwe mu kiseera kyayo ekigereke, enkuba eya ddumbi n’eya ttoggo, era mujja kufunanga emmere yammwe n’omwenge gwammwe omusu era n’amafuta gammwe.
15  Ajja kumerezanga ebisolo byo omuddo ku ttale lyo, era ojja kulyanga okkute.
16  Mwegendereze emitima gyammwe gireme kutwalirizibwa ne mukyuka okusinza bakatonda abalala era ne mubavunnamira.
17  Bwe munaakola bwe mutyo, obusungu bwa Yakuwa bujja kubabuubuukira, era ajja kusiba eggulu enkuba ereme kutonnya, ettaka terijja kubaza mmere, era mujja kusaanawo mangu mu nsi ennungi Yakuwa gy’abawa.
18  “Ebigambo byange bino mubiteekenga ku mitima gyammwe era mubikolerengako mu bulamu bwammwe; mubisibenga ku mikono gyammwe bibeere ng’eky’okujjukiza, era binaabanga ng’eky’okwesiba mu byenyi byammwe.
19  Era mubiyigirizenga abaana bammwe; mubyogerengako nga mutudde mu nnyumba zammwe, nga mutambula mu kkubo, nga mugalamidde, era nga mugolokose.
20  Mubiwandiikenga ku myango gy’ennyumba zammwe ne ku nzigi z’ekibuga kyammwe,
21  mmwe n’abaana bammwe mulyoke muwangaale mu nsi Yakuwa gye yalayira okuwa bajjajjammwe, mugibeeremu ebbanga lyonna eggulu lye linaamala waggulu w’ensi.
22  “Bwe munaafubanga okukwata ebiragiro bino bye mbawa era ne mubikolerako, ne mwagala Yakuwa Katonda wammwe, ne mutambuliranga mu makubo ge gonna era ne mumunywererako,
23  Yakuwa naye ajja kugoba amawanga gano gonna mu maaso gammwe, era mujja kuwangula amawanga ag’amaanyi era amanene okubasinga.
24  Buli kifo ekigere kyammwe we kinaalinnya kijja kuba kyammwe. Ensalo yammwe ejja kuva mu ddungu okutuuka e Lebanooni, n’okuva ku Mugga, Omugga Fulaati, okutuuka ku nnyanja ey’ebugwanjuba.
25  Tewali n’omu aliyinza okubaziyiza. Yakuwa Katonda wammwe ajja kuleetera abantu bonna ab’omu nsi gye mugenda okulinnyako okutekemuka n’okutya, nga bwe yabasuubiza.
26  “Laba, leero nteeka mu maaso gammwe omukisa n’okukolimirwa:
27  munaabanga n’omukisa bwe munaagonderanga ebiragiro bya Yakuwa Katonda wammwe bye mbawa leero;
28  munaakolimirwanga bwe mutaagonderenga biragiro bya Yakuwa Katonda wammwe ne mukyuka okuva mu kkubo lye mbalagira leero okutambuliramu ne mugoberera bakatonda abalala be mutamanyi.
29  “Yakuwa Katonda wo bw’anaakutuusa mu nsi gy’ogenda okutwala, ojja kulangirira omukisa ng’oyima ku Lusozi Gerizimu n’ebikolimo ng’oyima ku Lusozi Ebali.
30  Ensozi ezo teziri ku luuyi lwa Yoludaani olw’ebugwanjuba, mu nsi y’Abakanani ababeera mu Alaba, mu maaso ga Girugaali okuliraana emiti eminene egya Moole?
31  Mugenda kusomoka Yoludaani muyingire mutwale ensi Yakuwa Katonda wammwe gy’abawa. Bwe munaagitwala era ne mutandika okugibeeramu,
32  mufube okukwata amateeka gonna n’ebiragiro byonna bye nteeka mu maaso gammwe leero.
8  “Ebiragiro byonna bye mbawa leero mufeeyo nnyo okubikwata, musobole okweyongera okuba abalamu, mwale era mugende mutwale ensi Yakuwa gye yalayirira bajjajjammwe.
2  Jjukira olugendo oluwanvu Yakuwa Katonda wo lw’akutambuzza emyaka gino 40 mu ddungu, okukutoowaza n’okukugezesa amanye ekiri mu mutima gwo, obanga onookwatanga ebiragiro bye.
3  Yakutoowaza n’akuleka okulumwa enjala, n’akuliisa emmaanu, ggwe ne bakitaabo gye mwali mutamanyi, akuyigirize nti omuntu taba mulamu lwa mmere yokka, naye aba mulamu olwa buli kigambo ekiva mu kamwa ka Yakuwa.
4  Ebyambalo byo tebikaddiye era n’ebigere byo tebizimbye emyaka gino 40.
5  Okimanyi bulungi mu mutima gwo nti Yakuwa Katonda wo abaddenga akugolola ng’omuntu bw’agolola omwana we.
6  “Kale kwatanga ebiragiro bya Yakuwa Katonda wo ng’otambulira mu makubo ge era ng’omutya.
7  Kubanga Yakuwa Katonda wo akutwala mu nsi ennungi, ensi erimu emigga, ensulo, n’enzizi z’amazzi agakulukutira mu nsenyi ne mu bitundu eby’ensozi,
8  ensi ey’eŋŋaano, ne ssayiri, n’emizabbibu, n’emitiini, n’enkomamawanga; ensi ey’amafuta g’ezzeyituuni n’omubisi gw’enjuki,
9  ensi omutajja kuba bbula lya mmere era mw’otojja kubaako ky’ojula; ensi erimu amayinja omuva ekyuma era n’ensozi mw’ojja okusima ekikomo.
10  “Bw’olyanga n’okkuta, otenderezanga Yakuwa Katonda wo olw’ensi ennungi gy’akuwadde.
11  Weegendereze oleme kwerabira Yakuwa Katonda wo n’otokwata biragiro bye n’amateeka ge bye nkuwa leero.
12  Bw’olyanga n’okkuta, era n’ozimba amayumba amalungi n’ogabeeramu,
13  n’amagana go n’ebisibo byo ne byala, ne ffeeza ne zzaabu n’ebintu byo byonna ne byala,
14  tofunanga amalala mu mutima gwo ne weerabira Yakuwa Katonda wo eyakuggya mu nsi ya Misiri, mu nnyumba ey’obuddu,
15  eyakuyisa mu ddungu eddene era ery’entiisa omuli emisota n’enjaba eby’obusagwa era eririmu ettaka ekkalu omutali mazzi. Yakuggira amazzi mu lwazi olugumu,
16  era yakuliisa emmaanu mu ddungu, bakitaabo gye baali batamanyi, akutoowaze era akugezese osobole okuganyulwa mu biseera eby’omu maaso.
17  Bw’ogambanga mu mutima gwo nti, ‘Obuyinza bwange n’amaanyi g’omukono gwange bye binsobozesezza okufuna obugagga buno,’
18  ojjukiranga nti Yakuwa Katonda wo y’akuwa amaanyi agakusobozesa okufuna eby’obugagga, alyoke atuukirize endagaano gye yalayirira bajjajjaabo, nga bwe kiri leero.
19  “Naye bw’olyerabira Yakuwa Katonda wo n’ogoberera bakatonda abalala n’obaweereza era n’obavunnamira, nkulabula leero nti ojja kusaanawo.
20  Okufaananako amawanga Yakuwa g’azikiriza mu maaso go, naawe bw’otyo bw’olisaanawo kubanga oliba towulirizza ddoboozi lya Yakuwa Katonda wo.
30  “Ebigambo bino byonna bwe birimala okukutuukako, omukisa n’ebikolimo bye ntadde mu maaso go, n’obijjukira ng’oli mu mawanga gonna Yakuwa Katonda wo gy’aliba akusaasaanyirizza,
2  n’okomawo eri Yakuwa Katonda wo n’omutima gwo gwonna n’obulamu bwo bwonna, n’owuliriza eddoboozi lye nga byonna bwe biri bye nkulagira leero, ggwe n’abaana bo,
3  Yakuwa Katonda wo alikomyawo abawambe bo n’akusaasira era n’akukuŋŋaanya okuva mu mawanga gonna Yakuwa Katonda wo gy’aliba akusaasaanyirizza.
4  Abantu bo ne bwe balisaasaana okutuukira ddala ensi gy’ekoma, Yakuwa Katonda wo alikukuŋŋaanya n’akukomyawo.
5  Yakuwa Katonda wo alikuleeta mu nsi bakitaabo gye baafuna, era oligitwala; alikukolera ebirungi era alikwaza okusinga bakitaabo.
6  Yakuwa Katonda wo alirongoosa omutima gwo n’ogw’ezzadde lyo, osobole okwagala Yakuwa Katonda wo n’omutima gwo gwonna, n’obulamu bwo bwonna, olyoke obeere mulamu.
7  Ebikolimo bino byonna Yakuwa Katonda wo alibireeta ku balabe bo abaakukyawa era abaakuyigganya.
8  “Era oliddamu okuwuliriza eddoboozi lya Yakuwa, era n’okwata ebiragiro bye byonna bye nkuwa leero.
9  Yakuwa Katonda wo alikuwa ebintu bingi okuva mu mirimu gyonna egy’emikono gyo, n’ayaza abaana bo n’ensolo zo n’ebibala by’ettaka lyo, kubanga Yakuwa aliddamu okukusanyukira n’akukolera ebirungi nga bwe yasanyukira bajjajjaabo.
10  Kubanga oliwuliriza eddoboozi lya Yakuwa Katonda wo n’okwata ebiragiro bye n’amateeka ge ebiwandiikiddwa mu kitabo kino eky’Amateeka, era olikomawo eri Yakuwa Katonda wo n’omutima gwo gwonna n’obulamu bwo bwonna.
11  “Ekiragiro kino kye nkuwa leero si kizibu nnyo gy’oli era tekiri wala.
12  Tekiri mu ggulu nti onoogamba nti, ‘Ani anaalinnya mu ggulu akituleetere, tusobole okukiwulira era tukikolereko?’
13  Era tekiri mitala wa nnyanja nti onoogamba nti, ‘Ani anaagenda emitala w’ennyanja akituleetere, tusobole okukiwulira era tukikolereko?’
14  Ekigambo kiri kumpi nnyo naawe, kiri mu kamwa ko ne mu mutima gwo, osobole okukikolerako.
15  “Laba, nteeka leero mu maaso go obulamu n’ebirungi, okufa n’ebibi.
16  Bw’onoogonderanga ebiragiro bya Yakuwa Katonda wo bye nkuwa leero, n’oyagalanga Yakuwa Katonda wo, n’otambuliranga mu makubo ge, era n’okwatanga ebiragiro bye n’amateeka ge, onooba mulamu era onooyala, era Yakuwa Katonda wo anaakuwanga omukisa mu nsi gy’ogenda okutwala.
17  “Naye omutima gwo bwe gulikyuka n’otowuliriza, era n’osendebwasendebwa n’ovunnamira bakatonda abalala n’obaweereza,
18  mbagamba leero nti mujja kusaanawo. Temujja kuwangaala mu nsi gye mugenda okutwala nga musomose Yoludaani.
19  Mpita eggulu n’ensi okuba abajulizi gye muli leero nti ntadde mu maaso go obulamu n’okufa, omukisa n’ekikolimo; weeroboze obulamu olyoke obeere mulamu ggwe ne bazzukulu bo,
20  ng’oyagala Yakuwa Katonda wo, ng’owuliriza eddoboozi lye, era ng’omunywererako, kubanga ye bwe bulamu bwo, era ku bubwe ojja kuwangaala mu nsi Yakuwa gye yalayira okuwa bajjajjaabo, Ibulayimu, Isaaka, ne Yakobo.”
16  “Ojjukiranga omwezi gwa Abibu, n’okwata embaga ey’Okuyitako eya Yakuwa Katonda wo, kubanga mu mwezi gwa Abibu Yakuwa Katonda wo mwe yakuggira mu Misiri ekiro.
2  Owangayo ssaddaaka y’Okuyitako eri Yakuwa Katonda wo okuva mu kisibo ne mu ggana, mu kifo Yakuwa ky’anaalonda erinnya lye okubeeramu.
3  Togiriirangako kintu kyonna ekirimu ekizimbulukusa. Okumala ennaku musanvu onoolyanga emigaati egitali mizimbulukuse, emigaati egy’okunakuwala, kubanga mu nsi ya Misiri wavaayo mu bwangu. Onookolanga bw’otyo osobole okujjukira olunaku lwe wava mu nsi ya Misiri ennaku zonna ez’obulamu bwo.
4  Tobanga na kizimbulukusa mu nsi yo yonna okumala ennaku musanvu, era ennyama y’ensolo gye munaawangayo nga ssaddaaka akawungeezi ku lunaku olusooka tesigalangawo ekiro kyonna okutuusa ku makya.
5  Ssaddaaka ey’embaga ey’Okuyitako tokkirizibwenga kugiweerayo mu kibuga kyonna ky’onooba oyagadde ku bibuga Yakuwa Katonda wo by’akuwa.
6  Naye onoogiweerangayo mu kifo Yakuwa Katonda wo ky’anaalonda erinnya lye okubeeramu. Ssaddaaka y’embaga ey’Okuyitako onoogiwangayo akawungeezi ng’enjuba yaakagwa, mu kiseera kye waviiramu e Misiri.
7  Onoogifumbiranga era n’ogiriira mu kifo Yakuwa Katonda wo ky’aneeroboza, era ku makya n’olyoka oddayo mu weema zo.
8  Onoolyanga emigaati egitali mizimbulukuse okumala ennaku mukaaga, era ku lunaku olw’omusanvu wanaabangawo olukuŋŋaana olw’enjawulo eri Yakuwa Katonda wo. Tokolanga mulimu gwonna.
9  “Onoobalanga wiiki musanvu. Onootandikanga okubala wiiki musanvu okuva lw’onoosookanga okussa ekiwabyo ku ssayiri eri mu nnimiro.
10  Olwo onookwatanga Embaga ya Yakuwa Katonda wo ey’Amakungula, ng’oleeta ekiweebwayo ekya kyeyagalire okuva mu mukono gwo, ky’onoowangayo okusinziira ku mikisa Yakuwa Katonda wo gy’anaabanga akuwadde.
11  Era onoosanyukiranga mu maaso ga Yakuwa Katonda wo, ggwe ne mutabani wo ne muwala wo n’omuddu wo omusajja n’omuddu wo omukazi n’Omuleevi ali mu bibuga byo, n’omugwira n’omwana atalina kitaawe ne nnamwandu, abali mu mmwe, mu kifo Yakuwa Katonda wo ky’anaalonda erinnya lye okubeeramu.
12  Jjukiranga nti wali muddu mu Misiri, okwatenga ebiragiro bino era obikolereko.
13  “Okwatanga Embaga ey’Ensiisira okumala ennaku musanvu bw’onookuŋŋaanyanga ebiva mu gguuliro lyo n’ebiva mu ssogolero lyo ery’amafuta n’ery’omwenge.
14  Onoosanyukanga mu kiseera ky’embaga yo, ggwe ne mutabani wo ne muwala wo n’omuddu wo omusajja n’omuddu wo omukazi n’Omuleevi n’omugwira n’omwana atalina kitaawe ne nnamwandu, abali mu bibuga byo.
15  Onookwatiranga embaga ya Yakuwa Katonda wo eyo okumala ennaku musanvu mu kifo Yakuwa ky’aneeroboza, kubanga byonna by’onookungulanga ne byonna by’onookolanga Yakuwa Katonda wo ajja kubiwanga omukisa, era onoobanga mu ssanyu jjereere.
16  “Emirundi esatu mu mwaka buli musajja anaalabikanga mu maaso ga Yakuwa Katonda wo mu kifo ky’aneeroboza: ku Mbaga ey’Emigaati Egitali Mizimbulukuse, ne ku Mbaga ey’Amakungula, ne ku Mbaga ey’Ensiisira, era tewabangawo agenda ngalo nsa mu maaso ga Yakuwa.
17  Ekirabo buli omu ky’anaatwalanga kinaasinziiranga ku mukisa Yakuwa Katonda we gw’anaabanga amuwadde.
18  “Buli kika onookironderanga abalamuzi n’abaami mu bibuga byonna Yakuwa Katonda wo by’akuwa, era banaalamulanga abantu mu butuukirivu.
19  Tosalanga musango mu butali bwenkanya. Tosalirizanga wadde okulya enguzi, kubanga enguzi eziba amaaso g’abantu ab’amagezi era ekyamya ebigambo by’abatuukirivu.
20  Fubanga nnyo okwoleka obwenkanya, olyoke obenga omulamu era osobole okutwala ensi Yakuwa Katonda wo gy’akuwa.
21  “Tosimbanga muti ogw’okusinza ogw’engeri yonna okumpi n’ekyoto kya Yakuwa Katonda wo ky’onookola.
22  “Era tosimbanga mpagi ey’okusinza, ekintu Yakuwa Katonda wo ky’atayagalira ddala.
18  “Bakabona Abaleevi n’ekika kyonna ekya Leevi, tebaabenga na mugabo oba obusika mu Isirayiri. Banaalyanga ebiweebwayo eri Yakuwa ebyokebwa n’omuliro, banaalyanga omugabo gwe.
2  Tebalifuna busika mu baganda baabwe. Yakuwa bwe busika bwabwe, nga bwe yabagamba.
3  “Guno gwe gunaabanga omugabo gwa bakabona okuva mu bantu: Buli anaawangayo ssaddaaka, k’ebe ya nte oba ya ndiga, anaawanga kabona omukono, emba zombi, n’ebyenda.
4  Onoomuwanga ebibereberye eby’emmere yo ey’empeke, n’eby’omwenge gwo omusu, n’eby’amafuta go, n’ebyoya ebinaasookanga okusalibwa ku ndiga zo.
5  Yakuwa Katonda wo amulonze ye ne batabani be mu bika byo byonna okuweereza bulijjo mu linnya lya Yakuwa.
6  “Omuleevi bw’anaavanga mu kimu ku bibuga byo mu Isirayiri mw’abadde abeera, n’ayagala okugenda mu kifo Yakuwa ky’aneeroboza,
7  naye anaaweererezanga eyo mu linnya lya Yakuwa Katonda we nga baganda be bonna Abaleevi abali eyo mu maaso ga Yakuwa bwe bakola.
8  Anaafunanga omugabo gw’emmere gwe gumu ng’ogwa banne, okugatta ku ssente z’anaabanga afunye mu kutunda ebintu bye yafuna ku bajjajjaabe.
9  “Bw’onootuuka mu nsi Yakuwa Katonda wo gy’akuwa, toyiganga okukola eby’omuzizo amawanga ago bye gakola.
10  Tewalabikanga mu ggwe omuntu yenna ayokya mutabani we oba muwala we mu muliro, oba akola eby’obulaguzi, oba akola eby’obufumu, oba anoonya obubonero okulagulwa, oba omusamize,
11  oba omulogo, oba eyeebuuza ku mulubaale, oba alagula ebiribaawo mu maaso, oba eyeebuuza ku bafu.
12  Kubanga buli akola ebintu ebyo Yakuwa amukyayira ddala, era olw’eby’omuzizo ebyo Yakuwa Katonda wo kyava agoba amawanga ago mu maaso go.
13  Tobangako kya kunenyezebwa mu maaso ga Yakuwa Katonda wo.
14  “Amawanga ago ge mugenda okuwangula gaawulirizanga abakola eby’obufumu n’abalaguzi, naye ggwe Yakuwa Katonda wo takukkirizza kukola bintu ng’ebyo.
15  Yakuwa Katonda wo alikuwa nnabbi okuva mu baganda bo alinga nze. Omuwulirizanga.
16  Ekyo kiriba kityo olw’ebyo bye wasaba Yakuwa Katonda wo e Kolebu ku lunaku ekibiina lwe kyakuŋŋaana, bwe wagamba nti, ‘Ka nneme kuwulira nate ddoboozi lya Yakuwa Katonda wange, era ka nneme okulaba nate omuliro guno omungi, nneme okufa.’
17  Awo Yakuwa n’aŋŋamba nti, ‘Kye bagambye kirungi.
18  Ndibawa nnabbi okuva mu baganda baabwe alinga ggwe, nditeeka ebigambo byange mu kamwa ke, era alibategeeza byonna bye ndimulagira.
19  Omuntu ataliwuliriza bigambo byange by’alyogera mu linnya lyange, ndimuvunaana.
20  “‘Nnabbi yenna bw’aneetulinkirizanga n’ayogera mu linnya lyange ekigambo kye simulagidde, oba n’ayogera mu linnya lya bakatonda abalala, nnabbi oyo attibwanga.
21  Naye oyinza okwebuuza mu mutima gwo nti: “Tunaamanyanga tutya nti ekigambo ekyo Yakuwa si y’akyogedde?”
22  Nnabbi bw’ayogeranga mu linnya lya Yakuwa ekigambo ne kitabaawo oba ne kitatuukirira, ekigambo ekyo Yakuwa si y’aba yakyogera. Nnabbi oyo aba yeetulinkiriza okukyogera. Tomutyanga.’
17  “Towangayo eri Yakuwa Katonda wo ssaddaaka ey’ente oba ey’endiga eriko obulemu oba ekikyamu kyonna, kubanga ekyo kya muzizo eri Yakuwa Katonda wo.
2  “Bwe wanaalabikanga mu ggwe mu kimu ku bibuga Yakuwa Katonda wo by’akuwa, omusajja oba omukazi akola ekintu ekibi mu maaso ga Yakuwa Katonda wo n’amenya endagaano ye,
3  n’awaba n’atandika okusinza bakatonda abalala n’okubavunnamira, oba n’avunnamira enjuba oba omwezi oba eggye lyonna ery’oku ggulu, ekintu kye saalagira;
4  bwe bakikubuuliranga oba bw’okiwuliranga, okinoonyerezangako n’obwegendereza. Bwe kikakasibwanga nti ddala kituufu ekintu ekyo eky’omuzizo kikoleddwa mu Isirayiri,
5  omusajja oba omukazi anaabanga akoze ekintu ekyo ekibi omutwalanga wabweru w’enzigi z’ekibuga kyo n’akubibwa amayinja n’afa.
6  Oyo anaabanga ow’okuttibwa, attibwenga nga waliwo obujulizi bwa bantu babiri oba basatu. Tattibwenga nga waliwo obujulizi bwa muntu omu.
7  Abajulizi be banaasookanga okumukuba amayinja okumutta, n’abantu abalala bonna ne balyoka bamukuba. Oggyangawo ekibi mu mmwe.
8  “Bwe wanaabangawo ensonga enzibu ennyo mu kimu ku bibuga byo n’ekulema okulamula, ensonga ezingiramu okuyiwa omusaayi, oba enkaayana, oba okukola ekikolwa eky’obukambwe, oba ensonga endala yonna, ositukanga n’ogenda mu kifo Yakuwa Katonda wo ky’anaalonda.
9  Ogendanga eri bakabona Abaleevi n’eri omulamuzi aliba alamula mu kiseera ekyo, n’obeebuuzaako, ne bakuwa ensala y’omusango.
10  Okolanga nga bwe banaabanga basazeewo nga bali mu kifo Yakuwa ky’anaalonda. Ofubanga okukola byonna bye banaabanga bakulagidde.
11  Okolanga ng’amateeka ge banaakulaganga bwe gali, era nga bwe banaabanga basazeewo. Tovanga ku ekyo kye banaabanga basazeewo n’okyukira ku ddyo oba ku kkono.
12  Omuntu anaawaganyalanga n’agaana okuwuliriza kabona aweereza mu maaso ga Yakuwa Katonda wo oba okuwuliriza omulamuzi, anattibwanga. Oggyangawo ekibi mu Isirayiri.
13  Abantu bonna banaakiwuliranga ne batya, era tebaddengamu kuwaganyala.
14  “Bw’onootuuka mu nsi Yakuwa Katonda wo gy’akuwa, n’ogitwala era n’ogibeeramu, n’ogamba nti, ‘Ka nneeteerewo kabaka ng’amawanga gonna aganneetoolodde bwe gakola,’
15  weeteerangawo kabaka Yakuwa Katonda wo gw’alironda. Kabaka gw’olyeteerawo alina kuba omu ku baganda bo. Tolikkirizibwa kweteerawo mugwira atali muganda wo.
16  Naye kabaka teyeefuniranga mbalaasi nnyingi, oba okuzzaayo abantu e Misiri okwongera okufuna embalaasi, kubanga Yakuwa yabagamba nti, ‘Temuddangayo e Misiri.’
17  Era tawasanga bakazi bangi, omutima gwe guleme okukyuka; era teyeefuniranga ffeeza na zzaabu mungi.
18  Bw’anaatuulanga ku ntebe y’obwakabaka bwe, aneewandiikiranga mu kitabo Amateeka gano ng’agakoppolola mu ekyo bakabona Abaleevi kye batereka.
19  “Era anaabeeranga nakyo, era anaakisomanga ennaku zonna ez’obulamu bwe, ayige okutya Yakuwa Katonda we n’okukwata ebigambo byonna eby’Amateeka gano n’ebiragiro bino ng’abikolerako.
20  Olwo omutima gwe tegujja kwekulumbaliza ku baganda be era tajja kukyuka kuva ku biragiro kudda ku ddyo oba ku kkono, asobole okufuga ekiseera ekiwanvu mu bwakabaka bwe, ye ne batabani be, mu Isirayiri.
9  “Wulira ggwe Isirayiri, leero ogenda kusomoka Yoludaani otwale ensi omuli amawanga agakusinga obunene n’amaanyi, omuli ebibuga ebinene ebiriko bbugwe atuukira ddala ku ggulu,
2  omuli abantu ab’amaanyi era abawanvu, abaana ba Anaki, b’omanyi era be wawulirako nga boogerwako nti, ‘Ani ayinza okwaŋŋanga abaana ba Anaki?’
3  Kale kimanye leero nti Yakuwa Katonda wo ajja kusomoka akukulemberemu. Ye muliro ogusaanyaawo era ajja kubasaanyaawo. Ajja kubawangula ng’olaba osobole okubagobamu mu bwangu era obazikirize, nga Yakuwa bwe yakusuubiza.
4  “Yakuwa Katonda wo bw’alibagoba mu maaso go, togambanga mu mutima gwo nti, ‘Yakuwa yandeeta okutwala ensi eno olw’obutuukirivu bwange,’ kubanga obubi bw’amawanga gano bwe buviiriddeko Yakuwa okugagoba mu maaso go.
5  Oyingira okutwala ensi yaabwe, si lwa butuukirivu bwo oba obugolokofu bw’omutima gwo; Yakuwa Katonda wo agoba amawanga gano mu maaso go olw’obubi bwago n’olw’okutuukiriza ekyo Yakuwa kye yalayirira bajjajjaabo, Ibulayimu, Isaaka, ne Yakobo.
6  Era kimanye nti Yakuwa Katonda wo akuwa ensi eno ennungi ogitwale, kyokka tagikuwa lwa butuukirivu bwo, kubanga muli bantu bakakanyavu.
7  “Jjukira era teweerabiranga engeri gye wanyiizaamu Yakuwa Katonda wo mu ddungu. Okuva ku lunaku lwe mwava mu nsi ya Misiri okutuusa lwe mutuuse mu kifo kino mubadde mujeemera Yakuwa.
8  Ne mu Kolebu mwanyiiza Yakuwa, Yakuwa n’abasunguwalira nnyo n’ayagala okubasaanyaawo.
9  Bwe nnayambuka ku lusozi okuweebwa ebipande by’amayinja, ebipande eby’endagaano Yakuwa gye yakola nammwe, nnabeera ku lusozi okumala ennaku 40 emisana n’ekiro, nga sirya mmere era nga sinywa mazzi.
10  Yakuwa n’ampa ebipande ebibiri eby’amayinja ebyawandiikibwako n’engalo ya Katonda; era byaliko ebigambo byonna Yakuwa bye yali abagambye ku lusozi ng’ayima wakati mu muliro ku lunaku ekibiina lwe kyakuŋŋaana.
11  Ku nkomerero y’ennaku 40, emisana n’ekiro, Yakuwa yampa ebipande by’amayinja ebibiri, ebipande eby’endagaano;
12  era Yakuwa n’aŋŋamba nti: “Situka ove wano oserengete mangu kubanga abantu bo be waggya e Misiri beeyisizza bubi nnyo. Bakyuse mangu ne bava mu kkubo lye nnabalagira okutambuliramu. Beekoledde ekifaananyi eky’ekyuma.’
13  Era Yakuwa n’aŋŋamba nti, ‘Nkirabye nti abantu bano bakakanyavu.
14  Ndeka mbazikirize era nsaanyeewo erinnya lyabwe wansi w’eggulu, ggwe nkufuule eggwanga ery’amaanyi era eddene okubasinga.’
15  “Awo ne nkyuka ne nserengeta okuva ku lusozi ng’olusozi lwaka omuliro, era nnali nkutte ebipande ebibiri eby’endagaano mu mikono gyange gyombi.
16  Ne ntunula era laba, mwali mwonoonye eri Yakuwa Katonda wammwe! Mwali mwekoledde ennyana ey’ekyuma. Mwali mukyuse mangu ne muva mu kkubo Yakuwa lye yali abalagidde okutambuliramu.
17  Awo nnaddira ebipande ebibiri ebyali mu mikono gyange ne mbikuba wansi ne byatikirayatikira mu maaso gammwe.
18  Ne nvunnama mu maaso ga Yakuwa ennaku 40 emisana n’ekiro nga bwe nnali nkoze okusooka. Saalya mmere wadde okunywa amazzi olw’okwonoona kwammwe kwonna kwe mwayonoona nga mukola ekibi mu maaso ga Yakuwa ne mumunyiiza.
19  Nnatya nnyo olw’okuba Yakuwa yali abasunguwalidde nnyo era ng’ayagala kubazikiriza. Kyokka ne ku mulundi ogwo Yakuwa yampuliriza.
20  “Alooni naye Yakuwa yamusunguwalira nnyo era n’ayagala okumuzikiriza; naye nneegayirira ku lulwe mu kiseera ekyo.
21  Nnaddira ennyana gye mwali mukoze ne mwonoona ne ngyokya mu muliro ne ngibetenta ne ngisekulira ddala n’efuuka ng’enfuufu; oluvannyuma enfuufu yaayo ne ngiyiwa mu mugga ogwali gukulukuta okuva ku lusozi.
22  “Ate era mwasunguwaza Yakuwa nga muli e Tabera n’e Masa n’e Kiberosu-kataava.
23  Era Yakuwa bwe yabatuma okuva e Kadesi-baneya ng’agamba nti, ‘Mugende mutwale ensi gye ŋŋenda okubawa!’ mwajeemera ekiragiro kya Yakuwa Katonda wammwe, temwamwesiga era temwamugondera.
24  Mubaddenga mujeemera Yakuwa okuviira ddala ku lunaku lwe nnabamanya.
25  “Nnavunnama mu maaso ga Yakuwa okumala ennaku 40 emisana n’ekiro. Nnavunnama olw’okuba Yakuwa yali agambye nti agenda kubazikiriza.
26  Era nneegayirira Yakuwa ne ŋŋamba nti, ‘Ai Yakuwa Mukama Afuga Byonna, tozikiriza bantu bo, ababo ku bubwo, be wanunula n’obuyinza bwo obungi n’obaggya mu Misiri n’omukono ogw’amaanyi.
27  Jjukira abaweereza bo, Ibulayimu, Isaaka, ne Yakobo. Totunuulira bukakanyavu bwa bantu bano n’obubi bwabwe n’ekibi kyabwe.
28  Abantu b’omu nsi mwe watuggya bajja kugamba nti: “Olw’okuba Yakuwa yali tasobola kubatuusa mu nsi gye yabasuubiza era olw’okuba yali tabaagala kyeyava abatwala abattire mu ddungu.”
29  Bantu bo, ababo ku bubwo, be waggyayo n’amaanyi go amangi, era n’omukono gwo ogugoloddwa.’
28  “Bw’onoowuliriza eddoboozi lya Yakuwa Katonda wo n’ofuba okukwata ebiragiro bye byonna bye nkuwa leero, Yakuwa Katonda wo ajja kukugulumiza okusinga amawanga amalala gonna agali ku nsi.
2  Emikisa gino gyonna gijja kukujjira, olw’okuba onooba owulirizza eddoboozi lya Yakuwa Katonda wo:
3  “Onoobanga n’omukisa mu kibuga, era onoobanga n’omukisa mu kyalo.
4  “Abaana bo banaabanga n’omukisa, n’ebibala by’ettaka lyo binaabanga n’omukisa, era n’abaana b’ensolo zo n’ab’ente zo n’ab’ekisibo kyo nabo banaabanga n’omukisa.
5  “Ekisero kyo n’ekibya kyo ekikandirwamu binaabanga n’omukisa.
6  “Onoobanga n’omukisa bw’onooyingiranga, era onoobanga n’omukisa bw’onoofulumanga.
7  “Yakuwa anaaleeteranga abalabe bo abakulumba okuwangulwa mu maaso go. Banaakulumbanga nga bava ku luuyi lumu, naye banaakwatanga enjuyi musanvu nga bakudduka.
8  Yakuwa anaalagiranga omukisa okubeera ku materekero go ne ku byonna by’onookolanga, era anaakuwanga omukisa mu nsi Yakuwa Katonda wo gy’akuwa.
9  Yakuwa alikufuula eggwanga ettukuvu gy’ali nga bwe yakulayirira, kubanga oliba okwata ebiragiro bya Yakuwa Katonda wo era ng’otambulira mu makubo ge.
10  Amawanga gonna ag’omu nsi galikiraba nti oyitibwa erinnya lya Yakuwa era galikutya.
11  “Yakuwa anaakuwanga abaana bangi, n’ensolo nnyingi, n’ettaka eribala emmere, mu nsi Yakuwa Katonda wo gye yalayirira bajjajjaabo okukuwa.
12  Yakuwa anaakuggulirangawo etterekero lye eddungi, eggulu, okuwa ensi yo enkuba mu kiseera kyayo, n’okuwa omukisa byonna by’onookolanga. Onoowolanga amawanga mangi naye ggwe teweewolenga.
13  Era Yakuwa anaakugulumiza ku balala era taakuleke kufugibwa balala; onoobeeranga waggulu so si wansi, bw’onoogonderanga ebiragiro bya Yakuwa Katonda wo bye nkulagira leero okukwata n’okubikolerako.
14  Tovanga ku bigambo byonna bye mbalagira leero n’ogenda ku ddyo oba ku kkono, n’ogoberera bakatonda abalala okubaweereza.
15  “Bw’otoliwuliriza ddoboozi lya Yakuwa Katonda wo n’otofuba kukwata biragiro bye byonna n’amateeka ge bye nkuwa leero, ebikolimo bino byonna birikujjira:
16  “Onookolimirwanga mu kibuga era onookolimirwanga mu kyalo.
17  “Ekisero kyo n’ekibya kyo ekikandirwamu binaabanga bikolimire.
18  “Abaana bo banaabanga bakolimire, ebibala by’ettaka lyo binaabanga bikolimire, n’abaana b’ente zo n’ab’endiga zo nabo banaabanga bakolimire.
19  “Onookolimirwanga bw’onooyingiranga era onookolimirwanga bw’onoofulumanga.
20  “Yakuwa anaakuleetangako ebikolimo, okutabulwatabulwa, n’okubonerezebwa, mu buli ky’onookolanga, okutuusa lw’olisaanawo n’ozikirira mu bwangu, olw’ebikolwa byo ebibi n’olw’okumuvaako.
21  Yakuwa anaaleeteranga endwadde okukulemerako okutuusa lw’alikumalawo mu nsi gy’ogenda okutwala.
22  Yakuwa anaakuleeteranga akafuba, omusujja omungi, okuzimba, okubugujja, ekitala, okubabuka n’okugengewala kw’ebirime, era binaakulondoolanga okutuusa lw’olizikirira.
23  Eggulu erikuli waggulu linaabanga ng’ekikomo, ate ettaka eriri wansi wo linaabanga ng’ekyuma.
24  Yakuwa anaatonnyesanga omusenyu n’enfuufu ng’enkuba ku nsi yo, era binaavanga mu ggulu ne bikukkako okutuusa lw’olisaanawo.
25  Yakuwa anaakuleeteranga okuwangulwa abalabe bo. Onoobalumbanga ng’ova ku luuyi lumu, naye n’okwata enjuyi musanvu ng’obadduka; era obwakabaka bwonna obuli ku nsi bunaalabanga ebintu ebibi ebikutuuseeko ne butya.
26  Emirambo gyammwe giriba mmere eri ebinyonyi byonna eby’omu bbanga n’eri ensolo zonna ez’oku ttale, era tewaliba n’omu abigoba.
27  “Yakuwa anaakuleetangako amayute g’e Misiri, ebizimba ebiruma emabega, ebiyobyo, n’amabwa, era toowonenga.
28  Yakuwa anaakusuulanga eddalu, anaakuzibanga amaaso, era anaakuleeteranga okusoberwa.
29  Onoowammantanga mu ttuntu nga muzibe bw’awammanta mu nzikiza gy’abaamu, era toobenga na mukisa mu byonna by’onookolanga. Onookumpanyizibwanga era onoonyagibwangako ebibyo naye nga tewali akuyamba.
30  Onooyogerezanga omukazi naye omusajja omulala n’amukwata. Onoozimbanga ennyumba naye n’otogibeeramu. Onoosimbanga ennimiro y’emizabbibu naye n’otobaako ky’oggyamu.
31  Ente yo enettirwanga mu maaso go naye toogiryengako. Endogoyi yo eneenyagibwanga ng’olaba naye teekomengawo gy’oli. Endiga yo eneeweebwanga abalabe bo, naye tewaabenga akuyamba.
32  Batabani bo ne bawala bo banaagabirwanga eggwanga eddala ng’olaba era onooyagalanga okubalaba naye nga tolina ky’oyinza kukolawo.
33  By’onookungulanga ne byonna ebinaavanga mu kutegana kwo eggwanga ly’otomanyi linaabiryanga, era onoobeeranga muntu gwe bakumpanya era gwe banyigiriza bulijjo.
34  Amaaso go bye ganaalabanga binaakusuulanga eddalu.
35  “Yakuwa anaakulwazanga ku maviivi go ne ku magulu go amayute agaluma ennyo era agatayinza kuwonyezebwa, era galibuna omubiri gwo gwonna okuva ku bigere byo okutuuka ku mutwe gwo.
36  Ggwe ne kabaka wo gw’oliba otaddewo Yakuwa alibatwala mu ggwanga ly’otomanyi ne bajjajjaabo lye bataamanya, era ng’oli eyo oliweereza bakatonda abalala ab’emiti n’ab’amayinja.
37  Era olifuuka ekintu eky’entiisa, ekinyoomebwa, era ekisekererwa mu mawanga gonna Yakuwa gy’alikugobera.
38  “Onootwalanga ensigo nnyingi mu nnimiro, naye onookungulanga bitono kubanga enzige zinaabiryanga.
39  Onoosimbanga ennimiro z’emizabbibu era n’ozirabirira naye toonywenga mwenge era tookungulengamu kintu, kubanga obusaanyi bunaagiryanga.
40  Onoobanga n’emizeyituuni mu nsi yo yonna naye tojja kwesiiganga mafuta, kubanga ezzeyituuni lyo linaakunkumukanga.
41  Ojja kuzaala abaana ab’obulenzi n’ab’obuwala naye tebajja kusigala nga babo, kubanga bajja kutwalibwa mu buwambe.
42  Emiti gyo gyonna n’ebibala by’ettaka lyo ebiwuka binaabiryanga.
43  Omugwira ali mu mmwe aneeyongeranga okukulaakulana okukusinga, naye nga ggwe oddirira buddirizi.
44  Anaakuwolanga naye ggwe toomuwolenga. Anaagulumizibwa mu maaso go era anaakufuganga.
45  “Ebikolimo bino byonna birikujjira era birikugoberera okutuusa lw’olisaanawo, kubanga oliba towulirizza ddoboozi lya Yakuwa Katonda wo, nga tokutte biragiro bye n’amateeka ge bye yakulagira.
46  Era binaakubeerangako ggwe n’ezzadde lyo olubeerera ng’akabonero era ng’ekyewuunyo,
47  kubanga oliba toweerezza Yakuwa Katonda wo n’omutima omusanyufu so nga walina buli kintu mu bungi.
48  Yakuwa alikusindikira abalabe bo okukulwanyisa, era olibaweereza ng’olumwa enjala n’ennyonta, nga kyenkana oli bukunya, era nga tolina kintu kyonna. Alissa ekikoligo eky’ekyuma ku nsingo yo okutuusa lw’alikusaanyaawo.
49  “Yakuwa alikuleetera eggwanga okuva ewala, okuva ku nkomerero y’ensi, era lirifubutuka okukulumba ng’empungu bw’efubutuka okukwakkula omuyiggo gwayo; eggwanga eryo liriba lyogera olulimi lw’ototegeera,
50  liriba litunuza bukambwe era liriba telifaayo ku mukadde wadde okusaasira omwana omuto.
51  Balirya abaana b’ensolo zo n’ebibala by’ettaka lyo okutuusa lw’olisaanawo. Tebalikulekera mmere wadde omwenge omusu wadde amafuta wadde ennyana oba obuliga, okutuusa lwe balikuzikiriza.
52  Balikuzingiza ne bakuggalira munda mu bibuga byo byonna mu nsi yo yonna okutuusa bbugwe wo omuwanvu era omugumu gwe weesiga lw’aligwa. Mazima ddala balikuzingiza mu bibuga byo byonna mu nsi yo yonna Yakuwa Katonda wo gy’akuwadde.
53  Olirya abaana bo, ennyama ya batabani bo ne bawala bo, Yakuwa Katonda wo b’aliba akuwadde, olw’okuzingizibwa okuliba okw’amaanyi n’olw’ennaku ennyingi abalabe bo gye balikulabya.
54  “N’omusajja asingayo okuba omwegendereza mu mmwe era eyeenaanya talisaasira muganda we wadde mukazi we gw’ayagala ennyo wadde abaana be abaliba basigaddewo,
55  era talibawa ku nnyama y’abaana be gy’aliba alya, kubanga taliba na kintu kirala kyonna olw’okuzingizibwa okuliba okw’amaanyi, n’olw’ennaku ennyingi omulabe wo gy’alireeta ku bibuga byo.
56  N’omukazi omwegendereza mu mmwe era eyeenaanya, eyali talowooza nti asobola n’okuteeka ekigere kye ku ttaka olw’okwenaanya talisaasira bbaawe gw’ayagala ennyo ne mutabani we ne muwala we,
57  era talyagala kubawa ku nnyama y’omwana we gw’aliba azadde wadde ku kitanyi ekiriva mu lubuto lwe. Byonna alibiriira mu nkukutu, olw’okuzingizibwa okuliba okw’amaanyi n’olw’ennaku ennyingi omulabe wo gy’alireeta mu bibuga byo.
58  “Bw’otolifuba kukolera ku bigambo byonna eby’Amateeka gano ebiwandiikiddwa mu kitabo kino, n’ototya linnya lino ery’ekitiibwa era ery’entiisa, erya Yakuwa Katonda wo,
59  Yakuwa alikuleetera ggwe n’ezzadde lyo ebibonyoobonyo eby’amaanyi ennyo; biriba binene era nga bimala ekiseera kiwanvu, era alikuleetera endwadde eziruma ennyo era nga zirumira ebbanga ddene.
60  Era alikukomezaawo endwadde zonna ez’e Misiri ze watyanga, era zirikwesibako.
61  Yakuwa era alikuleetako endwadde n’ebibonyoobonyo ebitawandiikiddwa mu kitabo ky’Amateeka gano, okutuusa lw’olisaanawo.
62  Era mulisigalawo batono nnyo wadde nga muli bangi ng’emmunyeenye ez’oku ggulu, kubanga muliba temuwulirizza ddoboozi lya Yakuwa Katonda wammwe.
63  “Nga Yakuwa bwe yasanyuka okubakolera ebirungi n’okubaaza, era Yakuwa bw’alisanyuka okubazikiriza n’okubasaanyaawo; era muliggibwa mu nsi gye munaatera okutwala.
64  “Yakuwa alikusaasaanya mu mawanga gonna, okuva ku luuyi olumu olw’ensi okutuuka ku lulala, era ng’oli eyo oliweereza bakatonda abalala b’otomanyi era ne bajjajjaabo be bataamanya, bakatonda ab’emiti n’ab’amayinja.
65  Toliba na mirembe ng’oli mu mawanga ago era ekigere kyo tekirifuna we kiwummulira; era ng’oli eyo Yakuwa alikuwa omutima ogweraliikirira n’amaaso agayimbadde era toliba na ssuubi.
66  Obulamu bwo buliba mu kabi ka maanyi nnyo era oliba mu kutya ekiro n’emisana, era oliba tomanyi bulamu bwo bwe bunaaba.
67  Ku makya oligambanga nti, ‘Singa nno bubadde bwa kawungeezi!’ ate akawungeezi n’ogamba nti, ‘Singa nno bubadde bwa ku makya!’ olw’entiisa omutima gwo gye gulibaamu n’olw’ebyo amaaso go bye galiraba.
68  Yakuwa alikuddizaayo mu byombo e Misiri ng’akuyisa mu kkubo lye nnakugamba nti, ‘Toliddamu kuliraba,’ era nga muli eyo mulyagala okwetunda eri abalabe bammwe okuba abaddu abasajja n’abakazi naye nga tewali abagula.”
27  Awo Musa awamu n’abakadde ba Isirayiri ne bayimirira mu maaso g’abantu. Musa n’agamba nti: “Mukwatenga ebiragiro byonna bye mbawa leero.
2  Ku lunaku lwe mulisomoka Yoludaani ne muyingira mu nsi Yakuwa Katonda wo gy’akuwa, osimbanga amayinja amanene n’ogasiigako ennoni.
3  Era ogawandiikangako ebigambo byonna eby’Amateeka gano ng’omaze okusomoka, osobole okuyingira mu nsi Yakuwa Katonda wo gy’akuwa, ensi ekulukuta amata n’omubisi gw’enjuki, nga Yakuwa Katonda wa bajjajjaabo bwe yakusuubiza.
4  Bwe mulimala okusomoka Yoludaani, musimbanga amayinja gano ku Lusozi Ebali ne mugasiiga ennoni, nga bwe mbalagira leero.
5  Era Yakuwa Katonda wo omuzimbiranga eyo ekyoto, ekyoto eky’amayinja. Togayisangako kintu kya kyuma.
6  Ekyoto kya Yakuwa Katonda wo okizimbisanga amayinja agatali mateme, era n’owaayo ebiweebwayo ebyokebwa eri Yakuwa Katonda wo ku kyoto ekyo.
7  Onoowaayo ssaddaaka ez’emirembe n’oziriira eyo, era n’osanyukira mu maaso ga Yakuwa Katonda wo.
8  Ku mayinja owandiikangako ebigambo byonna eby’Amateeka gano mu ngeri etegeerekeka obulungi.”
9  Awo Musa ne bakabona Abaleevi ne boogera ne Isirayiri yonna ne bagamba nti: “Ggwe Isirayiri, sirika owulirize. Leero ofuuse ggwanga lya Yakuwa Katonda wo.
10  Wulirizanga eddoboozi lya Yakuwa Katonda wo era okolerenga ku biragiro bye n’amateeka ge bye nkulagira leero.”
11  Ku lunaku olwo Musa n’alagira abantu nti:
12  “Bwe muliba mumaze okusomoka Yoludaani, bino bye bika ebiriyimirira ku Lusozi Gerizimu okuwa abantu omukisa: Simiyoni, Leevi, Yuda, Isakaali, Yusufu, ne Benyamini.
13  Ate bino bye biriyimirira ku Lusozi Ebali okulangirira ebikolimo: Lewubeeni, Gaadi, Aseri, Zebbulooni, Ddaani, ne Nafutaali.
14  Abaleevi balyogera n’eddoboozi ery’omwanguka eri abantu ba Isirayiri bonna ne babagamba nti:
15  “‘Omuntu akola ekifaananyi ekyole oba ekifaananyi eky’ekyuma, ekintu eky’omuzizo eri Yakuwa, ekyakolebwa n’emikono gy’omukozi, n’akikweka, akolimirwe.’ (Abantu bonna baliddamu nti, ‘Amiina!’)
16  “‘Omuntu anyooma kitaawe oba nnyina, akolimirwe.’ (Abantu bonna baliddamu nti, ‘Amiina!’)
17  “‘Omuntu ajjulula obubonero obulamba ensalosalo ya muliraanwa we, akolimirwe.’ (Abantu bonna baliddamu nti, ‘Amiina!’)
18  “‘Omuntu awabya muzibe okumuggya mu kkubo ettuufu, akolimirwe.’ (Abantu bonna baliddamu nti, ‘Amiina!’)
19  “‘Omuntu akyamya ensala y’omusango gw’omugwira oba ogw’omwana atalina kitaawe oba ogwa nnamwandu, akolimirwe.’ (Abantu bonna baliddamu nti, ‘Amiina!’)
20  “‘Omuntu eyeebaka ne muka kitaawe, akolimirwe, kubanga aba aweebudde kitaawe.’ (Abantu bonna baliddamu nti, ‘Amiina!’)
21  “‘Omuntu eyeebaka n’ensolo yonna, akolimirwe.’ (Abantu bonna baliddamu nti, ‘Amiina!’)
22  “‘Omuntu eyeebaka ne mwannyina, omwana wa kitaawe oba omwana wa nnyina, akolimirwe.’ (Abantu bonna baliddamu nti, ‘Amiina!’)
23  “‘Omuntu eyeebaka ne maama wa mukazi we, akolimirwe.’ (Abantu bonna baliddamu nti, ‘Amiina!’)
24  “‘Omuntu ateega munne n’amutta, akolimirwe.’ (Abantu bonna baliddamu nti, ‘Amiina!’)
25  “‘Omuntu akkiriza okugulirirwa okutta omuntu atalina musango, akolimirwe.’ (Abantu bonna baliddamu nti, ‘Amiina!’)
26  “‘Omuntu atassa mu nkola bigambo bya Mateeka gano, akolimirwe.’ (Abantu bonna baliddamu nti, ‘Amiina!’)
7  “Yakuwa Katonda wo bw’anaakutuusa mu nsi gy’onootera okuyingiramu era ogitwale, ajja kusaanyaawo amawanga amanene agaggye mu maaso go: Abakiiti, Abagirugaasi, Abaamoli, Abakanani, Abaperizi, Abakiivi, n’Abayebusi; amawanga musanvu agakusinga obunene n’amaanyi.
2  Yakuwa Katonda wo ajja kugawaayo gy’oli era ojja kugawangula. Ogazikirizanga. Tokolanga ndagaano nago era togakwatirwanga kisa.
3  Tofumbiriganwanga nabo. Bawala bo tobawanga batabani baabwe kubawasa, ne batabani bo tobawasizanga bawala baabwe.
4  Kubanga bajja kukyusa batabani bo balekere awo okungoberera era baweereze bakatonda abalala; obusungu bwa Yakuwa bubabuubuukire mmwe era abazikirize mu bwangu.
5  “Naye kino kye muba mubakola: Ebyoto byabwe mubimenyeemenye, empagi zaabwe ze basinza muzibetente, ebikondo byabwe bye basinza mubitemeeteme, n’ebifaananyi byabwe ebyole mubyokye.
6  Kubanga oli ggwanga ttukuvu eri Yakuwa Katonda wo. Ggwe Yakuwa Katonda wo gwe yalonda okuba eggwanga lye era ekintu kye ekiganzi mu mawanga gonna agali ku nsi.
7  “Yakuwa yabaagala era n’abalonda, si lwa kuba nti mmwe mwali musinga amawanga gonna obungi; mmwe mwali musinga obutono mu mawanga gonna.
8  Naye olw’okuba Yakuwa yabaagala, era olw’okuba yakuuma ekirayiro kye yalayirira bajjajjammwe, Yakuwa kyeyava abaggyayo n’omukono ogw’amaanyi, abanunule okuva mu nnyumba ey’obuddu, okuva mu mukono gwa Falaawo kabaka wa Misiri.
9  Okimanyi bulungi nti Yakuwa Katonda wo ye Katonda ow’amazima, era Katonda omwesigwa, akuuma endagaano ye era alaga okwagala okutajjulukuka eri abo abamwagala n’abo abakwata ebiragiro bye okutuusa emirembe lukumi.
10  Naye abo abatamwagala alibasasula n’abazikiriza. Talironzalonza kubonereza abo abamukyawa; alibasasula.
11  Kale fubanga okukwata ebiragiro n’amateeka bye nkulagira leero era obikole.
12  “Bwe munaawulirizanga amateeka gano era ne mugakwata, Yakuwa Katonda wo alikuuma endagaano era n’alaga okwagala okutajjulukuka bye yalayirira bajjajjaabo.
13  Ajja kukwagalanga era akuwenga omukisa era akwazenga. Ajja kukuwa abaana bangi, era ajja kwaza ebibala by’ettaka lyo, emmere yo, omwenge gwo omusu, amafuta go, n’amagana go n’ebisibo byo, mu nsi gye yalayirira bajjajjaabo okugikuwa.
14  Oliweebwa omukisa okusinga amawanga amalala gonna. Mu ggwe temulibaamu musajja oba mukazi atalina mwana, wadde ekisolo ekitazaala.
15  Yakuwa alikuggyako endwadde zonna; era endwadde zonna embi ennyo ez’e Misiri z’omanyi talizikuleetako, naye alizireeta ku abo bonna abatakwagala.
16  Ozikirizanga amawanga gonna Yakuwa Katonda wo g’akuwa. Tobasaasiranga, era toweerezanga bakatonda baabwe, kubanga ekyo kiriba kyambika gy’oli.
17  “Bw’ogambanga mu mutima gwo nti, ‘Amawanga gano manene nnyo okutusinga. Nnaasobola ntya okugagoba?’
18  Togatyanga. Ojjukiranga ebyo Yakuwa Katonda wo bye yakola Falaawo ne Misiri yonna,
19  ebigezo eby’amaanyi amaaso go bye gaalaba, n’obubonero n’ebyamagero n’omukono ogw’amaanyi era ogugoloddwa, Yakuwa bye yakozesa okukuggyayo. Bw’atyo Yakuwa Katonda wo bw’ajja okukola amawanga gonna g’otya.
20  Yakuwa Katonda wo ajja kubasindikira entiisa okutuusa abo abaliba basigaddewo nga bakwekwese lwe balizikirira.
21  Tobatya kubanga Yakuwa Katonda wo ali naawe, Katonda omukulu era ow’entiisa.
22  “Yakuwa Katonda wo ajja kugoba mpolampola amawanga ago mu maaso go. Tojja kukkirizibwa kugamalawo mangu, ensolo ez’omu nsiko zireme okweyongera zikuyitirireko obungi.
23  Yakuwa Katonda wo ajja kubakugabulira era abawangulire ddala okutuusa lwe balisaanawo.
24  Ajja kugabula bakabaka baabwe mu mukono gwo, era ojja kusangula amannya gaabwe wansi w’eggulu. Tewali n’omu aliyinza kukuziyiza, okutuusa lw’olibasaanyaawo.
25  Ebifaananyi bya bakatonda baabwe ebyole mubyokyanga mu muliro. Teweegombanga ffeeza oba zzaabu abiriko wadde okumwetwalira, aleme kukusuula mu kyambika, kubanga wa muzizo eri Yakuwa Katonda wo.
26  Era toleetanga kintu kya muzizo mu nnyumba yo n’ofuuka ekintu eky’okuzikirizibwa nga kyo. Kikyayirenga ddala era okyetamwe kubanga kya kuzikirizibwa.
34  Awo Musa n’ava mu ddungu lya Mowaabu n’ayambuka ku Lusozi Nebo, ku ntikko ya Pisuga, olutunudde e Yeriko. Yakuwa n’amulaga ensi yonna okuva e Gireyaadi okutuuka e Ddaani,
2  ne Nafutaali yonna, n’ensi ya Efulayimu ne Manase, n’ensi yonna eya Yuda okutuukira ddala ku nnyanja ey’ebugwanjuba,
3  ne Negebu, n’ekitundu ekya Yoludaani, olusenyi lwa Yeriko, ekibuga eky’enkindu, okutuukira ddala e Zowaali.
4  Awo Yakuwa n’agamba Musa nti: “Eno ye nsi gye nnalayirira Ibulayimu, Isaaka, ne Yakobo nga ŋŋamba nti, ‘Ndigiwa ezzadde lyo.’ Nkulese ogirabe n’amaaso go naye tojja kusomoka kugendayo.”
5  Oluvannyuma lw’ebyo, Musa omuweereza wa Yakuwa n’afiira eyo mu nsi ya Mowaabu nga Yakuwa bwe yagamba,
6  n’amuziika mu kiwonvu, mu nsi ya Mowaabu mu maaso ga Besu-pyoli, era n’okutuusa leero tewali amanyi we yaziikibwa.
7  Musa we yafiira yali aweza emyaka 120. Amaaso ge gaali tegayimbadde era ng’akyalina amaanyi.
8  Abantu ba Isirayiri ne bakaabira Musa mu ddungu lya Mowaabu okumala ennaku 30. Awo ekiseera eky’okukaaba n’okukungubagira Musa ne kiggwaako.
9  Yoswa mutabani wa Nuuni yali ajjudde omwoyo ogw’amagezi, olw’okuba Musa yali amutaddeko emikono; Abayisirayiri ne bamuwuliriza era ne bakola nga Yakuwa bwe yalagira Musa.
10  Mu Isirayiri tewabangawo nate nnabbi alinga Musa, Yakuwa gwe yali amanyi maaso ku maaso.
11  Yakola obubonero bwonna n’ebyamagero Yakuwa bye yamutuma okukola mu nsi ya Misiri okubonereza Falaawo n’abaweereza be bonna n’ensi ye yonna,
12  nga kw’otadde n’omukono ogw’amaanyi era n’amaanyi ag’ekitalo bye yayoleka mu maaso ga Isirayiri yonna.
23  “Omusajja gwe baalaawa nga bamwasa enjagi oba gwe baasalako ebitundu bye eby’ekyama, tajjanga mu kibiina kya Yakuwa.
2  “Omwana eyazaalibwa ebweru w’obufumbo tajjanga mu kibiina kya Yakuwa; n’okutuukira ddala ku mulembe ogw’ekkumi tewabanga n’omu ku bazzukulu be ajja mu kibiina kya Yakuwa.
3  “Omwamoni oba Omumowaabu tajjanga mu kibiina kya Yakuwa; n’okutuukira ddala ku mulembe ogw’ekkumi tewabanga n’omu ku bazzukulu baabwe ajja mu kibiina kya Yakuwa,
4  olw’okuba tebaabawa mmere na mazzi bwe mwali mu kkubo nga muva e Misiri n’olw’okuba baagulirira Balamu mutabani wa Byoli ow’e Pesoli eky’omu Mesopotamiya okukukolimira.
5  Naye Yakuwa Katonda wo yagaana okuwuliriza Balamu; era ku lulwo Yakuwa Katonda wo yakyusa ekikolimo okuba omukisa kubanga Yakuwa Katonda wo yali akwagala.
6  Tobayambanga kubeera mu mirembe oba okuba obulungi ennaku zo zonna.
7  “Tokyawanga Omwedomu kubanga muganda wo. “Tokyawanga Omumisiri kubanga wali mugwira mu nsi ye.
8  Bazzukulu baabwe abalizaalibwa bayinza okujja mu kibiina kya Yakuwa.
9  “Bw’onoosiisiranga okulwanyisa abalabe bo, weewalenga ekintu kyonna ekibi.
10  Omusajja bw’anaafuukanga atali mulongoofu olw’okwerooterera ekiro, anaagendanga ebweru w’olusiisira. Tayingiranga nate mu lusiisira.
11  Bwe bunaabanga buwungeera, anaanaabanga amazzi, era anaayingiranga mu lusiisira ng’enjuba egwa.
12  Wanassibwangawo ekifo eky’okukozesa ebweru w’olusiisira, era eyo gy’onoogendanga.
13  Onoobanga n’ekifumu mu bintu byo. Bw’onoositamanga ebweru, onookisimisanga ekinnya era oluvannyuma n’obikka ku bubi bwo.
14  Olw’okuba Yakuwa Katonda wo atambulatambula mu lusiisira lwo okukununula n’okukugabulira abalabe bo, olusiisira lwo lulina okuba olutukuvu, aleme okulaba ekintu kyonna ekitasaana mu ggwe n’alekera awo okugenda naawe.
15  “Omuddu bw’addukanga ku mukama we n’ajja gy’oli, tomuzzangayo eri mukama we.
16  Anaabeeranga naawe mu kifo kyonna ky’anaabanga yeerobozza mu kimu ku bibuga byo, wonna w’anaayagalanga. Tomuyisanga bubi.
17  “Tewabanga n’omu ku bawala ba Isirayiri oba omwana ow’obulenzi mu Isirayiri afuuka malaaya ow’omu yeekaalu.
18  Toleetanga mpeera ya malaaya omukazi oba eya malaaya omusajja mu nnyumba ya Yakuwa Katonda wo okusasula obweyamo, kubanga empeera eyo ya muzizo eri Yakuwa Katonda wo.
19  “Bw’owolanga muganda wo ssente, emmere, oba ekintu ekirala kyonna ekiwolwa olw’amagoba, tomuggyangako magoba.
20  Omugwira ye oyinza okumuggyako amagoba, naye muganda wo tomuggyangako magoba, Yakuwa Katonda wo alyoke akuwe omukisa mu byonna by’onookola mu nsi gy’ogenda okutwala.
21  “Bwe weeyamanga eri Yakuwa Katonda wo, tolonzalonzanga kutuukiriza kye weeyama, kubanga Yakuwa Katonda wo ajja kukwetaagisa okukituukiriza, era bw’otolikituukiriza, oliba oyonoonye.
22  Naye bw’oteeyamenga onoobanga toyonoonye.
23  Ky’onoobanga oyogedde okikolanga, era otuukirizanga ekyo akamwa ko kye kanaabanga keeyamye okuwaayo eri Yakuwa Katonda wo ng’ekiweebwayo ekya kyeyagalire.
24  “Bw’ogendanga mu nnimiro ya munno ey’emizabbibu, onoolyanga ezzabbibu nga bw’onoobanga oyagadde, naye tobangako gy’oteeka mu nsawo yo.
25  “Bw’ogendanga mu musiri gwa munno ogw’emmere ey’empeke, onoganga n’omukono gwo ebirimba ebyengedde, naye emmere ya munno togisalanga na kiwabyo.
22  “Bw’olabanga ente ya muganda wo oba endiga ye ng’ebula, togirekanga mu bugenderevu. Ogizzangayo eri muganda wo.
2  Naye muganda wo bw’anaabanga tabeera kumpi naawe oba nga tomumanyi, onoogitwalanga eka ewuwo n’obeera nayo okutuusa muganda wo lw’aliginoonya, olwo n’ogimuddiza.
3  Era bw’otyo bw’onookolanga ng’osanze endogoyi ye oba engoye ze oba ekintu kye ekirala kyonna ekinaabanga kimubuzeeko. Obifangako.
4  “Bw’olabanga endogoyi ya muganda wo oba ente ye ng’egudde ku kkubo, togirekangawo mu bugenderevu. Omuyambanga n’ogiyimusa.
5  “Omukazi tayambalanga engoye z’abasajja, n’omusajja tayambalanga engoye z’abakazi, kubanga buli akola ekintu ekyo Yakuwa Katonda wo amukyayira ddala.
6  “Bw’obanga otambula n’osanga ekisu nga kirimu amagi oba obwana, ka kibe ku muti oba wansi, ng’ekinyonyi kitudde ku bwana oba ku magi, totwalanga ekinyonyi awamu n’obwana bwakyo.
7  Ekinyonyi okirekanga ne kigenda naye obwana oyinza okubutwala. Kolanga bw’otyo olyoke obeerenga bulungi era owangaale.
8  “Bw’ozimbanga ennyumba, waggulu ku nnyumba eyo oteekangako omuziziko, oleme kuleeta ku nnyumba yo musango gwa kuyiwa musaayi singa wabaawo awanukayo n’agwa.
9  “Tosimbanga nsigo za bika bibiri mu nnimiro yo ey’emizabbibu. Bw’onoozisimbanga, ebibala byonna ebiva mu nsigo z’onoobanga osimbye era n’eby’ennimiro y’emizabbibu binaabanga bya kifo kitukuvu.
10  “Tolimisanga nte ng’eri wamu n’endogoyi.
11  “Toyambalanga lugoye olwakolebwa mu wuzi ez’ebyoya by’endiga nga zitobekeddwamu wuzi eza kitaani.
12  “Oteekanga ebijwenge ku nsonda ennya ez’engoye z’oyambala.
13  “Omusajja bw’awasanga omukazi ne yeegatta naye kyokka n’amukyawa,
14  era n’amulumiriza nti yakola ebitasaana era n’ayonoona erinnya lye ng’agamba nti: ‘Nnawasa omukazi ono naye bwe nneegatta naye saalaba kiraga nti mbeerera;’
15  kitaawe w’omuwala ne nnyina banaatwalanga obukakafu obulaga nti omuwala yali mbeerera eri abakadde ku mulyango gw’ekibuga.
16  Kitaawe w’omuwala anaagambanga abakadde nti, ‘Omusajja ono nnamuwa muwala wange amuwase kyokka n’amukyawa,
17  era kaakano amulumiriza nti yakola ebitasaana ng’agamba nti: “Nkizudde nti tewali kiraga nti muwala wo yali mbeerera.” Buno bwe bukakafu obulaga nti muwala wange yali mbeerera.’ Era banaayanjuluzanga olugoye mu maaso g’abakadde b’ekibuga.
18  Abakadde b’ekibuga ekyo banaatwalanga omusajja ne bamukangavvula.
19  Era banaamutanzanga sekeri za ffeeza 100 ne baziwa kitaawe w’omuwala, kubanga omusajja oyo aliba ayonoonye erinnya ly’omuwala wa Isirayiri embeerera, era omuwala oyo anaasigalanga nga mukazi we. Takkirizibwenga kumugoba obulamu bwe bwonna.
20  “Naye ky’amulumiriza bwe kinaabanga ekituufu, nga ddala tewaliiwo bukakafu bulaga nti omuwala yali mbeerera,
21  banaaleetanga omuwala ku mulyango gw’ennyumba ya kitaawe, era abasajja b’ekibuga kye banaamukubanga amayinja n’afa, kubanga yakola eky’obuswavu mu Isirayiri bwe yakola ekintu eky’obugwenyufu mu nnyumba ya kitaawe. Bw’otyo onoggyangawo ekibi mu mmwe.
22  “Omusajja bw’anaasangibwanga nga yeebase n’omukazi ow’omusajja omulala, bombi banattibwanga, omusajja eyeebaka n’omukazi awamu n’omukazi oyo. Bw’otyo onoggyangawo ekibi mu Isirayiri.
23  “Bwe wanaabangawo omuwala embeerera eyalagaana okufumbiriganwa n’omusajja, omusajja omulala n’amusanga mu kibuga ne yeebaka naye,
24  bombi mubaleetanga ku mulyango gw’ekibuga ekyo ne mubakuba amayinja ne bafa; omuwala, olw’okuba teyakuba nduulu ng’ali mu kibuga, ate ye omusajja olw’okuba yaweebuula muka munne. Bw’otyo onoggyangawo ekibi mu mmwe.
25  “Naye omusajja bw’anaasanganga ku ttale omuwala eyalagaana okufumbiriganwa n’omusajja, n’amusinza amaanyi ne yeebaka naye, omusajja eyeebaka n’omuwala y’anattibwanga yekka,
26  era omuwala tomukolanga kintu kyonna. Omuwala anaabanga talina kibi kimugwanyiza kuttibwa, kubanga ng’omuntu bw’afubutukira munne n’amutemula, na kino bwe kityo bwe kiri.
27  Kubanga omuwala oyo omusajja yamusanga ku ttale, era yakuba enduulu naye nga tewali ayinza kumuyamba.
28  “Omusajja bw’asanganga omuwala embeerera atannalagaana kufumbiriganwa na musajja, n’amukwata lwa mpaka ne yeebaka naye, ne kimanyibwa,
29  omusajja eyeebaka naye anaawanga kitaawe w’omuwala sekeri za ffeeza 50, era omuwala oyo anaafuukanga mukazi we. Olw’okuba anaabanga amuweebudde, takkirizibwenga kumugoba obulamu bwe bwonna.
30  “Omusajja tawasanga muka kitaawe, aleme kuweebuula kitaawe.
32  “Wulira ggwe eggulu, nange ka njogere,N’ensi k’ewulire ebigambo by’akamwa kange.
2  Okuyigiriza kwange kunaatonnya ng’enkuba;Ebigambo byange binaagwa ng’omusulo,Ng’enkuba etonnya empola empola ku muddoEra ng’enkuba ennyingi etonnya ku bimera.
3  Nja kulangirira erinnya lya Yakuwa. Mwogere ku maanyi ga Katonda waffe!
4  Olwazi, by’akola bituukiridde,Amakubo ge gonna ga bwenkanya. Katonda omwesigwa ataliimu butali bwenkanya;Mutuukirivu era mwenkanya.
5  Bo bennyini be beeyisizza obubi. Si baana be, ensobi yaabwe. Mulembe ogwakyama!
6  Bwe mutyo bwe musaanidde okuyisa Yakuwa, Mmwe abantu abasirusiru era abatalina magezi? Si ye Kitaawo eyakuteekawo,Eyakukola era n’akutebenkeza?
7  Jjukira ennaku ez’edda;Lowooza ku myaka egy’emirembe egyayita. Buuza kitaawo akubuulire;Buuza abakadde bakutegeeze.
8  Asingayo Okuba Waggulu bwe yawa amawanga obusika,Bwe yayawulamu abaana ba Adamu,Yassaawo ensalo z’amawangaNg’asinziira ku muwendo gw’abaana ba Isirayiri.
9  Abantu ba Yakuwa gwe mugabo gwe;Yakobo bwe busika bwe.
10  Yamusanga mu ddunguMu ddungu eryereere, omuli ensolo eziwoowoola. Yamwebulungulula n’amulabirira,N’amukuuma ng’emmunye y’eriiso lye.
11  Ng’empungu bw’eyigiriza obwana bwayo okubuuka,Bw’epapalira we buli,Bw’eyanjuluza ebiwaawaatiro byayo n’ebutwala,Bw’ebusitulira ku biwaawaatiro byayo,
12  Yakuwa yekka ye yamukulemberamu;Tewaaliwo katonda mulala eyali naye.
13  Yamutambuliza ku bifo by’ensi ebigulumivu,N’alya emmere ey’omu nnimiro.Yamuliisa omubisi gw’enjuki okuva mu lwaziN’amafuta okuva mu lwazi olugumu,
14  Yamuwa omuzigo oguva mu ggana n’amata agava mu kisibo,N’endiga ezisingayo obulungi,N’endiga ennume ez’e Basani, n’embuzi ennume,N’eŋŋaano esingayo obulungi;Era yanywa envinnyo eva mu mubisi gw’ezzabbibu.
15  Yesuluni bwe yagejja, yasamba. Ogezze, oyimbulukuse, obwegedde. Bw’atyo yaleka Katonda eyamukola,N’anyooma Olwazi olw’obulokozi bwe.
16  Baamusunguwaza olwa bakatonda abalala be baafuna;Baamunyiiza olw’ebintu byabwe eby’omuzizo.
17  Baawaayo ssaddaaka eri badayimooni so si eri Katonda,Eri bakatonda be baali batamanyi,Abapya abaali baakajja,Eri bakatonda bajjajjammwe be bataamanya.
18  Mwerabira Olwazi, oyo eyabazaala,Era temwajjukira Katonda eyabazaala.
19  Yakuwa bwe yakiraba n’abavaako,Olw’okuba batabani be ne bawala be baamunyiiza.
20  Bw’atyo n’agamba nti, ‘Ndibakweka obwenyi bwange;Ndiraba ekiribatuukako. Kubanga mulembe omwonoonefu,Baana abataliimu bwesigwa.
21  Bansunguwazza n’ebitali katonda;Bannyiizizza n’ebifaananyi byabwe ebitalina mugaso. Kyendiva mbakwasa obuggya nga nkozesa eggwanga eritalina mugaso;Ndibanyiiza nga nkozesa eggwanga essirusiru.
22  Obusungu bwange bukoleezezza omuliroOgujja okwaka okutuukira ddala wansi emagombe,Gujja kwokya ensi n’ebigirikoGujja kwokya emisingi gy’ensozi.
23  Ndibongerako ebizibu;Ndibamalirako obusaale bwange.
24  Balinafuwa olw’enjalaEra balimalibwawo omusujja ogw’amaanyi n’okuzikirizibwa okw’obulumi. Ndibasindikira amannyo g’ensoloN’obusagwa bw’ebyewalula eby’omu nfuufu.
25  Ebweru ekitala kiribaggyako abaabwe;Munda entiisa eribaggyako abaabwe,Baliggibwako omulenzi n’omuwala embeerera,Ayonka n’omusajja ow’envi.
26  Nnandibadde ŋŋamba nti: “Nja kubasaasaanya;Nja kubaleetera obutaddamu kujjukirwa mu bantu,”
27  Singa nnali sitya balabe kye banaagamba,Kubanga abalabe bayinza okukitwala obulala. Bayinza okugamba nti: “Tuwangudde olw’amaanyi gaffe;Yakuwa si y’akoze bino byonna.”
28  Isirayiri ggwanga eritalina magezi,Era mu bo temuli kutegeera.
29  Kale singa baalina amagezi! Kino bandibadde bakifumiitirizaako. Bandibadde balowooza ku ebyo ebyandivuddemu.
30  Omu yandisobodde atya okugoba 1,000,N’ababiri okuddusa 10,000? Tekyandisobose okuggyako ng’Olwazi lwabwe y’abatunzeEra okuggyako nga Yakuwa y’abawaddeyo.
31  Kubanga olwazi lwabwe teruli ng’Olwazi lwaffe,N’abalabe baffe kino bakitegedde.
32  Omuzabbibu gwabwe guva ku muzabbibu gw’e SodomuGuva mu nnimiro z’e Ggomola. Ezzabbibu lyabwe zzabbibu lya butwa,Ebirimba byalyo bikaawa.
33  Omwenge gwabwe busagwa bwa misota,Busagwa obw’enswera obw’amaanyi.
34  Kino sikiterese?Tekiteekeddwako envumbo mu tterekero lyange?
35  Okuwoolera eggwanga kwange awamu n’okusasula,Mu kiseera ekigereke ekigere kyabwe lwe kiriseerera,Kubanga olunaku olw’okubonaabona kwabwe luli kumpi,Era ekibalindiridde kijja kujja mu bwangu.’
36  Yakuwa aliramula abantu be,Naye alisaasira abaweereza be,Bw’aliraba ng’amaanyi gaabwe gakendedde,Era ng’abateesobola era abatalina maanyi bokka be basigaddewo.
37  Aligamba nti, ‘Bakatonda baabwe baluwa,Olwazi mwe baddukiranga,
38  Abaalyanga amasavu ga ssaddaaka zaabwe, Abaanywanga omwenge gw’ebiweebwayo byabwe eby’eby’okunywa? Bajje babayambe mmwe. Ka babeere ekifo kyammwe eky’okuddukiramu.
39  Mulabe kaakano nti nze wuuyo,Tewali bakatonda balala okuggyako nze. Nzita era mpa obulamu. Nnumya era nja kuwonya,Tewali ayinza kununula kiri mu mukono gwange.
40  Mpanika omukono gwange eri eggulu,Era ndayira nti: “Nga bwe ndi omulamu emirembe n’emirembe,”
41  Bwe ndiwagala ekitala kyange ekitemagana,Ne nneetegeka okusala omusango,Ndiwoolera eggwanga ku balabe bangeEra ndisasula abo abatanjagala.
42  Obusaale bwange ndibutamiiza omusaayi,Omusaayi gw’abattiddwa era n’abawambe,Ekitala kyange kirirya ennyama,Okuva ku mitwe gy’abakulembeze b’omulabe.’
43  Musanyuke mmwe amawanga awamu n’abantu be,Kubanga aliwoolera eggwanga olw’omusaayi gw’abaweereza be,Era aliwoolera eggwanga ku balabe beAlitangirira ensi y’aba ntu be.”
44  Bw’atyo Musa n’ajja n’ayogera ebigambo byonna eby’oluyimba luno ng’abantu bawulira, era yali ne Koseya mutabani wa Nuuni.
45  Musa bwe yamala okwogera ebigambo ebyo byonna eri Isirayiri yonna,
46  n’abagamba nti: “Musseeyo omwoyo ku bigambo byonna bye njogera nga mbalabula leero, musobole okuyigiriza abaana bammwe okukolera ku bigambo byonna eby’Amateeka gano.
47  Kubanga kino si kigambo ekitaliimu nsa, wabula bwe bulamu bwammwe, era bwe munaakolera ku kigambo kino mujja kuwangaala mu nsi gye mugenda okutwala nga musomose Yoludaani.”
48  Era Yakuwa n’ayogera ne Musa ku lunaku olwo lwe lumu, n’amugamba nti:
49  “Yambuka ku lusozi luno olw’e Abalimu, Olusozi Nebo, oluli mu nsi ya Mowaabu, olutunudde e Yeriko, olabe ensi ya Kanani gye ŋŋenda okuwa Abayisirayiri ebeere yaabwe.
50  Oluvannyuma ojja kufiira ku lusozi olwo lw’ogendako ogoberere abantu bo, nga Alooni muganda wo bwe yafiira ku Lusozi Kooli n’agoberera abantu be,
51  olw’okuba mmwembi temwalaga bwesigwa gye ndi mu Bayisirayiri ku mazzi g’e Meriba ekiri mu Kadesi, mu ddungu lya Zini, n’olw’okuba temwantukuza mu maaso g’abantu ba Isirayiri.
52  Ensi ojja kugirengera bulengezi, naye tojja kugenda mu nsi eyo gye mpa abantu ba Isirayiri.”
6  “Bino bye biragiro n’amateeka Yakuwa Katonda wammwe bye yampa okubayigiriza musobole okubikwata nga muli mu nsi gye mugenda okutwala nga musomose,
2  olyoke otye Yakuwa Katonda wo era okwatenga amateeka ge gonna n’ebiragiro bye byonna bye nkuwa (ggwe n’abaana bo ne bazzukulu bo), ennaku zonna ez’obulamu bwo, era olyoke owangaale.
3  Kale wuliriza ggwe Isirayiri era ofube okubikwata, osobole okuba obulungi era oyale nnyo mu nsi ekulukuta amata n’omubisi gw’enjuki nga Yakuwa Katonda wa bajjajjaabo bwe yakusuubiza.
4  “Wulira ggwe Isirayiri: Yakuwa Katonda waffe ye Yakuwa omu.
5  Oyagalanga Yakuwa Katonda wo n’omutima gwo gwonna n’obulamu bwo bwonna n’amaanyi go gonna.
6  Ebigambo bino bye nkulagira leero binaabanga ku mutima gwo,
7  era onoonyiikiranga okubiyigiriza abaana bo, era onoobyogerangako bw’onootuulanga mu nnyumba yo, bw’onootambulanga mu kkubo, bw’onoogalamiranga, era bw’onoogolokokanga.
8  Onoobisibanga ku mukono gwo ng’eky’okujjukiza era binaabanga ng’eky’okwesiba ku kyenyi kyo.
9  Onoobiwandiika ku myango gy’ennyumba yo ne ku miryango gy’ekibuga kyo.
10  “Era Yakuwa Katonda wo bw’alikutuusa mu nsi gye yalayirira bajjajjaabo, Ibulayimu, Isaaka, ne Yakobo okugikuwa, ensi omuli ebibuga ebinene era ebirabika obulungi by’otaazimba,
11  n’ennyumba ezijjude ebintu ebirungi ebya buli ngeri by’otaakolerera, n’enzizi z’otaasima, n’ennimiro z’emizabbibu n’emizeyituuni gy’otaasimba, n’olya n’okutta,
12  fuba okulaba nti teweerabira Yakuwa eyakuggya mu nsi ya Misiri, mu nnyumba ey’obuddu.
13  Yakuwa Katonda wo gw’obanga otya, era ye gw’obanga oweereza, era mu linnya lye mw’obanga olayirira.
14  Togobereranga bakatonda balala, bakatonda bonna ab’amawanga agakwetoolodde,
15  kubanga Yakuwa Katonda wo ali wakati mu mmwe ye Katonda ayagala abantu okumwemalirako. Bw’onoobagoberera, obusungu bwa Yakuwa Katonda wo bujja kukubuubuukira akusaanyeewo okuva ku nsi.
16  “Temugezesanga Yakuwa Katonda wammwe nga bwe mwamugezesa e Masa.
17  Mufubenga okukwata ebiragiro bya Yakuwa Katonda wammwe n’ebyo by’abajjukiza n’amateeka ge, by’abawadde.
18  Era mukolenga ekituufu era ekirungi mu maaso ga Yakuwa, musobole okuba obulungi era musobole okuyingira n’okutwala ensi ennungi Yakuwa gye yalayirira bajjajjammwe,
19  nga mugoba abalabe bammwe bonna mu maaso gammwe nga Yakuwa bwe yasuubiza.
20  “Mu biseera eby’omu maaso omwana wo bw’akubuuzanga nti, ‘Okujjukiza n’amateeka n’ebiragiro Yakuwa Katonda waffe bye yabawa bitegeeza ki?’
21  omwana wo omugambanga nti, ‘Twali baddu ba Falaawo mu Misiri naye Yakuwa n’atuggyayo n’omukono ogw’amaanyi.
22  Yakuwa yaleeta obubonero n’ebyamagero eby’amaanyi era eby’omutawaana ku Misiri ne ku Falaawo ne ku nnyumba ye yonna nga tulaba.
23  Era yatuggyayo eyo atuleete eno atuwe ensi gye yalayirira bajjajjaffe.
24  Bw’atyo Yakuwa n’atulagira okukwatanga amateeka gano gonna n’okutyanga Yakuwa Katonda waffe ku lw’obulungi bwaffe bulijjo, tusobole okubeeranga abalamu nga bwe kiri leero.
25  Bwe tunaafubanga okukwata ebiragiro bino byonna nga tugondera Yakuwa Katonda waffe nga bwe yatulagira, tujja kutwalibwa ng’abatuukirivu.’
31  Awo Musa n’agenda n’ategeeza Abayisirayiri bonna ebigambo bino,
2  n’abagamba nti: “Leero nnina emyaka 120. Sikyasobola kubakulembera kubanga Yakuwa yaŋŋamba nti, ‘Tojja kusomoka Yoludaani ono.’
3  Yakuwa Katonda wo y’akukulemberamu okusomoka. Ye kennyini ajja kuzikiriza amawanga gano mu maaso go era ojja kugagoba. Yoswa y’anaakukulembera okusomoka nga Yakuwa bwe yagamba.
4  Yakuwa ajja kugakola nga bwe yakola Sikoni ne Ogi bakabaka b’Abaamoli, era nga bwe yakola ensi yaabwe bwe yabazikiriza.
5  Yakuwa ajja kugakuwangulira, era ojja kugakola ng’ebiragiro byonna bye nkuwadde bwe biri.
6  Beera muvumu era beera wa maanyi. Totya era totekemuka mu maaso gaabwe, kubanga Yakuwa Katonda wo y’agenda naawe. Tajja kukuleka era tajja kukwabulira.”
7  Awo Musa n’ayita Yoswa n’amugambira mu maaso g’Abayisirayiri bonna nti: “Beera muvumu era wa maanyi, kubanga ggwe ogenda okuyingiza abantu bano mu nsi Yakuwa gye yalayira okuwa bajjajjaabwe, era ojja kugibawa ng’obusika.
8  Yakuwa y’akukulemberamu. Ajja kweyongera okubeera naawe. Tajja kukuleka era tajja kukwabulira. Totya era totekemuka.”
9  Awo Musa n’awandiika Amateeka gano n’agawa bakabona Abaleevi abasitula essanduuko y’endagaano ya Yakuwa, n’abakadde bonna aba Isirayiri.
10  Musa n’abalagira nti: “Ku buli nkomerero ya myaka musanvu, mu kiseera ekigereke eky’omwaka ogw’okusumululiramu, ku Mbaga ey’Ensiisira,
11  Abayisirayiri bonna bwe banaabanga bazze mu maaso ga Yakuwa Katonda wo mu kifo ky’aneeroboza, onoosomeranga Abayisirayiri bonna Amateeka gano bagawulire.
12  Okuŋŋaanyanga abantu, abasajja n’abakazi n’abaana n’omugwira ali mu bibuga byo, bawulirize era bayige ebikwata ku Yakuwa Katonda wammwe era bamutye era bafube okukwatanga ebigambo byonna eby’Amateeka gano.
13  Era abaana baabwe abatamanyi Mateeka gano bajja kuwuliriza bayige okutya Yakuwa Katonda wammwe ennaku zonna ze munaamala mu nsi gye mugenda okutwala nga musomose Yoludaani.”
14  Awo Yakuwa n’agamba Musa nti: “Laba! Ekiseera kyo eky’okufa kisembedde. Yita Yoswa mujje ku weema ey’okusisinkaniramu, mmukwase obukulembeze.” Awo Musa ne Yoswa ne bagenda ku weema ey’okusisinkaniramu.
15  Yakuwa n’alabika ku weema ey’okusisinkaniramu mu mpagi y’ekire, era empagi y’ekire n’eyimirira ku mulyango gwa weema.
16  Awo Yakuwa n’agamba Musa nti: “Laba! Ogenda kufa, era abantu bano bajja kutandika okwenda mu by’omwoyo ku bakatonda ababeetoolodde mu nsi gye bagendamu. Bajja kunvaako bamenye endagaano yange gye nnakola nabo.
17  Mu kiseera ekyo obusungu bwange bulibabuubuukira, era ndibaabulira ne mbakweka obwenyi bwange okutuusa lwe balisaanawo. Ebizibu ebingi n’ennaku bwe biribajjira, baligamba nti, ‘Ebizibu bino byonna tebitujjidde lwa kuba Katonda waffe tali mu ffe?’
18  Naye nze ndibakwekera ddala obwenyi bwange ku lunaku olwo, olw’ebibi byonna bye baliba bakoze nga bakyuse okudda eri bakatonda abalala.
19  “Kaakano muwandiike oluyimba luno era muluyigirize Abayisirayiri balukwate, lubeerenga omujulizi wange alumiriza abantu ba Isirayiri.
20  Bwe nnaabatuusa mu nsi gye nnalayirira bajjajjaabwe—ensi ekulukuta amata n’omubisi gw’enjuki—ne balya ne bakkuta ne bagejja, bajja kukyuka badde eri bakatonda abalala babaweereze, bannyoome, era bamenye endagaano yange.
21  Ebizibu ebingi n’ennaku bwe biribajjira, oluyimba luno luliba mujulizi abalumiriza (bazzukulu baabwe tebalina kulwerabira), kubanga mmanyi bulungi endowooza gye batandise okufuna kati nga sinnabayingiza mu nsi gye nnabalayirira.”
22  Bw’atyo Musa n’awandiika oluyimba olwo ku lunaku olwo, era n’aluyigiriza Abayisirayiri.
23  Awo Katonda n’akwasa Yoswa mutabani wa Nuuni obukulembeze, n’amugamba nti: “Beera muvumu era beera wa maanyi, kubanga ggwe ogenda okuyingiza Abayisirayiri mu nsi gye nnabalayirira, era nja kweyongera okubeera naawe.”
24  Musa olwamala okuwandiika mu kitabo ebigambo by’Amateeka gano byonna,
25  n’alagira Abaleevi abasitula essanduuko y’endagaano ya Yakuwa nti:
26  “Mutwale ekitabo kino eky’Amateeka mukiteeke ku mabbali g’essanduuko y’endagaano ya Yakuwa Katonda wammwe, era kinaabeeranga omujulizi wa Katonda abalumiriza.
27  Kubanga mmanyi bulungi nga bwe muli abajeemu era abakakanyavu. Bwe kiba nti mubadde mujeemera Yakuwa nga nkyali mulamu era nga ndi nammwe, temulimujeemera n’okusingawo nga mmaze okufa!
28  Munkuŋŋaanyize abakadde b’ebika byammwe bonna n’abaami bammwe njogere ebigambo bino nga bawulira, era mpite eggulu n’ensi okuba abajulizi ababalumiriza.
29  Kubanga mmanyi bulungi nti bwe nnaamala okufa mujja kweyisiza ddala bubi, era mujja kuva mu kkubo lye nnabalagira okutambuliramu. Mulifuna ebizibu mu biseera ebijja, kubanga muliba mukoze ebibi mu maaso ga Yakuwa ne mumunyiiza olw’emirimu gy’emikono gyammwe.”
30  Awo Musa n’ayogera ebigambo by’oluyimba luno okuva ku ntandikwa okutuuka ku nkomerero, ng’ekibiina kya Isirayiri kyonna kiwulira:
21  “Omuntu bw’anaasangibwanga ku ttale ng’attiddwa mu nsi Yakuwa Katonda wo gy’akuwa, era ng’eyamusse tamanyiddwa,
2  abakadde n’abalamuzi bo banaagendanga ne bapima ebbanga eririwo okuva awali omulambo okutuuka ku bibuga ebyetooloddewo.
3  Awo abakadde b’ekibuga ekisinga okuba okumpi n’omulambo banaafunanga ente enduusi okuva mu ggana, etakozesebwangako mirimu era etasikangako kintu kyonna ng’eri mu kikoligo,
4  era abakadde b’ekibuga ekyo banaatwalanga ente eyo mu kiwonvu ekirimu amazzi agakulukuta, ekitali kirime era ekitasimbiddwamu nsigo, ne bagimenyera eyo ensingo mu kiwonvu.
5  “Bakabona Abaleevi banajjanga, kubanga Yakuwa Katonda wo yabalonda okumuweerezanga n’okuwanga omukisa mu linnya lya Yakuwa. Be banaababuuliranga engeri ensonga ezikwata ku bikolwa eby’obukambwe gye zirina okugonjoolwamu.
6  Era abakadde bonna ab’omu kibuga abanaabanga basinga okuba okumpi n’omulambo banaanaabiranga engalo zaabwe ku nte gye banaabanga bamenyedde ensingo mu kiwonvu,
7  era banaagambanga nti, ‘Emikono gyaffe si gye gyayiye omusaayi guno, n’amaaso gaffe tegaalabye nga guyiibwa.
8  Ai Yakuwa, toguvunaana bantu bo Isirayiri be wanunula, era omusango gw’okuyiwa omusaayi ogutaliiko musango toguleka kusigala mu bantu bo Isirayiri.’ Awo tebaabeerengako musango gwa kuyiwa musaayi.
9  Bw’otyo onoggyangawo omusango gw’okuyiwa omusaayi ogutaliiko musango mu mmwe ng’okola ekituufu mu maaso ga Yakuwa.
10  “Bw’onoogendanga mu lutalo okulwana n’abalabe bo, Yakuwa Katonda wo n’abakuwangulira era n’obawamba,
11  n’olaba mu bawambe abo omukazi alabika obulungi, n’omwagala era n’oyagala omutwale abeere mukazi wo,
12  onoomuleetanga mu nnyumba yo. Anaamwangako enviiri, n’asala enjala,
13  n’aggyamu engoye ze yawambirwamu, era n’abeera mu nnyumba yo. Anaakaabiranga kitaawe ne nnyina okumala omwezi mulamba, era oluvannyuma oneegattanga naye; onaafuuka mwami we era naye anaafuuka mukazi wo.
14  Bw’anaabanga takusanyusizza, onoomulekanga n’agenda gy’ayagala. Naye tomutundanga kumufunamu ssente era tomuyisanga bubi kubanga wamuwaliriza okuba mukazi wo.
15  “Omusajja bw’anaabanga n’abakazi babiri, ng’omu amwagala okusinga omulala, era bombi ne bamuzaalira abaana ab’obulenzi, naye ng’omubereberye wa mukazi atali muganzi,
16  ku lunaku lw’anaabanga agabira abaana be eby’obusika, takkirizibwenga kufuula mwana wa mukazi omuganzi okuba omubereberye mu kifo ky’omwana omubereberye ow’omukazi atali muganzi.
17  Anakkirizanga nti omwana w’omukazi atali muganzi ye mubereberye era n’amuwa emigabo ebiri ku byonna by’anaabanga nabyo, kubanga omwana oyo ye ntandikwa y’amaanyi ge ag’okuzaala. Omwana omubereberye by’alina okufuna bibye.
18  “Omusajja bw’anaabanga n’omwana omuwaganyavu era omujeemu, nga tagondera kitaawe oba nnyina, era nga bagezezzaako okumubuulirira naye n’agaana okubawuliriza,
19  kitaawe ne nnyina banaamukwatanga ne bamutwala eri abakadde ku mulyango gw’ekibuga kye,
20  ne bagamba abakadde b’omu kibuga kye nti, ‘Omwana waffe ono muwaganyavu, mujeemu, era tatugondera. Wa mululu era mutamiivu.’
21  Awo abasajja bonna ab’omu kibuga kye banaamukubanga amayinja n’afa. Bw’otyo onoggyanga ekibi mu mmwe, era Abayisirayiri bonna banaakiwuliranga ne batya.
22  “Omuntu bw’anaakolanga ekibi ekimugwanyiza okuttibwa, n’attibwa, era n’omuwanika ku muti,
23  omulambo gwe tegusigalanga ku muti ekiro kyonna, wabula omuziikanga ku lunaku olwo, kubanga oyo awanikibwa aba akolimiddwa Katonda; era toyonoonanga nsi yo Yakuwa Katonda wo gy’akuwa okuba obusika.
25  “Abantu bwe banaabanga n’enkaayana banaagenda eri abalamuzi, era abalamuzi banaabalamulanga ne balaga nti omutuukirivu taliiko musango, ate nti omubi aliko omusango.
2  Omubi bw’anaabanga agwanira okukubibwa, omulamuzi anaamugalamizanga ne bamukubira mu maaso ge. Embooko z’anaakubibwanga zinaasinziiranga ku bubi bw’ekyo ky’anaabanga akoze.
3  Ayinza okumukuba embooko 40 naye tasussangamu. Singa amukuba embooko ezisukka ku ezo, muganda wo anaabanga aweebuddwa mu maaso go.
4  “Tosibanga mumwa gwa nte ng’ewuula.
5  “Ab’oluganda bwe banaabanga babeera wamu, omu ku bo n’afa nga tazadde mwana wa bulenzi, nnamwandu w’omusajja oyo tafumbirwanga omusajja atalina luganda ku mufu. Muganda wa bba anaagendanga gy’ali n’amuwasa, n’atuukiriza ekyo muganda wa bba ky’asaanidde okukola.
6  Omwana omukazi oyo gw’anaasookanga okuzaala anaatwalibwanga ng’omwana wa bba eyafa, erinnya ly’omusajja oyo lireme kusaanawo mu Isirayiri.
7  “Naye singa omusajja anaabanga tayagala kuwasa nnamwandu wa muganda we, nnamwandu anaagendanga eri abakadde ku mulyango gw’ekibuga n’abagamba nti, ‘Muganda wa baze agaanye okukuuma erinnya lya muganda we mu Isirayiri. Takkirizza kumpasa atuukirize ekyo muganda wa baze ky’asaanidde okukola.’
8  Abakadde b’ekibuga kye banaamuyitanga ne boogera naye. Naye singa anaakalambiranga n’agamba nti, ‘Saagala kumuwasa,’
9  awo nnamwandu wa muganda we anajjanga w’ali mu maaso g’abakadde n’amuggyamu engatto mu kigere n’amuwandulira amalusu mu maaso era n’agamba nti, ‘Omusajja agaana okuzaalira muganda we omwana bw’atyo bw’anaayisibwanga.’
10  Awo ennyumba ye mu Isirayiri eneeyitibwanga, ‘Ennyumba y’oyo gwe baggyamu engatto.’
11  “Abasajja bwe babanga balwana, mukazi w’omu ku bo n’ajja okutaasa bba ku oyo anaabanga amukuba, n’agolola omukono gwe n’amukwata ebitundu bye eby’ekyama,
12  omukazi oyo omutemangako omukono. Tomusaasiranga.
13  “Tobeeranga n’amayinja ag’okupimisa ag’emirundi ebiri mu nsawo yo, eddene n’ettono.
14  Tobeeranga na bigera bya mirundi ebiri mu nnyumba yo, ekinene n’ekitono.
15  Obeeranga n’amayinja ag’okupimisa amatuufu era n’ekigera ekituufu, olyoke owangaale mu nsi Yakuwa Katonda wo gy’akuwa.
16  Kubanga buli muntu atali mwenkanya era akola ebintu ng’ebyo, Yakuwa Katonda wo amukyayira ddala.
17  “Jjukiranga ekyo Amaleki kye yakukola bwe mwali ku lugendo nga muva e Misiri,
18  bwe yakulumba mu kkubo n’atta abo bonna abaali basembyeyo emabega nga bajja batambula mpolampola, bwe wali ng’okooye nnyo era ng’oweddemu amaanyi. Teyatya Katonda.
19  Yakuwa Katonda wo bw’alikuwa ekiwummulo ng’akuwonyezza abalabe bo bonna abakwetoolodde mu nsi Yakuwa Katonda wo gy’akuwa ng’obusika, osaanyangawo Amaleki, aleme kujjukirwa wansi w’eggulu. Teweerabiranga.
13  “Bwe wabangawo mu mmwe nnabbi oba omuntu alagula ng’ayitira mu birooto n’akuwa akabonero oba n’abaako ky’alagula,
2  akabonero ako oba ekyo ky’alagudde ne kituukirira, n’akugamba nti, ‘Ka tugoberere bakatonda abalala b’otomanyi era tubaweereze,’
3  towulirizanga bigambo bya nnabbi oyo oba omuloosi w’ebirooto oyo, kubanga Yakuwa Katonda wammwe abagezesa okumanya obanga mwagala Yakuwa Katonda wammwe n’omutima gwammwe gwonna n’obulamu bwammwe bwonna.
4  Yakuwa Katonda wammwe gwe muba mugoberera era gwe muba mutya era ebiragiro bye bye muba mukwata era eddoboozi lye lye muba muwuliriza; ye gwe muba muweereza era gwe muba munywererako.
5  Naye nnabbi oyo oba omuloosi w’ebirooto oyo attibwanga, kubanga anaabanga abagambye okujeemera Yakuwa Katonda wammwe eyabaggya mu nsi ya Misiri era eyabanunula mu nnyumba ey’obuddu. Omuntu oyo akuggya mu kkubo Yakuwa Katonda wo lye yakulagira okutambulirangamu; oggyangawo ekibi mu mmwe.
6  “Singa muganda wo, omwana wa nnyoko, oba mutabani wo oba muwala wo oba mukazi wo gw’oyagala ennyo oba mukwano gwo nfiirabulago, agezaako okukusendasenda mu kyama ng’agamba nti, ‘Tugende tuweereze bakatonda abalala,’ bakatonda b’otomanyi era ne bajjajjaabo be baali batamanyi,
7  abamu ku bakatonda b’amawanga agakwetoolodde, ka gabe ago agakuli okumpi oba ago agakuli ewala, okuva ku luuyi olumu olw’ensi okutuuka ku lulala,
8  tokkirizanga by’akugamba era tomuwulirizanga; tomukwatirwanga kisa, era tomusaasiranga wadde okumuzibira,
9  naye omuttanga. Ggwe onoosookanga okumukuba amayinja okumutta, n’abalala bonna ne balyoka bamukuba amayinja.
10  Omukubanga amayinja n’afa, kubanga anaabanga agezezzaako okukukyusa okuva ku Yakuwa Katonda wo eyakuggya mu nsi ya Misiri, mu nnyumba ey’obuddu.
11  Kale Isirayiri yonna eneewuliranga n’etya, era tewali n’omu mu mmwe aliddamu kukola kintu kibi ng’ekyo.
12  “Bw’owuliranga mu kimu ku bibuga byo Yakuwa Katonda wo by’agenda okukuwa obeeremu nga bagamba nti,
13  ‘Abasajja abatalina mugaso bavudde mu mmwe okukyamya abantu b’omu kibuga kyabwe nga bagamba nti: “Ka tugende tuweereze bakatonda abalala,” bakatonda be mutamanyi,’
14  oneekenneenyanga n’onoonyereza era n’obuuliriza n’obwegendereza ku nsonga eyo; era bwe kinaakakasibwanga nti kituufu, nti ekintu ekyo eky’omuzizo kikoleddwa wakati mu ggwe,
15  ottanga abantu b’omu kibuga ekyo n’ekitala. Ekibuga ne byonna ebikirimu n’ensolo zaamu obizikirizanga.
16  Okuŋŋaanyizanga omunyago gwakyo gwonna wakati mu kibangirizi kyakyo n’oyokya ekibuga, era omunyago gwakyo gunaabanga ekiweebwayo ekiramba eri Yakuwa Katonda wo. Ekibuga kijja kufuuka ntuumu ya bifunfugu emirembe n’emirembe. Tekiddangamu okuzimbibwa nate.
17  Totwalanga ku bintu ebiba byawuddwawo okuzikirizibwa, Yakuwa alyoke akomye obusungu bwe, akukwatirwe ekisa, akusaasire, era akwaze nga bwe yalayirira bajjajjaabo.
18  Kubanga olina okugondera Yakuwa Katonda wo ng’okwata ebiragiro bye byonna bye nkuwa leero, osobole okukola ekituufu mu maaso ga Yakuwa Katonda wo.
14  “Muli baana ba Yakuwa Katonda wammwe. Temwesalanga misale wadde okumwako ebisige olw’omuntu afudde.
2  Kubanga muli ggwanga ttukuvu eri Yakuwa Katonda wammwe, era Yakuwa yabalonda mu mawanga gonna agali ku nsi okuba abantu be, era ekintu kye ekiganzi.
3  “Temulyanga kintu kyonna eky’omuzizo.
4  Zino ze nsolo ze munaalyanga: ente, endiga, embuzi,
5  empeewo, enjaza, engabi, embulabuzi, enjobe, endiga ey’omu nsiko, n’endiga ey’omu nsozi;
6  era buli nsolo ey’ekinuulo ekyaseemu, ekyeyawuddemu ebitundu bibiri, era ezza obwenkulumu, mugiryanga.
7  Zino ze mutaalyenga mu ezo ezizza obwenkulumu oba ezo ez’ebinuulo ebyeyawuddemu: eŋŋamira, akamyu, n’akamyu ak’omu njazi, kubanga zizza obwenkulumu naye ebinuulo byazo si byaseemu. Si nnongoofu gye muli.
8  Embizzi nayo si nnongoofu gye muli, kubanga erina ekinuulo ekyaseemu naye tezza bwenkulumu. Temulyanga ku nnyama y’ensolo ezo wadde okuzikwatako nga zifudde.
9  “Ku byonna ebibeera mu mazzi, bino bye munaalyanga: Buli ekirina amaggwa n’ebigalagamba mukiryanga.
10  Naye buli ekitalina maggwa na bigalagamba, temukiryanga. Si kirongoofu gye muli.
11  “Buli kinyonyi ekirongoofu munaakiryanga.
12  Naye bino bye mutaalyenga: empungu, makwanzi, ensega enzirugavu,
13  kamunye omumyufu, kamunye omuddugavu, n’ebika bya kamunye ebirala,
14  ne nnamuŋŋoona owa buli kika,
15  ne maaya, n’ekiwuugulu, n’enkunga, ne magga owa buli kika,
16  n’ekiwuugulu ekitono, n’ekiwuugulu eky’amatu amawanvu, n’embaata ey’oku mazzi,
17  n’ekimbala, n’ensega, ne sseddindi,
18  n’enkoonamasonko, ne ssekanyolya owa buli kika, ne dukipaasi, n’ekinyira.
19  N’ebiramu byonna ebibeera mu bibinja era ebirina ebiwaawaatiro si birongoofu gye muli. Temubiryanga.
20  Buli kiramu ekirongoofu ekibuuka munaakiryanga.
21  “Temulyanga kisolo kyonna ekisangiddwa nga kifudde. Munaayinzanga okukiwa abagwira ababeera mu bibuga byammwe ne bakirya; oba kinaayinzanga okutundibwa eri omugwira, kubanga ggwe oli ggwanga ttukuvu eri Yakuwa Katonda wo. “Tofumbiranga mwana gwa mbuzi mu mata ga nnyina waagwo.
22  “Tolemanga kuwaayo ekimu eky’ekkumi eky’emmere yonna eva mu nsigo z’osiga mu nnimiro buli mwaka.
23  Ekimu eky’ekkumi eky’emmere yo, n’omwenge gwo omusu, n’amafuta go, n’ebibereberye by’eggana lyo n’eby’ekisibo kyo, onoobiriiranga mu maaso ga Yakuwa Katonda wo mu kifo ky’anaalonda erinnya lye okubeeramu, osobole okuyiga okutya Yakuwa Katonda wo bulijjo.
24  “Olugendo bwe lunaakubeereranga oluwanvu ennyo, nga tosobola kwetikka bintu ebyo kubitwala mu kifo Yakuwa Katonda wo ky’anaalonda okuba ekifo eky’erinnya lye, olw’okuba kinaabanga kiri wala (kubanga Yakuwa Katonda wo ajja kukuwa omukisa),
25  onoobitundanga n’obifunamu ssente, ssente ezo n’ozikwata mu mukono gwo n’ogenda mu kifo Yakuwa Katonda wo ky’anaalonda.
26  Ssente onoozigulangamu kyonna ky’onooyagalanga: ente, endiga, embuzi, envinnyo n’omwenge omulala, na buli kintu ky’onoobanga oyagadde, era onooliiranga eyo mu maaso ga Yakuwa Katonda wo n’osanyuka, ggwe n’ab’omu nnyumba yo.
27  Omuleevi abeera mu bibuga byo tomusuuliriranga kubanga talina mugabo wadde obusika mu mmwe.
28  “Ku nkomerero ya buli myaka esatu onooleetanga ekimu eky’ekkumi kyonna eky’emmere yo ey’omwaka ogwo, n’okiteeka munda mu bibuga byo.
29  Era Omuleevi atalina mugabo wadde obusika mu mmwe, n’omugwira, n’omwana atalina kitaawe, ne nnamwandu, abali mu bibuga byo, banajjanga ne balya ne bakkuta, Yakuwa Katonda wo alyoke akuwe omukisa mu byonna by’okola.
29  Bino bye bigambo by’endagaano Yakuwa gye yalagira Musa okukola n’abantu ba Isirayiri mu nsi ya Mowaabu, okwongereza ku ndagaano gye yakola nabo ku Kolebu.
2  Awo Musa n’ayita Abayisirayiri bonna n’abagamba nti: “Mwalaba ebyo byonna Yakuwa bye yakola mu maaso gammwe mu nsi ya Misiri ku Falaawo ne ku baweereza be bonna era ne ku nsi ye yonna,
3  ebigezo eby’amaanyi amaaso gammwe bye gaalaba, obubonero n’ebyamagero eby’ekitalo.
4  Naye n’okutuusa leero Yakuwa tabawadde mutima gutegeera wadde amaaso agalaba wadde amatu agawulira.
5  ‘Emyaka 40 gye mmaze nga mbakulembera mu ddungu, ebyambalo byammwe tebikaddiye n’engatto zammwe tezikaddiyidde mu bigere byammwe.
6  Temulidde migaati wadde okunywa envinnyo oba omwenge omulala gwonna, musobole okumanya nti nze Yakuwa Katonda wammwe.’
7  Kyaddaaki mwatuuka mu kifo kino era Sikoni kabaka w’e Kesuboni ne Ogi kabaka wa Basani ne bajja okutulwanyisa naye ne tubawangula.
8  Oluvannyuma twatwala ensi yaabwe ne tugiwa Abalewubeeni n’Abagaadi n’ekitundu ekimu eky’okubiri eky’ekika ky’Abamanase okuba obusika.
9  Kale mukwatenga ebigambo by’endagaano eno era mubigonderenga, byonna bye munaakolanga biryoke bibagendere bulungi.
10  “Mmwenna muyimiridde mu maaso ga Yakuwa Katonda wammwe leero, abakulu b’ebika byammwe, abakadde bammwe, abaami bammwe, buli musajja mu Isirayiri,
11  abaana bammwe, bakazi bammwe, abagwira abali mu lusiisira lwammwe, okuva ku oyo abatyabira enku okutuuka ku oyo abakimira amazzi.
12  Muli wano musobole okubeera mu ndagaano ya Yakuwa Katonda wammwe ne mu kirayiro kye, endagaano Yakuwa Katonda wo gy’akola naawe leero;
13  asobole okubafuula leero eggwanga lye, era abeerenga Katonda wammwe nga bwe yabasuubiza era nga bwe yalayirira bajjajjammwe, Ibulayimu, Isaaka ne Yakobo.
14  “Endagaano eno n’ekirayiro kino sibikola nammwe mmwekka,
15  wabula era n’abo bonna abayimiridde wano naffe leero mu maaso ga Yakuwa Katonda waffe era n’abo abatali wano naffe leero.
16  (Kubanga mumanyi bulungi bwe twabeeranga mu nsi ya Misiri n’engeri gye twayita mu mawanga agatali gamu nga tuli ku lugendo lwaffe.
17  Mwalaba ebintu byago eby’omuzizo era n’ebifaananyi byago ebyenyinyaza, eby’emiti, n’eby’amayinja, n’ebya ffeeza, n’ebya zzaabu, ebyagalimu.)
18  Mwegendereze waleme kubaawo mu mmwe mutima gwa musajja oba mukazi oba maka oba kika gukyuka leero kuva ku Yakuwa Katonda waffe okugenda okuweereza bakatonda b’amawanga ago; waleme okubaawo mu mmwe mulandira ogumerako ekimera eky’obutwa n’omususa.
19  “Era omuntu bw’anaawulira ebigambo by’ekirayiro kino ne yeenyumiriza mu mutima gwe ng’agamba nti: ‘Nja kuba n’emirembe ne bwe nnaalemera mu makubo g’omutima gwange,’ ekyo ne kyonoona buli kintu ekiri mu kkubo lye,
20  Yakuwa talimusonyiwa, naye obusungu bwa Yakuwa obungi bulimubuubuukira, n’ebikolimo byonna ebiwandiikiddwa mu kitabo kino birimutuukako, era Yakuwa alisangula erinnya lye wansi w’eggulu.
21  Yakuwa alimwawula ku bika bya Isirayiri byonna okumutuusaako akabi ng’ebikolimo byonna eby’endagaano ewandiikiddwa mu kitabo kino eky’Amateeka bwe biri.
22  “Omulembe oguliddawo ogw’abaana bammwe n’omugwira aliva mu nsi ey’ewala, bwe baliraba ebibonyoobonyo by’ensi yammwe, ebintu ebibi Yakuwa by’aliba asindise mu nsi eyo—
23  amayinja agookya, omunnyo, n’okwokebwa, ensi yonna n’eba nga tesigibwamu, nga tewali kigirokamu era nga temeraamu bimera, okufaananako okuzikirizibwa kwa Sodomu ne Ggomola, Aduma ne Zeboyimu, Yakuwa bye yazikiriza mu busungu bwe ne mu kiruyi kye—
24  abaana bo n’omugwira n’amawanga gonna baligamba nti, ‘Lwaki Yakuwa yakola bw’ati ensi eno? Obusungu buno bwonna obungi bwava ku ki?’
25  Abantu baligamba nti, ‘Kubanga baamenya endagaano ya Yakuwa Katonda wa bajjajjaabwe gye yakola nabo bwe yabaggya mu nsi ya Misiri.
26  Baagenda ne baweereza bakatonda abalala era ne babavunnamira, bakatonda be baali batamanyi era be yabagaana okusinza.
27  Obusungu bwa Yakuwa ne bubuubuukira ensi eyo n’agireetako ebikolimo byonna ebyawandiikibwa mu kitabo kino.
28  Yakuwa n’abasimbula ku ttaka lyabwe ng’alina obusungu bungi n’ekiruyi, n’abatwala mu nsi endala gye bali leero.’
29  “Ebintu ebikisiddwa bya Yakuwa Katonda waffe, naye ebintu ebibikkuddwa byaffe ne bazzukulu baffe emirembe gyonna, tulyoke tukolerenga ku bigambo byonna eby’Amateeka gano.
19  “Yakuwa Katonda bw’anaazikiriza amawanga gannannyini nsi Yakuwa Katonda wo gy’akuwa, n’ogyeddiza era n’otandika okubeera mu bibuga byabwe ne mu mayumba gaabwe,
2  ojja kulonda ebibuga bisatu mu nsi yo Yakuwa Katonda wo gy’akuwa.
3  Ensi Yakuwa Katonda wo gy’akuwa ojja kugyawulamu ebitundu bisatu, era okole amakubo agagenda mu bibuga ebyo, oyo yenna anaabanga asse omuntu anaayitanga omwo n’addukira eyo.
4  “Bwe kiti bwe kinaabanga ku muntu asse omuntu n’addukira omwo asobole okusigala nga mulamu: Bw’anattanga munne mu butanwa ng’abadde teyamukyawa,
5  okugeza, bw’agendanga ne munne mu kibira okutema emiti, n’agalula embazzi okutema omuti, embazzi n’ewanguka mu muyini n’ekuba munne n’afa, oyo anaabanga asse anaddukiranga mu kimu ku bibuga ebyo asobole okusigala nga mulamu.
6  Naye singa wabaawo olugendo luwanvu okutuuka mu kibuga, oyo awoolera eggwanga ayinza okumugoba olw’obusungu, n’amutuukako era n’amutta, so ng’abadde tagwanira kufa, kubanga abadde teyakyawa munne.
7  Eno ye nsonga lwaki nkulagira nti: ‘Ojja kulonda ebibuga bisatu.’
8  “Yakuwa Katonda wo bw’aligaziya ekitundu kyo nga bwe yalayirira bajjajjaabo, n’akuwa ensi yonna gye yasuubiza okuwa bajjajjaabo,
9  —bw’oliba okutte ebiragiro bino byonna bye nkuwa leero, okwagalanga Yakuwa Katonda wo n’okutambuliranga mu makubo ge bulijjo—awo ku bibuga bino ebisatu olyongerako ebirala bisatu.
10  Olwo tewaliba musaayi gutaliiko musango guliyiibwa mu nsi yo Yakuwa Katonda wo gy’akuwa okuba obusika, era tolibaako musango gwa kuyiwa musaayi.
11  “Naye singa omuntu anaabanga yakyawa munne, n’amuteega n’amukolako akabi n’amutta era n’addukira mu kimu ku bibuga ebyo,
12  abakadde b’omu kibuga kye banaamutumyanga ne bamuggyayo ne bamuwaayo mu mukono gw’oyo awoolera eggwanga, n’attibwa.
13  Tomusaasiranga, era oggyanga mu Isirayiri omusango gw’okuyiwa omusaayi ogutaliiko musango, olyoke obeerenga bulungi.
14  “Bw’onoofuna obusika mu nsi Yakuwa Katonda wo gy’agenda okukuwa, tojjululanga bubonero obulamba ensalo ya muliraanwa wo bajjajjaabo bwe baliba bataddewo.
15  “Omujulizi omu taalumirizenga muntu olw’ensobi yonna oba olw’ekibi kyonna omuntu ky’anaabanga akoze. Ensonga eneekakasibwanga nga waliwo obujulizi bwa bantu babiri oba basatu.
16  Omujulizi ow’ettima bw’anaalumirizanga omuntu nti aliko ekibi kye yakoze,
17  abantu abo bombi abanaabanga n’enkaayana banaayimiringa mu maaso ga Yakuwa, mu maaso ga bakabona n’abalamuzi abaliba baweereza mu kiseera ekyo.
18  Abalamuzi banaanoonyerezanga n’obwegendereza, era omujulizi bw’anaabanga ow’obulimba nga by’alumiriza muganda we bya bulimba,
19  munaamukoleranga ddala ekyo ky’abadde ayagala okukola muganda we, era oggyangawo ekibi mu mmwe.
20  Awo abanaabanga basigaddewo banaakiwuliranga ne batya, era tebaliddamu kukola kibi ng’ekyo mu mmwe.
21  Tomusaasiranga: Obulamu bunaaweebwangayo olw’obulamu, eriiso olw’eriiso, erinnyo olw’erinnyo, omukono olw’omukono, ekigere olw’ekigere.
24  “Omusajja bw’awasanga omukazi naye omukazi n’atamusanyusa olw’okuba amulabyemu ekitasaana, anaamuwandiikiranga ebbaluwa eraga nti amugobye n’agimukwasa n’amugoba mu nnyumba ye.
2  Omukazi oyo bw’anaavanga mu nnyumba y’omusajja oyo, asobola okugenda n’afumbirwa omusajja omulala.
3  Singa omusajja ow’okubiri amukyawa era n’amuwandiikira ebbaluwa eraga nti amugobye n’agimukwasa n’amugoba mu nnyumba ye, oba singa omusajja oyo ow’okubiri eyamuwasa afa,
4  omusajja eyasooka okumuwasa kyokka n’amugoba takkirizibwenga kuddamu kumuwasa ng’amaze okufuuka atali mulongoofu, kubanga ekyo kya muzizo mu maaso ga Yakuwa. Toleetanga ekibi mu nsi Yakuwa Katonda wo gy’akuwa okuba obusika.
5  “Omusajja bw’abanga yaakawasa, taweerezanga mu magye, era taweebwanga mulimu mulala gwonna. Anaalekebwanga n’asigala ewuwe okumala omwaka mulamba, n’asanyusa mukazi we.
6  “Tewabangawo awamba olubengo oba enso ng’omusingo olw’ekyo ky’anaabanga awoze munne, kubanga aba atutte ekyo ekiyimirizaawo obulamu bw’omuntu ng’omusingo.
7  “Omuntu bw’awambanga omu ku baganda be Abayisirayiri, n’amuyisa bubi era n’amutunda, oyo anaabanga awambye omuntu attibwanga. Oggyangawo ekibi mu mmwe.
8  “Bwe wabalukangawo endwadde y’ebigenge, mufubanga nnyo okukola byonna bakabona Abaleevi bye banaabalagiranga. Mufubanga okukolera ddala nga bwe nnalagira bakabona.
9  Jjukira Yakuwa Katonda wo kye yakola Miriyamu bwe mwali ku lugendo nga muva e Misiri.
10  “Bw’owolanga munno ekintu kyonna, toyingiranga mu nnyumba ye kuggyamu ekyo ky’anaabanga akusingidde.
11  Oyimiriranga wabweru, era oyo gw’onoobanga owoze y’anaafulumyanga ekyo ky’anaabanga akusingidde n’akireeta gy’oli.
12  Era omuntu oyo bw’anaabanga mu bwetaavu tosulanga n’ekyo ky’anaabanga akusingidde.
13  Onoomuddizanga ekyo ky’anaabanga akusingidde amangu ddala ng’enjuba yaakagwa, era anaasulanga n’ekyambalo kye n’alyoka akusabira omukisa; ekyo kinaabanga kya butuukirivu gy’oli mu maaso ga Yakuwa Katonda wo.
14  “Tolyazaamaanyanga omukozi akolera empeera ali mu bwetaavu era omwavu, k’abe omu ku baganda bo oba omu ku bagwira abali mu nsi yo, mu bibuga byo.
15  Onoomuwanga empeera ye ku lunaku olwo lwennyini ng’enjuba tennagwa kubanga ali mu bwetaavu, era empeera ye y’eyimirizaawo obulamu bwe. Bw’otookole bw’otyo, ajja kukaabirira Yakuwa ng’akuwawaabira, era ojja kubaako ekibi.
16  “Bataata tebattibwenga olw’ekyo abaana baabwe kye banaabanga bakoze, n’abaana tebattibwenga olw’ekyo bakitaabwe kye banaabanga bakoze. Buli omu anattibwanga lwa kibi kye.
17  “Tosalirizanga ng’osala omusango gw’omugwira oba ogw’omwana atalina kitaawe, era totwalanga kyambalo kya nnamwandu okuba omusingo ng’oliko ky’omuwoze.
18  Jjukira nti wali muddu mu Misiri, Yakuwa Katonda wo n’akununulayo. Eyo ye nsonga lwaki nkuwa ekiragiro ekyo.
19  “Bw’okungulanga ebirime mu nnimiro yo ne weerabirayo ekiganda, toddangayo kukinona. Kinaabanga kya mugwira, n’omwana atalina kitaawe, ne nnamwandu; Yakuwa Katonda wo alyoke akuwe omukisa mu byonna by’okola.
20  “Bw’okubanga omuzeyituuni gwo, amatabi gaagwo togakubangamu mulundi mulala. Ebinaabanga bisigaddeko binaabanga bya mugwira, n’omwana atalina kitaawe, ne nnamwandu.
21  “Bw’okungulanga ezzabbibu mu nnimiro yo ey’emizabbibu, toddangayo kunoga eyo eba esigaddeyo. Eneebanga ya mugwira, n’omwana atalina kitaawe, ne nnamwandu.
22  Jjukira nti wali muddu mu nsi ya Misiri. Eyo ye nsonga lwaki nkuwa ekiragiro ekyo.
5  Awo Musa n’ayita Isirayiri yonna n’abagamba nti: “Wulira ggwe Isirayiri ebiragiro n’amateeka bye mbabuulira leero; mubiyige era mufube okubikwata.
2  Yakuwa Katonda waffe yakola naffe endagaano mu Kolebu.
3  Endagaano eyo Yakuwa teyagikola na bajjajjaffe, wabula yagikola naffe ffenna abaliwo leero.
4  Yakuwa yayogera nammwe maaso ku maaso ku lusozi ng’ayima wakati mu muliro.
5  Mu kiseera ekyo nnayimirira wakati wa Yakuwa nammwe okubabuulira ekigambo kya Yakuwa, kubanga mwali mutidde olw’omuliro era temwayambuka ku lusozi. Yagamba nti,
6  “‘Nze Yakuwa Katonda wo eyakuggya mu nsi ya Misiri, mu nnyumba ey’obuddu.
7  Tobanga na bakatonda balala okuggyako nze.
8  “‘Teweekoleranga kifaananyi ekyole oba ekintu kyonna ekyefaanaanyiriza ekintu ekiri waggulu ku ggulu oba ekiri wansi ku nsi oba ekiri mu mazzi agali ku nsi.
9  Tobivunnamiranga era tobiweerezanga kubanga nze Yakuwa Katonda wo ndi Katonda ayagala abantu okunneemalirako, abonereza abaana n’abazzukulu n’abaana b’abazzukulu olw’ensobi za bakitaabwe abankyawa,
10  naye alaga okwagala okutajjulukuka okutuukira ddala ku mulembe ogw’olukumi ogw’abo abanjagala era abakwata ebiragiro byange.
11  “‘Tokozesanga linnya lya Yakuwa Katonda wo mu ngeri etasaana, kubanga Yakuwa talirema kubonereza oyo yenna akozesa erinnya lye mu ngeri etasaana.
12  “‘Okwatanga olunaku lwa Ssabbiiti era olutwalanga nga lutukuvu, nga Yakuwa Katonda wo bwe yakulagira.
13  Emirimu gyo gyonna ojja kugikoleranga mu nnaku mukaaga.
14  Naye olunaku olw’omusanvu ssabbiiti eri Yakuwa Katonda wo. Tokolanga mulimu gwonna, ggwe, wadde mutabani wo, wadde muwala wo, wadde omuddu wo omusajja, wadde omuddu wo omukazi, wadde ente yo, wadde endogoyi yo, wadde ensolo yo yonna, wadde omugwira ali mu bibuga byo; omuddu wo omusajja n’omuddu wo omukazi nabo basobole okuwummula nga ggwe.
15  Jjukira nti wali muddu mu nsi ya Misiri Yakuwa Katonda wo n’akuggyayo n’omukono ogw’amaanyi era ogugoloddwa. Eyo ye nsonga lwaki Yakuwa Katonda wo yakulagira okukwatanga olunaku lwa Ssabbiiti.
16  “‘Kitaawo ne nnyoko obassangamu ekitiibwa nga Yakuwa Katonda wo bwe yakulagira, olyoke owangaale era obeere bulungi mu nsi Yakuwa Katonda wo gy’agenda okukuwa.
17  “‘Tottanga.
18  “‘Toyendanga.
19  “‘Tobbanga.
20  “‘Towanga bujulizi bwa bulimba ku munno.
21  “‘Teweegombanga mukazi wa munno. Teweegombanga nnyumba ya munno, newakubadde ennimiro ye, newakubadde omuddu we omusajja, newakubadde omuddu we omukazi, newakubadde ente ye, newakubadde endogoyi ye, newakubadde ekintu kyonna eky’omuntu omulala.’
22  “Ebiragiro bino Yakuwa yabyogera mu ddoboozi ery’omwanguka eri ekibiina kyammwe kyonna ku lusozi ng’ayima wakati mu muliro n’ekire ekikutte, era teyayongerako kintu kyonna; oluvannyuma yabiwandiika ku bipande by’amayinja bibiri n’abimpa.
23  “Bwe mwawulira eddoboozi nga liva mu kizikiza, ng’olusozi lwakako omuliro, abakulu b’ebika byammwe bonna n’abakadde ne bajja gye ndi.
24  Era mwaŋŋamba nti, ‘Laba, Yakuwa Katonda waffe atulaze ekitiibwa kye n’obuyinza bwe, era tuwulidde eddoboozi lye nga liva wakati mu muliro. Olwa leero tulabye nti Katonda asobola okwogera n’omuntu, omuntu n’asigala nga mulamu.
25  Kale kaakano lwaki tufa? Omuliro guno ogw’amaanyi guyinza okutusaanyaawo. Bwe tuneeyongera okuwulira eddoboozi lya Yakuwa Katonda waffe, tujja kufa.
26  Kubanga ani mu bantu bonna eyali awulidde eddoboozi lya Katonda omulamu nga lyogerera wakati mu muliro nga ffe bwe tuliwulidde, n’asigala nga mulamu?
27  Ggwe oba osembera owulire byonna Yakuwa Katonda waffe by’anaagamba; ggwe ojja okutubuulira byonna Yakuwa Katonda waffe by’anaakugamba era naffe tujja kubiwulira era tubikolereko.’
28  “Yakuwa yawulira ebigambo bye mwaŋŋamba, era Yakuwa n’aŋŋamba nti, ‘Mpulidde ebigambo abantu bano bye bakugambye. Byonna bye bagambye birungi.
29  Singa banaabanga n’omutima oguntya era ogukwata ebiragiro byange byonna, bo n’abaana baabwe bajja kubeera bulungi emirembe n’emirembe.
30  Genda obagambe nti: “Muddeeyo mu weema zammwe.”
31  Naye ggwe sigala wano nange nkubuulire ebiragiro byonna n’amateeka by’olina okubayigiriza era bye balina okukwata nga bali mu nsi gye mbawa.’
32  Mufeeyo nnyo okukola byonna Yakuwa Katonda wammwe by’abalagidde. Temukyukanga kudda ku ddyo oba ku kkono.
33  Mutambulirenga mu makubo gonna Yakuwa Katonda wammwe g’abalagidde mulyoke mube abalamu era mubeere bulungi era muwangaale ennaku nnyingi mu nsi gye mugenda okutwala.
15  “Buli luvannyuma lwa myaka musanvu, olina okusumulula.
2  Okusumulula okwo kunaabeeranga bwe kuti: buli anaabanga alina gw’abanja, anaasumululanga ebbanja ly’oyo gw’abanja. Taabanjenga munne oba muganda we kubanga anaamusumululanga ku lwa Yakuwa.
3  Omugwira ye onooyinzanga okumubanja, naye ekintu kyonna ky’onoobanga obanja muganda wo onookimusonyiwanga.
4  Kyokka tewali n’omu mu mmwe ajja kwavuwala, kubanga Yakuwa ajja kukuwa emikisa mu nsi Yakuwa Katonda wo gy’akuwa ng’obusika;
5  naye ekyo kijja kuba bwe kityo singa onoofubanga okuwuliriza eddoboozi lya Yakuwa Katonda wo era n’ofuba okukwata amateeka gano gonna ge nkuwa leero.
6  Yakuwa Katonda wo ajja kukuwa omukisa nga bwe yakusuubiza era ojja kuwola amawanga mangi naye ggwe tojja kwewola; ojja kuba n’obuyinza ku mawanga mangi naye go tegajja kuba na buyinza ku ggwe.
7  “Omu ku baganda bo mu kimu ku bibuga byo mu nsi Yakuwa Katonda wo gy’agenda okukuwa bw’ayavuwalanga, tokakanyazanga mutima gwo era tofunyanga ngalo zo eri muganda wo oyo omwavu.
8  Omwanjululizanga engalo zo n’omuwola bye yeetaaga oba by’atalina.
9  Weegendereze ekirowoozo kino ekibi kireme kubeera mu mutima gwo n’ogamba nti, ‘Omwaka ogw’omusanvu, omwaka ogw’okusumululiramu gusembedde,’ n’okodowalira muganda wo omwavu, n’otobaako ky’omuwa. Bw’alikoowoola Yakuwa ng’akuwawaabira, olibaako ekibi.
10  Omuweeranga ddala mu bungi era tomuwanga nga weewaliriza bwewaliriza. Bw’onookola bw’otyo, Yakuwa Katonda wo anaakuwanga omukisa mu buli ky’onookolanga na mu buli mulimu gwo gwonna.
11  Kubanga wanaabangawo abaavu mu nsi. Eyo ye nsonga lwaki nkulagira nti, ‘Muganda wo omunaku era omwavu mu nsi yo omwanjululizanga engalo zo.’
12  “Bw’ogulanga muganda wo Omwebbulaniya, omusajja oba omukazi, n’amala emyaka mukaaga ng’akuweereza, mu mwaka ogw’omusanvu omutanga n’agenda.
13  Era bw’obanga omutadde agende, tomulekanga kugenda ngalo nsa.
14  Otoolanga ku by’omu kisibo kyo, ne ku by’omu gguuliro lyo, ne ku by’omu ssogolero lyo ery’amafuta n’ery’omwenge n’omuweera ddala mu bungi. Omuwanga nga Yakuwa Katonda wo bw’anaabanga akuwadde omukisa.
15  Ojjukiranga nti wali muddu mu nsi ya Misiri naye Yakuwa Katonda wo n’akununulayo. Eyo ye nsonga lwaki nkuwa ekiragiro kino leero.
16  “Naye bw’agambanga nti, ‘Sijja kukuleka!’ olw’okuba anaaba akwagala ggwe n’ab’omu nnyumba yo, kubanga abadde musanyufu ng’ali naawe,
17  omuleetanga ku luggi n’ateeka okutu kwe ku luggi n’oddira olukato n’omuwummula okutu, era anaabanga muddu wo ennaku zonna. N’omuddu wo omukazi bw’otyo bw’onoomukolanga.
18  Tekikukaluubiriranga kumuta kugenda; kubanga anaabanga akukoledde emyaka mukaaga emirimu egikubisaamu emirundi ebiri egy’omukozi akolera empeera, era Yakuwa Katonda wo anaabanga akuwadde omukisa mu byonna ebinaabanga bikoleddwa.
19  “Buli nsolo embereberye ennume ey’omu ggana lyo ne mu kisibo kyo onoogitukulizanga Yakuwa Katonda wo. Ensolo embereberye ey’omu ggana lyo togikozesanga mulimu gwonna, era ensolo embereberye ey’omu kisibo kyo togisalangako byoya.
20  Ggwe n’ab’omu nnyumba yo munaagiriiranga mu maaso ga Yakuwa Katonda wo buli mwaka mu kifo Yakuwa ky’anaalonda.
21  Naye bw’eneebangako ekikyamu kyonna—nga nnema, oba nga nzibe ya maaso, oba ng’eriko ekikyamu ekirala kyonna eky’amaanyi—togiwangayo nga ssaddaaka eri Yakuwa Katonda wo.
22  Onoogiriiranga mu bibuga byo; omulongoofu n’atali mulongoofu banaagiryanga nga bw’olya enjaza n’empeewo.
23  Kyokka gwo omusaayi gwayo togulyanga. Onooguyiwanga ku ttaka ng’amazzi.
20  “Bw’ogendanga mu lutalo okulwana n’abalabe bo n’olaba nga bakusinza embalaasi n’amagaali g’olutalo, n’abasirikale, tobatyanga, kubanga Yakuwa Katonda wo eyakuggya mu nsi ya Misiri ali wamu naawe.
2  Bwe munaabanga munaatera okutandika okulwana, kabona anaasemberanga n’ayogera eri abantu.
3  Anaabagambanga nti, ‘Wulira ggwe Isirayiri, munaatera okutandika okulwana n’abalabe bammwe. Temutenguka mitima. Temubatya era temutekemuka wadde okukankana,
4  kubanga Yakuwa Katonda wammwe agenda nammwe okulwanyisa abalabe bammwe era abalokole mmwe.’
5  “Abaami nabo banaayogeranga eri abantu ne babagamba nti, ‘Ani ku mmwe azimbye ennyumba naye nga tannagiyingira mu butongole? Addeyo ewuwe; si kulwa ng’afiira mu lutalo omulala n’agiyingira mu butongole.
6  Ani ku mmwe eyasimba ennimiro y’emizabbibu naye nga tannakungula ku bibala byamu? Addeyo ewuwe; si kulwa ng’afiira mu lutalo omulala n’abikungula.
7  Ani ku mmwe ayogereza omukazi naye nga tannamuwasa? Addeyo ewuwe; si kulwa ng’afiira mu lutalo omulala n’amuwasa.’
8  Era abaami banaabuuzanga abantu nti, ‘Ani ku mmwe atidde era atekemuse? Addeyo ewuwe aleme kuleetera baganda be kutya nga ye bw’atidde.’
9  Abaami bwe banaamalanga okwogera eri abantu, banaalondanga abakulu b’eggye okukulembera abantu.
10  “Bw’onoosembereranga ekibuga okulwana nakyo, onookibuuliranga by’onoosinziirangako okuba mu mirembe nakyo.
11  Bwe kinaakuddangamu mu ngeri eraga nti kyagala okuba mu mirembe naawe era ne kikuggulirawo enzigi zaakyo, abantu bonna abanaakibangamu banaabanga babo; onoobakozesanga emirimu egy’obuddu era banaakuweerezanga.
12  Naye bwe kinaagaananga okuba mu mirembe naawe, era ne kisalawo okulwana naawe, okizingizanga.
13  Yakuwa Katonda wo alikiwaayo mu mukono gwo era ottanga n’ekitala buli musajja akirimu.
14  Naye abakazi n’abaana n’ensolo ne byonna ebinaabeeranga mu kibuga, omunyago gwakyo gwonna, onoobyetwaliranga; era onoolyanga omunyago gw’abalabe bo Yakuwa Katonda wo b’anaabanga akugabudde.
15  “Bw’otyo bw’onookolanga ebibuga byonna ebikuli ewala ennyo ebitali bibuga bya mawanga gano agakuli okumpi.
16  Naye mu bibuga by’amawanga gano Yakuwa Katonda wo by’akuwa ng’obusika, tolekangamu kiramu na kimu ekissa omukka,
17  wabula ozikiririzanga ddala Abakiiti, n’Abaamoli, n’Abakanani, n’Abaperizi, n’Abakiivi, n’Abayebusi, nga Yakuwa Katonda wo bw’akulagidde;
18  baleme okubayigiriza okukola ebintu byabwe byonna eby’omuzizo bye bakolera bakatonda baabwe, ne mwonoona mu maaso ga Yakuwa Katonda wammwe.
19  “Bw’onoozingizanga ekibuga n’okirwanyisa okumala ennaku nnyingi era n’okiwamba, emiti gyakyo togigaluliranga mbazzi n’ogisaanyaawo. Onoogiryangako naye togitemanga. Omuti gw’oku ttale muntu olyoke oguzingize?
20  Omuti gwokka gw’omanyi nti teguliibwako bibala gw’onoosaanyangawo; onoogutemanga n’okola ekikomera ku kibuga ekirwana naawe, okutuusa lw’onookiwamba.
1  Bino bye bigambo Musa bye yagamba Isirayiri yonna mu ddungu eriri okumpi ne Yoludaani, eddungu eriri mu maaso ga Sufu wakati wa Palani ne Toferi ne Labbaani ne Kazerosi ne Dizakaba.
2  Waliwo olugendo lwa nnaku 11 okuva e Kolebu okutuuka e Kadesi-baneya ng’oyitidde mu kkubo erigenda ku Lusozi Seyiri.
3  Mu mwaka ogw’amakumi ana mu mwezi ogw’ekkumi n’ogumu ku lunaku olusooka mu mwezi, Musa yagamba Abayisirayiri ebyo byonna Yakuwa bye yamulagira okubagamba.
4  Kino kyaliwo ng’amaze okuwangula Sikoni kabaka w’Abaamoli eyali abeera mu Kesuboni, ne Ogi kabaka wa Basani eyali abeera mu Asutaloosi, mu Edereyi.
5  Musa yatandika okunnyonnyola Amateeka gano mu kitundu kya Yoludaani mu nsi ya Mowaabu, ng’agamba nti:
6  “Yakuwa Katonda waffe yatugamba nga tuli mu Kolebu nti: ‘Mumaze ekiseera kiwanvu mu kitundu kino eky’ensozi.
7  Musituke mugende mu kitundu ky’Abaamoli eky’ensozi, ne mu bitundu ebiriraanyeewo byonna: mu Alaba, mu kitundu eky’ensozi, mu Sefera, mu Negebu, ne mu kitundu ekiriraanye ennyanja. Mugende mu nsi y’Abakanani, mutuukire ddala e Lebanooni ne ku mugga omunene, Omugga Fulaati.
8  Laba ntadde ensi mu maaso gammwe. Muyingire mutwale ensi Yakuwa gye yalayira okuwa bakitammwe, Ibulayimu ne Isaaka ne Yakobo, n’ezzadde lyabwe.’
9  “Mu kiseera ekyo nnabagamba nti, ‘Sisobola kubeetikka nzekka.
10  Yakuwa Katonda wammwe abaazizza, era kaakano muli bangi ng’emmunyeenye ez’oku ggulu.
11  Yakuwa Katonda wa bajjajjammwe abongereko obungi emirundi lukumi okusinga bwe muli, era abawe omukisa nga bwe yabasuubiza.
12  Nnyinza ntya okwetikka nzekka omugugu gwammwe era n’okugumira ebizibu byammwe n’okuyomba kwammwe?
13  Mulonde mu bika byammwe abasajja ab’amagezi, abategeevu, era abalina obumanyirivu, mbafuule bakulembeze bammwe.’
14  Ne munziramu nti, ‘Ekintu ky’otugambye okukola kirungi.’
15  Awo ne nzirira abakulu b’ebika byammwe, abasajja ab’amagezi era abalina obumanyirivu, ne mbafuula abakulembeze bammwe, abaami ab’enkumi n’abaami ab’ebikumi n’abaami ab’amakumi ataano n’abaami ab’ekkumi n’abaami abalala ab’omu bika byammwe.
16  “Era mu kiseera ekyo nnalagira abalamuzi bammwe ne mbagamba nti, ‘Bwe munaabanga muwuliriza ensonga za baganda bammwe, mulamulenga mu butuukirivu omuntu ne muganda we oba n’omugwira.
17  Bwe munaabanga mulamula temusalirizanga. Atali wa kitiibwa mumuwulirizenga mu ngeri y’emu nga bwe muwuliriza ow’ekitiibwa. Temutyanga bantu kubanga omusango mugusala ku lwa Katonda; era ensonga enaabakaluubiriranga mugireetanga gye ndi ne ngiwulira.’
18  Era mu kiseera ekyo nnabalagira ebintu byonna bye musaanidde okukola.
19  “Oluvannyuma twava mu Kolebu ne tutambula mu ddungu eryo lyonna eddene era ery’entiisa lye mwalaba nga tugenda mu kitundu ky’Abaamoli eky’ensozi, nga Yakuwa Katonda waffe bwe yatulagira; era oluvannyuma twatuuka e Kadesi-baneya.
20  Awo ne mbagamba nti, ‘Mutuuse mu kitundu ky’Abaamoli eky’ensozi Yakuwa Katonda waffe ky’agenda okutuwa.
21  Laba, Yakuwa Katonda wammwe abagabudde ensi. Mwambuke mugitwale nga Yakuwa Katonda wa bajjajjammwe bwe yabagamba. Temutya era temutekemuka.’
22  “Kyokka mmwenna mwajja gye ndi ne muŋŋamba nti, ‘Ka tusindikeyo abasajja batukulemberemu banoonyereze ku nsi, bakomewo batubuulire ekkubo lye tunaayitamu era n’ebibuga bye tunaasangayo bwe biri.’
23  Nnalaba ng’ekyo kirungi era ne nnonda abasajja 12 mu mmwe, omu omu okuva mu buli kika.
24  Ne bagenda ne bambuka mu kitundu eky’ensozi ne batuuka mu Kiwonvu Esukoli ne baketta ensi.
25  Ne banoga ebimu ku bibala eby’omu nsi eyo ne babireeta gye tuli, era ne batugamba nti, ‘Ensi Yakuwa Katonda waffe gy’agenda okutuwa nnungi.’
26  Naye mwagaana okugenda, era ne mujeemera ekiragiro kya Yakuwa Katonda wammwe.
27  Mwemulugunyiza mu weema zammwe nga mugamba nti, ‘Yakuwa yatuggya mu nsi ya Misiri okutuwaayo mu mikono gy’Abaamoli batuzikirize olw’okuba yali tatwagala.
28  Wa eyo gye tulaga? Baganda baffe batuterebudde nga bagamba nti, “Abantu baayo ba maanyi era bawanvu okutusinga, n’ebibuga binene era biriko bbugwe atuukira ddala ku ggulu, ate era twalabyeyo n’abaana b’Abaanaki.”’
29  “Awo ne mbagamba nti, ‘Temutekemuka era temubatya.
30  Yakuwa Katonda wammwe ajja kubakulembera, era ajja kubalwanirira nga bwe yakola e Misiri nga mulaba.
31  Era ne mu ddungu mwalaba engeri Yakuwa Katonda wammwe gye yabasitulanga buli yonna gye mwalaganga, ng’omuntu bw’asitula omwana we, okutuusa lwe mwatuuka mu kifo kino.’
32  Wadde ng’ebyo byonna byali bwe bityo, temwesiga Yakuwa Katonda wammwe,
33  eyali abakulembera mu kkubo okubanoonyeza ekifo eky’okusiisiramu. Ekiro yakozesanga omuliro ate emisana n’akozesa ekire okubalaga ekkubo lye mwalina okutambuliramu.
34  “Yakuwa yawulira ebigambo byammwe n’asunguwala era n’alayira ng’agamba nti,
35  ‘Tewali n’omu ku basajja ab’omulembe guno omubi aliraba ensi ennungi gye nnalayira okuwa bakitammwe,
36  okuggyako Kalebu mutabani wa Yefune. Ye aligiraba, era ye n’abaana be ndibawa ekitundu mu nsi gye yatambulamu, kubanga agoberedde Yakuwa n’omutima gwe gwonna.
37  (Era nange Yakuwa yansunguwalira olw’okubeera mmwe n’aŋŋamba nti, “Naawe toligiyingiramu.
38  Yoswa mutabani wa Nuuni omuweereza wo y’aligiyingiramu.’ Mugumye kubanga y’alikulemberamu Isirayiri okutwala ensi eyo.”)
39  Abaana bammwe be mugambye nti: “Bajja kufuuka munyago!” ne batabani bammwe abatamanyi kirungi na kibi, be baligiyingiramu, era be ndigiwa bagitwale.
40  Naye mmwe mukyuke muyite mu kkubo erigenda ku Nnyanja Emmyufu mugende mu ddungu.’
41  “Awo ne munziramu nti, ‘Twonoonye eri Yakuwa. Tujja kugenda tulwane nga Yakuwa Katonda waffe bw’atulagidde!’ Era buli omu ku mmwe yayambalira eby’okulwanyisa bye nga mulowooza nti kyangu okwambuka ku lusozi.
42  Naye Yakuwa yaŋŋamba nti, ‘Bagambe nti: “Temwambuka kugenda kulwana, kubanga sijja kuba nammwe; bwe munaagenda abalabe bammwe bajja kubawangula.”’
43  Nnabagamba naye ne mutawuliriza. Mwajeemera ekiragiro kya Yakuwa ne mwetulinkiriza ne mugezaako okwambuka ku lusozi.
44  Awo Abaamoli abaali babeera ku lusozi olwo ne bajja okubaŋŋanga, ne babagoba ng’enjuki bwe zikola, ne babasaasaanya mu Seyiri okutuukira ddala e Koluma.
45  Oluvannyuma mwakomawo ne mukaabira mu maaso ga Yakuwa, naye Yakuwa n’atabawuliriza wadde okubategera okutu.
46  Eyo ye nsonga lwaki e Kadesi mwamalayo ebbanga ddene.
2  “Awo ne tukyuka ne tugenda mu ddungu nga tuyita mu kkubo erigenda ku Nnyanja Emmyufu nga Yakuwa bwe yaŋŋamba, era twamala ennaku nnyingi nga twetooloolera okumpi n’Olusozi Seyiri.
2  Oluvannyuma Yakuwa yaŋŋamba nti,
3  ‘Mumaze ekiseera kiwanvu nga mwetooloolera okumpi n’olusozi luno. Kaakano mukyuke mugende ku ludda olw’ebukiikakkono.
4  Lagira abantu nti: “Mugenda kuyita ku nsalo ya baganda bammwe bazzukulu ba Esawu ababeera mu Seyiri; bajja kubatya, era mwegendereze nnyo.
5  Temulwana nabo, kubanga sijja kubawa ku nsi yaabwe wadde akatundu akenkana ekigere, kubanga Olusozi Seyiri nnaluwa Esawu okuba omugabo gwe.
6  Emmere gye munaalya mujja kugibagulako, era n’amazzi ge munaanywa mujja kugabagulako.
7  Yakuwa Katonda wo akuwadde omukisa mu byonna by’okoze. Amanyi bulungi okutambula kwo mu ddungu lino eddene. Yakuwa Katonda wo abadde naawe emyaka gino 40 era obadde tojula kintu kyonna.”’
8  Bwe tutyo twatambula ne tuyita okumpi ne baganda baffe bazzukulu ba Esawu ababeera mu Seyiri, naye tetwayita mu kkubo eridda mu Alaba, ne Erasi, ne Eziyoni-geberi. “Oluvannyuma twakyuka ne tuyita mu kkubo erigenda mu ddungu lya Mowaabu.
9  Awo Yakuwa n’aŋŋamba nti, ‘Toba na kakuubagano konna na Mowaabu era tolwana naye kubanga sijja kukuwa kitundu na kimu ku nsi ye okuba omugabo gwo, kubanga bazzukulu ba Lutti nnabawa Ali okuba omugabo gwabwe.
10  (Edda omwo mwabeerangamu Abeemi abaali eggwanga ery’amaanyi, eddene, era nga bawanvu ng’Abaanaki.
11  Abaleefa nabo baali batwalibwa ng’Abaanaki, era Abamowaabu baabayitanga Beemi.
12  Mu biseera eby’edda Abakooli be baabeeranga mu Seyiri, naye bazzukulu ba Esawu baabatwalako ensi yaabwe era ne babazikiriza, ne badda mu kifo kyabwe, nga ne Isirayiri bw’ajja okukola ensi ey’omugabo gwe Yakuwa gy’agenda okubawa.)
13  Kale kaakano mugende musomoke Ekiwonvu Zeredi.’ Bwe tutyo twasomoka Ekiwonvu Zeredi.
14  Ekiseera kye twamala nga tutambula okuva e Kadesi-baneya okutuusa lwe twasomoka Ekiwonvu Zeredi gyali emyaka 38, okutuusa omulembe gwonna ogw’abasajja abalwanyi lwe gwaggwaawo mu lusiisira, nga Yakuwa bwe yabalayirira.
15  Era omukono gwa Yakuwa gwabalwanyisa okubamalawo mu lusiisira okutuusa lwe baggwaawo.
16  “Abasajja bonna abalwanyi olwamala okufa ne baggwaawo,
17  Yakuwa n’ayogera nange n’agamba nti,
18  ‘Olwa leero ogenda kuyita kumpi n’ensi ya Mowaabu, kwe kugamba, okumpi ne Ali.
19  Bw’onoosembera okumpi n’Abaamoni, tobatawaanya era tobasosonkereza, kubanga sijja kukuwa kitundu na kimu ku nsi y’Abaamoni okuba omugabo gwo, kubanga nnagiwa bazzukulu ba Lutti okuba omugabo gwabwe.
20  Eno nayo yali emanyiddwa ng’ensi y’Abaleefa. (Edda Abaleefa be baagibeerangamu, era Abaamoni baabayitanga Bazamuzumu.
21  Okufaananako Abaanaki, baali bantu ba maanyi, nga bangi nnyo, era nga bawanvu; naye Yakuwa yabazikiriza mu maaso g’Abaamoni, Abaamoni ne babagobamu, ne badda mu kifo kyabwe.
22  Era ekyo kye yakolera ne bazzukulu ba Esawu ababeera mu Seyiri, bwe yazikiriza Abakooli mu maaso gaabwe bwe batyo ne basobola okubagobamu, ne badda mu kifo kyabwe n’okutuusa leero.
23  Ate Abaavi baabeeranga mu byalo okutuukira ddala e Gaaza okutuusa Abakafutoli, abaava mu Kafutoli bwe baabazikiriza ne badda mu kifo kyabwe.)
24  “‘Musituke mugende musomoke Ekiwonvu Alunoni. Laba, Sikoni kabaka wa Kesuboni Omwamoli mmuwaddeyo mu mukono gwammwe. Mutandike okutwala ensi ye era mumulwanyise.
25  Leero ŋŋenda kutandika okuleetera abantu bonna abali wansi w’eggulu abanaawulira ebibakwatako okutekemuka n’okutya. Mujja kubaleetera okutabulwatabulwa era bajja kukankana.’
26  “Oluvannyuma nnatuma ababaka okuva mu ddungu lya Kedemosi okugenda eri Kabaka Sikoni owa Kesuboni bamugambe ebigambo bino eby’emirembe:
27  ‘Nzikiriza mpite mu nsi yo. Nja kutambulira mu luguudo mwokka. Sijja kukyama ku ddyo oba ku kkono.
28  Emmere gy’ononguza gye nnaalya, n’amazzi g’ononguza ge nnaanywa. Nzikiriza mpitemu buyisi ku bigere,
29  —ekyo bazzukulu ba Esawu ababeera mu Seyiri n’Abamowaabu ababeera mu Ali kye bankolera—okutuusa lwe nnaasomoka Yoludaani ne ntuuka mu nsi Yakuwa Katonda waffe gy’agenda okutuwa.’
30  Naye Sikoni kabaka wa Kesuboni teyatukkiriza kuyita mu nsi ye, kubanga Yakuwa Katonda wo yamuleka n’awaganyala era n’omutima gwe ne gukakanyala asobole okumuwaayo mu mukono gwo nga bwe kiri leero.
31  “Awo Yakuwa n’aŋŋamba nti, ‘Laba, ntandise okukugabula Sikoni n’ensi ye. Tandika okutwala ensi ye.’
32  Sikoni bwe yafuluma n’abantu be bonna okutwaŋŋanga mu lutalo e Yakazi,
33  Yakuwa Katonda waffe n’amutugabula ne tumuwangula ye ne batabani be n’abantu be bonna.
34  Mu kiseera ekyo twawamba ebibuga bye byonna era ne tuzikiriza ebibuga byonna, n’abasajja, n’abakazi, n’abaana. Tewali n’omu gwe twalekawo.
35  Ensolo zokka ze twatwala ng’omunyago awamu n’ebyo bye twaggya mu bibuga bye twawamba.
36  Okuva e Aloweri ekiri ku mabbali g’Ekiwonvu Alunoni, (ng’otwaliddemu n’ekibuga ekiri mu kiwonvu ekyo), okutuuka e Gireyaadi, tewali kabuga konna akaatulema okuwamba. Byonna Yakuwa Katonda waffe yabitugabula.
37  Naye temwasemberera nsi y’Abaamoni, kwe kugamba, ebitundu byonna ebiriraanye Ekiwonvu Yabboki, n’ebibuga eby’omu kitundu eky’ensozi, oba ekitundu ekirala kyonna Yakuwa Katonda waffe kye yatugaana okugendamu.
3  “Awo ne tuweta ne tukwata ekkubo erigenda e Basani. Ogi kabaka wa Basani n’ajja n’abantu be bonna okulwana naffe e Edereyi.
2  Yakuwa n’aŋŋamba nti, ‘Tomutya kubanga ŋŋenda kumuwaayo mu mukono gwo, ye n’abantu be bonna n’ensi ye; era ojja kumukola nga bwe wakola Sikoni kabaka w’Abaamoli eyabeeranga mu Kesuboni.’
3  Bw’atyo Yakuwa Katonda waffe n’awaayo ne Ogi kabaka wa Basani n’abantu be bonna mu mukono gwaffe, ne tugenda nga tubatta okutuusa lwe wataasigalawo muntu we n’omu.
4  Mu kiseera ekyo twawamba ebibuga bye byonna. Tewali kibuga na kimu kye tutaabaggyaako. Twatwala ebibuga 60, ekitundu kyonna ekya Alugobu, obwakabaka bwa Ogi mu Basani.
5  Ebibuga ebyo byonna byali bizimbiddwako bbugwe omuwanvu, era nga biriko enzigi ezirina ebisiba, awamu n’obubuga obulala bungi nnyo obw’omu byalo.
6  Naye twabizikiriza nga bwe twakola Sikoni kabaka wa Kesuboni bwe twazikiriza ebibuga byonna n’abasajja n’abakazi n’abaana.
7  Twatwala ensolo zonna n’omunyago gwe twaggya mu bibuga.
8  “Mu kiseera ekyo twatwala ensi ya bakabaka Abaamoli ababiri abaali mu kitundu kya Yoludaani, okuva ku Kiwonvu Alunoni okutuukira ddala ku Lusozi Kerumooni
9  (olusozi Abasidoni lwe baayitanga Siriyooni, ate Abaamoli lwe baayitanga Seniri),
10  ebibuga byonna eby’omu kitundu eky’omuseetwe ne Gireyaadi yonna ne Basani yonna okutuukira ddala e Saleka n’e Edereyi, ebibuga ebyali mu bwakabaka bwa Ogi mu Basani.
11  Ogi kabaka wa Basani ye yali asigaddewo ku Baleefa. Ekitanda kye kyali kya kyuma, era kikyali mu Labba eky’Abaamoni. Obuwanvu kya mikono mwenda ate obugazi kya mikono ena okusinziira ku kipimo ekya bulijjo.
12  Era kino kye kitundu kye twatwala mu kiseera ekyo: okuva e Aloweri ekiri okumpi n’Ekiwonvu Alunoni, n’ekimu kya kubiri eky’ekitundu ky’e Gireyaadi eky’ensozi, era ebibuga byakyo mbiwadde Abalewubeeni n’Abagaadi.
13  Ekitundu kya Gireyaadi ekyasigalawo era ne Basani yonna, obwakabaka bwa Ogi, mbiwadde ekitundu ekimu eky’okubiri eky’ekika kya Manase. Ekitundu kyonna ekya Alugobu eky’omu Basani kyali kimanyiddwa ng’ensi y’Abaleefa.
14  “Yayiri mutabani wa Manase yatwala ekitundu kyonna ekya Alugobu okutuukira ddala ku nsalo y’Abagesuli n’Abamaakasi, era ebyalo ebyo eby’omu Basani yabituuma Kavosu-yayiri ng’abibbula mu linnya lye, era bikyayitibwa bityo n’okutuusa leero.
15  Makiri mmuwadde Gireyaadi.
16  Ate Abalewubeeni n’Abagaadi mbawadde okuva e Gireyaadi okutuuka ku Kiwonvu Alunoni, nga mu makkati g’ekiwonvu ye nsalo, era n’okutuukira ddala ku Kiwonvu Yabboki, ensalo y’Abaamoni;
17  ne Alaba ne Yoludaani n’ensalo, okuva ku Kinneresi okutuuka ku Nnyanja y’omu Alaba, Ennyanja ey’Omunnyo, wansi wa Pisuga ku luuyi olw’ebuvanjuba.
18  “Mu kiseera ekyo nnabalagira nti: ‘Yakuwa Katonda wammwe abawadde ensi eno mugitwale ebeere yammwe. Abasajja bammwe bonna abazira bajja kukwata eby’okulwanyisa basomoke mu maaso ga baganda bammwe Abayisirayiri.
19  Naye bakazi bammwe n’abaana bammwe n’ensolo zammwe (nkimanyi nti mulina ensolo nnyingi) bye bijja okusigala mu bibuga bye mbawadde,
20  okutuusa Yakuwa lw’anaawa baganda bammwe ekiwummulo nga nammwe bw’akibawadde, era okutuusa nabo lwe banaatwala ensi Yakuwa Katonda wammwe gy’anaabawa emitala wa Yoludaani. Oluvannyuma mujja kudda buli omu ku butaka bwe bwe mbawadde.’
21  “Mu kiseera ekyo nnalagira Yoswa nti: ‘Amaaso go galabye ebyo byonna Yakuwa Katonda wammwe by’akoze bakabaka bano ababiri. Bw’atyo Yakuwa bw’ajja okukola obwakabaka bwonna gye munaasomoka okugenda.
22  Temubatya kubanga Yakuwa Katonda wammwe y’abalwanirira.’
23  “Mu kiseera ekyo nneegayirira Yakuwa ankwatirwe ekisa nga ŋŋamba nti,
24  ‘Ai Yakuwa Mukama Afuga Byonna, otandise okulaga omuweereza wo obuyinza bwo n’omukono gwo ogw’amaanyi; eriyo katonda mu ggulu oba ku nsi akola ebikolwa eby’amaanyi nga ggwe by’okola?
25  Nkwegayiridde, nzikiriza nsomoke ndabe ensi ennungi eri emitala wa Yoludaani, ekitundu ekyo ekirungi eky’ensozi ne Lebanooni.’
26  Naye Yakuwa yali akyansunguwalidde olw’okubeera mmwe era teyampuliriza; era Yakuwa yaŋŋamba nti, ‘Ekyo kimala! Toddangamu okwogera nange ku nsonga eyo.
27  Yambuka ku ntikko ya Pisuga otunule ebugwanjuba n’ebukiikakkono n’ebukiikaddyo n’ebuvanjuba olabe ensi n’amaaso go, kubanga tojja kusomoka Yoludaani ono.
28  Fuula Yoswa omukulembeze, omuzzeemu amaanyi era omugumye, kubanga y’agenda okukulemberamu abantu bano okusomoka, era y’agenda okubakulemberamu okutwala ensi eyo gy’ogenda okulaba.’
29  Bino byonna byaliwo nga tuli mu kiwonvu ekiri mu maaso ga Besu-pyoli.
33  Guno gwe mukisa Musa omusajja wa Katonda ow’amazima gwe yawa Abayisirayiri nga tannafa.
2  Yagamba nti: “Yakuwa yajja ng’ava ku Sinaayi,Era yabaakira ng’ayima ku Seyiri. Yayakira mu kitiibwa ng’ava mu kitundu ky’e Palani eky’ensozi,Yali ne bamalayika abatukuvu mitwalo na mitwalo,Ku mukono gwe ogwa ddyo waaliwo abalwa nyi be.
3  Yali ayagala abantu be;Abatukuvu baabwe bonna bali mu mukono gwo. Baatuula wansi okumpi n’ebigere byo;Baatandika okuwulira ebigambo byo.
4  (Musa yatuwa amateeka,Ekibiina kya Yakobo ge kirina.)
5  Katonda yafuuka kabaka mu Yesuluni,Abakulu b’abantu bwe baakuŋŋaana,Awamu n’ebika bya Isirayiri byonna.
6  Lewubeeni k’abeerenga mulamu aleme kufa kuggwaawo,Era abasajja be ka balemenga kuba batono.”
7  Guno gwe mukisa gwe yawa Yuda: “Ai Yakuwa, wulira eddoboozi lya Yuda,Era mukomyewo eri abantu be. Emikono gye girwaniridde ekikye,Muyambe okulwanyisa abalabe be.”
8  Ate ku Leevi yayogera nti: “Sumimu yo ne Ulimu yo bya musajja omwesigwa gy’oli. Gwe wagezesa e Massa. Wawakana naye ku mazzi g’e Meriba,
9  Omusajja eyagamba kitaawe ne nnyina nti, ‘Sibatwala ng’ekikulu.’ Era ne baganda be yabeesamba,N’abaana be teyabassaako mwoyo. Kubanga yakwata ekigambo kyo,Era yakuuma endagaano yo.
10  Ka bayigirizenga Yakobo ebiragiro byoNe Isirayiri Amateeka go. Ka booterezenga obubaani bukuwunyire akawoowoEra bawengayo ekiweebwayo ekiramba ku kyoto kyo.
11  Ai Yakuwa, wa omukisa amaanyi ge,Era sanyukira emirimu gy’emikono gye. Menyaamenya amagulu g’abalabe be,Abo abamukyawa baleme kuddamu kusituka.”
12  Ate ku Benyamini yayogera nti: “Omwagalwa wa Yakuwa k’abeerenga mu mirembe w’ali,Nga bw’amukuuma olunaku lwonna,Anaabeeranga wakati w’ebibegaabega bye.”
13  Ate ku Yusufu yayogera nti: “Ensi ye Yakuwa agiwenga omukisaOgw’ebirungi ebiva mu ggulu,Ogw’omusulo n’ogw’amazzi agava mu nsulo wansi mu ttaka,
14  N’ogw’ebintu ebirungi, enjuba by’esobozesa okukula,N’ogw’ebikungulwa ebirungi buli mwezi,
15  N’ogw’ebintu ebisingayo obulungi ebiva ku nsozi ez’edda,N’ogw’ebintu ebirungi eby’oku busozi obw’olubeerera,
16  N’ogw’ebintu ebirungi eby’ensi n’obugagga bwayo bwonna,N’ogw’okusiimibwa oyo eyalabikira mu kisaka. Ka gibeere ku mutwe gwa Yusufu,Waggulu ku mutwe gw’oyo eyayawulibwa ku baganda be.
17  Ekitiibwa kye kiringa ekya sseddume embereberye,Era amayembe ge galinga aga sseddume ey’omu nsiko. Aligakozesa okusindika amawanga,Amawanga gonna okutuuka ku nkomerero y’ensi. Amayembe ago gye mitwalo n’emitwalo gya Efulayimu,Era ze nkumi n’enkumi za Manase.”
18  Ate ku Zebbulooni yayogera nti: “Sanyukira eŋŋendo zo ggwe Zebbulooni,Naawe Isakaali sanyukira mu weema zo.
19  Baliyita amawanga okugenda ku lusozi. Baliweerayo eyo ssaddaaka ez’obutuukirivu. Balirya obugagga obungi obw’omu nnyanjaN’eby’obugagga ebyakwekebwa eby’omu musenyu.”
20  Ate ku Gaadi yayogera nti: “Aweebwe omukisa oyo agaziya ensalo za Gaadi. Agalamira awo ng’empologoma,Nga yeetegese okuyuzaako omukono n’omutwe.
21  Aneeronderamu ekitundu ekisooka,Kubanga omwo omugabo gw’omuwi w’amateeka mwe guterekeddwa. Abakulu b’abantu banaakuŋŋaana wamu. Anaatuukiriza obutuukirivu bwa Yakuwa,N’ebiragiro bye wamu ne Isirayiri.”
22  Ate ku Ddaani yayogera nti: “Ddaani mwana gwa mpologoma. Anaabuuka okuva mu Basani.”
23  Ate ku Nafutaali yayogera nti: “Nafutaali akkuse okusiimibwa kwa YakuwaEra ajjudde omukisa gwe. Twala ensi y’ebugwanjuba n’ey’ebukiikaddyo.”
24  Ate ku Aseri yayogera nti: “Aseri aweereddwa abaana. K’asiimibwenga baganda be,Era annyikenga ebigere bye mu mafuta.
25  Ebisiba enzigi zo bya kyuma na kikomo,Era onoobeeranga mu mirembe ennaku zo zonna.
26  Tewali alinga Katonda ow’amazima owa Yesuluni,Eyeebagala ku ggulu n’ajja okukuyamba,Era eyeebagala ku bire mu kitiibwa kye.
27  Okuva edda n’edda Katonda abadde kiddukiro,Emikono gye egy’emirembe n’emirembe gikuwanirira. Aligoba omulabe mu maaso go,Era aligamba nti: ‘Bazikirize!’
28  Isirayiri anaabeeranga mu mirembe,Era oluzzi lwa Yakobo lunaabeeranga lwokkaMu nsi ey’emmere ey’empeke n’omwenge omusu,Erina eggulu erinaatonnyesanga omusulo.
29  Weesiimye ggwe Isirayiri! Ani alinga ggwe,Eggwanga erirokolebwa Yakuwa,Engabo yo ekutaasa,Era ekitala kyo eky’ekitiibwa? Abalabe bo balikankanira mu maaso go,Era olirinnya ku migongo gyabwe.”
12  “Bino bye biragiro n’amateeka bye mulina okufuba okukwata ennaku zonna ze munaamala nga muli balamu mu nsi Yakuwa Katonda wa bajjajjammwe gy’anaabawa.
2  Mujja kusaanyizaawo ddala ebifo byonna amawanga ge mugenda okuwangula bye gaweererezaamu bakatonda baago; ku nsozi empanvu ne ku busozi ne wansi wa buli muti ogulina ebikoola ebingi.
3  Mujja kumenyaamenya ebyoto byabwe, mubetente empagi zaabwe ze basinza, mwokye mu muliro ebikondo byabwe bye basinza, mutemeeteme ebifaananyi ebyole ebya bakatonda baabwe, era musaanyeewo amannya gaabwe mu kifo ekyo.
4  “Yakuwa Katonda wammwe temumusinzanga nga bo bwe basinza bakatonda baabwe.
5  Naye munoonyanga Yakuwa Katonda wammwe yonna gy’anaalonda okuteeka erinnya lye era n’ekifo w’anaabeeranga mu bika byammwe byonna, era eyo gye munaagendanga.
6  Eyo gye munaatwalanga ebiweebwayo byammwe ebyokebwa, ne ssaddaaka zammwe, n’ekimu kyammwe eky’ekkumi, ne bye muwaayo okuva mu mukono gwammwe, n’ebiweebwayo byammwe eby’obweyamo, n’ebiweebwayo byammwe ebya kyeyagalire, n’ebibereberye by’amagana gammwe, n’eby’ebisibo byammwe.
7  Era eyo mu maaso ga Yakuwa Katonda wammwe, mmwe n’ab’omu nnyumba zammwe gye munaaliiranga era ne musanyuka olw’ebyo byonna bye munaabanga mukola, kubanga Yakuwa Katonda wammwe aliba abawadde omukisa.
8  “Temukolanga nga bwe tukola wano leero, nga buli omu akola ekyo ky’alaba nti kye kituufu mu maaso ge,
9  kubanga temunnatuuka mu kifo kya kuwummuliramu era mu busika Yakuwa Katonda wammwe bw’agenda okubawa.
10  Bwe munaasomoka Yoludaani ne mutandika okubeera mu nsi Yakuwa Katonda wammwe gy’agenda okubawa, ajja kubawa ekiwummulo ng’abawonya abalabe bammwe ababali ku njuyi zonna, era mujja kubeera mu mirembe.
11  Ekifo Yakuwa Katonda wammwe ky’anaalonda erinnya lye okubeeramu gye munaatwalanga ebyo byonna bye mbalagira: ebiweebwayo byammwe ebyokebwa, ne ssaddaaka zammwe, n’ekimu kyammwe eky’ekkumi, ne bye muwaayo okuva mu mukono gwammwe, na buli kiweebwayo kye muneeyamanga okuwaayo eri Yakuwa.
12  Era munaasanyukiranga mu maaso ga Yakuwa Katonda wammwe, mmwe ne batabani bammwe ne bawala bammwe n’abaddu bammwe abasajja n’abakazi n’Abaleevi abali mu bibuga byammwe, kubanga tebalina mugabo wadde obusika mu mmwe.
13  Weegendereze oleme kuweerayo biweebwayo byo ebyokebwa mu kifo ekirala kyonna ky’onoolaba.
14  Naye ekifo Yakuwa ky’aneeroboza mu kitundu eky’ekimu ku bika byo gy’onooweerangayo ebiweebwayo byo ebyokebwa, era eyo gy’onookoleranga byonna bye nkulagira.
15  “Naye buli lw’onooyoyanga okulya ennyama, onottanga ensolo n’olya ennyama mu bibuga byo byonna nga Yakuwa Katonda wo bw’anaabanga akuwadde omukisa. Omulongoofu n’atali mulongoofu bayinza okugirya nga bw’olya enjaza n’empeewo.
16  Kyokka gwo omusaayi temugulyanga. Munaaguyiwanga ku ttaka ng’amazzi.
17  Tokkirizibwenga kuliira mu bibuga byo ekimu eky’ekkumi eky’emmere yo oba eky’omwenge gwo omusu oba eky’amafuta go oba ebibereberye eby’amagana go n’eby’ebisibo byo oba ekiweebwayo kyo kyonna eky’obweyamo ky’oneeyamanga oba ebiweebwayo byo ebya kyeyagalire oba ebyo by’onoowangayo okuva mu mukono gwo.
18  Naye onoobiriiranga mu maaso ga Yakuwa Katonda wo mu kifo Yakuwa Katonda wo ky’aneeroboza, ggwe ne mutabani wo ne muwala wo n’omuweereza wo omusajja n’omukazi n’Abaleevi abali mu bibuga byo; era ojja kusanyukiranga mu maaso ga Yakuwa Katonda wo mu byonna by’onookolanga.
19  Weegendereze oleme kusuulirira Muleevi ennaku zonna z’onoobeera mu nsi yo.
20  “Yakuwa Katonda wo bw’aligaziya ensi yo nga bwe yakusuubiza, era n’ogamba nti, ‘Njagala kulya ku nnyama,’ olw’okuba oliba oyoyezza okulya ennyama, onoogiryanga buli lw’onoogiyoyanga.
21  Ekifo Yakuwa Katonda wo ky’aneeroboza okuteekamu erinnya lye bwe kinaabeeranga ewala okuva w’obeera, onottanga ku bisolo by’omu ggana lyo oba ku by’omu kisibo kyo Yakuwa by’akuwadde, nga bwe nnakulagira, n’oliira ennyama mu bibuga byo buli lw’onoogiyoyanga.
22  Onoogiryanga nga bw’olya enjaza n’empeewo; omulongoofu n’atali mulongoofu bayinza okugirya.
23  Malirira obutalyanga musaayi, kubanga omusaayi bwe bulamu era tolyanga obulamu wamu n’ennyama.
24  Togulyanga. Onooguyiwanga ku ttaka ng’amazzi.
25  Togulyanga, olyoke obeerenga bulungi ggwe n’abaana bo abaliddawo, kubanga onoobanga okoze ekituufu mu maaso ga Yakuwa.
26  Ebintu byo ebitukuvu n’ebiweebwayo byo eby’obweyamo by’onootwalanga ng’ogenda mu kifo Yakuwa ky’aneeroboza.
27  Onooweerangayo eyo ebiweebwayo byo ebyokebwa, ennyama n’omusaayi, ku kyoto kya Yakuwa Katonda wo; era omusaayi gwa ssaddaaka zo gunaayiibwanga wansi ku kyoto kya Yakuwa Katonda wo, naye yo ennyama onoogiryanga.
28  “Fubanga okukwata ebigambo bino byonna bye nkulagira, olyoke obeerenga bulungi ggwe n’abaana bo abaliddawo emirembe gyonna, kubanga onoobanga okoze ekirungi era ekituufu mu maaso ga Yakuwa Katonda wo.
29  “Yakuwa Katonda wo bw’anaazikiriza amawanga g’ogenda okugoba, n’otandika okubeera mu nsi yaago,
30  weegendereze oleme kutwalirizibwa nga gamaze okuzikirizibwa mu maaso go. Tobuuzanga bikwata ku bakatonda baago ng’ogamba nti, ‘Amawanga gano gaaweerezanga gatya bakatonda baago? Nange bwe ntyo bwe nnaakola.’
31  Yakuwa Katonda wo tomusinzanga nga bo bwe bakola, kubanga bakolera bakatonda baabwe ebintu byonna eby’omuzizo Yakuwa by’atayagala, era bookya batabani baabwe ne bawala baabwe mu muliro nga babawaayo eri bakatonda baabwe.
32  Buli kigambo kye mbalagira kye muba mufuba okukola. Temukyongerangako wadde okukitoolako.
