1  Yakuwa yayogera ne Zeffaniya mutabani wa Kuusi mutabani wa Gedaliya mutabani wa Amaliya mutabani wa Keezeekiya, mu kiseera kya Yosiya mutabani wa Amoni kabaka wa Yuda, n’amugamba nti:
2  “Ndisaanyaawo ebintu byonna ku nsi,” Yakuwa bw’agamba.
3  “Ndisaanyaawo abantu n’ensolo. Ndisaanyaawo ebinyonyi eby’omu bbanga, n’eby’ennyanja mu nnyanja,N’ebyesittaza, awamu n’ababi;Era ndizikiriza abantu abali ku nsi,” Yakuwa bw’agamba.
4  “Ndigolola omukono gwange ne nnwanyisa YudaN’abantu b’omu Yerusaalemi bonna,Era ndisaanyaawo mu kifo kino abantu ba Bbaali abakyasigaddewo,N’amannya ga bakabona ba bakatonda abalala, awamu ne bakabona abalala,
5  N’abo abavunnamira eggye ery’oku ggulu nga bali waggulu ku busolya,N’abo abavunnama ne beeyama okuba abeesigwa eri YakuwaAte ne beeyama n’okuba abeesigwa eri Malukamu;
6  N’abo abalekayo okugoberera Yakuwa,Era abatanoonya Yakuwa wadde okumwebuuzaako.”
7  Musirike mu maaso ga Yakuwa Mukama Afuga Byonna, kubanga olunaku lwa Yakuwa luli kumpi okutuuka. Yakuwa ateeseteese ssaddaaka, era atukuzza abo b’ayise.
8  “Ku lunaku lwa ssaddaaka ya Yakuwa, ndibonereza abaami,N’abaana ba kabaka, n’abo bonna abambala engoye ez’abagwira.
9  Ku lunaku olwo ndibonereza abo bonna abalinnya ku kituuti,Abo abajjuza ennyumba ya bakama baabwe ebikolwa eby’obukambwe n’obulimba.”
10  Era Yakuwa agamba nti: “Ku lunaku olwo walibaawo oluyoogaano ku Mulyango gw’Ebyennyanja,N’okukuba ebiwoobe mu kitundu ekipya eky’ekibuga,N’okubwatuka okw’amaanyi ku busozi.
11  Mukube ebiwoobe mmwe ababeera mu Makutesi,Kubanga abasuubuzi bonna basaanyiziddwawo;Abo bonna abapima ffeeza bazikiriziddwa.
12  Mu kiseera ekyo ndikwata ettaala ne njaza Yerusaalemi,Era ndibonereza abo abateefiirayo, era abagamba mu mitima gyabwe nti,‘Yakuwa talikola kirungi era talikola kibi.’
13  Obugagga bwabwe bulinyagibwa, n’ennyumba zaabwe ziryonoonebwa. Balizimba ennyumba naye tebalizibeeramu;Era balisimba ennimiro z’emizabbibu naye tebalinywa mwenge guvaamu.
14  Olunaku lwa Yakuwa olukulu luli kumpi okutuuka! Luli kumpi okutuuka era lwanguwa nnyo! Eddoboozi ly’olunaku lwa Yakuwa lya ntiisa. Ku lunaku olwo omulwanyi alikaaba.
15  Olunaku olwo luliba lunaku lwa busungu;Luliba lunaku lwa buyinike n’obulumi,Luliba lunaku lwa mbuyaga n’okuzikiriza,Luliba lunaku lwa kizikiza eky’amaanyi,Luliba lunaku lwa bire n’ekizikiza ekikutte,
16  Luliba lunaku lwa kufuuwa ŋŋombe n’okulaya enduulu z’olutaloEri ebibuga ebiriko bbugwe n’eminaala emiwanvu egy’oku nsonda.
17  Ndireetera abantu obuyinike,Era balitambula ng’abazibe b’amaaso,Kubanga boonoonye mu maaso ga Yakuwa. Omusaayi gwabwe guliyiibwa ng’enfuufu,N’ennyama yaabwe eriyiibwa ng’obusa.
18  Ffeeza waabwe ne zzaabu tebirisobola kubawonya ku lunaku olw’obusungu bwa Yakuwa;Obusungu bwe bulinga omuliro ogulyokya ensi yonna,Kubanga alizikiriza abantu bonna abali ku nsi mu ngeri ey’entiisa.”
2  Mukuŋŋaane, weewaawo mukuŋŋaane,Mmwe eggwanga eritalina nsonyi.
2  Ng’etteeka terinnatandika kukola,Ng’olunaku terunnayita ng’ebisusunku ebitwalibwa empewo,Ng’obusungu bwa Yakuwa tebunnababuubuukira,Ng’olunaku olw’obusungu bwa Yakuwa terunnabajjira,
3  Munoonye Yakuwa mmwe mmwenna abawombeefu ab’omu nsiAbakwata amateeka ge ag’obutuukirivu. Munoonye obutuukirivu, munoonye obuwombeefu. Oboolyawo mulikwekebwa ku lunaku lw’obusungu bwa Yakuwa.
4  Gaaza kirifuuka ekibuga ekyalekebwa awo;Asukulooni kirifuuka matongo. Ab’omu Asudodi baligobebwa misana ttuku,Ekulooni kirisiguukululwa.
5  “Zibasanze abo ababeera okumpi n’ennyanja, ab’eggwanga ly’Abakeresi! Yakuwa abasalidde omusango. Ggwe Kanani, ensi y’Abafirisuuti, ndikuzikirizaN’otosigalamu muntu n’omu.
6  Olubalama lw’ennyanja lulifuuka malundiro,Nga mulimu enzizi z’abasumba n’ebiyumba by’endiga eby’amayinja.
7  Ekitundu ekyo kiriba kya ba nnyumba ya Yuda abalisigalawo. Baliriira eyo. Baligalamiranga mu nnyumba za Asukulooni akawungeezi. Kubanga Yakuwa Katonda waabwe alibajjukira,Era alikomyawo abantu baabwe abaawambibwa.”
8  “Mpulidde okuduula kwa Mowaabu n’okuvuma kw’abaana ba AmoniAbavumye abantu bange era ne beewaga okutwala ensi yaabwe.
9  N’olwekyo, nga bwe ndi omulamu,” Yakuwa ow’eggye, Katonda wa Isirayiri, bw’agamba,“Mowaabu erifuuka nga Sodomu,N’Abaamoni balifuuka nga Ggomola,Ekifo ekyameramu omwennyango, ekinnya eky’omunnyo, era amatongo ag’olubeerera. Abantu bange abalisigalawo balibinyaga,Abalisigalawo ku ggwanga lyange balibitwala.
10  Ekyo kye balisasulwa olw’amalala gaabwe,Kubanga baavuma era ne beeguluumiriza ku bantu ba Yakuwa ow’eggye.
11  Yakuwa aliba wa ntiisa gye bali;Kubanga alisaanyaawo bakatonda bonna ab’omu nsi,Ebizinga byonna eby’amawanga birimuvunnamira,Buli kimu mu kifo kyakyo.
12  Mmwe Abeesiyopiya, nammwe ekitala kyange kiribatta.
13  Aligolola omukono gwe okwolekera ebukiikakkono n’azikiriza Bwasuli. Nineeve alikifuula matongo, kirifuuka kikalu ng’eddungu.
14  Ebisolo birigalamira wakati mu kyo, ebisolo ebya buli ngeri. Kimbala ne nnamunnungu birisulanga mu mitwe gy’empagi zaakyo. Eddoboozi liriyimbiranga mu ddirisa. Ku mulyango walibaawo ebifunfugu,Era alibikkula embaawo z’emiti gy’entolokyo.
15  Kino kye kibuga eky’amalala ekyalinga mu mirembe,Ekyagambanga mu mutima gwakyo nti, ‘Nze ndiwo, tewali mulala.’ Kifuuse ekintu eky’entiisa,Ekifo ensolo ez’omu nsiko mwe zigalamira! Buli anaayitangawo anaafuuwanga oluwa era n’anyeenya omutwe.”
3  Zikisanze ekibuga ekijeemu, ekyonoonefu, era ekiyisa obubi abantu baakyo!
2  Tekyawuliriza ddoboozi lyonna; era tekyakkiriza kubuulirirwa. Tekyesiga Yakuwa, era tekyasemberera Katonda waakyo.
3  Abaami baamu mpologoma eziwuluguma. Abalamuzi baamu misege egy’akawungeezi;Tebafissaawo wadde eggumba ery’okumeketa okutuusa ku makya.
4  Bannabbi baakyo ba malala era bakuusa. Bakabona baakyo boonoona ebitukuvu;Bamenya amateeka.
5  Yakuwa mutuukirivu era abeera mu kyo; takola bintu bikyamu. Buli ku makya alangirira obwenkanya bwe. Okufaananako ekitangaala eky’oku makya, tebubulawo. Naye atali mutuukirivu takwatibwa nsonyi.
6  “Nnazikiriza amawanga, era eminaala gyago egy’oku nsonda gyasaanawo. Nnayonoona enguudo zaago ne wataba n’omu aziyitamu. Ebibuga byago byasigala matongo nga tewali muntu abibeeramu.
7  Nnagamba ekibuga nti, ‘Mazima ojja kuntya; ojja kukkiriza okukangavvulwa,’Ekifo kyakyo ekibeerwamu kireme kusaanawo—Nteekwa okukivunaana olw’ebintu ebyo byonna. Naye beeyongera bweyongezi okwagala ennyo okukola ebintu ebibi.
8  Bw’ati Yakuwa bw’agamba, ‘Kale munnindirireOkutuusa ku lunaku lwe ndijja okutwala omunyago,Kubanga nsazeewo okukuŋŋaanya amawanga, okukuŋŋaanya obwakabaka,Mbafukeko ekiruyi kyange, mbafukeko obusungu bwange bwonna obubuubuuka;Kubanga obusungu bwange bulinga omuliro ogulyokya ensi yonna.
9  Mu kiseera ekyo ndikyusa olulimi lw’amawanga ne ngawa olulimi olulongoofu,Gonna gasobole okukoowoola erinnya lya Yakuwa,Era gamuweereze nga gali bumu.’
10  Abantu bange abaasaasaana, abo abanneegayirira,Baliva mu kitundu ky’emigga gya Esiyopiya ne bandeetera ekirabo.
11  Ku lunaku olwo tolikwatibwa nsonyiOlw’ebyo byonna bye wakola n’onjeemera,Kubanga ndiggya mu ggwe ab’amalala abeewaana;Era toliddamu kuba na malala ku lusozi lwange olutukuvu.
12  Ndireka mu ggwe abantu abeetoowaze era abawombeefu,Era balifuna obuddukiro mu linnya lya Yakuwa.
13  Abantu ba Isirayiri abalisigalawo tebalikola bitali bya butuukirivu;Tebalirimba, era mu kamwa kaabwe temulibaamu lulimi lukuusa;Balirya ne bagalamira, era tewaliba abatiisa.”
14  Yogerera waggulu n’essanyu ggwe muwala wa Sayuuni! Kuba emizira ggwe Isirayiri! Sanyuka era ojaganye n’omutima gwo gwonna ggwe muwala wa Yerusaalemi!
15  Yakuwa akuggyeeko emisango. Aggyeewo omulabe wo. Yakuwa kabaka wa Isirayiri ali wakati mu ggwe. Toliddamu kutya kabi.
16  Ku lunaku olwo Yerusaalemi kirigambibwa nti: “Totya ggwe Sayuuni. Toggwaamu maanyi.
17  Yakuwa Katonda wo ali wakati mu ggwe. Ajja kukulokola ng’omulwanyi omuzira. Ajja kukusanyukira era ajja kujaganya nnyo. Ajja kusirika olw’okuba ajja kuba mumativu olw’okukulaga okwagala. Ajja kukusanyukira ng’ayogerera waggulu n’essanyu.
18  Abo abali mu nnaku olw’obutaba ku mbaga zo ndibakuŋŋaanya;Tebaali wamu naawe olw’okuba baali baweebuddwa ku lulwe.
19  Laba! Mu kiseera ekyo ndibonereza abo bonna abakubonyaabonya;Ndirokola oyo awenyera,Era ndikuŋŋaanya abo abaasaasaanyizibwa. Ndibaleetera okutenderezebwa n’okuba n’ettutumuMu buli nsi mwe baaswazibwa.
20  Mu kiseera ekyo ndibakomyawo mmwe,Mu kiseera ekyo ndibakuŋŋaanya. Ndibaleetera okuba n’ettutumu era n’okutenderezebwa mu mawanga gonna ag’omu nsi,Bwe ndikomyawo abawambe bammwe nga mulaba,” Yakuwa bw’agamba.
