10  Akabu yalina abaana 70 mu Samaliya. Awo Yeeku n’awandiika ebbaluwa n’aziweereza e Samaliya eri abaami b’e Yezuleeri, n’abakadde, n’abakuza b’abaana ba Akabu ng’agamba nti:
2  “Ebbaluwa eno bw’eneebatuukako, abaana ba mukama wammwe bajja kuba nammwe, awamu n’amagaali ag’entalo, n’embalaasi, n’ekibuga ekiriko bbugwe, n’eby’okulwanyisa.
3  Mulonde ku baana ba mukama wammwe asingayo obulungi era asaanira, mumutuuze ku ntebe ya kitaawe, era mulwanirire ennyumba ya mukama wammwe.”
4  Naye baatya nnyo, ne bagamba nti: “Bakabaka ababiri we bataasobolera kumwaŋŋanga, ffe tunaasobola tutya okumwaŋŋanga?”
5  Awo eyali akulira olubiri, ne gavana w’ekibuga, n’abakadde, n’abakuza, ne baweereza Yeeku obubaka obugamba nti: “Tuli baweereza bo era tujja kukola kyonna ky’otugamba. Tetujja kufuula muntu yenna kabaka. Kola ky’olaba nga kye kirungi mu maaso go.”
6  Awo n’abawandiikira ebbaluwa ey’okubiri ng’agamba nti: “Bwe muba muli ku ludda lwange, era nga muli beetegefu okuŋŋondera, mundeetere emitwe gy’abaana ba mukama wammwe e Yezuleeri enkya mu budde nga buno.” Abaana ba kabaka 70 baali n’abasajja ab’ebitiibwa ab’omu kibuga abaali babakuzizza.
7  Ebbaluwa olwabatuukako, ne batwala abaana ba kabaka 70 ne babatta, oluvannyuma ne bateeka emitwe gyabwe mu bisero ne bagimuweereza e Yezuleeri.
8  Awo omubaka n’agenda n’agamba Yeeku nti: “Baleese emitwe gy’abaana ba kabaka.” N’addamu nti: “Mugituume entuumu bbiri ku mulyango gw’ekibuga gibeere awo okutuusa ku makya.”
9  Bwe yafuluma ku makya, n’ayimirira mu maaso g’abantu bonna n’abagamba nti: “Mmwe temuliiko musango. Nze nneekobaana ne nzita mukama wange, naye ani yasse bano bonna?
10  Kale mumanye nti tewali kigambo kya Yakuwa kyonna Yakuwa kye yayogera ku nnyumba ya Akabu ekitaatuukirire, era Yakuwa akoze ekyo kye yayogera okuyitira mu muweereza we Eriya.”
11  Ate era Yeeku yagenda n’atta bonna abaali basigaddewo ku b’ennyumba ya Akabu abaali e Yezuleeri, n’abasajja be bonna ab’ebitiibwa, mikwano gye, ne bakabona be, n’atalekaawo n’omu.
12  Awo Yeeku n’akwata ekkubo okugenda e Samaliya. Ekkubo eryo lyaliko ennyumba abasumba mwe baasaliranga ebyoya by’endiga.
13  Yeeku n’asangayo baganda ba Akaziya kabaka wa Yuda n’ababuuza nti, “Mmwe baani?” Ne bamuddamu nti: “Tuli baganda ba Akaziya era tugenda kulaba oba ng’abaana ba kabaka n’abaana ba nnamasole bali bulungi.”
14  Amangu ago Yeeku n’agamba nti: “Mubakwate!” Awo ne bakwata abasajja 42, ne babattira ku kinnya omwaterekebwanga amazzi eky’ennyumba esalirwamu ebyoya by’endiga. Teyalekawo n’omu.
15  Bwe yali ava eyo, n’asanga Yekonadaabu mutabani wa Lekabu eyali ajja okumusisinkana. Bwe yali amulamusa, yamugamba nti: “Omutima gwo guli wamu nange mu bujjuvu, ng’ogwange bwe guli awamu naawe?” Awo Yekonadaabu n’amuddamu nti: “Ddala bwe kiri.” Yeeku n’amugamba nti, “Bwe kiba bwe kityo, mpa omukono gwo.” Awo n’amuwa omukono gwe n’amusika n’amulinnyisa mu ggaali lye.
16  N’amugamba nti: “Tugende ffembi olabe bwe siyinza kugumiikiriza abo abawakanya Yakuwa.” Awo Yeeku n’agenda naye mu ggaali lye ery’olutalo.
17  Bwe yatuuka e Samaliya, n’atta ab’ennyumba ya Akabu bonna abaali bakyasigaddewo mu Samaliya, okutuusa lwe yabasaanyizaawo ddala, nga Yakuwa bwe yayogera okuyitira mu Eriya.
18  Ate era Yeeku yakuŋŋaanya abantu bonna n’abagamba nti: “Akabu yasinza Bbaali ku kigero kitono, naye Yeeku ajja kusinza Bbaali n’okusingawo.
19  Kale mumpitire bannabbi ba Bbaali bonna, n’abo bonna abamusinza, ne bakabona be bonna, waleme kubulawo n’omu kubanga nnina ssaddaaka ey’amaanyi gye ŋŋenda okuwaayo eri Bbaali. Omuntu yenna anaabulawo, ajja kuttibwa.” Naye Yeeku yali akola lukwe azikirize abo bonna abaali basinza Bbaali.
20  Yeeku era n’agamba nti: “Mulangirire nti wagenda kubaawo olukuŋŋaana lwa Bbaali.” Ne balangirira.
21  Yeeku n’aweereza obubaka mu Isirayiri yonna, bonna abaali basinza Bbaali ne bajja. Tewali n’omu eyasigalayo. Baayingira mu nnyumba ya Bbaali, ennyumba ya Bbaali yonna n’ejjula.
22  Yeeku n’agamba oyo eyali akulira etterekero ly’ebyambalo nti: “Bonna abasinza Bbaali baggireyo ebyambalo.” N’abibaggirayo.
23  Yeeku ne Yekonadaabu mutabani wa Lekabu ne bayingira mu nnyumba ya Bbaali. Yeeku n’agamba abo abaali basinza Bbaali nti: “Mwetegereze mulabe nga mu mmwe temuliimu basinza Yakuwa, wabula abo bokka abasinza Bbaali.”
24  Awo ne bayingira okuwaayo ssaddaaka n’ebiweebwayo ebyokebwa. Yeeku yali ateese abasajja 80 ebweru era ng’abagambye nti: “Singa omu ku mmwe aleka omuntu yenna n’atoloka, ye y’anattibwa mu kifo kye.”
25  Yeeku olwamala bw’ati okuwaayo ekiweebwayo ekyokebwa, n’agamba abakuumi era n’abasirikale nti: “Muyingire mubatte! Temukkiriza muntu n’omu kutoloka.” Awo abakuumi n’abasirikale ne bayingira ne babatta n’ekitala, emirambo gyabwe ne bagisuula ebweru, era ne bayingira ne batuukira ddala mu kisenge eky’omunda eky’ennyumba ya Bbaali.
26  Awo ne bafulumya empagi ezisinzibwa ezaali mu nnyumba ya Bbaali ne bazookya zonna.
27  Ate era baamenyaamenya empagi ya Bbaali esinzibwa, n’ennyumba ya Bbaali ne bagifuula kaabuyonjo, nga bwe kiri n’okutuusa leero.
28  Bw’atyo Yeeku n’amalirawo ddala okusinza Bbaali mu Isirayiri.
29  Naye Yeeku teyalekayo kukola bibi Yerobowaamu mutabani wa Nebati bye yaleetera Isirayiri okukola. Teyaggyawo nnyana eza zzaabu ezaali mu Beseri ne mu Ddaani.
30  Awo Yakuwa n’agamba Yeeku nti: “Olw’okuba okoze bulungi era okoze ekituufu mu maaso gange n’otuukiriza byonna ebyali mu mutima gwange bye nnayagala bikolebwe ku b’ennyumba ya Akabu, batabani bo bajja kutuula ku ntebe y’obwakabaka bwa Isirayiri okutuukira ddala ku mulembe ogw’okuna.”
31  Naye Yeeku teyatambulira mu Mateeka ga Yakuwa Katonda wa Isirayiri n’omutima gwe gwonna. Teyalekayo kukola bibi Yerobowaamu bye yaleetera Isirayiri okukola.
32  Mu biseera ebyo Yakuwa yatandika okukendeeza ku nsi ya Isirayiri; Kazayeeri yabalumbanga mu bitundu bya Isirayiri byonna,
33  okuva ku Yoludaani okudda ebuvanjuba, ekitundu kyonna ekya Gireyaadi omubeera ekika kya Gaadi, ekya Lewubeeni, n’ekya Manase. Kyali kitwaliramu n’ekitundu okuva e Aloweri, ekiri okumpi n’Ekiwonvu Alunoni, okutuuka e Gireyaadi n’e Basani.”
34  Ebyafaayo ebirala ebikwata ku Yeeku, ebyo byonna bye yakola n’ebikolwa bye byonna eby’obuzira, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
35  Awo Yeeku n’agalamizibwa wamu ne bajjajjaabe, era ne bamuziika mu Samaliya, Yekoyakazi mutabani we n’amusikira ku bwakabaka.
36  Ebbanga Yeeku lye yafugira Isirayiri mu Samaliya lyali emyaka 28.
4  Awo omu ku bakyala b’abaana ba bannabbi n’agamba Erisa nti: “Omuweereza wo, baze, yafa, era okimanyi bulungi nti omuweereza wo oyo yali atya Yakuwa. Naye kaakano abanja azze okutwala abaana bange bombi abafuule abaddu be.”
2  Awo Erisa n’amugamba nti: “Kiki kye mba nkukolera? Mbuulira, olina ki mu nnyumba?” Omukazi n’amuddamu nti: “Omuzaana wo talina kintu kyonna mu nnyumba okuggyako ensumbi y’amafuta g’ezzeyituuni.”
3  Erisa n’amugamba nti: “Genda osabe baliraanwa bo bonna bakuwe ensumbi. Funa nnyingi nga bw’osobola.
4  Bw’omala yingira mu nnyumba yo weggaliremu ne batabani bo, ottululire amafuta g’ezzeyituuni mu nsumbi ezo zonna, era ezijjudde oziteeke ebbali.”
5  Awo omukazi n’ava awali Erisa. Bwe yeggalira mu nnyumba ne batabani be, batabani be ne bamuweereza ensumbi, n’agattulula.
6  Ensumbi bwe zajjula, n’agamba omu ku batabani be nti: “Ndeetera ensumbi endala.” Naye n’amuddamu nti: “Tewali nsumbi ndala.” Awo amafuta ne galekera awo.
7  Omukazi n’agenda n’abuulira omusajja wa Katonda ow’amazima, omusajja wa Katonda n’amugamba nti: “Genda otunde amafuta ago osasule amabanja go, era ssente ezinaafikkawo zikuyimirizeewo ggwe ne batabani bo.”
8  Lwali lumu, Erisa n’agenda e Sunemu. Eyo waaliyo omukazi ow’ekitiibwa eyamwegayirira okulya ku mmere ewuwe. Buli Erisa lwe yayitangawo, ng’akyama ew’omukazi oyo okulya ku mmere.
9  Awo n’agamba bba nti: “Nkimanyi nti omusajja atera okuyita wano musajja wa Katonda era mutukuvu.
10  Ka tuzimbe akasenge waggulu ku nnyumba tumuteeremu ekitanda, emmeeza, entebe, n’ekikondo ky’ettaala; buli lw’anajjanga wano ng’asula omwo.”
11  Lwali lumu, Erisa n’ajja nga bwe yakolanga n’ayingira mu kasenge akaali waggulu ku nnyumba agalamireko omwo.
12  N’agamba Gekazi omuweereza we nti: “Mpitira omukazi oyo Omusunamu.” Awo n’amuyita n’agenda n’ayimirira mu maaso ge.
13  Erisa n’agamba Gekazi nti: “Gamba omukazi oyo nti, ‘Oteganye nnyo okutulabirira. Kiki kye wandyagadde nkukolere? Olina ky’oyagala nkwogerereyo eri kabaka oba omukulu w’eggye?’” Omukazi n’addamu nti: “Nedda, sirina buzibu bwonna, kubanga ndi mu bantu bange.”
14  Erisa n’agamba nti: “Kati kiki kye tuba tumukolera?” Gekazi n’addamu nti: “Talina mwana wa bulenzi, ate nga bba akaddiye.”
15  Amangu ago Erisa n’agamba nti: “Muyite.” N’amuyita, omukazi n’agenda n’ayimirira ku mulyango.
16  Erisa n’amugamba nti: “Omwaka ogujja mu kiseera nga kino, ojja kuba olera omwana ow’obulenzi.” Naye omukazi n’agamba nti: “Mukama wange, oli musajja wa Katonda ow’amazima! Tolimba muweereza wo.”
17  Kyokka omukazi yafuna olubuto, era mu kiseera ekyo omwaka ogwaddirira yazaala omwana ow’obulenzi, nga Erisa bwe yali amugambye.
18  Omwana yakula, era lumu yagenda eri kitaawe eyali n’abakunguzi,
19  n’amukaabirira nti: “Omutwe gunnuma! Omutwe gunnuma!” Kitaawe n’agamba omuweereza we nti: “Musitule omutwalire nnyina.”
20  N’amusitula n’amutwalira nnyina. Omwana n’atuula ku mubiri gwa nnyina okutuusa mu ttuntu, oluvannyuma n’afa.
21  Nnyina n’ayambuka n’amugalamiza ku kitanda ky’omusajja wa Katonda ow’amazima, n’aggalawo ekisenge n’afuluma.
22  N’ayita bba n’amugamba nti: “Nkusaba ompeereze omu ku baweereza, n’emu ku ndogoyi, ŋŋende bunnambiro ew’omusajja wa Katonda ow’amazima, nkomewo.”
23  Naye bba n’amugamba nti: “Lwaki ogenda okumulaba leero ng’ate si kuboneka kwa mwezi era nga si ssabbiiti?” Kyokka omukazi n’amuddamu nti: “Teweeraliikirira, buli kimu kiri bulungi.”
24  Awo n’assa amatandiiko ku ndogoyi n’agamba omuweereza we nti: “Yanguwa. Tokendeeza ku sipiidi okuggyako nga nkugambye.”
25  Bw’atyo n’agenda n’atuuka ew’omusajja wa Katonda ow’amazima ku Lusozi Kalumeeri. Omusajja wa Katonda ow’amazima bwe yamulengera ng’akyali wala, n’agamba Gekazi omuweereza we nti: “Laba! Omukazi Omusunamu wuuli ajja.
26  Dduka omusisinkane, omubuuze nti: ‘Oli bulungi? Balo ali bulungi? Omwana ali bulungi?’” Omukazi n’addamu nti: “Buli kimu kiri bulungi.”
27  Bwe yatuuka awaali omusajja wa Katonda ow’amazima ku lusozi, n’amukwata ebigere. Awo Gekazi n’asembera okumusikawo, naye omusajja wa Katonda ow’amazima n’amugamba nti: “Muleke, kubanga alina ennaku nnyingi, era Yakuwa akinkisizza n’atambuulira.”
28  Awo omukazi n’agamba nti: “Mukama wange, nnakusabako ompe omwana ow’obulenzi? Saakugamba nti, ‘Tonsuubiza bya bulimba’?”
29  Amangu ago Erisa n’agamba Gekazi nti: “Fungiza engoye ozisibire mu kiwato, okwate omuggo gwange ogende. Bw’osanga omuntu yenna mu kkubo, tomulamusa, era bwe wabaawo omuntu yenna akulamusa, tomuddamu. Bw’onootuuka, omuggo gwange oguteeke mu bwenyi bw’omwana.”
30  Naye nnyina w’omwana n’agamba nti: “Nga Yakuwa bw’ali omulamu, era nga naawe bw’oli omulamu, sijja kukuleka.” Awo Erisa n’asituka n’agenda naye.
31  Gekazi n’agenda n’abasookayo, n’assa omuggo mu bwenyi bw’omwana, naye ne wataba kanyego. Awo n’addayo okusisinkana Erisa n’amugamba nti: “Omwana tazuukuse.”
32  Erisa bwe yayingira mu nnyumba, n’alaba omwana eyali afudde ng’agalamiziddwa ku kitanda kye.
33  Awo n’ayingira ne yeggalirayo n’omulambo gw’omwana n’atandika okusaba Yakuwa.
34  N’agenda ku kitanda n’agalamira ku mwana, n’ateeka akamwa ke ku kamwa k’omwana, n’amaaso ge ku maaso g’omwana, n’ebibatu bye ku bibatu by’omwana. Yasigala agalamidde ku mwana okutuusa omubiri gw’omwana lwe gwatandika okubuguma.
35  Erisa n’atambula mu nnyumba ng’adda eno n’eri, oluvannyuma n’agenda ku kitanda n’addamu n’agalamira ku mwana. Omwana n’ayasimula emirundi musanvu, oluvannyuma n’azibula amaaso.
36  Erisa n’ayita Gekazi n’amugamba nti: “Yita omukazi Omusunamu.” N’amuyita n’agenda eri Erisa. Erisa n’amugamba nti: “Situla omwana wo.”
37  Omukazi n’ayingira n’agwa ku bigere bye n’avunnama mu maaso ge, oluvannyuma n’asitula omwana we n’afuluma.
38  Erisa bwe yaddayo e Girugaali, yasanga waliyo enjala nnyingi mu kitundu. Abaana ba bannabbi baali batudde mu maaso ge, n’agamba omuweereza we nti: “Teekako entamu ennene ofumbire abaana ba bannabbi emmere.”
39  Awo omu ku bo n’agenda ku ttale okunoga enva, n’asanga ekiryo eky’omu nsiko, n’anogako ebibala, n’ajjuza olugoye lwe n’akomawo n’abisalaasala n’abiteeka mu ntamu naye nga tabimanyi.
40  Oluvannyuma baabigabula abantu, naye olwabiryako, ne baleekaana nti: “Omusajja wa Katonda ow’amazima, mu ntamu mulimu obutwa!” Ne balemererwa okubirya.
41  Awo n’agamba nti: “Muleeteeyo ku buwunga.” Bwe yamala okubuyiwa mu ntamu, n’agamba nti: “Mugabule abantu balye.” Mu ntamu temwali kintu kya bulabe kyonna.
42  Awo omusajja omu n’ava e Bbaali-salisa, n’atwalira omusajja wa Katonda ow’amazima emigaati 20 egyali gikoleddwa mu bibala bya ssayiri ebibereberye, era n’atwala n’ensawo y’emmere ey’empeke. Awo Erisa n’agamba nti: “Mubiwe abantu balye.”
43  Naye omuweereza we n’agamba nti: “Bino nnaabigabula ntya abantu 100?” N’amuddamu nti: “Biwe abantu balye, kubanga bw’ati Yakuwa bw’agamba, ‘Bajja kulya bifikkenawo.’”
44  Awo n’abiwa abantu ne balya, ne bifikkanawo, nga Yakuwa bwe yali agambye.
11  Asaliya nnyina Akaziya bwe yalaba nga mutabani we afudde, n’atta abaana ba kabaka bonna.
2  Naye Yekoseba muwala wa Kabaka Yekolaamu, era mwannyina Akaziya, yaggya Yekowaasi mutabani wa Akaziya mu baana ba kabaka abaali bagenda okuttibwa n’amutwala mu bubba, ye n’omulezi we n’abateeka mu kisenge ekisulwamu. Baamukweka Asaliya era bw’atyo n’atattibwa.
3  Yekowaasi yabeera naye okumala emyaka mukaaga, ng’akwekeddwa mu nnyumba ya Yakuwa, nga Asaliya afuga eggwanga.
4  Mu mwaka ogw’omusanvu, Yekoyaada yatumya abakulu abaakuliranga ebikumi by’abakuumi abaayitibwanga Abakkali n’eby’abakuumi b’omu lubiri, ne bagenda gye yali mu nnyumba ya Yakuwa. Yakola nabo endagaano n’abalayiriza mu nnyumba ya Yakuwa okukuuma endagaano eyo, oluvannyuma n’abalaga omwana wa kabaka.
5  Yabalagira nti: “Kino kye mujja okukola: Kimu kya kusatu ku mmwe mujja kukola ku Ssabbiiti era mujja kukuuma ennyumba ya kabaka,
6  kimu kya kusatu ekirala bajja kubeera ku Mulyango gw’Omusingi, ate kimu kya kusatu ekirala bajja kubeera ku mulyango emabega w’abakuumi b’omu lubiri. Mujja kukuumanga ennyumba ya kabaka mu mpalo.
7  Ab’ebibinja byammwe ebibiri abanaaba nga si be balina okukuuma ku Ssabbiiti, bajja kukuuma ennyumba ya Yakuwa bakuume kabaka.
8  Mujja kwetooloola kabaka nga buli omu akutte eby’okulwanyisa bye. Omuntu yenna anaayingira mu nnyiriri zammwe ajja kuttibwa. Mubeere ne kabaka buli w’anaagenda.”
9  Abakulu abaakuliranga ebikumi baakolera ddala nga Yekoyaada kabona bwe yabalagira. Buli omu ku bo yatwala abasajja be abaalina okukola ku Ssabbiiti n’abo abataali ba kukola ku Ssabbiiti, ne bagenda eri Yekoyaada kabona.
10  Kabona n’awa abakulu abaakuliranga enkumi amafumu n’engabo enneetooloovu ebyali ebya Kabaka Dawudi ebyali mu nnyumba ya Yakuwa.
11  Awo abakuumi b’omu lubiri ne bayimirira nga beetoolodde kabaka nga buli omu akutte eby’okulwanyisa bye. Baali bayimiridde okuva ku luuyi olwa ddyo olw’ennyumba okutuuka ku luuyi olwa kkono, okuliraana ekyoto n’ennyumba.
12  Awo Yekoyaada n’afulumya omwana wa kabaka, n’assa ku mutwe gwe engule n’omuzingo gw’Amateeka ga Katonda, ne bamufukako amafuta ne bamufuula kabaka. Ne bakuba mu ngalo nga bwe bagamba nti: “Kabaka awangaale!”
13  Asaliya bwe yawulira abantu abadduka, amangu ago n’agenda eri abantu ku nnyumba ya Yakuwa.
14  Bwe yalaba kabaka ng’ayimiridde okumpi n’empagi ng’empisa bwe yali, era ng’abaami n’abafuuyi b’amakondeere bali ne kabaka, era nga ne bannansi bonna bajaganya era nga bafuuwa amakondeere, Asaliya n’ayuza ebyambalo bye n’agamba nti: “Luno lukwe! Luno lukwe!”
15  Naye Yekoyaada kabona n’alagira abakulu b’ebikumi, abo abaalondebwa okukulira amagye, n’abagamba nti: “Mumuggye mu nnyiriri, era omuntu yenna amugoberera attibwe n’ekitala!” Kubanga kabona yali agambye nti: “Temumuttira mu nnyumba ya Yakuwa.”
16  Awo ne bakwata Asaliya, era bwe baatuuka embalaasi we ziyingirira mu nnyumba ya kabaka, ne bamuttira awo.
17  Yekoyaada n’akola endagaano wakati wa Yakuwa ne kabaka n’abantu, beeyongere okuba abantu ba Yakuwa, era n’akola n’endagaano endala wakati wa kabaka n’abantu.
18  Oluvannyuma, bannansi bonna baagenda awaali ennyumba ya Bbaali ne bamenyaamenya ebyoto bye era ne basaanyizaawo ddala ebifaananyi bye, era ne Matani kabona wa Bbaali ne bamuttira mu maaso g’ebyoto. Awo Kabona n’assaawo ab’okulabirira ennyumba ya Yakuwa.
19  Ate era yakuŋŋaanya abakulu abaakuliranga ebikumi, abakuumi abaayitibwanga Abakkali, abakuumi b’omu lubiri, ne bannansi bonna okuwerekera kabaka okuva mu nnyumba ya Yakuwa ne bagenda mu nnyumba ya kabaka nga bayitira mu mulyango gw’abakuumi b’omu lubiri. Awo kabaka n’atuula ku ntebe ya bakabaka.
20  Bannansi bonna ne bajaganya, era ekibuga kyali kisirifu olw’okuba Asaliya yali attiddwa n’ekitala okumpi n’ennyumba ya kabaka.
21  Yekowaasi yalina emyaka musanvu we yafuukira kabaka.
8  Erisa yagamba omukazi nnyina w’omwana gwe yazuukiza nti: “Situka ogende, ggwe n’ab’omu maka go, mubeere ng’abagwira yonna gye munaaba musobodde okugenda, kubanga Yakuwa agambye nti wagenda kubaawo enjala mu nsi, era ejja kumala emyaka musanvu.”
2  Awo omukazi n’asituka n’akola ng’omusajja wa Katonda aw’amazima bwe yamugamba, n’agenda n’ab’omu maka ge, ne babeera mu nsi y’Abafirisuuti okumala emyaka musanvu.
3  Emyaka omusanvu bwe gyaggwaako, omukazi n’akomawo okuva mu nsi y’Abafirisuuti n’agenda eri kabaka amwegayirire addizibwe ennyumba ye n’ekibanja kye.
4  Mu kiseera ekyo, kabaka yali ayogera ne Gekazi omuweereza w’omusajja wa Katonda ow’amazima ng’amugamba nti: “Mbuulira ebintu byonna eby’ekitalo Erisa by’akoze.”
5  Bwe yali abuulira kabaka nga Erisa bwe yazuukiza omuntu eyali afudde, omukazi nnyina w’omwana Erisa gwe yazuukiza n’ajja eri kabaka nga yeegayirira addizibwe ennyumba ye n’ekibanja kye. Awo Gekazi n’agamba nti: “Mukama wange kabaka, ono ye mukazi, era ono ye mutabani we Erisa gwe yazuukiza.”
6  Awo kabaka n’abuuza omukazi, omukazi n’amubuulira byonna ebyaliwo. Kabaka n’amukwasa omukungu w’omu lubiri, n’amugamba nti: “Omukazi ono mumuddize byonna ebyali ebibye era mumusasule n’essente ze yandifunye mu kutunda ebikungulwa mu kibanja kye okuva lwe yava mu nsi eno okutuusa kati.”
7  Awo Erisa n’agenda e Ddamasiko nga kabaka wa Busuuli mulwadde. Ne babuulira Beni-kadadi nti: “Omusajja wa Katonda ow’amazima azze eno.”
8  Kabaka n’agamba Kazayeeri nti: “Twala ekirabo ogende osisinkane omusajja wa Katonda ow’amazima omusabe abuuze Yakuwa nti, ‘Nnaawona obulwadde buno?’”
9  Kazayeeri n’agenda okumusisinkana ng’alina ekirabo, na buli kintu ekirungi eky’e Ddamasiko, n’abitikka ku ŋŋamira 40. Bwe yatuuka, n’ayimirira mu maaso ge n’amugamba nti: “Mutabani wo Beni-kadadi kabaka wa Busuuli antumye gy’oli, era abuuza nti, ‘Nnaawona obulwadde buno?’”
10  Erisa n’amuddamu nti: “Genda omugambe nti, ‘Ojja kuwona,’ naye Yakuwa andaze nti ajja kufa.”
11  Awo Erisa n’atunuulira Kazayeeri enkaliriza okutuusa Kazayeeri ensonyi lwe zaamukwata. Erisa omusajja wa Katonda ow’amazima n’akaaba.
12  Kazayeeri n’amubuuza nti: “Lwaki mukama wange akaaba?” N’amuddamu nti: “Kubanga mmanyi akabi k’ojja okutuusa ku bantu ba Isirayiri. Ebifo byabwe ebiriko bbugwe ojja kubyokya omuliro, abasajja baabwe ab’amaanyi ojja kubatta n’ekitala, abaana baabwe ojja kubatta mu bukambwe, ne bakazi baabwe abali embuto ojja kubabaaga.”
13  Kazayeeri n’agamba nti: “Nze omuweereza wo embwa obubwa nnyinza ntya okukola ekintu ng’ekyo?” Naye Erisa n’amugamba nti: “Yakuwa andaze nti ojja kuba kabaka wa Busuuli.”
14  Awo Kazayeeri n’ava awaali Erisa n’addayo eri mukama we. Mukama we n’amubuuza nti: “Erisa akugambye ki?” N’amuddamu nti: “Aŋŋambye nti ojja kuwona.”
15  Naye enkeera Kazayeeri n’addira bulangiti n’aginnyika mu mazzi n’agimubikka mu maaso n’afa ekiziyiro. Kazayeeri n’afuuka kabaka mu kifo kye.
16  Yekolaamu mutabani wa Kabaka Yekosafaati kabaka wa Yuda yafuuka kabaka mu mwaka ogw’okutaano ogw’obufuzi bwa Yekolaamu mutabani wa Akabu kabaka wa Isirayiri.
17  Yalina emyaka 32 we yafuukira kabaka, era yafugira emyaka munaana mu Yerusaalemi.
18  Yatambulira mu kkubo lya bakabaka ba Isirayiri ng’ab’ennyumba ya Akabu bwe baakola, olw’okuba yali awasizza muwala wa Akabu, era yakolanga ebibi mu maaso ga Yakuwa.
19  Naye Yakuwa teyayagala kuzikiriza bwakabaka bwa Yuda ku lw’omuweereza we Dawudi, okuva bwe kiri nti yali amusuubizza nti ye n’abaana be bandibaddenga n’ettaala eyaka bulijjo.
20  Mu kiseera kya Yekolaamu, Edomu yajeemera Yuda ne yeeteerawo kabaka waayo.
21  Yekolaamu yagenda e Zayiri n’amagaali ge gonna. Bwe bwatuuka ekiro, n’asituka n’alwanyisa Abeedomu abaali bamuzingizza era nga bazingizza n’abakulu b’amagaali n’abawangula, era abasirikale ne baddukira mu weema zaabwe.
22  Naye Edomu yeeyongera okujeemera Yuda n’okutuusa leero. Mu kiseera ekyo Libuna nayo yajeema.
23  Ebyafaayo ebirala ebikwata ku Yekolaamu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
24  Yekolaamu n’agalamizibwa wamu ne bajjajjaabe era n’aziikibwa mu kibuga kya Dawudi, Akaziya mutabani we n’amusikira ku bwakabaka.
25  Mu mwaka ogw’ekkumi n’ebiri ogw’obufuzi bwa Yekolaamu mutabani wa Akabu kabaka wa Isirayiri, Akaziya mutabani wa Kabaka Yekolaamu owa Yuda yafuuka kabaka.
26  Akaziya yalina emyaka 22 we yafuukira kabaka, era yafugira omwaka gumu mu Yerusaalemi. Nnyina yali ayitibwa Asaliya, muzzukulu wa Kabaka Omuli owa Isirayiri.
27  Akaziya yatambulira mu kkubo ly’ab’ennyumba ya Akabu, era yakola ebintu ebibi mu maaso ga Yakuwa, ng’ab’ennyumba ya Akabu bwe baakola, kubanga yalina oluganda ku b’ennyumba ya Akabu.
28  Yagenda ne Yekolaamu mutabani wa Akabu okulwanyisa Kabaka Kazayeeri owa Busuuli e Lamosi-gireyaadi, naye Abasuuli ne batuusa ebisago ku Yekolaamu.
29  Kabaka Yekolaamu yaddayo e Yezuleeri asobole okuwona ebisago Abasuuli bye baamutuusaako e Laama ng’alwanyisa Kabaka Kazayeeri owa Busuuli, Akaziya mutabani wa Yekolaamu kabaka wa Yuda n’agenda e Yezuleeri okulaba Yekolaamu mutabani wa Akabu olw’okuba yali atuusiddwako ebisago.
16  Mu mwaka ogw’ekkumi n’omusanvu ogw’obufuzi bwa Peka mutabani wa Lemaliya, Akazi mutabani wa Kabaka Yosamu owa Yuda yafuuka kabaka.
2  Akazi yatandika okufuga ng’alina emyaka 20, era yafugira emyaka 16 mu Yerusaalemi. Teyakola birungi mu maaso ga Yakuwa Katonda we nga jjajjaawe Dawudi bwe yakola.
3  Naye yatambulira mu makubo ga bakabaka ba Isirayiri, era yatuuka n’okwokya mutabani we mu muliro, ng’agoberera eby’omuzizo ebyakolebwanga amawanga Yakuwa ge yagoba mu maaso g’Abayisirayiri.
4  Ate era yawangayo ssaddaaka era n’anyookereza omukka gwa ssaddaaka ku bifo ebigulumivu ne ku busozi ne wansi wa buli muti ogw’ebikoola ebingi.
5  Awo Kabaka Lezini owa Busuuli ne Peka kabaka wa Isirayiri mutabani wa Lemaliya ne bagenda okulwanyisa Yerusaalemi. Baazingiza Akazi, naye tebaasobola kuwamba kibuga.
6  Mu kiseera ekyo, Kabaka Lezini owa Busuuli yazza Erasi mu buyinza bwa Edomu, oluvannyuma n’akigobamu Abayudaaya abaakirimu, Abeedomu ne bagenda ne bakibeeramu n’okutuusa leero.
7  Awo Akazi n’atumira Kabaka Tigulasu-pireseri owa Bwasuli ababaka ng’agamba nti: “Ndi muweereza wo era mutabani wo. Jjangu onnunule mu mukono gwa kabaka wa Busuuli ne kabaka wa Isirayiri abannumbye.”
8  Awo Akazi n’addira ffeeza ne zzaabu ebyali mu nnyumba ya Yakuwa ne mu mawanika ag’omu nnyumba ya kabaka, n’abiweereza kabaka wa Bwasuli okumugulirira.
9  Kabaka wa Bwasuli yakkiriza kye yali amusabye, n’alumba Ddamasiko n’akiwamba, n’atta kabaka Lezini, abantu baamu n’abawaŋŋangusiza e Kiri.
10  Awo Kabaka Akazi n’agenda e Ddamasiko okusisinkana Tigulasu-pireseri kabaka wa Bwasuli. Bwe yalaba ekyoto ekyali mu Ddamasiko, n’aweereza Uliya kabona pulaani y’ekyoto ekyo eraga engeri gye kyakolebwamu.
11  Uliya kabona n’azimba ekyoto ng’agoberera obulagirizi bwonna Kabaka Akazi bwe yamuweereza ng’ali e Ddamasiko. Uliya kabona yakimaliriza nga Kabaka Akazi tannakomawo okuva e Ddamasiko.
12  Kabaka bwe yakomawo okuva e Ddamasiko n’alaba ekyoto ekyo, n’agenda we kyali n’akiweerako ebiweebwayo.
13  Era yeeyongera okukiweerako ebiweebwayo bye ebyokebwa, n’ebiweebwayo bye eby’emmere ey’empeke; ate era yakiyiwangako n’ebiweebwayo bye eby’eby’okunywa, era n’akimansirangako omusaayi gwa ssaddaaka ze ez’emirembe.
14  Awo n’addira ekyoto eky’ekikomo ekyali mu maaso ga Yakuwa n’akiggya mu kifo kyakyo mu maaso g’ennyumba, wakati w’ekyoto kye n’ennyumba ya Yakuwa, n’akiteeka ku luuyi olw’ebukiikakkono olw’ekyoto kye.
15  Awo Kabaka Akazi n’alagira Uliya kabona nti: “Ku kyoto ekinene kw’onooyokeranga ekiweebwayo ekyokebwa eky’oku makya, n’ekiweebwayo eky’emmere ey’empeke eky’akawungeezi, n’ekiweebwayo ekyokebwa ekya kabaka, n’ekiweebwayo kye eky’emmere ey’empeke, n’ebiweebwayo ebyokebwa eby’abantu bonna, n’ebiweebwayo byabwe eby’emmere ey’empeke, n’ebiweebwayo byabwe eby’eby’okunywa. Ate era ojja kukimansirangako omusaayi gwonna ogw’ebiweebwayo ebyokebwa era n’omusaayi gwonna ogwa ssaddaaka endala. Naye ekyoto eky’ekikomo nja kulaba eky’okukikolera.”
16  Uliya kabona yakola byonna Kabaka Akazi bye yamulagira.
17  Ate era Kabaka Akazi yatemaatema embaati z’ebigaali ez’omu mabbali, era n’ebbenseni ezaali ku bigaali ebyo n’aziggyako; ttanka yagiggya ku nte ennume ez’ekikomo n’agituuza ku mayinja amaaliire.
18  Ekifo ekisereke ekyakozesebwanga ku Ssabbiiti ekyali kizimbiddwa mu nnyumba n’omulyango ogw’ebweru kabaka gwe yayingirirangamu mu nnyumba ya Yakuwa, yabikyusa n’abizza awalala olw’okutya kabaka wa Bwasuli.
19  Ebyafaayo ebirala ebikwata ku Akazi, ebyo bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
20  Awo Akazi n’agalamizibwa wamu ne bajjajjaabe era n’aziikibwa ne bajjajjaabe mu Kibuga kya Dawudi, Keezeekiya mutabani we n’amusikira ku bwakabaka.
18  Mu mwaka ogw’okusatu ogw’obufuzi bwa Koseya mutabani wa Ela kabaka wa Isirayiri, Keezeekiya mutabani wa Kabaka Akazi owa Yuda, yafuuka kabaka.
2  Yalina emyaka 25 we yatandikira okufuga, era yafugira emyaka 29 mu Yerusaalemi. Nnyina yali ayitibwa Abi muwala wa Zekkaliya.
3  Keezeekiya yakolanga ebirungi mu maaso ga Yakuwa, nga jjajjaawe Dawudi bwe yakolanga.
4  Ye yaggyawo ebifo ebigulumivu, n’amenyaamenya empagi ezisinzibwa, era n’atemaatema n’ekikondo ekisinzibwa. Yabetenta n’omusota ogw’ekikomo Musa gwe yali akoze, kubanga n’okutuusa mu kiseera ekyo, abantu b’omu Isirayiri baali bakyagunyookerereza omukka gwa ssaddaaka, era nga guyitibwa ekifaananyi ky’omusota ogw’ekikomo.
5  Keezeekiya yeesiga Yakuwa Katonda wa Isirayiri; tewali n’omu eyalinga ye mu bakabaka bonna aba Yuda abaamusooka oba abaamuddirira.
6  Yanywerera ku Yakuwa. Yamugonderanga, era yeeyongera okukwata ebiragiro Yakuwa bye yawa Musa.
7  Yakuwa yali naye. Yayolekanga amagezi mu byonna bye yakolanga. Yajeemera kabaka wa Bwasuli n’agaana okumuweereza.
8  Yalwanyisa Abafirisuuti n’abawangula okutuukira ddala e Gaaza ne mu bitundu ebikyetoolodde, okuva ku munaala gw’omukuumi okutuuka ku kibuga ekiriko bbugwe.
9  Mu mwaka ogw’okuna ogw’obufuzi bwa Keezeekiya, ng’ogwo gwe gwali omwaka ogw’omusanvu ogw’obufuzi bwa Koseya mutabani wa Ela kabaka wa Isirayiri, Kabaka Salumaneseri owa Bwasuli yalumba Samaliya n’akizingiza.
10  Baakiwamba ku nkomerero y’emyaka esatu; mu mwaka ogw’omukaaga ogw’obufuzi bwa Keezeekiya, nga gwe mwaka ogw’omwenda ogw’obufuzi bwa Kabaka Koseya owa Isirayiri, Samaliya kyawambibwa.
11  Awo kabaka wa Bwasuli n’atwala Abayisirayiri mu buwaŋŋanguse e Bwasuli n’abateeka e Kala, n’e Kaboli okumpi n’Omugga Gozani, ne mu bibuga by’Abameedi.
12  Ekyo kyali bwe kityo olw’okuba tebaawuliriza Yakuwa Katonda waabwe, wabula ne beeyongera okumenya endagaano ye, nga by’ebyo byonna Musa omuweereza wa Yakuwa bye yali abalagidde. Tebaawuliriza era tebaagonda.
13  Mu mwaka ogw’ekkumi n’ena ogw’obufuzi bwa Kabaka Keezeekiya, Sennakeribu kabaka wa Bwasuli yalumba ebibuga bya Yuda byonna ebiriko bbugwe n’abiwamba.
14  Awo Kabaka Keezeekiya owa Yuda n’aweereza kabaka wa Bwasuli obubaka e Lakisi, ng’amugamba nti: “Nsobezza. Ndeka. Byonna by’ononsalira nja kubikuwa.” Awo kabaka wa Bwasuli n’asalira Kabaka Keezeekiya owa Yuda ttalanta 300 eza ffeeza ne ttalanta 30 eza zzaabu.
15  Keezeekiya n’amuwa ffeeza yenna eyali mu nnyumba ya Yakuwa ne mu mawanika g’omu nnyumba ya kabaka.
16  Mu kiseera ekyo Keezeekiya yawangulamu enzigi za yeekaalu ya Yakuwa n’emyango ye kennyini gye yali abiseeko zzaabu, n’abiwa kabaka wa Bwasuli.
17  Awo kabaka wa Bwasuli n’asindika Talutani ne Labusalisi ne Labusake okuva e Lakisi okugenda eri Kabaka Keezeekiya e Yerusaalemi nga balina eggye ddene. Baagenda ne batuuka e Yerusaalemi ne bagumba okumpi n’omukutu gw’amazzi ag’ekidiba eky’eky’engulu, oguli ku luguudo olunene olugenda mu kibanja ky’omwozi w’engoye.
18  Bwe baakoowoola kabaka afulume, Eriyakimu mutabani wa Kirukiya, eyali alabirira ennyumba ya kabaka, ne Sebuna omuwandiisi, ne Yowa mutabani wa Asafu, eyawandiikanga ebyabangawo, ne bagenda gye baali.
19  Awo Labusake n’abagamba nti: “Mugambe Keezeekiya nti, ‘Bw’ati kabaka omukulu, kabaka wa Bwasuli bw’agamba: “Kiki kye weesiga?
20  Ogamba nti, ‘Nnina amagezi n’amaanyi ebinsobozesa okulwana olutalo,’ naye ebyo bigambo bugambo. Kale ani oyo gwe weesiga olyoke onjeemere?
21  Laba! Weesize Misiri olumuli olubetentefu, olufumita ekibatu ky’omuntu alwesigamako ne lukiyingira. Bw’atyo Falaawo kabaka wa Misiri bw’ali eri abo bonna abamwesiga.
22  Era bwe muŋŋamba nti, ‘Twesiga Yakuwa Katonda waffe,’ oyo si ye nnannyini bifo ebigulumivu n’ebyoto Keezeekiya bye yaggyawo, n’agamba Yuda ne Yerusaalemi nti, ‘Mulina kuvunnama mu maaso ga kyoto kino mu Yerusaalemi’?”’
23  Kale kaakano baako ky’osibawo eri mukama wange kabaka wa Bwasuli: Nja kukuwa embalaasi 2,000 tulabe obanga onoosobola okuzifunira abazeebagala abamala.
24  Ggwe eyeesiga Misiri okukuwa amagaali n’abeebagazi b’embalaasi, osobola okuwangula wadde omu ku ba gavana asingayo obunafu mu baweereza ba mukama wange?
25  Yakuwa si ye yampa obuyinza okulumba ekifo kino nkizikirize? Yakuwa kennyini ye yaŋŋamba nti, ‘Genda olumbe ensi eyo ogizikirize.’”
26  Awo Eriyakimu mutabani wa Kirukiya ne Sebuna ne Yowa ne bagamba Labusake nti: “Tukwegayiridde, yogera n’abaweereza bo mu Lulamayiki, kubanga tulutegeera; toyogera naffe mu Luyudaaya ng’abantu abali ku bbugwe bawulira.”
27  Naye Labusake n’abagamba nti: “Mulowooza ebigambo bino mukama wange antumye kubibuulira mmwe mmwekka ne mukama wammwe? Tantumye kubibuulira n’abasajja abatudde waggulu ku bbugwe, abo abajja okulya empitambi yaabwe era banywe n’omusulo gwabwe nga nammwe bwe mujja okukola?”
28  Awo Labusake n’ayimirira n’ayogera mu ddoboozi ery’omwanguka mu Luyudaaya n’agamba nti: “Muwulire ebigambo bya kabaka omukulu, kabaka wa Bwasuli.
29  Bw’ati kabaka bw’agamba, ‘Temukkiriza Keezeekiya kubalimbalimba, kubanga tasobola kubanunula mu mukono gwange.
30  Era temukkiriza Keezeekiya kubaleetera kwesiga Yakuwa ng’abagamba nti: “Yakuwa ajja kutununula, era ekibuga kino tekijja kuweebwayo mu mukono gwa kabaka wa Bwasuli.”
31  Temuwuliriza Keezeekiya, kubanga bw’ati kabaka wa Bwasuli bw’agamba: “Mutabagane nange era mweweeyo gye ndi, olwo buli omu ku mmwe ajja kulya ku muzabbibu gwe ne ku mutiini gwe era ajja kunywa amazzi ag’omu luzzi lwe,
32  okutuusa lwe nnajja ne mbatwala mu nsi eringa eyammwe, ensi erimu emmere ey’empeke n’omwenge omusu; ensi erimu emigaati n’ennimiro z’emizabbibu, era ensi erimu emizeyituuni n’omubisi gw’enjuki. Mujja kusigala nga muli balamu temujja kufa. Temuwuliriza Keezeekiya, kubanga ababuzaabuza ng’abagamba nti, ‘Yakuwa ajja kutununula.’
33  Waliwo katonda yenna ku bakatonda b’amawanga asobodde okununula ensi ye mu mukono gwa kabaka wa Bwasuli?
34  Bakatonda ba Kamasi ne Alupadi bali ludda wa? Bakatonda ba Sefavayimu, aba Kena, n’aba Yiva bali ludda wa? Baanunula Samaliya mu mukono gwange?
35  Ani ku bakatonda bonna ab’ensi ez’enjawulo asobodde okununula ensi ye mu mukono gwange, Yakuwa alyoke asobole okununula Yerusaalemi mu mukono gwange?”’”
36  Naye abantu baasirika ne batamuddamu kigambo kyonna, kubanga kabaka yali alagidde nti, “Temumuddamu.”
37  Naye Eriyakimu mutabani wa Kirukiya, eyalabiriranga ennyumba ya kabaka, ne Sebuna omuwandiisi, ne Yowa mutabani wa Asafu, eyawandiikanga ebyabangawo, ne bagenda eri Keezeekiya nga bayuzizza ebyambalo byabwe, ne bamubuulira ebyo Labusake bye yali ayogedde.
17  Mu mwaka ogw’ekkumi n’ebiri ogw’obufuzi bwa Akazi kabaka wa Yuda, Koseya mutabani wa Ela yafuuka kabaka wa Isirayiri mu Samaliya, era yafugira emyaka mwenda.
2  Yeeyongera okukola ebibi mu maaso ga Yakuwa, naye teyenkana bakabaka ba Isirayiri abaamusooka.
3  Kabaka Salumaneseri owa Bwasuli yalwanyisa Koseya, Koseya n’afuuka omuweereza we n’atandika okumuwa omusolo.
4  Kyokka, kabaka wa Bwasuli yamanya ku lukwe Koseya lwe yali akoze, kubanga yali atumye ababaka eri Kabaka So owa Misiri era yali takyawa kabaka wa Bwasuli musolo nga bwe yakolanga mu myaka egy’emabega. Awo kabaka wa Bwasuli n’amuteeka mu kkomera n’amusiba.
5  Awo kabaka wa Bwasuli n’alumba ensi yonna, era n’agenda e Samaliya n’akizingiza okumala emyaka esatu.
6  Mu mwaka ogw’omwenda ogw’obufuzi bwa Koseya, kabaka wa Bwasuli yawamba Samaliya. Awo n’atwala Abayisirayiri mu buwaŋŋanguse e Bwasuli n’abateeka e Kala n’e Kaboli okumpi n’Omugga Gozani, ne mu bibuga by’Abameedi.
7  Ekyo kyabaawo olw’okuba abantu ba Isirayiri baali boonoonye mu maaso ga Yakuwa Katonda waabwe eyabaggya mu nsi ya Misiri mu mukono gwa Falaawo kabaka wa Misiri. Baasinzanga bakatonda abalala,
8  baagoberera obulombolombo bw’amawanga Yakuwa ge yali agobye mu maaso g’Abayisirayiri, era ne bagoberera n’obulombolombo bakabaka ba Isirayiri bwe baali bataddewo.
9  Abayisirayiri baali bakola ebintu ebitali birungi mu maaso ga Yakuwa Katonda waabwe. Baazimbanga ebifo ebigulumivu mu bibuga byabwe byonna, okuva ku munaala gw’omukuumi okutuuka ku kibuga ekiriko bbugwe.
10  Baateeka empagi ezisinzibwa n’ebikondo ebisinzibwa ku busozi bwonna obuwanvu ne wansi w’emiti gyonna egirina ebikoola ebingi;
11  era baanyookerezanga omukka gwa ssaddaaka ku bifo byonna ebigulumivu, ng’amawanga Yakuwa ge yali agobye mu maaso gaabwe ne gagenda mu buwaŋŋanguse bwe gaakolanga. Baakolanga ebintu ebibi okunyiiza Yakuwa.
12  Beeyongera okusinza ebifaananyi ebyenyinyaza, Yakuwa bye yabagamba nti: “Temubisinzanga!”
13  Yakuwa yalabulanga Isirayiri ne Yuda ng’ayitira mu bannabbi be bonna ne mu abo bonna abaategeezanga abantu okwolesebwa okwavanga gy’ali, ng’agamba nti: “Muleke amakubo gammwe amabi! Mukwate amateeka gange n’ebiragiro byange byonna ebiwandiikiddwa mu mateeka ge nnawa bajjajjammwe era ge nnabawa nga mpitira mu baweereza bange bannabbi.”
14  Naye tebaawuliriza, era baasigala bakakanyavu nga bajjajjaabwe abataalaga kukkiriza mu Yakuwa Katonda waabwe.
15  Beeyongera okugaana amateeka ge n’endagaano ye gye yakola ne bajjajjaabwe, era tebaafaayo ku kulabula kwe yabawa. Beeyongera okusinza ebifaananyi ebitagasa nabo ne bafuuka abatagasa, nga bakoppa amawanga agaali gabeetoolodde Yakuwa ge yabagaana okukoppa.
16  Baaleka ebiragiro byonna ebya Yakuwa Katonda waabwe era baakola ebifaananyi bibiri eby’ennyana ez’ekyuma n’ekikondo ekisinzibwa, ne bavunnamira eggye lyonna ery’oku ggulu, era ne baweereza Bbaali.
17  Ate era baayokyanga batabani baabwe ne bawala baabwe mu muliro, baakolanga eby’obulaguzi era baanoonyanga obubonero okulagulwa, era baakolanga ebibi mu maaso ga Yakuwa okumunyiiza.
18  Yakuwa kyeyava asunguwalira ennyo Abayisirayiri, n’abaggya mu maaso ge. Teyalekawo n’omu okuggyako ekika kya Yuda kyokka.
19  N’ab’ekika kya Yuda tebaakwata biragiro bya Yakuwa Katonda waabwe; baatambulira mu bulombolombo Isirayiri bwe yali egoberera.
20  Yakuwa yeesamba bazzukulu ba Isirayiri bonna, n’abafeebya n’abawangayo mu mukono gw’abanyazi, okutuusa lwe yabagoba mu maaso ge.
21  Yakutula Isirayiri ku nnyumba ya Dawudi, ne bafuula Yerobowaamu mutabani wa Nebati, kabaka. Naye Yerobowaamu yaleetera Isirayiri okulekera awo okugoberera Yakuwa, era yabaleetera okukola ekibi eky’amaanyi.
22  Abantu ba Isirayiri baatambulira mu bibi byonna Yerobowaamu bye yali akoze. Tebaalekayo kubikola,
23  okutuusa Yakuwa lwe yaggya Isirayiri mu maaso ge, nga bwe yayogera ng’ayitira mu baweereza be bonna bannabbi. Abayisirayiri baggibwa mu nsi yaabwe ne batwalibwa mu Bwasuli gye bali n’okutuusa leero.
24  Awo kabaka wa Bwasuli n’aggya abantu e Babulooni, n’e Kuusi, n’e Ava, n’e Kamasi, n’e Sefavayimu, n’abateeka mu bibuga bya Samaliya Abayisirayiri mwe baali babeera; beddiza Samaliya ne babeera mu bibuga byayo.
25  Abantu abo bwe baali baakatandika okubeera mu bibuga ebyo, tebaatya Yakuwa. Yakuwa kyeyava asindika empologoma ne zitta abamu ku bo.
26  Awo kabaka wa Bwasuli n’ategeezebwa nti: “Abantu be watwala mu buwaŋŋanguse n’obateeka mu bibuga bya Samaliya tebamanyi ngeri ya kusinzaamu Katonda wa mu nsi eyo. N’olwekyo abasindikira empologoma ne zibatta kubanga tewali n’omu ku bo amanyi ngeri ya kusinzaamu Katonda w’omu nsi eyo.”
27  Awo kabaka wa Bwasuli n’alagira nti: “Muzzeeyo omu ku bakabona be mwawaŋŋangusa abeere eyo abayigirize engeri y’okusinzaamu Katonda w’omu nsi eyo.”
28  Awo omu ku bakabona abaali bawaŋŋangusiddwa okuva mu Samaliya n’addayo e Beseri, n’atandika okuyigiriza abantu engeri gye baali basaanidde okusinzaamu Yakuwa.
29  Naye abantu aba buli ggwanga beekolera bakatonda baabwe ne babateeka mu masinzizo ag’oku bifo ebigulumivu Abasamaliya ge baali bazimbye; buli ggwanga lyakola bwe lityo mu bibuga gye lyabeeranga.
30  Abantu abaava e Babulooni baakola Sukkosu-benosi, abaava e Kuusi baakola Nerugali, abaava e Kamasi baakola Asima,
31  Abantu abaava mu Avva baakola Nibukazi ne Talutaki. Abasefavayimu baayokyanga abaana baabwe mu muliro okubawaayo eri Adulammereki ne Anammereki, bakatonda b’e Sefavayimu.
32  Wadde baali batya Yakuwa, beerondera mu bantu bakabona ab’okuweereza ku bifo ebigulumivu, era abo be baabakulemberanga mu kusinza okwabanga mu nnyumba ez’okusinzizaamu ku bifo ebigulumivu.
33  Bwe batyo baatyanga Yakuwa, naye baasinzanga bakatonda baabwe nga bagoberera okusinza okw’omu mawanga gye baali baggiddwa.
34  N’okutuusa leero bakyasinza nga bwe baasinzanga edda. Tewali n’omu asinza Yakuwa wadde akwata Amateeka n’ebiragiro Yakuwa bye yawa abaana ba Yakobo, gwe yatuuma Isirayiri;
35  Yakuwa bwe yakola nabo endagaano, yabalagira nti: “Temusinzanga bakatonda balala, era temubavunnamiranga wadde okubaweereza, wadde okuwaayo ssaddaaka gye bali.
36  Naye Yakuwa eyabaggya mu nsi ya Misiri n’amaanyi amangi, n’omukono ogugoloddwa, gwe muba mutya, era gwe muba muvunnamira, era gwe muba muwa ssaddaaka.
37  Amateeka n’ebiragiro ne bye yasalawo bye yabawandiikira, mubikwatenga n’obwegendereza; era temusinzanga bakatonda balala.
38  Endagaano gye nkoze nammwe temugyerabiranga, era temusinzanga bakatonda balala.
39  Naye Yakuwa Katonda wammwe gwe muba mutya, kubanga y’ajja okubanunula mu mukono gw’abalabe bammwe bonna.”
40  Naye tebaawuliriza, wabula beeyongera okusinza nga bwe baasinzanga edda.
41  Abantu b’amawanga ago baatyanga Yakuwa, naye era baasinzanga n’ebifaananyi byabwe ebyole. N’okutuusa leero, abaana baabwe ne bazzukulu baabwe bakyakola nga bajjajjaabwe bwe baakolanga.
9  Awo nnabbi Erisa n’ayita omu ku baana ba bannabbi n’amugamba nti: “Fungiza engoye ozisibire mu kiwato, okwate eccupa eno ey’amafuta ogende mangu e Lamosi-gireyaadi.
2  Bw’onootuukayo, ojja kunoonya Yeeku mutabani wa Yekosafaati mutabani wa Nimusi, omuggye mu baganda be omuyingize mu kisenge ekisingayo okuba eky’omunda.
3  Ojja kuddira eccupa y’amafuta ogafuke ku mutwe gwe ogambe nti, ‘Bw’ati Yakuwa bw’agamba: “Nkufuseeko amafuta obeere kabaka wa Isirayiri.”’ Oluvannyuma ojja kuggulawo oluggi odduke awatali kulwa.”
4  Awo omuweereza wa nnabbi n’agenda e Lamosi-gireyaadi.
5  Bwe yatuukayo, yasanga abakulu b’eggye batudde. N’agamba nti: “Mukulu, nnina obubaka bwe nkuleetedde.” Awo Yeeku n’amubuuza nti: “Ogamba ani ku ffe ffenna?” N’amuddamu nti: “Mukulu, obubaka mbuleetedde ggwe.”
6  Yeeku n’ayimuka n’ayingira mu nnyumba; omuweereza wa nnabbi n’afuka amafuta ku mutwe gwe n’amugamba nti, “Bw’ati Yakuwa Katonda wa Isirayiri bw’agamba: ‘Nkufuseeko amafuta obeere kabaka w’abantu ba Yakuwa, obeere kabaka wa Isirayiri.
7  Ojja kutta ab’ennyumba ya mukama wo Akabu, era nja kuwoolera eggwanga olw’omusaayi gw’abaweereza bange bannabbi era n’olw’omusaayi gw’abaweereza ba Yakuwa bonna Yezebeeri be yatta.
8  Ab’ennyumba ya Akabu bonna bajja kusaanawo, era nja kutta buli musajja ow’omu nnyumba ya Akabu, nga kw’otadde n’abateesobola era abatalina maanyi mu Isirayiri.
9  Ab’ennyumba ya Akabu nja kubafuula ng’ab’ennyumba ya Yerobowaamu mutabani wa Nebati, era ng’ab’ennyumba ya Baasa mutabani wa Akiya.
10  Embwa zijja kuliira omulambo gwa Yezebeeri mu kibanja ky’e Yezuleeri, era tewajja kubaawo n’omu amuziika.’” Bwe yamala okwogera ebyo, n’aggulawo oluggi n’adduka.
11  Yeeku bwe yaddayo eri abaweereza ba mukama we, ne bamubuuza nti: “Waliwo omutawaana gwonna? Lwaki omusajja oyo omugwi w’eddalu aze gy’oli?” N’abaddamu nti: “Omusajja oyo mumumanyi bulungi ne by’atera okwogera.”
12  Naye ne bamugamba nti: “Ekyo si kituufu! Tubuulire ekituufu.” N’abagamba nti: “Aŋŋambye bw’ati ne bw’ati, era n’agattako nti, ‘Bw’ati Yakuwa bw’agamba, ‘Nkufuseeko amafuta obeere kabaka wa Isirayiri.”’”
13  Awo buli omu n’addira ekyambalo kye n’akyalirira ku madaala Yeeku alinnyeko, era ne bafuuwa eŋŋombe ne bagamba nti: “Yeeku afuuse kabaka!”
14  Awo Yeeku mutabani wa Yekosafaati mutabani wa Nimusi ne yeekobaanira Yekolaamu. Yekolaamu n’Abayisirayiri bonna baali bakuuma Lamosi-gireyaadi olwa Kabaka Kazayeeri owa Busuuli.
15  Oluvannyuma Kabaka Yekolaamu yaddayo e Yezuleeri awonere eyo ebisago Abasuuli bye baali bamutuusizzaako ng’alwanyisa Kabaka Kazayeeri owa Busuuli. Awo Yeeku n’agamba nti: “Bwe muba nga muli ku ludda lwange, temuleka muntu n’omu kuva mu kibuga kino n’agenda n’ategeeza ab’e Yezuleeri.”
16  Awo Yeeku n’alinnya eggaali lye n’agenda e Yezuleeri, kubanga Yekolaamu yali agalamidde eyo olw’ebisago bye yali afunye, era Kabaka Akaziya owa Yuda yali agenzeeyo okumulaba.
17  Awo omukuumi eyali waggulu ku munaala e Yezuleeri n’alengera Yeeku ng’ajja n’ekibinja ky’abasajja be, n’agamba nti: “Nnengera ekibinja ky’abantu.” Yekolaamu n’agamba nti: “Funayo omwebagazi w’embalaasi omutume agende abasisinkane, ababuuze nti, ‘Mujja lwa mirembe?’”
18  Omwebagazi w’embalaasi n’agenda okusisinkana Yeeku n’amugamba nti: “Kabaka abuuza nti, ‘Ojja lwa mirembe?’” Yeeku n’amuddamu nti: “Ekyo kikukwatirako wa? Dda emabega wange!” Omukuumi n’agamba nti: “Omubaka abatuuseeko, naye tadda.”
19  Awo n’atuma omusajja omulala omwebagazi w’embalaasi, n’agenda okubasisinkana n’agamba nti: “Kabaka abuuza nti, ‘Ojja lwa mirembe?’” Naye Yeeku n’amuddamu nti: “Ekyo kikukwatirako wa? Dda emabega wange!”
20  Omukuumi n’agamba nti: “Omubaka abatuuseeko, naye tadda; n’envuga y’eggaali eringa envuga ya Yeeku muzzukulu wa Nimusi, kubanga avuga ng’omulalu.”
21  Awo Yekolaamu n’agamba nti: “Muteeketeeke eggaali lyange!” Ne bateekateeka eggaali lye. Kabaka Yekolaamu owa Isirayiri ne Kabaka Akaziya owa Yuda ne bafuluma okusisinkana Yeeku nga buli omu ali mu ggaali lye ery’olutalo, ne bamusanga mu kibanja kya Nabbosi Omuyezuleeri.
22  Yekolaamu olwalaba Yeeku n’amubuuza nti: “Ozze lwa mirembe Yeeku?” Naye Yeeku n’amuddamu nti: “Mirembe ki nga wakyaliwo obwenzi bwa nnyoko Yezebeeri n’obulogo bwe obungi?”
23  Amangu ago Yekolaamu n’akyusa eggaali lye adduke, era n’agamba Akaziya nti: “Batukoledde olukwe, Akaziya!”
24  Awo Yeeku n’akwata omutego gwe n’alasa Yekolaamu akasaale wakati mu mugongo, ne kaggukira ku mutima, n’agwa mu ggaali lye.
25  Yeeku n’agamba Bidukali omukungu we nti: “Musitule omusuule mu kibanja kya Nabbosi Omuyezuleeri. Jjukira, nze naawe twali tuvuga ffenna amagaali nga tugoberera kitaawe Akabu, Yakuwa bwe yamusalira omusango ng’agamba nti:
26  ‘“Jjo nnalabye omusaayi gwa Nabbosi ne batabani be,” Yakuwa bw’agamba, “nange nja kukuwoolerako eggwanga mu kibanja kino kyennyini,” Yakuwa bw’agamba.’ Kale musitule omusuule mu kibanja ekyo nga Yakuwa bwe yagamba.”
27  Kabaka Akaziya owa Yuda bwe yalaba ekigenda mu maaso n’addukira mu kkubo eriyita ku nnimiro ennene. (Oluvannyuma Yeeku yamuwondera era n’agamba nti: “Naye mumutte!” Ne bamukubira mu ggaali lye ng’ali mu kkubo eridda e Guli, ekiri okumpi n’e Ibuleyamu, naye ne yeeyongerayo n’atuuka e Megiddo, n’afiira eyo.
28  Abaweereza be ne bamutwalira mu ggaali e Yerusaalemi, ne bamuziika mu ntaana ye mu Kibuga kya Dawudi wamu ne bajjajjaabe.
29  Akaziya yali afuuse kabaka wa Yuda mu mwaka ogw’ekkumi n’ogumu ogw’obufuzi bwa Yekolaamu mutabani wa Akabu.)
30  Awo Yeeku n’agenda e Yezuleeri. Yezebeeri bwe yakiwulira n’asiiga ku maaso ge langi enzirugavu, n’akola ne ku nviiri ze, n’alingiza mu ddirisa.
31  Yeeku bwe yali ng’ayingira mu mulyango, Yezebeeri n’agamba nti: “Zimuli eyatta mukama we byamugendera bulungi?”
32  Awo Yeeku n’atunula waggulu mu ddirisa n’agamba nti: “Ani ali ku ludda lwange? Ani?” Awo abakungu b’omu lubiri babiri oba basatu ne batunula wansi gye yali.
33  Yeeku n’agamba nti: “Mumusuule wansi!” Ne bamusuula wansi, omusaayi gwe ne gumansukira ku kisenge ne ku mbalaasi, embalaasi za Yeeku ne zimulinnyirira.
34  Oluvannyuma Yeeku yayingira n’alya era n’anywa, n’agamba nti: “Mugende muziike omukazi oyo eyakolimirwa, kubanga muwala wa kabaka.”
35  Naye bwe baagenda okumuziika, tebaasangawo kintu kyonna okuggyako akawanga ke, ebigere bye, n’ebibatu by’emikono gye.
36  Bwe baakomawo ne babuulira Yeeku, n’agamba nti: “Ekyo kituukiriza Yakuwa kye yayogera okuyitira mu muweereza we Eriya Omutisubi nti, ‘Embwa zijja kuliira omulambo gwa Yezebeeri mu kibanja ky’e Yezuleeri.
37  Ate era omulambo gwa Yezebeeri guliba ng’obusa mu kibanja ky’e Yezuleeri, babe nga tebasobola kugamba nti: “Ono ye Yezebeeri.”’”
7  Awo Erisa n’agamba nti: “Muwulirize Yakuwa ky’agamba. Bw’ati Yakuwa bw’agamba: ‘Enkya mu budde nga buno, seya emu ey’obuwunga obutaliimu mpulunguse ejja kuba egula sekeri emu, ate seya bbiri eza ssayiri zijja kuba zigula sekeri emu ku mulyango oguyingira mu Samaliya.’”
2  Awo omukungu kabaka gwe yali yeesiga n’agamba omusajja wa Katonda ow’amazima nti: “Yakuwa ne bw’anaggula ebituli by’eggulu, ekyo kisobola okubaawo?” Erisa n’amuddamu nti: “Ojja kubiraba n’amaaso go, naye tojja kubiryako.”
3  Waaliwo abagenge bana abaatuulanga ku mulyango oguyingira mu kibuga; awo ne bagambagana nti: “Kiki ekitutuuza wano okutuusa lwe tunaafa?
4  Bwe tugamba nti, ‘Ka tuyingire mu kibuga,’ nga mu kibuga waliyo enjala, tujja kufiirayo. Era bwe tutuula wano, tujja kufa. N’olwekyo mujje tugende mu lusiisira lw’Abasuuli. Bwe bataatutte, tujja kusigala nga tuli balamu, naye bwe banaatutta, kale tunaafa.”
5  Ne bayimuka ng’obudde buwungedde ne bayingira mu lusiisira lw’Abasuuli. Bwe baatuuka ku lusiisira lw’Abasuuli, tebaasangawo muntu yenna.
6  Yakuwa yali aleetedde eggye ly’Abasuuli okuwulira omusinde gw’amagaali ag’olutalo n’embalaasi, omusinde ogw’eggye eddene. Awo ne bagambagana nti: “Kabaka wa Isirayiri apangisizza bakabaka b’Abakiiti ne bakabaka ba Misiri bajje batulwanyise!”
7  Amangu ago ne basituka nga buwungedde, ne badduka okuwonya obulamu bwabwe, ne baleka awo weema zaabwe n’embalaasi zaabwe n’endogoyi zaabwe, olusiisira lwonna ne lusigala nga bwe lwali.
8  Abagenge bwe baatuuka ku lusiisira, ne bayingira mu weema emu, ne balya ne banywa ne baggyamu ffeeza ne zzaabu n’eby’ambalo ne babitwala ne babikweka. Ne bakomawo ne bayingira mu weema endala ne baggyamu ebintu ne babitwala nabyo ne babikweka.
9  Oluvannyuma ne bagambagana nti: “Kino kye tukola si kirungi. Tusaanidde tutegeezeeko abalala amawulire gano amalungi. Singa tulonzalonza ne tulinda okutuusa ng’emmambya esaze, tujja kuba tusaana kubonerezebwa. Ka tugende mu kibuga tubuulire ab’omu nnyumba ya kabaka.”
10  Awo ne bagenda ne bakoowoola abakuumi b’oku mulyango gw’ekibuga ne babagamba nti: “Tugenze mu lusiisira lw’Abasuuli, naye tetusanzeeyo muntu yenna wadde okuwulirayo omuntu yenna. Tusanzeeyo mbalaasi na ndogoyi byokka nga bisibiddwa, nga ne weema ziringa bwe baazirese.”
11  Amangu ago abakuumi b’oku mulyango ne bategeeza ab’omu nnyumba ya kabaka amawulire ago.
12  Awo kabaka n’agolokoka ekiro n’agamba abaweereza be nti: “Ka mbabuulire Abasuuli kye batukoze. Bakimanyi nti enjala etuluma; n’olwekyo bavudde mu lusiisira lwabwe beekweke ku ttale nga bagamba nti, ‘Abayisirayiri bajja kuva mu kibuga, era tujja kubakwata nga balamu, tuyingire mu kibuga.’”
13  Awo omu ku baweereza be n’amugamba nti: “Nkwegayiridde, abasajja bataano ka bagende n’embalaasi ttaano ku ezo ezisigaddewo mu kibuga. Bwe banaawonawo bajja kuba kye kimu n’Abayisirayiri abalala bonna abasigadde wano. Naye bwe banaafiirayo bajja kuba kye kimu n’Abayisirayiri abalala bonna abafudde. Ka tubatume bagendeyo balabe.”
14  Awo ne bafuna amagaali abiri n’embalaasi, kabaka n’abatuma mu lusiisira lw’Abasuuli, ng’agamba nti: “Mugende mulabe.”
15  Ne babawondera okutuukira ddala ku Yoludaani; era laba! ekkubo lyonna lyalimu ebyambalo n’ebintu Abasuuli bye baali basudde nga badduka olw’okutya. Awo ababaka ne baddayo ne bategeeza kabaka.
16  Abantu ne bagenda ne banyaga olusiisira lw’Abasuuli, seya emu ey’obuwunga obutaliimu mpulunguse n’eba ng’egula sekeri emu, ate seya bbiri eza ssayiri ne ziba nga zigula sekeri emu, nga Yakuwa bwe yali agambye.
17  Kabaka yali alonze omukungu we gwe yali yeesiga okukuuma omulyango gw’ekibuga, naye abantu baamulinnyirira ku mulyango n’afa, ng’omusajja wa Katonda ow’amazima bwe yali agambye kabaka ng’agenze gy’ali.
18  Ne kituukirira ng’omusajja wa Katonda ow’amazima bwe yali agambye kabaka nti: “Enkya mu budde nga buno, seya bbiri eza ssayiri zijja kuba zigulwa sekeri emu, ate seya emu ey’obuwunga obutaliimu mpulunguse ejja kuba egulwa sekeri emu, ku mulyango oguyingira mu Samaliya.”
19  Naye omukungu wa kabaka yali agambye omusajja wa Katonda ow’amazima nti: “Yakuwa ne bw’anaggula ebituli by’eggulu, ekyo kisobola okubaawo?” Erisa yamuddamu nti: “Ebyo ojja kubiraba n’amaaso go, naye tojja kubiryako.”
20  Ekyo kyennyini kye kyamutuukako, kubanga abantu baamulinnyira ku mulyango n’afa.
23  Awo kabaka n’atuma ne bayita abakadde bonna ab’omu Yuda ne mu Yerusaalemi.
2  Oluvannyuma lw’ekyo kabaka yagenda mu nnyumba ya Yakuwa n’abasajja bonna ab’omu Yuda, n’abantu bonna ab’omu Yerusaalemi, ne bakabona, ne bannabbi—abantu bonna abato n’abakulu, n’abasomera ebigambo byonna ebyali mu kitabo ky’endagaano ekyazuulibwa mu nnyumba ya Yakuwa.
3  Kabaka n’ayimirira okumpi n’empagi n’akola endagaano mu maaso ga Yakuwa nti yali ajja kugobereranga Yakuwa akwatenga ebiragiro bye, n’okujjukiza kwe, n’amateeka ge n’omutima gwe gwonna n’obulamu bwe bwonna, ng’akolera ku bigambo by’endagaano ebyali biwandiikiddwa mu kitabo ekyo. Awo abantu bonna ne bakkiriza okukolera ku ebyo ebyali mu ndagaano.
4  Awo kabaka n’alagira Kirukiya kabona asinga obukulu, ne bakabona abalala, n’abakuumi ab’oku mulyango okuggya mu yeekaalu ya Yakuwa ebintu byonna ebyakolerwa Bbaali, ebyakolerwa ekikondo ekisinzibwa, n’ebyakolerwa eggye lyonna ery’oku ggulu. Awo n’abyokera ebweru wa Yerusaalemi mu mabbali ga Kidulooni, evvu lyabyo n’alitwala e Beseri.
5  Yagoba bakabona ba bakatonda abalala, bakabaka ba Yuda be baali balonze okunyookerezanga omukka gwa ssaddaaka ku bifo ebigulumivu ebyali mu bibuga bya Yuda ne mu bifo ebyetoolodde Yerusaalemi, era n’abo abaanyookerezanga omukka gwa ssaddaaka eri Bbaali, n’enjuba, n’omwezi, n’emmunyeenye, n’eggye lyonna ery’oku ggulu.
6  Ate era yaggya mu nnyumba ya Yakuwa ekikondo ekisinzibwa n’akitwala ebweru wa Yerusaalemi, mu Kiwonvu Kidulooni, n’akyokera eyo n’akibetenta ne kifuuka enfuufu, n’agimansira ku malaalo g’abantu aba bulijjo.
7  Yamenyaamenya n’ennyumba za bamalaaya abasajja ab’omu yeekaalu ezaali mu nnyumba ya Yakuwa, abakazi gye baalukiranga buweema obw’ekikondo ekisinzibwa.
8  Awo n’aggya bakabona bonna mu bibuga bya Yuda; n’ayonoona ebifo ebigulumivu, okuviira ddala e Geba okutuuka e Beeru-seba, bakabona kwe baanyookererezanga omukka gwa ssaddaaka ne biba nga tebikyagwana kukozesebwa mu kusinza. Ate era yamenyaamenya n’ebifo ebigulumivu eby’emiryango ebyali ku mulyango gwa Yoswa omukulu w’ekibuga, ku mukono ogwa kkono omuntu ng’ayingira mu mulyango gw’ekibuga.
9  Bakabona ab’ebifo ebigulumivu tebaaweerezanga ku kyoto kya Yakuwa mu Yerusaalemi, naye baaliiranga wamu ne baganda baabwe emigaati egitali mizimbulukuse.
10  Tofesi ekiri mu Kiwonvu ky’Abaana ba Kinomu yakifuula ekifo ekitakyagwana kukozesebwa mu kusinza wabe nga tewakyali muntu asobola kwokya mutabani we oba muwala we mu muliro okumuwaayo eri Moleki.
11  Yosiya yagaana embalaasi bakabaka ba Yuda ze baali bawongedde enjuba okuyingiranga mu nnyumba ya Yakuwa nga ziyita mu kisenge ekyali mu kisasi, ekya Nasani-mereki omukungu w’omu lubiri; ate era yayokya n’amagaali g’enjuba mu muliro.
12  Kabaka yamenyaamenya n’ebyoto bakabaka ba Yuda bye baali batadde ku kasolya k’ekisenge kya Akazi ekya waggulu, era n’ebyoto Manase bye yali atadde mu mpya ebbiri ez’ennyumba ya Yakuwa. Yabibetenta ne bifuuka enfuufu, n’agisaasaanyiza mu Kiwonvu Kidulooni.
13  Ebifo ebigulumivu Sulemaani kabaka wa Isirayiri bye yazimbira Asutoleesi katonda omukazi ow’Abasidoni eyeenyinyaza, ne Kemosi katonda w’Abamowaabu eyeenyinyaza, ne Mirukomu katonda w’Abaamoni eyeenyinyaza, ebyali mu maaso ga Yerusaalemi ebukiikaddyo w’Olusozi olw’Okuzikiriza, nabyo kabaka yabifuula ebitakyagwana kukozesebwa mu kusinza.
14  Yamenyaamenya n’empagi ezisinzibwa, era n’atemaatema n’ebikondo ebisinzibwa, we byali n’ajjuzaawo amagumba g’abantu.
15  Ate era yamenyaamenya n’ekyoto ekyali e Beseri, ekifo ekigulumivu Yerobowaamu mutabani wa Nebati kye yakola ekyaleetera Isirayiri okwonoona. Bwe yamala okumenyaamenya ekyoto ekyo n’ekifo ekigulumivu, n’ayokya ekifo ekigulumivu n’akibetenta ne kifuuka enfuufu, era n’ayokya n’ekikondo ekisinzibwa.
16  Yosiya bwe yakyuka n’alaba amalaalo agaali ku lusozi, n’atuma abantu ne baggya amagumba mu malaalo n’agookera ku kyoto n’akifuula ekitakyagwana kukozesebwa mu kusinza, ng’ekigambo kya Yakuwa bwe kyali ekyalangirirwa omusajja wa Katonda ow’amazima eyalagula nti bino byali bya kubaawo.
17  Awo Yosiya n’abuuza nti: “Amalaalo gali ge nnengera g’ani?” Abasajja b’omu kibuga ne bamuddamu nti: “Ge malaalo g’omuweereza wa Katonda ow’amazima eyava mu Yuda n’alagula ebintu bino by’okoze ekyoto ky’e Beseri.”
18  Awo n’agamba nti: “Mumuleke. Tewabaawo muntu yenna ataataaganya amagumba ge.” Ne batataataaganya magumba ge n’aga nnabbi eyava e Samaliya.
19  Amasinzizo gonna agaali ku bifo ebigulumivu agaali mu bibuga by’e Samaliya, bakabaka ba Isirayiri ge baali bazimbye okunyiiza Katonda, Yosiya yagaggyawo, n’agakola ekyo kye yakola e Beseri.
20  Awo n’attira ku byoto bakabona bonna ab’ebifo ebigulumivu abaali eyo, era n’ayokera n’amagumba g’abantu ku byoto ebyo, oluvannyuma n’addayo e Yerusaalemi.
21  Awo kabaka n’alagira abantu bonna nti: “Mukwate embaga ey’Okuyitako eya Yakuwa Katonda wammwe, nga bwe kyawandiikibwa mu kitabo kino eky’endagaano.”
22  Waali tewabangawo mbaga ey’Okuyitako ng’eyo, okuviira ddala mu biseera by’abalamuzi abaalamulanga Isirayiri, wadde mu biseera bya bakabaka ba Isirayiri n’aba Yuda.
23  Naye mu mwaka ogw’ekkumi n’omunaana ogw’obufuzi bwa Kabaka Yosiya, embaga ya Yakuwa eyo ey’Okuyitako yakwatibwa mu Yerusaalemi.
24  Yosiya era yaggyawo abalubaale, n’abalaguzi, n’ebifaananyi bya baterafi, n’ebifaananyi ebyenyinyaza, n’ebintu ebirala byonna ebyenyinyaza ebyali mu nsi ya Yuda ne mu Yerusaalemi, okusobola okussa mu nkola ebigambo by’Amateeka ebyali biwandiikiddwa mu kitabo kabona Kirukiya kye yazuula mu nnyumba ya Yakuwa.
25  Waali tewabangawo kabaka alinga ye mu abo abaamusooka, eyadda eri Yakuwa n’omutima gwe gwonna n’obulamu bwe bwonna n’amaanyi ge gonna, n’atuukiriza byonna ebyali mu Mateeka ga Musa; era tewaddawo kabaka mulala alinga ye.
26  Naye Yakuwa yasigala akyasunguwalidde nnyo Yuda olw’ebintu ebibi byonna Manase bye yakola okumunyiiza.
27  Yakuwa yagamba nti: “Ne Yuda nja kugiggyawo mu maaso gange nga bwe nnaggyawo Isirayiri; nja kwesamba ekibuga kino Yerusaalemi kye nnalonda, era n’ennyumba gye nnayogerako nti, ‘Erinnya lyange linaabeeranga omwo.’”
28  Ebyafaayo ebirala ebikwata ku Yosiya, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
29  Mu biseera bye, Falaawo Neeko kabaka wa Misiri yagenda okusisinkana kabaka wa Bwasuli ku Mugga Fulaati, Kabaka Yosiya n’agenda okumwaŋŋanga; naye Neeko bwe yalaba Yosiya, n’amuttira e Megiddo.
30  Awo abaweereza be ne bateeka omulambo gwe mu ggaali, ne bamuggya e Megiddo ne bamutwala e Yerusaalemi ne bamuziika mu ntaana ye. Oluvannyuma lw’ekyo abantu b’omu Yuda ne bafuka amafuta ku mutabani we Yekoyakazi, ne bamufuula kabaka n’atandika okufuga mu kifo kya kitaawe.
31  Yekoyakazi yatandika okufuga ng’alina emyaka 23, era yafugira mu Yerusaalemi emyezi esatu. Nnyina yali ayitibwa Kamutali muwala wa Yeremiya ow’e Libuna.
32  Yatandika okukola ebintu ebibi mu maaso ga Yakuwa, nga byonna bwe byali bajjajjaabe bye baakola.
33  Falaawo Neeko yamusibira mu kkomera e Libula mu kitundu ky’e Kamasi amulemese okufuga mu Yerusaalemi, era ensi n’agitanza ttalanta 100 eza ffeeza ne ttalanta emu eya zzaabu.
34  Ate era Falaawo Neeko yaddira Eriyakimu mutabani wa Yosiya n’amufuula kabaka n’adda mu kifo kya Yosiya kitaawe, era n’akyusa erinnya lye n’amutuuma Yekoyakimu; naye yatwala Yekoyakazi e Misiri, gye yafiira.
35  Yekoyakimu yawa Falaawo ffeeza ne zzaabu, naye yalina okuweesa abantu ab’omu nsi ye omusolo okusobola okufuna ffeeza Falaawo gwe yali amusabye. Buli muntu mu nsi ye yamugerekera obungi bwa ffeeza ne zzaabu ow’okuwa Falaawo Neeko.
36  Yekoyakimu yatandika okufuga ng’alina emyaka 25, era yafugira mu Yerusaalemi emyaka 11. Nnyina yali ayitibwa Zebida muwala wa Pedaya ow’e Luuma.
37  Yeeyongera okukola ebintu ebibi mu maaso ga Yakuwa, nga byonna bwe byali bajjajjaabe bye baakola.
22  Yosiya yalina emyaka munaana we yafuukira kabaka, era yafugira emyaka 31 mu Yerusaalemi. Nnyina yali ayitibwa Yedida, muwala wa Adaya ow’e Bozukasi.
2  Yakola ebirungi mu maaso ga Yakuwa, era yatambulira mu makubo ga Dawudi jjajjaawe gonna; teyakyuka kudda ku ddyo oba ku kkono.
3  Mu mwaka ogw’ekkumi n’omunaana ogw’obufuzi bwa Kabaka Yosiya, kabaka yatuma Safani omuwandiisi, mutabani wa Azaliya mutabani wa Mesulamu, mu nnyumba ya Yakuwa, ng’agamba nti:
4  “Genda eri Kirukiya kabona asinga obukulu, omugambe akuŋŋaanye ssente zonna ezireeteddwa mu nnyumba ya Yakuwa, abakuumi b’oku miryango ze bakuŋŋaanyizza ku bantu.
5  Bagambe bazikwase abo abaalondebwa okulabirira omulimu ogukolebwa mu nnyumba ya Yakuwa, era abo be bajja okusasula abakozi mu nnyumba ya Yakuwa abanagiddaabiriza,
6  kwe kugamba, abakugu mu by’emikono, abazimbi, n’abazimbisa amayinja, era bajja kuzikozesa okugula embaawo n’amayinja amateme okuddaabiriza ennyumba.
7  Naye temubasaba kunnyonnyola ngeri gye bakozesaamu ssente, kubanga beesigika.”
8  Oluvannyuma Kirukiya kabona asinga obukulu yagamba Safani omuwandiisi nti: “Nzudde ekitabo ky’Amateeka mu nnyumba ya Yakuwa.” Awo Kirukiya n’awa Safani ekitabo ekyo, Safani n’atandika okukisoma.
9  Safani omuwandiisi n’agenda eri kabaka n’amugamba nti: “Abaweereza bo baggyeeyo ssente ezibadde mu nnyumba ne bazikwasa abo abaalondebwa okulabirira omulimu gw’ennyumba ya Yakuwa.”
10  Ate era Safani omuwandiisi n’agamba kabaka nti: “Waliwo ekitabo Kirukiya kabona ky’ampadde.” Awo Safani n’atandika okukisomera mu maaso ga kabaka.
11  Kabaka olwawulira ebigambo ebiri mu kitabo ky’Amateeka, n’ayuza ebyambalo bye.
12  Awo kabaka n’alagira Kirukiya kabona, ne Akikamu mutabani wa Safani, ne Akubooli mutabani wa Mikaaya, ne Safani omuwandiisi, ne Asaya omuweereza wa kabaka nti:
13  “Mugende mwebuuze ku Yakuwa ku lwange, ne ku lw’abantu, ne ku lwa Yuda yonna, ebikwata ku bigambo ebiri mu kitabo ekizuuliddwa, kubanga obusungu bwa Yakuwa obutwolekedde bungi, olw’okuba bajjajjaffe tebaawuliriza bigambo bya mu kitabo kino, era tebaakola byonna ebyatuwandiikirwa.”
14  Awo Kirukiya kabona ne Akikamu ne Akubooli ne Safani ne Asaya, ne bagenda eri nnabbi Kuluda. Kuluda yali mukyala wa Salumu mutabani wa Tikuva mutabani wa Kalukasi, eyali alabirira etterekero ly’ebyambalo. Kuluda yali abeera mu Kitundu Ekipya eky’ekibuga Yerusaalemi; awo ne boogera naye nga bali eyo.
15  N’abagamba nti: “Bw’ati Yakuwa Katonda wa Isirayiri bw’agamba, ‘Mugambe omusajja abatumye gye ndi nti:
16  “Bw’ati Yakuwa bw’agamba, ‘Nja kuleeta akabi ku kifo kino ne ku bantu abakibeeramu; nja kubaleetako ebigambo byonna ebiri mu kitabo kabaka wa Yuda ky’asomye.
17  Olw’okuba banvuddeko, ne banyookereza omukka gwa ssaddaaka eri bakatonda abalala okunnyiiza n’ebyo byonna bye bakola n’emikono gyabwe, obusungu bwange bujja kubuubuukira ekifo kino era tebujja kukoma.’”
18  Naye kabaka wa Yuda abatumye okwebuuza ku Yakuwa mumugambe nti, “Bw’ati Yakuwa Katonda wa Isirayiri bw’agamba: ‘Ku bikwata ku bigambo by’owulidde,
19  olw’okuba omutima gwo gubadde mugonvu ne weetoowaza mu maaso ga Yakuwa bw’owulidde ebigambo bye njogedde ku kifo kino ne ku bantu abakibeeramu—nti bajja kufuuka ekintu eky’entiisa era ekikolimo—n’oyuza ebyambalo byo era n’okaaba amaziga mu maaso gange, nange nkuwulidde, bw’ayogera Yakuwa.
20  Eyo ye nsonga lwaki ojja kugoberera bajjajjaabo, era ojja kugalamizibwa mu ntaana yo mirembe; amaaso go tegajja kulaba kabi ke ŋŋenda okuleeta ku kifo kino.’”’” Awo ne bagenda ne babibuulira kabaka.
6  Awo abaana ba bannabbi ne bagamba Erisa nti: “Laba! Ekifo mwe tubeera naawe kifunda nnyo.
2  Tukwegayiridde, ka tugende ku Yoludaani, buli omu aggyeyo omuti, twezimbire eyo ekifo eky’okubeeramu.” Erisa n’abagamba nti: “Kale mugende.”
3  Naye omu ku bo n’amugamba nti: “Onoogenda n’abaweereza bo?” Erisa n’amuddamu nti: “Nja kugenda.”
4  Awo n’agenda nabo, era bwe baatuuka ku Yoludaani, ne batandika okutema emiti.
5  Omu ku bo bwe yali atema omuti, embazzi n’ewangukamu n’egwa mu mazzi, n’aleekaana nti: “Woowe mukama wange, embazzi ebadde nneeyazike!”
6  Omusajja wa Katonda ow’amazima n’amubuuza nti: “Egudde wa?” N’amulaga we yali egudde. Erisa n’atema ekiti n’akisuulawo, embazzi n’ebbulukuka n’edda kungulu ku mazzi.
7  N’amugamba nti: “Giggyeeyo.” N’agolola omukono gwe n’agiggyayo.
8  Awo kabaka wa Busuuli n’agenda okulwana ne Isirayiri. Yateesa n’abaweereza be era n’agamba nti: “Nja kusiisira e gindi nammwe.”
9  Awo omusajja wa Katonda ow’amazima n’atumira kabaka wa Isirayiri, n’amugamba nti: “Weegendereze oleme okuyita e gindi, kubanga eyo Abasuuli gye bagenda.”
10  Awo Kabaka wa Isirayiri n’atuma ababaka mu kifo omusajja wa Katonda ow’amazima kye yali amubuuliddeko ng’amulabula. Erisa yalabula kabaka wa Isirayiri emirundi egiwerako, bw’atyo ne yeewala okuyita mu bifo ebyo.
11  Ekyo ne kinyiiza nnyo kabaka wa Busuuli, n’ayita abaweereza be n’ababuuza nti: “Mumbuulire, ani mu ffe ali ku ludda lwa kabaka wa Isirayiri?”
12  Awo omu ku baweereza be n’amugamba nti: “Tewali n’omu ku ffe, mukama wange kabaka, wabula nnabbi Erisa ali mu Isirayiri y’abuulira kabaka wa Isirayiri ebyo by’oyogerera mu kisenge kyo.”
13  Kabaka wa Busuuli n’agamba nti: “Mugende muzuule gy’ali, ntume abasajja bamukwate.” Oluvannyuma baamutegeeza nti: “Ali Dosani.”
14  Amangu ago n’asindikayo eggye eddene n’embalaasi n’amagaali ag’olutalo, ne ligenda ekiro ne lizingiza ekibuga.
15  Omuweereza w’omusajja wa Katonda ow’amazima bwe yagolokoka ku makya n’afuluma ebweru, n’alaba eggye eryalimu embalaasi n’amagaali ag’olutalo nga lizingizza ekibuga. Awo omuweereza n’agamba Erisa nti: “Zitusanze mukama wange! Tukoze tutya?”
16  Naye Erisa n’amuddamu nti: “Totya, kubanga abali naffe bangi okusinga abali nabo.”
17  Erisa n’asaba ng’agamba nti: “Ai Yakuwa, zibula amaaso ge alabe.” Amangu ago Yakuwa n’azibula amaaso g’omuweereza n’alaba, era laba! ekitundu eky’ensozi kyali kijjudde embalaasi n’amagaali ag’omuliro, nga byetoolodde Erisa.
18  Abasuuli bwe baagenda gy’ali, Erisa n’asaba Yakuwa ng’agamba nti: “Nkwegayiridde, ziba amaaso g’abantu bano.” N’aziba amaaso gaabwe nga Erisa bwe yasaba.
19  Erisa n’abagamba nti: “Lino si lye kkubo, era kino si kye kibuga kye mujjiridde. Mungoberere, mbatwale eri omuntu gwe munoonya.” Awo n’abatwala e Samaliya.
20  Bwe baatuuka e Samaliya, Erisa n’agamba nti: “Ai Yakuwa, zibula amaaso gaabwe balabe.” Yakuwa n’azibula amaaso gaabwe, ne balaba nti baali wakati mu Samaliya.
21  Kabaka wa Isirayiri bwe yabalaba n’abuuza Erisa nti: “Kitange, abantu bano mbatte?”
22  Naye Erisa n’amuddamu nti: “Tobatta. Oyinza okutta abo b’omaze okuwamba n’ekitala kyo era n’omutego gwo? Bawe emmere n’amazzi balye era banywe, baddeyo eri mukama waabwe.”
23  Awo kabaka wa Isirayiri n’abagabula ekijjulo, ne balya era ne banywa, oluvannyuma n’abasiibula ne baddayo eri mukama waabwe. Okuva olwo, ebibinja by’abazigu eby’Abasuuli tebyaddamu kujja mu nsi ya Isirayiri.
24  Oluvannyuma lw’ekiseera, Beni-kadadi kabaka wa Busuuli yakuŋŋaanya eggye lye lyonna, n’agenda n’azingiza Samaliya.
25  Enjala yagwa n’eba ya maanyi nnyo mu Samaliya. Baakizingiza, omutwe gw’endogoyi ne gutuuka n’okugulwa sekeri 80 eza ffeeza, era n’ekimu kya kuna ekya kaabu ya kalimbwe w’amayiba ne kituuka okugulwa sekeri 5 eza ffeeza.
26  Awo kabaka wa Isirayiri bwe yali ng’ayita ku bbugwe waggulu, ne wabaawo omukazi amuwanjagira nti: “Mukama wange kabaka, tuyambe!”
27  Kabaka n’amuddamu nti: “Yakuwa bw’ataakuyambe, nze nnaakuggira wa obuyambi? Nnaabuggya mu gguuliro? Oba mu ssogolero ly’omwenge oba ery’amafuta g’ezzeyituuni?”
28  Kabaka n’amubuuza nti: “Obadde ki?” N’amuddamu nti: “Omukazi ono yaŋŋamba nti, ‘Leeta omwana wo tumulye olwa leero, enkya tujja kulya owange.’
29  Bwe tutyo ne tufumba omwana wange, ne tumulya. Enkeera ne mmugamba nti, ‘Leeta omwana wo tumulye,’ kyokka ye n’akweka omwana we.”
30  Kabaka olwawulira ebigambo by’omukazi oyo, n’ayuza ebyambalo bye. Bwe yali ng’ayita ku bbugwe waggulu, abantu ne balaba nga munda mu ngoye ze ayambaliddemu ebibukutu.
31  N’agamba nti: “Katonda ambonereze era ayongere ku kibonerezo kyange, Erisa mutabani wa Safati bw’ataatemweko mutwe olwa leero!”
32  Erisa yali atudde mu nnyumba ye awamu n’abakadde. Awo kabaka n’atuma omusajja amukulemberemu, naye omubaka bwe yali nga tannatuuka, Erisa n’agamba abakadde nti: “Mulabye omwana w’omutemu oyo bw’atumye bantemeko omutwe? Kale omubaka oyo bw’anaaba atuuse, muggaleewo oluggi musigale nga mulusindika aleme kuyingira. Mukama we si y’ajja amuvaako emabega?”
33  Bwe yali ng’akyayogera nabo, omubaka n’atuuka we yali, kabaka n’agamba nti: “Akabi kano kavudde wa Yakuwa. Kale lwaki nneeyongera okulindirira Yakuwa?”
21  Manase yatandika okufuga ng’alina emyaka 12, era yafugira emyaka 55 mu Yerusaalemi. Nnyina yali ayitibwa Kefuziba.
2  Yakola ebintu ebibi mu maaso ga Yakuwa, ng’agoberera eby’omuzizo ebyakolebwanga amawanga Yakuwa ge yagoba mu maaso g’abantu ba Isirayiri.
3  Yaddamu okuzimba ebifo ebigulumivu Keezeekiya kitaawe bye yali azikirizza, n’azimbira Bbaali ebyoto, era n’akola ekikondo ekisinzibwa, nga Akabu kabaka wa Isirayiri bwe yakola. Ate era yavunnamiranga eggye lyonna ery’oku ggulu n’aliweerezanga.
4  Ate era yazimba ebyoto mu nnyumba ya Yakuwa, Yakuwa gye yayogerako nti: “Mu Yerusaalemi mwe nditeeka erinnya lyange.”
5  Yazimbira eggye lyonna ery’oku ggulu ebyoto mu mpya bbiri ez’ennyumba ya Yakuwa.
6  Yayokya omwana we mu muliro, n’akola eby’obufumu, n’anoonya obubonero okulagulwa, era n’assaawo abalubaale n’abalaguzi. Yakola ebibi bingi nnyo mu maaso ga Yakuwa, okumusunguwaza.
7  Ekifaananyi ekyole eky’ekikondo ekisinzibwa kye yali akoze yakiteeka mu nnyumba Yakuwa gye yagambako Dawudi ne Sulemaani mutabani we nti: “Mu nnyumba eno era mu Yerusaalemi kye nnonze mu bika byonna ebya Isirayiri, mwe nja okuteeka erinnya lyange libeere omwo lubeerera.
8  Siriddamu kuleetera Bayisirayiri kuva mu nsi gye nnawa bajjajjaabwe ne bagenda okubundabunda, singa banaafubanga okukwata byonna bye nnabalagira, Amateeka gonna Musa omuweereza wange ge yabalagira okugoberera.”
9  Naye tebaawuliriza, era Manase yeeyongera okubawabya, n’abaleetera okukola ebintu ebibi okusinga amawanga Yakuwa ge yasaanyaawo mu maaso g’Abayisirayiri.
10  Yakuwa yayogeranga ng’ayitira mu baweereza be bannabbi, ng’agamba nti:
11  “Manase kabaka wa Yuda akoze ebintu bino byonna eby’omuzizo; akoze ebibi ebisinga eby’Abaamoli bonna abaamusookawo, era aleetedde ab’omu Yuda okwonoona olw’ebifaananyi bye ebyenyinyaza.
12  Kale bw’ati Yakuwa Katonda wa Isirayiri bw’agamba, ‘Laba ndeeta akabi ku Yerusaalemi ne ku Yuda, era buli anaakawulirako amatu gajja kumuwaawaala.
13  Nja kuleega ku Yerusaalemi omuguwa gwe nnapimisa Samaliya, era nja kukozesa bbirigi gye nnakozesa ku nnyumba ya Akabu, era nja kusiimuula Yerusaalemi ng’omuntu bw’asiimuula ebbakuli n’agivuunika.
14  Nja kwabulira abaasigalawo ku busika bwange era mbaweeyo mu mukono gw’abalabe baabwe, era bajja kutwalibwa mu buwambe n’ebintu byabwe binyagibwe abalabe baabwe bonna,
15  kubanga baakola ebintu ebibi mu maaso gange, era bansunguwaza okuviira ddala ku lunaku bajjajjaabwe lwe baava mu nsi ya Misiri n’okutuusa leero.’”
16  Ng’oggyeeko ekibi eky’okuleetera ab’omu Yuda okwonoona nga bakola ebibi mu maaso ga Yakuwa, Manase era yayiwa omusaayi mungi ogw’abantu abataalina musango okutuusa lwe yagujjuza mu Yerusaalemi okuva gy’etandikira okutuuka gy’ekoma.
17  Ebyafaayo ebirala ebikwata ku Manase ne byonna bye yakola, awamu n’ebibi bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
18  Awo Manase n’agalamizibwa wamu ne bajjajjaabe n’aziikibwa mu nnimiro ey’omu lubiri lwe, ennimiro ya Uzza, era mutabani we Amoni n’amusikira ku bwakabaka.
19  Amoni yalina emyaka 22 we yatandikira okufuga, era yafugira emyaka ebiri mu Yerusaalemi. Nnyina yali ayitibwa Mesulemesi, muwala wa Kaluzi ow’e Yotuba.
20  Amoni yeeyongera okukola ebibi mu maaso ga Yakuwa, nga kitaawe Manase bwe yakola.
21  Yatambuliranga mu makubo ga kitaawe gonna, era yeeyongera okuweereza n’okuvunnamira ebifaananyi ebyenyinyaza kitaawe bye yaweerezanga.
22  Bw’atyo yava ku Yakuwa Katonda wa bajjajjaabe, era teyatambulira mu makubo ga Yakuwa.
23  Oluvannyuma abaweereza ba Amoni baamukolera olukwe ne bamuttira mu nnyumba ye.
24  Naye abantu b’omu Yuda ne batta abo bonna abaakola olukwe okutta Kabaka Amoni, era ne bafuula Yosiya mutabani we kabaka mu kifo kye.
25  Ebyafaayo ebirala ebikwata ku Amoni, ebyo bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
26  Amoni yaziikibwa mu ntaana ye mu nnimiro ya Uzza, era mutabani we Yosiya n’amusikira ku bwakabaka.
25  Mu mwaka ogw’omwenda ogw’obufuzi bwa Zeddeekiya, mu mwezi ogw’ekkumi, ku lunaku olw’ekkumi, Kabaka Nebukadduneeza owa Babulooni yagenda n’eggye lye lyonna okulumba Yerusaalemi. Yasiisira okukirwanyisa era n’akizimbako ekigo,
2  era ekibuga kyazingizibwa okutuusa mu mwaka ogw’ekkumi n’ogumu ogw’obufuzi bwa Kabaka Zeddeekiya.
3  Ku lunaku olw’omwenda olw’omwezi ogw’okuna, enjala yali ya maanyi nnyo mu kibuga, era abantu b’omu nsi eyo tebaalina mmere.
4  Bbugwe w’ekibuga yakubibwamu ekituli; Abakaludaaya bwe baali nga bazingizza ekibuga, abasirikale bonna baakiddukamu ekiro nga bayita mu mulyango ogwali wakati w’ebisenge ebibiri okumpi n’ennimiro ya kabaka; ate ye kabaka yayitira mu kkubo erigenda mu Alaba.
5  Naye eggye ly’Abakaludaaya lyawondera kabaka, ne limusanga mu ddungu lya Yeriko, era eggye lye lyonna ne limwabulira ne lisaasaana.
6  Awo ne bakwata kabaka ne bamutwala eri kabaka wa Babulooni e Libula, ne bamusalira omusango.
7  Batta batabani ba Zeddeekiya ng’alaba, Nebukadduneeza n’amuggyamu amaaso, n’amusiba empingu ez’ekikomo n’amutwala e Babulooni.
8  Mu mwaka ogw’ekkumi n’omwenda ogw’obufuzi bwa Kabaka Nebukadduneeza owa Babulooni, mu mwezi ogw’okutaano, ku lunaku olw’omusanvu, Nebuzaladaani omuweereza wa kabaka wa Babulooni eyali akulira abakuumi, yagenda e Yerusaalemi.
9  Yayokya ennyumba ya Yakuwa, ennyumba ya kabaka, n’amayumba gonna ag’omu Yerusaalemi; yayokya n’amayumba ag’abantu bonna ab’ebitiibwa.
10  Eggye ly’Abakaludaaya lyonna eryali n’omukulu w’abakuumi lyamenya bbugwe wa Yerusaalemi.
11  Nebuzaladaani omukulu w’abakuumi yatwala abantu abaali basigadde mu kibuga mu buwaŋŋanguse, n’abo abaali bakyuse ne badda ku ludda lwa kabaka wa Babulooni, awamu n’abantu abalala bonna.
12  Naye yaleka abamu ku bantu abaali basingayo okuba abaavu mu nsi eyo okukolanga mu nnimiro z’emizabbibu n’okukolanga emirimu egy’obuwaze.
13  Abakaludaaya baamenyaamenya empagi ez’ekikomo ezaali mu nnyumba ya Yakuwa, n’ebigaali, ne ttanka ey’ekikomo ebyali mu nnyumba ya Yakuwa, ekikomo ne bakitwala e Babulooni.
14  Ate era baatwala n’ebiyoolerwamu evvu, n’ebitiiyo, n’ebizikiza omuliro, n’ebikopo, n’ebintu ebirala byonna eby’ekikomo ebyakozesebwanga mu yeekaalu.
15  Omukulu w’abakuumi yatwala ebiyoolerwamu olunyata n’ebbakuli ebya zzaabu ne ffeeza.
16  Empagi ebbiri, ne ttanka, n’ebigaali Sulemaani bye yakolera ennyumba ya Yakuwa, ekikomo kyabyo kyali kingi nnyo nga tekiyinza na kupimibwa.
17  Empagi emu yali emikono 18 obugulumivu, ng’eriko omutwe ogw’ekikomo, era omutwe gwali emikono esatu obugulumivu; omutwe gwali gwetooloddwa akatimba n’enkomamawanga, nga byonna bya kikomo. Empagi ey’okubiri n’akatimba kaayo nayo yali bw’etyo.
18  Ate era omukulu w’abakuumi yatwala Seraya eyali kabona omukulu, ne Zeffaniya kabona eyali amuddirira, n’abakuumi abasatu ab’oku mulyango.
19  Mu kibuga yaggyamu omukungu omu ow’omu lubiri eyali akulira abasirikale, banne ba kabaka ab’oku lusegere bataano abaasangibwa mu kibuga, omuwandiisi ow’omukulu w’eggye eyakunganga abantu, era n’abasajja 60 ku bantu aba bulijjo ab’omu nsi abaali bakyali mu kibuga.
20  Nebuzaladaani omukulu w’abakuumi yabatwala eri kabaka wa Babulooni e Libula.
21  Kabaka wa Babulooni yabattira e Libula mu kitundu ky’e Kamasi. Bwe batyo abantu b’omu Yuda ne baggibwa mu nsi yaabwe ne batwalibwa mu buwaŋŋanguse.
22  Kabaka Nebukadduneeza owa Babulooni yalonda Gedaliya mutabani wa Akikamu, mutabani wa Safani, okufuga abantu be yali alese mu Yuda.
23  Abakulu b’eggye bonna n’abasajja baabwe bwe baawulira nti kabaka wa Babulooni alonze Gedaliya, amangu ago ne bagenda eri Gedaliya e Mizupa. Abaagenda be bano: Isimayiri mutabani wa Nesaniya, Yokanani mutabani wa Kaleya, Seraya mutabani wa Tanukumesi Omunetofa, Yaazaniya mutabani wa Maakasi, awamu n’abasajja baabwe.
24  Gedaliya yabalayirira bo n’abasajja baabwe, era n’abagamba nti: “Temutya kubeera baweereza ba Bakaludaaya. Mubeere mu nsi eno muweereze kabaka wa Babulooni, mujja kuba bulungi.”
25  Mu mwezi ogw’omusanvu, Isimayiri mutabani wa Nesaniya, mutabani wa Erisaama, eyali ow’omu lulyo olulangira, yagenda n’abasajja abalala kkumi ne batta Gedaliya awamu n’Abayudaaya era n’Abakaludaaya abaali naye e Mizupa.
26  Awo abantu bonna, abato n’abakulu, nga mw’otwalidde n’abakulu b’eggye, ne bagenda e Misiri, olw’okuba baali batya Abakaludaaya.
27  Mu mwaka ogw’asatu mu omusanvu nga Yekoyakini kabaka wa Yuda ali mu buwaŋŋanguse, mu mwezi ogw’ekkumi n’ebiri, ku lunaku olw’abiri mu omusanvu, Kabaka Eviru-merodaaki owa Babulooni yasumulula Kabaka Yekoyakini owa Yuda mu kkomera. Ogwo gwe gwali omwaka ogusooka ogw’obufuzi bwa Eviru-merodaaki.
28  Eviru-merodaaki yayogera ne Yekoyakini mu ngeri ey’ekisa, n’agulumiza entebe ye ey’obwakabaka okusinga entebe za bakabaka abalala abaali naye e Babulooni.
29  Yekoyakini yaggyamu ebyambalo bye eby’ekkomera n’aliiranga emmere mu maaso ga kabaka obulamu bwe bwonna.
30  Yaweebwanga omugabo gw’emmere okuva eri kabaka buli lunaku, obulamu bwe bwonna.
13  Mu mwaka ogw’amakumi abiri mu esatu ogw’obufuzi bwa Yekowaasi mutabani wa Akaziya kabaka wa Yuda, Yekoyakazi mutabani wa Yeeku yafuuka kabaka wa Isirayiri mu Samaliya, era yafugira emyaka 17.
2  Yeeyongera okukola ebibi mu maaso ga Yakuwa, era yeeyongera okutambulira mu kibi Yerobowaamu mutabani wa Nebati kye yaleetera Isirayiri okukola. Teyakirekaayo.
3  N’olwekyo Yakuwa yasunguwalira Isirayiri n’abawaayo mu mukono gwa Kabaka Kazayeeri owa Busuuli ne mu mukono gwa Beni-kadadi mutabani wa Kazayeeri ekiseera ekyo kyonna.
4  Nga wayiseewo ekiseera, Yekoyakazi yeegayirira Yakuwa amusaasire, Yakuwa n’amuwuliriza, kubanga yali alabye engeri kabaka wa Busuuli gye yanyigirizaamu Abayisirayiri.
5  Awo Yakuwa n’awa Isirayiri omulokozi n’abanunula okuva mu mukono gw’Abasuuli, Abayisirayiri ne baba nga basobola okubeera mu maka gaabwe nga bwe kyabanga edda.
6  (Kyokka, tebaalekayo kibi ennyumba ya Yerobowaamu kye yaleetera Abayisirayiri okukola. Beeyongera okukola ekibi ekyo, era n’ekikondo ekisinzibwa kyeyongera okubeera mu Samaliya.)
7  Eggye lya Yekoyakazi lyasigalamu abeebagala embalaasi 50 bokka, amagaali 10, n’abasajja 10,000 abatambuza ebigere, olw’okuba kabaka wa Busuuli yali abazikirizza, n’abalinnyirira ng’enfuufu y’omu gguuliro.
8  Ebyafaayo ebirala ebikwata ku Yekoyakazi, ebyo byonna bye yakola nga mw’otwalidde n’ebikolwa bye eby’obuzira, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
9  Awo Yekoyakazi n’agalamizibwa wamu ne bajjajjaabe, era n’aziikibwa mu Samaliya, mutabani we Yekowaasi n’amusikira ku bwakabaka.
10  Mu mwaka ogw’amakumi asatu mu omusanvu ogw’obufuzi bwa Kabaka Yekowaasi owa Yuda, Yekowaasi mutabani wa Yekoyakazi yafuuka kabaka wa Isirayiri, era yafugira mu Samaliya emyaka 16.
11  Yeeyongera okukola ebibi mu maaso ga Yakuwa n’atalekaayo bibi byonna Yerobowaamu mutabani wa Nebati bye yaleetera Abayisirayiri okukola. Yeeyongera okukola ebibi ebyo.
12  Ebyafaayo ebirala ebikwata ku Yekowaasi, ebyo byonna bye yakola nga mw’otwalidde n’ebikolwa bye eby’obuzira era ne bwe yalwanyisa Kabaka Amaziya owa Yuda, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
13  Awo Yekowaasi n’agalamizibwa wamu ne bajjajjaabe, era n’aziikibwa mu Samaliya ne bakabaka ba Isirayiri, Yerobowaamu n’amusikira ku bwakabaka.
14  Erisa bwe yalwala obulwadde obwamuviirako okufa, Yekowaasi kabaka wa Isirayiri yagenda gye yali okumulaba n’akaaba ng’agamba nti: “Kitange, kitange! Eggaali lya Isirayiri ery’olutalo n’abasajja be abeebagala embalaasi!”
15  Awo Erisa n’amugamba nti: “Kwata omutego n’obusaale.” Yekowaasi n’akwata omutego n’obusaale.
16  Erisa n’agamba kabaka wa Isirayiri nti: “Teeka omukono gwo ku mutego.” Kabaka n’ateeka omukono gwe ku mutego, oluvannyuma Erisa naye n’ateeka emikono gye ku mikono gya kabaka.
17  N’amugamba nti: “Ggulawo eddirisa eritunudde ebuvanjuba.” N’aliggulawo. Erisa n’amugamba nti: “Lasa!” Kabaka n’alasa. Erisa n’agamba nti: “Ako ke kasaale ka Yakuwa ak’obuwanguzi, era ke kasaale akanaawangula Abasuuli! Ojja kutta Abasuuli mu Afeki okutuusa lw’onoobamalawo.”
18  Erisa era n’amugamba nti: “Kwata obusaale.” N’abukwata. Erisa n’agamba kabaka wa Isirayiri nti: “Lasa obusaale ku ttaka.” Awo kabaka n’alasa emirundi esatu, n’alekera awo.
19  Omusajja wa Katonda ow’amazima n’asunguwalira kabaka, n’amugamba nti: “Wandirasizza emirundi etaano oba mukaaga! Olwo wandikubye Abasuuli okutuusa lwe wandibamaliddewo ddala. Naye kaakano ojja kuwangula Abasuuli emirundi esatu gyokka.”
20  Oluvannyuma Erisa yafa ne bamuziika. Waaliwo ebibinja by’abazigu eby’Abamowaabu ebyajjanga mu nsi ku ntandikwa y’omwaka.
21  Lwali lumu abantu bwe baali baziika omusajja, ne balaba ekibinja ky’abazigu, amangu ago ne basuula omulambo gwe mu ntaana ya Erisa, ne badduka. Omulambo gw’omusajja bwe gwakoona ku magumba ga Erisa, omusajja n’alamuka n’ayimirira.
22  Kabaka Kazayeeri owa Busuuli yanyigiriza nnyo Abayisirayiri ekiseera ky’obufuzi bwa Yekoyakazi kyonna.
23  Naye Yakuwa yabakwatirwa ekisa n’abasaasira era n’alaga nti abafaako olw’endagaano gye yakola ne Ibulayimu, ne Isaaka, ne Yakobo. Teyayagala kubazikiriza, era tabagobanga mu maaso ge n’okutuusa leero.
24  Kabaka Kazayeeri owa Busuuli bwe yafa, Beni-kadadi mutabani we n’amusikira ku bwakabaka.
25  Awo Yekowaasi mutabani wa Yekoyakazi n’aggya ku Beni-kadadi mutabani wa Kazayeeri ebibuga bye yali awambye ku kitaawe Yekoyakazi mu lutalo. Yekowaasi yamuwangula emirundi esatu n’amuggyako ebibuga bya Isirayiri.
14  Mu mwaka ogw’okubiri ogw’obufuzi bwa Yekowaasi mutabani wa Yekoyakazi kabaka wa Isirayiri, Amaziya mutabani wa Yekowaasi kabaka wa Yuda yafuuka kabaka.
2  Amaziya yafuuka kabaka ng’alina emyaka 25, era yafugira emyaka 29 mu Yerusaalemi. Nnyina yali ayitibwa Yekoyadiini ow’e Yerusaalemi.
3  Yeeyongera okukola ebirungi mu maaso ga Yakuwa, naye teyenkana Dawudi jjajjaawe. Yakola byonna nga bwe byali kitaawe Yekowaasi bye yakolanga.
4  Kyokka ebifo ebigulumivu tebyaggibwawo, era abantu baali bakyaweerayo ssaddaaka era nga bakyanyookereza omukka gwa ssaddaaka ku bifo ebyo.
5  Olwali okwenywereza ku bwakabaka, n’atta abaweereza be abatta kitaawe Kabaka Yekowaasi.
6  Naye teyatta baana baabwe, wabula yakola nga bwe kyawandiikibwa mu kitabo ky’Amateeka ga Musa, nga Yakuwa bwe yalagira nti: “Bataata tebattibwenga olw’ebibi by’abaana baabwe, n’abaana tebattibwenga olw’ebibi bya bakitaabwe. Buli omu anattibwanga lwa kibi kye.”
7  Amaziya yattira mu Kiwonvu ky’Omunnyo abasajja Abeedomu 10,000 n’awamba ekibuga Seera mu lutalo, ekibuga ekyo ne kitandika okuyitibwa Yokuseeri n’okutuusa leero.
8  Awo Amaziya n’atuma ababaka eri Yekowaasi mutabani wa Yekoyakazi mutabani wa Yeeku kabaka wa Isirayiri ng’agamba nti: “Jjangu tulwane.”
9  Kabaka Yekowaasi owa Isirayiri n’aweereza Kabaka Amaziya owa Yuda obubaka obugamba nti: “Akati ak’amaggwa akaali mu Lebanooni kaaweereza omuti gw’entolokyo ogwali mu Lebanooni obubaka obugamba nti, ‘Muwala wo muwe mutabani wange amuwase.’ Kyokka, ensolo ey’omu nsiko eyali mu Lebanooni n’eyitawo n’erinnyirira akati ak’amaggwa.
10  Kituufu owangudde Edomu, era ekyo ne kireetera omutima gwo okwegulumiza. Weenyumiririze mu kitiibwa kyo, naye sigala mu nnyumba yo. Lwaki weereetera emitawaana eginaakuviirako okugwa ggwe awamu ne Yuda?”
11  Naye Amaziya teyawuliriza. Awo Kabaka Yekowaasi owa Isirayiri n’agenda, ye ne Kabaka Amaziya owa Yuda ne balwanira e Besu-semesi ekya Yuda.
12  Abantu ba Yuda ne bawangulwa Abayisirayiri, ne badduka buli omu n’agenda ewuwe.
13  Kabaka Yekowaasi owa Isirayiri n’akwatira Kabaka Amaziya owa Yuda mutabani wa Yekowaasi mutabani wa Akaziya e Besu-semesi n’ajja naye e Yerusaalemi, n’amenya bbugwe wa Yerusaalemi okuva ku Mulyango gwa Efulayimu okutuuka ku Mulyango ogw’Oku Nsonda, emikono 400.
14  N’atwala zzaabu yenna ne ffeeza n’ebintu byonna ebyali mu nnyumba ya Yakuwa ne mu mawanika agaali mu nnyumba ya kabaka, era n’awamba abantu, n’addayo e Samaliya.
15  Ebyafaayo ebirala ebikwata ku Yekowaasi, ebyo byonna bye yakola nga mw’otwalidde n’ebikolwa bye eby’obuzira, ne bwe yalwanyisa Amaziya kabaka wa Yuda, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
16  Awo Yekowaasi n’agalamizibwa wamu ne bajjajjaabe n’aziikibwa mu Samaliya ne bakabaka ba Isirayiri, era Yerobowaamu mutabani we n’amusikira ku bwakabaka.
17  Amaziya mutabani wa Yekowaasi kabaka wa Yuda yawangaala emyaka 15 oluvannyuma lw’okufa kwa Yekowaasi mutabani wa Yekoyakazi kabaka wa Isirayiri.
18  Ebyafaayo ebirala ebikwata ku Amaziya biwandiikiddwa mu kitabo ky’ebyafaayo by’ekiseera kya bakabaka ba Yuda.
19  Oluvannyuma lw’ekiseera, baamukolera olukwe mu Yerusaalemi n’addukira e Lakisi, naye ne batuma abantu okumuwondera e Lakisi ne bamuttira eyo.
20  Awo ne bamuteeka ku mbalaasi ne bamuzzaayo, n’aziikibwa mu Yerusaalemi ne bajjajjaabe mu Kibuga kya Dawudi.
21  Oluvannyuma abantu ba Yuda bonna baddira Azaliya eyali ow’emyaka 16, ne bamufuula kabaka n’adda mu kifo kya kitaawe Amaziya.
22  Yaddamu okuzimba Erasi n’akiddiza Yuda nga kabaka amaze okugalamizibwa wamu ne bajjajjaabe.
23  Mu mwaka ogw’ekkumi n’etaano ogw’obufuzi bwa Amaziya mutabani wa Yekowaasi kabaka wa Yuda, Yerobowaamu mutabani wa Kabaka Yekowaasi owa Isirayiri yafuuka kabaka mu Samaliya, era yafugira emyaka 41.
24  Yeeyongera okukola ebibi mu maaso ga Yakuwa. Teyalekayo bibi Yerobowaamu mutabani wa Nebati bye yaleetera Isirayiri okukola.
25  Yazzaawo ensalo ya Isirayiri okuva e Lebo-kamasi okutuukira ddala ku Nnyanja y’omu Alaba, nga Yakuwa Katonda wa Isirayiri bwe yayogera okuyitira mu muweereza we Yona mutabani wa Amitayi, nnabbi ow’e Gasu-keferi.
26  Kubanga Yakuwa yali alabye ng’Abayisirayiri babonaabona nnyo. Waali tewasigaddeewo wadde omuntu ateesobola oba atalina maanyi ow’okuyamba Isirayiri.
27  Kyokka, Yakuwa yali asuubizza obutasaanyaawo linnya lya Isirayiri wansi w’eggulu. Bw’atyo n’abanunula ng’akozesa Yerobowaamu mutabani wa Yekowaasi.
28  Ebyafaayo ebirala ebikwata ku Yerobowaamu, ebyo byonna bye yakola n’ebikolwa bye eby’obuzira, n’entalo ze yalwana, era ne bwe yazza Ddamasiko ne Kamasi mu buyinza bwa Yuda ne Isirayiri, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
29  Awo Yerobowaamu n’agalamizibwa wamu ne bajjajjaabe, bakabaka ba Isirayiri, era Zekkaliya mutabani we n’amusikira ku bwakabaka.
19  Kabaka Keezeekiya olwawulira ebigambo ebyo, n’ayuza ebyambalo bye n’ayambala ebibukutu, n’agenda mu nnyumba ya Yakuwa.
2  Awo n’atuma Eriyakimu eyalabiriranga ennyumba ya kabaka, ne Sebuna omuwandiisi, n’abakulu ba bakabona, eri nnabbi Isaaya mutabani wa Amozi, ne bagenda nga bambadde ebibukutu.
3  Ne bamugamba nti: “Bw’ati Keezeekiya bw’agamba, ‘Olunaku luno lunaku lwa buyinike, lunaku lwa kunenyezebwa na kuswala; tulinga omukazi atuusizza okuzaala, kyokka nga talina maanyi ga kusindika mwana.
4  Oboolyawo Yakuwa Katonda wo anaawulira ebigambo byonna ebya Labusake, eyatumibwa mukama we kabaka wa Bwasuli, okuvuma Katonda omulamu, era oboolyawo Yakuwa Katonda wo anaamubonereza olw’ebigambo by’awulidde. Kale sabira abo abasigaddewo.’”
5  Awo abaweereza ba Kabaka Keezeekiya ne bagenda eri Isaaya,
6  Isaaya n’abagamba nti: “Mugambe mukama wammwe nti, ‘Bw’ati Yakuwa bw’agamba: “Totya olw’ebigambo by’owulidde, abaweereza ba kabaka wa Bwasuli bye boogedde nga banzivoola.
7  Ŋŋenda kuteeka ekirowoozo mu mutima gwe, era ajja kubaako amawulire g’awulira addeyo mu nsi ye; era nja kumuleetera okuttibwa n’ekitala mu nsi ye.”’”
8  Labusake bwe yawulira nti kabaka wa Bwasuli avudde e Lakisi, n’addayo gy’ali n’amusanga ng’alwanyisa Libuna.
9  Awo kabaka wa Bwasuli n’awulira nga bagamba nti Kabaka Tiraka owa Esiyopiya yali azze okumulwanyisa. N’addamu n’atuma ababaka eri Keezeekiya, n’agamba nti:
10  “Mugambe Kabaka Keezeekiya owa Yuda nti, ‘Katonda wo gwe weesiga takulimba ng’akugamba nti: “Yerusaalemi tekijja kuweebwayo mu mukono gwa kabaka wa Bwasuli.”
11  Wawulira ekyo bakabaka ba Bwasuli kye baakola ensi zonna bwe baazizikiriza. Kati olwo ggwe wekka anaawonawo?
12  Bakatonda b’amawanga bajjajjange ge baazikiriza baasobola okuganunula? Gozani ne Kalani ne Lezefu biri ludda wa? Abantu b’omu Edeni abaali mu Teru-Sali bali ludda wa?
13  Kabaka wa Kamasi, n’owa Alupadi, n’ow’ekibuga Sefavayimu, n’ow’ekibuga Kena, n’ow’ekibuga Yiva, bali ludda wa?’”
14  Awo Keezeekiya n’aggya ebbaluwa ku babaka n’azisoma, oluvannyuma n’agenda mu nnyumba ya Yakuwa, n’azanjuluza mu maaso ga Yakuwa.
15  Keezeekiya n’asaba Yakuwa ng’agamba nti: “Ai Yakuwa Katonda wa Isirayiri atuula waggulu wa bakerubi, ggwe wekka ggwe Katonda ow’amazima ow’obwakabaka bwonna obw’omu nsi. Ggwe wakola eggulu n’ensi.
16  Ai Yakuwa, tega okutu kwo owulire! Ai Yakuwa, zibula amaaso go olabe! Wulira ebigambo ebiri mu bubaka Sennakeribu bw’aweerezza okuvuma Katonda omulamu.
17  Ai Yakuwa, kyo kituufu nti bakabaka ba Bwasuli baafaafaaganya amawanga n’ensi zaago.
18  Baasuula bakatonda b’amawanga ago mu muliro, olw’okuba tebaali bakatonda ba ddala, wabula miti na mayinja, omulimu gw’emikono gy’abantu. Eyo ye nsonga lwaki baasobola okubazikiriza.
19  Naye kaakano Ai Yakuwa Katonda waffe, tukwegayiridde, tununule mu mukono gwe, obwakabaka bwonna mu nsi bulyoke bumanye nti ggwe, Ai Yakuwa, ggwe Katonda wekka.”
20  Awo Isaaya mutabani wa Amozi n’aweereza Keezeekiya obubaka obugamba nti: “Bw’ati Yakuwa Katonda wa Isirayiri bw’agamba, ‘Mpulidde essaala yo ekwata ku Kabaka Sennakeribu owa Bwasuli.
21  Era bino bye bigambo Yakuwa by’ayogedde ku ye: “Muwala wa Sayuuni embeerera akunyooma, akusekerera. Muwala wa Yerusaalemi akunyeenyeza omutwe.
22  Ani gw’ovumye era gw’ovvodde? Ani gw’oleekaaniddeEra gw’oyimusirizza amaaso go ag’amalala? Obikoze Mutukuvu wa Isirayiri!
23  Oyise mu babaka bo n’ovuma Yakuwa ng’ogamba nti,‘Nga nkozesa amagaali gange amangi ag’olutalo‘Nja kwambuka ensozi ezisingayo obuwanvu,Mu bitundu bya Lebanooni ebisingayo okuba ewala. Nja kutema emiti gyayo egy’entolokyo emiwanvu n’emiti gy’emiberosi egisinga obulungi. Nja kugenda mu bifo byayo ebisirifu ebisingayo okuba eby’ewala, ebibira byayo ebisingayo okuba ebiziyivu.
24  Nja kusima enzizi nnywe amazzi ag’omu nsi engwira;Nja kukaliza emigga gyonna egy’e Misiri n’ebigere byange.’
25  Towuliranga? Kyasalibwawo kuva dda. Nnakiteekateeka okuva mu biseera ebyayita. Kaakano nja kukituukiriza. Ebibuga ebiriko bbugwe, ojja kubifuula ntuumu za bifunfugu.
26  Ababibeeramu bajja kuggwaamu amaanyi;Bajja kutya era bajja kuswazibwa. Bajja kuba ng’ebimera eby’oku ttale, era ng’omuddo,Bajja kuba ng’essubi ery’oku nnyumba erikaze olw’empewo ey’ebuvanjuba.
27  Naye mmanyi bulungi ddi lw’otuula, lw’ofuluma, ne lw’oyingira,Era ne lw’oba ng’onsunguwalidde,
28  Kubanga obusungu bw’olina gye ndi n’okuwuluguma kwo bituuse mu matu gange. N’olwekyo nja kuteeka eddobo lyange mu nnyindo zo n’olukoba lwange mu kamwa ko,Era nja kukuddizzaayo mu kkubo lye wajjiramu.”
29  “‘Kano ke kanaaba akabonero gy’oli: Mu mwaka guno, mujja kulya ebyo ebyemeza byokka; ate mu mwaka ogw’okubiri mujja kulya emmere ey’empeke eneemera okuva mu ebyo; naye mu mwaka ogw’okusatu mujja kusiga ensigo era mukungule, era mujja kusimba ennimiro z’emizabbibu mulye ebibala byamu.
30  Ab’ennyumba ya Yuda abanaawonawo, kwe kugamba, abo abanaasigalawo, bajja kusimba emirandira mu ttaka babale ebibala waggulu.
31  Abo abanaaba basigaddewo bajja kuva mu Yerusaalemi, n’abo abanaaba bawonyeewo bajja kuva ku Lusozi Sayuuni. Obunyiikivu bwa Yakuwa ow’eggye bulikituukiriza.
32  “‘Kale bw’ati Yakuwa bw’ayogera ku kabaka wa Bwasuli: “Tajja kuyingira mu kibuga kino,Wadde okulasaamu akasaale,Wadde okukirumba n’engabo,Wadde okukola ekifunvu eky’okuyimako okukirwanyisa.
33  Ajja kuddirayo mu kkubo lye yajjiramu;Era tajja kuyingira mu kibuga kino,” Yakuwa bw’agamba.
34  “Nja kulwanirira ekibuga kino era nkinunule ku lw’erinnya lyangeEra ne ku lwa Dawudi omuweereza wange.”’”
35  Ekiro ekyo malayika wa Yakuwa n’agenda mu lusiisira lw’Abaasuli n’atta abasajja 185,000. Abantu bwe baazuukuka ku makya, ne balaba emirambo gyabwe gyonna.
36  Awo Kabaka Sennakeribu owa Bwasuli n’avaayo, n’addayo e Nineeve, n’abeera eyo.
37  Lumu bwe yali avunnamye mu nnyumba ya katonda we Nisuloki, batabani be bennyini, Adulammereki ne Salezeeri ne bamutta n’ekitala, ne baddukira mu kitundu ky’e Alalati. Mutabani we Esalu-kaddoni n’amusikira ku bwakabaka.
24  Mu kiseera kya Yekoyakimu, Kabaka Nebukadduneeza owa Babulooni yalumba Yuda, Yekoyakimu n’afuuka omuweereza we okumala emyaka esatu, kyokka oluvannyuma n’amujeemera.
2  Awo Yakuwa n’atandika okusindikira Yekoyakimu ebibinja by’Abakaludaaya n’eby’Abasuuli n’eby’Abamowaabu n’eby’Abaamoni. Yabisindika bizikirize Yuda, nga Yakuwa bwe yayogera okuyitira mu baweereza be bannabbi.
3  Mazima ddala Yakuwa ye yalagira kibe bwe kityo ku Yuda, alyoke abaggye mu maaso ge olw’ebibi byonna Manase bye yakola,
4  n’olw’omusaayi gw’abantu abataaliko musango Manase gwe yayiwa, kubanga yali ajjuzizza Yerusaalemi omusaayi gw’abantu abataaliko musango, era Yakuwa teyali mwetegefu kusonyiwa.
5  Ebyafaayo ebirala ebikwata ku Yekoyakimu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
6  Awo Yekoyakimu n’agalamizibwa wamu ne bajjajjaabe, mutabani we Yekoyakini n’amusikira ku bwakabaka.
7  Kabaka wa Misiri teyaddayo kuva mu nsi ye, olw’okuba kabaka wa Babulooni yali atutte ettwale lya kabaka wa Misiri lyonna, okuva ku Kiwonvu ky’e Misiri okutuuka ku Mugga Fulaati.
8  Yekoyakini yatandika okufuga ng’alina emyaka 18, era yafugira mu Yerusaalemi emyezi esatu. Nnyina yali ayitibwa Nekusita muwala wa Erunasani ow’e Yerusaalemi.
9  Yeeyongera okukola ebibi mu maaso ga Yakuwa, nga byonna bwe byali kitaawe bye yakola.
10  Mu kiseera ekyo, abaweereza ba Kabaka Nebukadduneeza owa Babulooni baalumba Yerusaalemi, era ekibuga ne kizingizibwa.
11  Kabaka Nebukadduneeza owa Babulooni yajja mu kibuga, ng’abaweereza be bakizingiza.
12  Kabaka Yekoyakini owa Yuda yeewaayo eri kabaka wa Babulooni awamu ne nnyina, n’abaweereza be, n’abaami be, era n’abakungu b’omu lubiri lwe; kabaka wa Babulooni n’atwala Yekoyakini mu buwambe mu mwaka ogw’omunaana ogw’obufuzi bwe.
13  Nga Yakuwa bwe yali agambye, Kabaka wa Babulooni yaggya mu nnyumba ya Yakuwa ne mu nnyumba ya kabaka eby’obugagga byonna. Yatemaatema ebintu byonna ebya zzaabu ebyali mu yeekaalu ya Yakuwa Sulemaani kabaka wa Isirayiri bye yali akoze.
14  Yatwala mu buwaŋŋanguse abantu bonna ab’omu Yerusaalemi, abaami bonna, abalwanyi bonna ab’amaanyi, buli mukugu yenna mu by’emikono na buli muweesi—yatwala abantu 10,000 mu buwaŋŋanguse. Tewaasigala muntu okuggyako abantu b’omu nsi abaali basingayo okuba abaavu.
15  Bw’atyo n’atwala Yekoyakini mu buwaŋŋanguse e Babulooni; yatwala ne maama wa kabaka, ne bakyala ba kabaka, n’abakungu b’omu lubiri lwe, n’abasajja abatutumufu ab’omu nsi. Yabaggya mu Yerusaalemi n’abatwala mu buwaŋŋanguse e Babulooni.
16  Ate era kabaka wa Babulooni yatwala mu buwaŋŋanguse e Babulooni abalwanyi bonna akasanvu, era n’abakugu mu mirimu egy’emikono n’abaweesi lukumi, nga bonna basajja ba maanyi abatendekeddwa okulwana.
17  Kabaka wa Babulooni yafuula Mattaniya kitaawe wa Yekoyakini omuto kabaka mu kifo kye, era n’akyusa erinnya lye n’amutuuma Zeddeekiya.
18  Zeddeekiya yatandika okufuga ng’alina emyaka 21, era yafugira mu Yerusaalemi emyaka 11. Nnyina yali ayitibwa Kamutali muwala wa Yeremiya ow’e Libuna.
19  Yeeyongera okukola ebintu ebibi mu maaso ga Yakuwa, nga byonna bwe byali Yekoyakimu bye yakola.
20  Ebyo byonna byatuuka ku Yerusaalemi ne ku Yuda olw’obusungu bwa Yakuwa, okutuusa lwe yabagoba mu maaso ge. Ate era Zeddeekiya yajeemera kabaka wa Babulooni.
5  Naamani omukulu w’eggye lya kabaka wa Busuuli yali muntu mukulu nnyo era nga wa kitiibwa mu maaso ga mukama we, olw’okuba okuyitira mu ye Yakuwa yali asobozesezza Abasuuli okuwangula abalabe baabwe. Naamani yali mulwanyi muzira wadde nga yali mugenge.
2  Mu lumu ku ntabaalo zaabwe, Abasuuli baali baawamba omuwala omuto mu nsi ya Isirayiri, n’afuuka omuweereza wa muka Naamani.
3  Omuwala oyo yagamba muka Naamani nti: “Singa mukama wange agenda ewa nnabbi mu Samaliya, yandimuwonyezza ebigenge.”
4  Awo n’agenda n’ategeeza mukama we ekyo omuwala eyaggibwa mu Isirayiri kye yali agambye.
5  Kabaka wa Busuuli n’agamba Naamani nti: “Genda! Nja kuweereza kabaka wa Isirayiri ebbaluwa.” Awo Naamani n’agenda ne ttalanta kkumi eza ffeeza, n’ebitole bya zzaabu 6,000 era n’ebyambalo kkumi.
6  Yatwalira kabaka wa Isirayiri ebbaluwa eyali egamba nti: “Awamu n’ebbaluwa eno nkuweerezza Naamani omuweereza wange omuwonye ebigenge.”
7  Kabaka wa Isirayiri olwamala okugisoma, n’ayuza ebyambalo bye n’agamba nti: “Nze Katonda? Nnina obuyinza okutta oba okulamya, alyoke ampeereze omusajja ono mmuwonye ebigenge? Mulaba bw’ayagala okundeetera okuyomba naye.”
8  Naye Erisa omusajja wa Katonda ow’amazima bwe yawulira nti kabaka wa Isirayiri ayuzizza ebyambalo bye, n’amuweereza obubaka obugamba nti: “Lwaki oyuzizza ebyambalo byo? K’ajje gye ndi, amanye nti mu Isirayiri mulimu nnabbi.”
9  Awo Naamani n’agenda n’embalaasi ze awamu n’amagaali ge ag’olutalo n’ayimirira ku mulyango gw’ennyumba ya Erisa.
10  Naye Erisa n’amutumira omubaka amugambe nti: “Genda onaabe emirundi musanvu mu Mugga Yoludaani, omubiri gwo gujja kuddawo era ojja kuba mulongoofu.”
11  Awo Naamani n’asunguwala nnyo n’atandika okutambula agende ng’agamba nti: “Nnabadde ndowooza nti, ‘Ajja kufuluma ajje ayimirire wano, akoowoole erinnya lya Yakuwa Katonda we nga bw’ayisaayisa engalo ze awali ebigenge, amponye.’
12  Emigga Abbana ne Falupali egy’e Ddamasiko tegisinga amazzi ga Isirayiri gonna? Siyinza kunaaba omwo ne mba mulongoofu?” Awo n’akyuka n’agenda nga musunguwavu nnyo.
13  Awo abaweereza be ne bamutuukirira ne bamugamba nti: “Kitaffe, singa nnabbi akugambye okukola ekintu ekitali kya bulijjo, tewandikikoze? Kati okukugamba obugambi nti ‘naaba obe mulongoofu’ kiyinza okukulema?”
14  Awo n’aserengeta ne yennyika mu Yoludaani emirundi musanvu ng’omusajja wa Katonda ow’amazima bwe yali amugambye. Omubiri gwe ne guddawo ne guba ng’ogw’omwana omuto, era n’aba mulongoofu.
15  Oluvannyuma n’addayo ew’omusajja wa Katonda ow’amazima n’abantu bonna be yali nabo, n’ayimirira mu maaso ge n’agamba nti: “Kaakano ntegedde nti teri Katonda walala mu nsi yonna, okuggyako mu Isirayiri. Kale nkusaba okkirize ekirabo okuva eri omuweereza wo.”
16  Naye Erisa n’agamba nti: “Nga Yakuwa gwe mpeereza bw’ali omulamu, sijja kukitwala.” Naamani n’amwegayirira nnyo akitwale, naye Erisa n’agaana.
17  Awo Naamani n’agamba nti: “Bw’oba ogaanye, nkwegayiridde nze omuweereza wo ka mpeebwe ettaka nditikke ku nnyumbu bbiri, kubanga omuweereza wo takyaddayo kuwaayo biweebwayo ebyokebwa wadde ssaddaaka eri bakatonda balala, okuggyako eri Yakuwa.
18  Naye Yakuwa asonyiwenga omuweereza wo mu kino: Mukama wange bw’anaagendanga mu nnyumba ya Limmoni n’avunnama nga yeewaniridde ku mukono gwange, nange ne nvunnamira wamu naye mu nnyumba ya Limmoni, Yakuwa asonyiwenga omuweereza we ekintu ekyo.”
19  Awo Erisa n’amugamba nti: “Genda mirembe.” Bwe yava awaali Erisa, ng’atambuddeko akabanga,
20  Gekazi omuweereza wa Erisa omusajja wa Katonda ow’amazima n’agamba mu mutima gwe nti: ‘Mukama wange alese Naamani ono Omusuuli okugenda nga tamuggyeeko by’aleese. Nga Yakuwa bw’ali omulamu, nja kudduka mmugoberere mbeeko kye mmuggyako.’
21  Gekazi n’adduka n’agoberera Naamani. Naamani bwe yalaba omuntu amugoberera, n’ava mu ggaali lye okumusisinkana n’amubuuza nti: “Waliwo omutawaana gwonna?”
22  N’amuddamu nti: “Tewali mutawaana. Mukama wange antumye nkugambe nti, ‘Abavubuka babiri ku baana ba bannabbi bazze gye ndi nga bava mu kitundu kya Efulayimu eky’ensozi. Nkusaba obawe ttalanta emu eya ffeeza n’ebyambalo bibiri.’”
23  Naamani n’agamba nti: “Twala ttalanta bbiri.” N’amwegayirira nnyo, era n’azinga ttalanta bbiri eza ffeeza mu nsawo bbiri, awamu n’ebyambalo bibiri, n’abikwasa abaweereza be babiri ne babisitula nga bakulembeddemu Gekazi.
24  Bwe yatuuka ku Oferi, n’abibaggyako n’abiteeka mu nnyumba, n’asiibula abasajja. Bwe baamala okugenda,
25  Gekazi n’ayingira n’ayimirira kumpi ne mukama we. Erisa n’amubuuza nti: “Ova wa Gekazi?” Gekazi n’amuddamu nti: “Omuweereza wo tannabaako w’alaga.”
26  Awo Erisa n’amugamba nti: “Omutima gwange tegubadde naawe, omusajja bw’avudde mu ggaali lye okukusisinkana? Kino kye kiseera okukkiriza okuweebwa ffeeza, oba ebyambalo, oba ennimiro z’emizeyituuni, oba ennimiro z’emizabbibu, oba endiga, oba ente, oba abaweereza abasajja oba abakazi?
27  Kale nno ebigenge bya Naamani bijja kukukwata, era bijja kubeeranga ne ku bazzukulu bo emirembe gyonna.” Amangu ago Gekazi n’afuluma n’ava mu maaso ga Erisa nga mugenge, era ng’atukula ng’omuzira.
15  Mu mwaka ogw’amakumi abiri mu omusanvu ogw’obufuzi bwa Yerobowaamu kabaka wa Isirayiri, Azaliya mutabani wa Kabaka Amaziya owa Yuda yafuuka kabaka.
2  Yalina emyaka 16 we yatandikira okufuga, era yafugira emyaka 52 mu Yerusaalemi. Nnyina yali ayitibwa Yekoliya ow’e Yerusaalemi.
3  Yeeyongera okukola ebirungi mu maaso ga Yakuwa, nga kitaawe Amaziya bwe yakola.
4  Kyokka ebifo ebigulumivu tebyaggibwawo, era abantu baali bakyaweerayo ssaddaaka era nga bakyanyookereza omukka gwa ssaddaaka ku bifo ebyo.
5  Yakuwa yalwaza Azaliya, era yali mugenge okutuusa lwe yafa. Yabeeranga mu nnyumba ey’enjawulo, nga mutabani we Yosamu y’alabirira eby’omu lubiri, era nga y’alamula abantu b’omu nsi.
6  Ebyafaayo ebirala ebikwata ku Azaliya, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
7  Oluvannyuma Azaliya yagalamizibwa wamu ne bajjajjaabe, ne bamuziika ne bajjajjaabe mu Kibuga kya Dawudi, Yosamu mutabani we n’amusikira ku bwakabaka.
8  Mu mwaka ogw’amakumi asatu mu omunaana ogw’obufuzi bwa Kabaka Azaliya owa Yuda, Zekkaliya mutabani wa Yerobowaamu yafuuka kabaka wa Isirayiri mu Samaliya, era yafugira emyezi mukaaga.
9  Yakola ebintu ebibi mu maaso ga Yakuwa, nga bajjajjaabe bwe baakolanga. Teyalekayo bibi Yerobowaamu mutabani wa Nebati bye yaleetera Isirayiri okukola.
10  Awo Salumu mutabani wa Yabesi n’amukolera olukwe n’amuttira e Ibuleyamu. Bwe yamala okumutta n’atandika okufuga mu kifo kye.
11  Ebyafaayo ebirala ebikwata ku Zekkaliya biwandiikiddwa mu kitabo ky’ebyafaayo by’ekiseera kya bakabaka ba Isirayiri.
12  Ekyo Yakuwa kye yagamba Yeeku nti: “Batabani bo balituula ku ntebe y’obwakabaka bwa Isirayiri okutuukira ddala ku mulembe ogw’okuna,” ne kituukirira.
13  Mu mwaka ogw’amakumi asatu mu omwenda ogw’obufuzi bwa Kabaka Uzziya owa Yuda, Salumu mutabani wa Yabesi yafuuka kabaka, era yafugira mu Samaliya omwezi gumu.
14  Awo Menakemu mutabani wa Gadi n’ava e Tiruza n’agenda e Samaliya, n’atta Salumu mutabani wa Yabesi. Bwe yamala okumutta n’atandika okufuga mu kifo kye.
15  Ebyafaayo ebirala ebikwata ku Salumu n’olukwe lwe yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
16  Awo Menakemu n’ava e Tiruza n’alumba Tifusa n’azikiriza abaalimu bonna n’abo abaali mu bitundu ebikiriraanye, kubanga abaali mu kibuga ekyo tebaamuggulirawo nzigi. Yakirumba n’abaaga abakazi bonna ab’embuto abaakirimu.
17  Mu mwaka ogw’amakumi asatu mu omwenda ogw’obufuzi bwa Kabaka Azaliya owa Yuda, Menakemu mutabani wa Gadi yafuuka kabaka wa Isirayiri, era yafugira mu Samaliya emyaka kkumi.
18  Yeeyongera okukola ebibi mu maaso ga Yakuwa. Obulamu bwe bwonna teyalekayo bibi Yerobowaamu mutabani wa Nebati bye yaleetera Isirayiri okukola.
19  Awo Kabaka Puli owa Bwasuli n’alumba Isirayiri, Menakemu n’amuwa ttalanta 1,000 eza ffeeza amuyambe okwenywereza ku bwakabaka.
20  Ffeeza oyo Menakemu yamusolooza ku basajja bonna abaali abagagga era ab’ebitiibwa mu Isirayiri. Buli musajja yamuggyako sekeri 50 eza ffeeza, n’aziwa kabaka wa Bwasuli. Awo kabaka wa Bwasuli n’addayo, n’atasigala mu nsi eyo.
21  Ebyafaayo ebirala ebikwata ku Menakemu, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
22  Awo Menakemu n’agalamizibwa wamu ne bajjajjaabe, Pekakiya mutabani we n’amusikira ku bwakabaka.
23  Mu mwaka ogw’amakumi ataano ogw’obufuzi bwa Kabaka Azaliya owa Yuda, Pekakiya mutabani wa Menakemu yafuuka kabaka wa Isirayiri mu Samaliya, era yafugira emyaka ebiri.
24  Yeeyongera okukola ebibi mu maaso ga Yakuwa. Teyalekayo bibi Yerobowaamu mutabani wa Nebati bye yaleetera Isirayiri okukola.
25  Awo omukungu we ayitibwa Peka, mutabani wa Lemaliya, n’amukolera olukwe n’amuttira e Samaliya mu munaala ogw’oku nnyumba ya kabaka ng’ali wamu ne Alugobu ne Aliye. Yali wamu n’abasajja 50 ab’e Gireyaadi, era bwe yamala okumutta n’atandika okufuga mu kifo kye.
26  Ebyafaayo ebirala ebikwata ku Pekakiya, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
27  Mu mwaka ogw’amakumi ataano mu ebiri ogw’obufuzi bwa Kabaka Azaliya owa Yuda, Peka mutabani wa Lemaliya yafuuka kabaka wa Isirayiri mu Samaliya, era yafugira emyaka 20.
28  Yeeyongera okukola ebibi mu maaso ga Yakuwa, era teyalekayo bibi Yerobowaamu mutabani wa Nebati bye yaleetera Isirayiri okukola.
29  Mu biseera bya Kabaka Peka owa Isirayiri, Tigulasu-pireseri kabaka wa Bwasuli yalumba n’awamba Yiyoni, Aberu-besumaaka, Yanowa, Kedesi, Kazoli, Gireyaadi, ne Ggaliraaya—ekitundu kyonna ekya Nafutaali—abantu baamu n’abatwala mu buwaŋŋanguse e Bwasuli.
30  Awo Koseya mutabani wa Ela n’akolera Peka mutabani wa Lemaliya olukwe n’amutta, n’atandika okufuga mu kifo kye mu mwaka ogw’amakumi abiri ogw’obufuzi bwa Yosamu mutabani wa Uzziya.
31  Ebyafaayo ebirala ebikwata ku Peka, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
32  Mu mwaka ogw’okubiri ogw’obufuzi bwa Peka mutabani wa Lemaliya kabaka wa Isirayiri, Yosamu mutabani wa Kabaka Uzziya owa Yuda yafuuka kabaka.
33  Yatandika okufuga ng’alina emyaka 25, era yafugira emyaka 16 mu Yerusaalemi. Nnyina yali ayitibwa Yerusa muwala wa Zadooki.
34  Yakolanga ebirungi mu maaso ga Yakuwa nga kitaawe Uzziya bwe yakola.
35  Kyokka ebifo ebigulumivu tebyaggibwawo, era abantu baali bakyaweerayo ssaddaaka era nga bakyanyookereza omukka gwa ssaddaaka ku bifo ebyo. Ye yazimba omulyango ogw’eky’engulu ogw’ennyumba ya Yakuwa.
36  Ebyafaayo ebirala ebikwata ku Yosamu, ebyo bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
37  Mu nnaku ezo, Yakuwa yasindika Lezini kabaka wa Busuuli ne Peka mutabani wa Lemaliya okulumba Yuda.
38  Yosamu yagalamizibwa wamu ne bajjajjaabe era yaziikibwa ne bajjajjaabe mu Kibuga kya Dawudi jjajjaawe, Akazi mutabani we n’amusikira ku bwakabaka.
20  Mu kiseera ekyo, Keezeekiya yalwala nnyo n’abulako katono okufa. Nnabbi Isaaya mutabani wa Amozi n’agenda gy’ali n’amugamba nti, “Bw’ati Yakuwa bw’agamba: ‘Wa ab’omu nnyumba yo ebiragiro, kubanga ogenda kufa; tojja kuwona.’”
2  Awo Keezeekiya n’akyuka n’atunula ku kisenge, n’asaba Yakuwa ng’agamba nti:
3  “Ai Yakuwa, nkwegayiridde, jjukira bwe ntambulidde mu maaso go n’obwesigwa era n’omutima gwange gwonna, era nkoze ebirungi mu maaso go.” Awo Keezeekiya n’akaaba nnyo.
4  Isaaya yali nga tannatuuka mu luggya lw’olubiri olwa wakati, Yakuwa n’amugamba nti:
5  “Ddayo ogambe Keezeekiya omukulembeze w’abantu bange nti, ‘Bw’ati Yakuwa Katonda wa Dawudi jjajjaawo bw’agamba: “Mpulidde essaala yo era ndabye amaziga go. Ŋŋenda kukuwonya. Ku lunaku olw’okusatu ojja kugenda mu nnyumba ya Yakuwa.
6  Obulamu bwo nja kubwongerako emyaka emirala 15, era nja kukununula ggwe n’ekibuga kino mu mukono gwa kabaka wa Bwasuli, era nja kulwanirira ekibuga kino ku lw’erinnya lyange ne ku lwa Dawudi omuweereza wange.”’”
7  Awo Isaaya n’agamba nti: “Muleete ekitole ky’etiini ekkalu.” Ne bakitwala ne bakiteeka ku jjute lya Keezeekiya, n’agenda ng’assuuka mpolampola.
8  Keezeekiya yali abuuzizza Isaaya nti: “Kabonero ki akalaga nti Yakuwa anamponya, era nti ku lunaku olw’okusatu nja kugenda mu nnyumba ya Yakuwa?”
9  Awo Isaaya n’amuddamu nti: “Kano ke kabonero okuva eri Yakuwa okukulaga nti Yakuwa ajja kukola ekyo ky’agambye: Oyagala ekisiikirize eky’oku madaala kigende mu maaso amadaala kkumi, oba kidde emabega amadaala kkumi?”
10  Keezeekiya n’amuddamu nti: “Kiba kyangu ekisiikirize okugenda mu maaso amadaala kkumi, naye si kyangu kudda mabega madaala kkumi.”
11  Awo nnabbi Isaaya n’akoowoola Yakuwa, ekisiikirize eky’oku madaala ga Akazi ekyali kisse n’akizzaayo emabega amadaala kkumi.
12  Mu kiseera ekyo kabaka wa Babulooni, Berodaaki-baladani, mutabani wa Baladani, yaweereza Keezeekiya amabaluwa n’ekirabo, olw’okuba yali awulidde nti Keezeekiya emabegako yali mulwadde.
13  Keezeekiya yayaniriza ababaka n’abalaga ennyumba ye yonna omwali eby’obugagga—ffeeza, zzaabu, amafuta ga basamu, amafuta amalala ag’omuwendo, eby’okulwanyisa bye, n’ebintu byonna ebyali mu mawanika ge. Tewali kintu na kimu mu nnyumba ye ne mu bwakabaka bwe bwonna Keezeekiya ky’ataabalaga.
14  Oluvannyuma nnabbi Isaaya n’agenda eri Kabaka Keezeekiya n’amubuuza nti: “Abasajja abo bagambye ki, era bavudde wa?” Keezeekiya n’amuddamu nti: “Bavudde mu nsi ey’ewala, e Babulooni.”
15  Isaaya era n’amubuuza nti: “Kiki kye balabye mu nnyumba yo?” Keezeekiya n’amuddamu nti: “Buli kintu ekiri mu nnyumba yange bakirabye. Tewali na kimu kye sibalaze mu mawanika gange.”
16  Awo Isaaya n’agamba Keezeekiya nti: “Wulira Yakuwa ky’agambye,
17  ‘Laba! Ekiseera kijja, byonna ebiri mu nnyumba yo n’ebyo bajjajjaabo bye baatereka okutuusa leero, lwe biritwalibwa e Babulooni. Tewaliba na kimu ekirisigala,’ Yakuwa bw’agamba.
18  ‘Era n’abamu ku baana bo ggwe kennyini b’olizaala, balitwalibwa ne bafuuka abakungu b’omu lubiri lwa kabaka wa Babulooni.’”
19  Awo Keezeekiya n’agamba Isaaya nti: “Ekigambo kya Yakuwa ky’oyogedde kirungi.” Era n’agattako nti: “Kirungi bwe kiba nti wajja kubaawo emirembe n’obutebenkevu mu kiseera ky’obulamu bwange.”
20  Ebyafaayo ebirala ebikwata ku Keezeekiya, ebikolwa bye eby’obuzira era ne bwe yasima ekidiba n’omukutu n’aleeta amazzi mu kibuga, biwandiikiddwa mu kitabo ky’ebyafaayo by’ekiseera kya bakabaka ba Yuda.
21  Awo Keezeekiya n’agalamizibwa wamu ne bajjajjaabe, Manase mutabani we n’amusikira ku bwakabaka.
1  Oluvannyuma lw’okufa kwa Akabu, Mowaabu yajeemera Isirayiri.
2  Mu kiseera ekyo Akaziya yawanuka waggulu n’ayita mu kitindiro eky’ekisenge ekya waggulu ku nnyumba ye mu Samaliya n’agwa wansi n’alumizibwa nnyo. Awo n’atuma ababaka n’abagamba nti: “Mugende mwebuuze ku Bbaali-zebubi katonda wa Ekulooni, mmanye obanga nnaawona ebisago bino.”
3  Naye malayika wa Yakuwa n’agamba Eriya Omutisubi nti: “Situka ogende osisinkane ababaka ba kabaka wa Samaliya obagambe nti, ‘Mu Isirayiri temuli Katonda, mulyoke mugende okwebuuza ku Bbaali-zebubi katonda wa Ekulooni?
4  Kale nno bw’ati Yakuwa bw’agamba: “Tojja kuva ku kitanda ky’oliko, kubanga ojja kufa.”’” Eriya n’agenda.
5  Ababaka bwe baddayo eri kabaka, n’ababuuza nti: “Kiki ekibakomezzaawo?”
6  Ne bamuddamu nti: “Waliwo omusajja atusisinkanye n’atugamba nti: ‘Muddeeyo eri kabaka abatumye, mumugambe nti: “Bw’ati Yakuwa bw’agamba, ‘Mu Isirayiri temuli Katonda olyoke otume ababaka okwebuuza ku Bbaali-zebubi katonda wa Ekulooni? Kale nno tojja kuva ku kitanda ky’oliko, kubanga ojja kufa.’”’”
7  Awo kabaka n’abagamba nti: “Omusajja abasisinkanye n’abagamba ebigambo ebyo abadde afaanana atya?”
8  Ne bamugamba nti: “Omusajja abadde ayambadde ekyambalo eky’ebyoya, era nga yeesibye mu kiwato olukoba olw’eddiba.” Kabaka n’agamba nti: “Oyo abadde Eriya Omutisubi.”
9  Awo kabaka n’atumira Eriya omukulu eyali akulira 50 ng’ali wamu n’abasajja be 50. Bwe yayambuka gye yali, yamusanga atudde waggulu ku lusozi, n’amugamba nti: “Ggwe omusajja wa Katonda ow’amazima, kabaka agambye nti, ‘Serengeta.’”
10  Naye Eriya n’agamba eyali akulira 50 nti: “Bwe mba nga ndi musajja wa Katonda, omuliro ka guve mu ggulu gukwokye ggwe n’abasajja bo 50.” Omuliro ne guva mu ggulu ne gumwokya n’abasajja be 50.
11  Awo Kabaka n’addamu n’atumira Eriya omusajja omulala eyali akulira 50 ng’ali wamu n’abasajja be 50. Yagenda n’amugamba nti: “Ggwe omusajja wa Katonda ow’amazima, kabaka agambye nti, ‘Serengeta mangu.’”
12  Naye Eriya n’abaddamu nti: “Bwe mba nga ndi musajja wa Katonda ow’amazima, omuliro ka guve mu ggulu gukwokye ggwe n’abasajja bo 50.” Omuliro gwa Katonda ne guva mu ggulu ne gumwokya n’abasajja be 50.
13  Kabaka era n’addamu n’atumira Eriya omukulu omulala ow’okusatu eyali akulira 50, ng’ali wamu n’abasajja be 50. Naye omukulu ow’okusatu eyali akulira abasajja 50 n’ayambuka n’afukamira mu maaso ga Eriya n’amwegayirira amukwatirwe ekisa, ng’agamba nti: “Omusajja wa Katonda ow’amazima, nkwegayiridde, obulamu bwange n’obulamu bw’abaweereza bo bano 50 ka bubeere bwa muwendo mu maaso go.
14  Kubanga omuliro gwavudde mu ggulu ne gwokya abakulira 50 ababiri abaasoose awamu n’ebibinja byabwe eby’abasajja 50, naye kaakano obulamu bwange ka bubeere bwa muwendo mu maaso go.”
15  Awo malayika wa Yakuwa n’agamba Eriya nti: “Genda naye. Tomutya.” N’ayimuka n’agenda naye eri kabaka.
16  Eriya n’agamba kabaka nti: “Bw’ati Yakuwa bw’agamba, ‘Watuma ababaka okwebuuza ku Bbaali-zebubi katonda wa Ekulooni. Wakikola lwa kuba nti mu Isirayiri temuli Katonda? Lwaki tewamwebuuzaako? Kale tojja kuva ku kitanda ky’oliko, kubanga ojja kufa.’”
17  Awo Akaziya n’afa, ng’ekigambo kya Yakuwa bwe kyali Eriya kye yayogera; era olw’okuba Akaziya teyalina mwana wa bulenzi, muganda we Yekolaamu n’amusikira ku bwakabaka mu mwaka ogw’okubiri ogw’obufuzi bwa Yekolaamu mutabani wa Yekosafaati kabaka wa Yuda.
18  Ebyafaayo ebirala ebikwata ku Akaziya, ebyo bye yakola, biwandiikiddwa mu kitabo ky’ebyafaayo by’ekiseera kya bakabaka ba Isirayiri.
2  Yakuwa bwe yali ng’anaatera okutwala Eriya mu ggulu, ng’amutwalira mu mbuyaga, Eriya ne Erisa baava e Girugaali.
2  Eriya n’agamba Erisa nti: “Sigala wano, kubanga Yakuwa antumye e Beseri.” Naye Erisa n’amuddamu nti: “Nga Yakuwa bw’ali omulamu era nga naawe bw’oli omulamu, sijja kukuvaako.” Awo ne baserengeta e Beseri.
3  Awo abaana ba bannabbi abaali e Beseri ne bagenda eri Erisa ne bamugamba nti: “Okimanyi nti olwa leero Yakuwa agenda kukuggyako mukama wo amutwale?” N’abaddamu nti: “Ekyo nkimanyi. Musirike.”
4  Awo Eriya n’amugamba nti: “Erisa, sigala wano, kubanga Yakuwa antumye e Yeriko.” Naye Erisa n’amuddamu nti: “Nga Yakuwa bw’ali omulamu era nga naawe bw’oli omulamu, sijja kukuvaako.” Awo ne bagenda e Yeriko.
5  Abaana ba bannabbi abaali e Yeriko ne batuukirira Erisa ne bamugamba nti: “Okimanyi nti olwa leero Yakuwa agenda kukuggyako mukama wo amutwale?” Erisa n’abaddamu nti: “Ekyo nkimanyi. Musirike.”
6  Awo Eriya n’agamba Erisa nti: “Sigala wano, kubanga Yakuwa antumye ku Yoludaani.” Naye Erisa n’amuddamu nti: “Nga Yakuwa bw’ali omulamu era nga naawe bw’oli omulamu, sijja kukuvaako.” Awo ne bagenda bombi.
7  Abaana ba bannabbi 50 ne babagoberera, ne bayimirira walako ne batunuulira Eriya ne Erisa nga bayimiridde okumpi ne Yoludaani.
8  Eriya n’addira ekyambalo kye n’akizingamu n’akuba ku mazzi ne geeyawulamu, agamu ne gadda ku ludda olwa kkono amalala ne gadda ku ludda olwa ddyo, ne basomoka nga bayita awakalu.
9  Olwamala okusomoka, Eriya n’agamba Erisa nti: “Nsaba kye mba nkukolera nga sinnakuggibwako.” Erisa n’agamba nti: “Nkwegayiridde, mpa emigabo ebiri ku mwoyo Katonda gw’akuwadde.”
10  Eriya n’amuddamu nti: “Ekintu ky’osabye kizibu nnyo. Bw’onondaba nga nkuggibwako kinaaba bwe kityo; naye bw’otondabe tekiibe bwe kityo.”
11  Bwe baali batambula nga bagenda banyumya, ne wajja eggaali ery’omuliro n’embalaasi ez’omuliro ne bibaawula, era Eriya n’atwalibwa embuyaga n’ayambuka mu ggulu.
12  Erisa bwe yakiraba, n’ayogerera waggulu nti: “Kitange, kitange, eggaali lya Isirayiri n’abasajja baayo abeebagala embalaasi!” Bwe yali nga takyamulaba, n’akwata ebyambalo bye n’abiyuzaamu ebitundu bibiri.
13  Oluvannyuma yaggya wansi ekyambalo kya Eriya ekyali kimuvuddeko ne kigwa, n’addayo n’ayimirira ku lubalama lwa Yoludaani.
14  N’addira ekyambalo kya Eriya ekyali kimuvuddeko ne kigwa n’akuba ku mazzi n’agamba nti: “Aluwa Yakuwa Katonda wa Eriya?” Bwe yakuba ku mazzi ne geeyawulamu, agamu ne gadda ku ludda olwa kkono amalala ne gadda ku ludda olwa ddyo, Erisa n’asomoka.
15  Abaana ba bannabbi ab’e Yeriko bwe baamulengera ne bagamba nti: “Omwoyo gwa Eriya guzze ku Erisa.” Ne bagenda okumusisinkana ne bamuvunnamira,
16  era ne bamugamba nti: “Wano mu baweereza bo waliwo abasajja 50 abalina obusobozi. Ka bagende banoonye mukama wo, oboolyawo omwoyo gwa Yakuwa gumusitudde ne gumusuula ku lumu ku nsozi oba mu kimu ku biwonvu.” Naye n’abaddamu nti: “Temubatuma.”
17  Kyokka ne beeyongera okumwegayirira okutuusa ensonyi lwe zaamukwata n’abagamba nti: “Mubatume.” Ne batuma abasajja 50, ne bamunoonyeza ennaku ssatu, naye ne batamulaba.
18  Bwe baakomawo gy’ali, baasanga abeera Yeriko. N’abagamba nti: “Saabagamba nti temugenda?”
19  Nga wayiseewo ekiseera, abasajja b’omu kibuga baagamba Erisa nti: “Mukama waffe, ekibuga kino we kiri walungi, nga naawe bw’olaba, naye amazzi mabi, n’ensi ŋŋumba.”
20  N’abagamba nti: “Mundeetere akabakuli akapya mukateekemu omunnyo.” Ne bakamuleetera.
21  N’agenda ku nsulo y’amazzi n’agiyiwamu omunnyo n’agamba nti: “Bw’ati Yakuwa bw’agamba, ‘Amazzi gano ngalongoosezza. Tegakyaddamu kutta bantu wadde okuleetera abakazi okuba abagumba.’”
22  Okuva ku olwo amazzi ago gaalongooka, nga Erisa bwe yagamba.
23  Awo n’ava eyo n’agenda e Beseri. Bwe yali agenda, abaana ne bava mu kibuga ne bamuvuma nga bagamba nti: “Yambuka ggwe ow’ekiwalaata! Yambuka ggwe ow’ekiwalaata!”
24  Awo n’akyuka n’abatunuulira n’abakolimira mu linnya lya Yakuwa. Amalubu abiri amakazi ne gava mu kibira, ku baana abo ne gataagulataagulako 42.
25  N’ava awo ne yeeyongerayo ku Lusozi Kalumeeri, era bwe yava eyo n’addayo e Samaliya.
3  Yekolaamu mutabani wa Akabu yafuuka kabaka wa Isirayiri mu Samaliya mu mwaka ogw’ekkumi n’omunaana ogw’obufuzi bwa Yekosafaati kabaka wa Yuda, era yafugira emyaka 12.
2  Yakola ebintu ebibi mu maaso ga Yakuwa, naye teyatuuka ku kigero kya kitaawe oba nnyina, kubanga yaggyawo empagi za Bbaali ezisinzibwa kitaawe ze yali akoze.
3  Kyokka yeeyongerera ddala okukola ebibi Yerobowaamu mutabani wa Nebati bye yaleetera Isirayiri okukola. Teyabireka.
4  Mesa kabaka wa Mowaabu yali mulunzi wa ndiga, era yawanga kabaka wa Isirayiri omusolo gwa ndiga 100,000 ento n’endiga ennume ezitasaliddwako byoya 100,000.
5  Akabu olwamala okufa, kabaka wa Mowaabu n’ajeemera kabaka wa Isirayiri.
6  Mu kiseera ekyo Kabaka Yekolaamu yava e Samaliya n’akuŋŋaanya Abayisirayiri bonna.
7  Ate era yatumira Kabaka Yekosafaati owa Yuda n’amugamba nti: “Kabaka wa Mowaabu anjeemedde. Onoogenda nange okulwanyisa Mowaabu?” N’amuddamu nti: “Nja kugenda naawe. Nze naawe ffe bamu. Abantu bange be bamu n’abantu bo, era embalaasi zange ze zizo.”
8  N’alyoka amubuuza nti: “Tunaakwata kkubo ki?” N’amuddamu nti: “Ekkubo ery’omu ddungu lya Edomu.”
9  Awo kabaka wa Isirayiri n’agenda ng’ali ne kabaka wa Yuda ne kabaka wa Edomu. Oluvannyuma lw’okutambula ennaku musanvu, tewaali mazzi ga kuwa ggye wadde ag’okuwa ebisolo ebyali bibavaako emabega.
10  Kabaka wa Isirayiri n’agamba nti: “Zitusanze! Yakuwa atukuŋŋaanyizza ffe bakabaka abasatu atuweeyo mu mukono gwa Mowaabu.”
11  Yekosafaati n’abuuza nti: “Wano tewali nnabbi wa Yakuwa gwe tuyinza kuyitiramu okwebuuza ku Yakuwa?” Awo omu ku baweereza ba kabaka wa Isirayiri n’agamba nti: “Eriyo Erisa mutabani wa Safati, eyafukiriranga Eriya amazzi ng’anaaba mu ngalo.”
12  Yekosafaati n’agamba nti: “Yakuwa ayogera ng’ayitira mu oyo.” Awo kabaka wa Isirayiri ne Yekosafaati ne kabaka wa Edomu ne bagenda gye yali.
13  Erisa n’agamba kabaka wa Isirayiri nti: “Lwaki ozze gye ndi? Genda weebuuze ku bannabbi ba kitaawo ne bannabbi ba nnyoko.” Naye kabaka wa Isirayiri n’amuddamu nti: “Toyogera bw’otyo, kubanga Yakuwa y’atukuŋŋaanyizza ffe bakabaka abasatu atuweeyo mu mukono gwa Mowaabu.”
14  Erisa n’agamba nti: “Nga Yakuwa ow’eggye gwe mpeereza bw’ali omulamu, singa tabadde Kabaka Yekosafaati owa Yuda, sandikutunuddeko wadde okukufaako.
15  Naye kaakano mundeetere omukubi w’entongooli.” Omukubi w’entongooli olwatandika okugikuba, amaanyi ga Yakuwa ne gajja ku Erisa.
16  Erisa n’agamba nti, “Bw’ati Yakuwa bw’agamba: ‘Musime ebinnya mu kiwonvu kino;
17  kubanga Yakuwa agambye nti: “Temujja kulaba mbuyaga wadde enkuba, naye ekiwonvu kino kijja kujjula amazzi, munywe mmwe n’ensolo zammwe.”’
18  Ekyo kintu kitono nnyo mu maaso ga Yakuwa, era ajja kuwaayo ne Mowaabu mu mukono gwammwe.
19  Mujja kuzikiriza buli kibuga ekiriko bbugwe, na buli kibuga ekirabika obulungi, muteme buli muti omulungi, muzibe ensulo zonna ez’amazzi, era mwonoone ebibanja ebirungi nga mubisuulamu amayinja.”
20  Awo ku makya, mu kiseera eky’okuwaayo ekiweebwayo eky’emmere ey’empeke, amazzi gaatandika okuva ku ludda lwa Edomu, ekiwonvu kyonna ne kijjula amazzi.
21  Abamowaabu bonna bwe baawulira nti bakabaka bazze okubalwanyisa, ne bakunga abasajja bonna abaali basobola okukwata eby’okulwanyisa, ne bayimirira ku nsalo.
22  Bwe baagolokoka ku makya, enjuba yali eyaka ku mazzi, era Abamowaabu abaali emitala amazzi gaabalabikira ng’omusaayi.
23  Ne bagamba nti: “Ogwo musaayi! Mazima bakabaka battiŋŋanye n’ekitala. Mugende ku munyago mmwe Abamowaabu!”
24  Bwe baagenda mu lusiisira lw’Abayisirayiri, Abayisirayiri ne basituka ne batandika okubatta, Abamowaabu ne babadduka. Abayisirayiri ne babawondera okutuukira ddala e Mowaabu nga bagenda babatta.
25  Baazikiriza ebibuga, era buli muntu yakasuka ejjinja mu buli kibanja ekirungi, ne kijjula amayinja; baaziba buli nsulo ya mazzi, era ne batema buli muti omulungi. Bbugwe ow’amayinja ow’ekibuga Kiri-kalesesi ye yekka eyasigalawo, era ab’envuumuulo baakyetooloola ne bakizikiriza.
26  Kabaka wa Mowaabu bwe yalaba ng’olutalo lumulemeredde, n’atwala abasajja 700 abalwanyisa ebitala bawaguze batuuke eri kabaka wa Edomu, naye ne balemererwa.
27  Awo n’addira mutabani we omubereberye eyali ow’okumusikira ku bwakabaka n’amuwaayo ng’ekiweebwayo ekyokebwa ku bbugwe. Abamowaabu ne basunguwalira nnyo Abayisirayiri, Abayisirayiri ne balekera awo okumulwanyisa ne baddayo mu nsi yaabwe.
12  Mu mwaka ogw’omusanvu ogw’obufuzi bwa Yeeku, Yekowaasi yafuuka kabaka, era yafugira emyaka 40 mu Yerusaalemi. Nnyina yali ayitibwa Zibiya ow’e Beeru-seba.
2  Yekowaasi yeeyongera okukola ebirungi mu maaso ga Yakuwa ekiseera kyonna Yekoyaada kabona kye yamala ng’amuyigiriza.
3  Kyokka ebifo ebigulumivu tebyaggibwawo, era abantu baali bakyaweerayo ssaddaaka era nga bakyanyookereza omukka gwa ssaddaaka ku bifo ebyo.
4  Awo Yekowaasi n’agamba bakabona nti: “Mukwate ssente zonna ez’ebiweebwayo ebitukuvu ezireetebwa mu nnyumba ya Yakuwa, kwe kugamba, ssente z’omusolo buli muntu gw’awa, n’ezo bakabona ze bagerekera abantu ababa bakoze obweyamo, era n’ezo zonna omutima gw’omuntu ze guba gumukubirizza okuleeta mu nnyumba ya Yakuwa.
5  Bakabona bennyini bajja kuziggya ku abo abazibaleetera, bazikozese okuddaabiriza ennyumba buli aweetaaga okuddaabirizibwa.”
6  Naye omwaka ogw’amakumi abiri mu esatu ogw’obufuzi bwa Kabaka Yekowaasi we gwatuukira, bakabona baali tebannaddaabiriza nnyumba ya Katonda.
7  Awo Kabaka Yekowaasi n’ayita Yekoyaada kabona ne bakabona abalala n’abagamba nti: “Lwaki temuddaabiriza nnyumba ya Katonda? Kale temuddamu kuggya ssente ku abo abazibaleetera, okuggyako nga zigenda kukozesebwa okuddaabiriza ennyumba.”
8  Awo bakabona ne bakkiriza obutaddamu kuggya ssente ku bantu era n’obuvunaanyizibwa obw’okuddaabiriza ennyumba ne babweggyako.
9  Awo Yekoyaada kabona n’afuna essanduuko n’awummula ekituli mu kisaanikira kyayo, n’agiteeka ku mabbali g’ekyoto ku luuyi olwa ddyo ng’oyingira mu nnyumba ya Yakuwa. Omwo bakabona abaakuumanga ku miryango mwe baateekanga ssente zonna ezaaleetebwanga mu nnyumba ya Yakuwa.
10  Buli lwe baalabanga nga mu ssanduuko mulimu ssente nnyingi, ng’omuwandiisi wa kabaka ne kabona asinga obukulu bajja nga bakuŋŋaanya ssente ezaabanga zireeteddwa mu nnyumba ya Yakuwa, nga bazibala.
11  Ssente ezaabanga zibaliddwa baazikwasanga abo abaali balondeddwa okulabirira omulimu ogwali gukolebwa ku nnyumba ya Yakuwa, abo ne bazisasula ababazzi n’abazimbi abaali bakola ku nnyumba ya Yakuwa,
12  n’abazimbisa amayinja, era n’abo abaali bagatema. Ate era baazikozesanga okugula emiti n’amayinja amateme eby’okuddaabiriza ennyumba ya Yakuwa, era n’okusasulira ebirala byonna ebyali byetaagisa mu kuddaabiriza ennyumba.
13  Naye tewaali ssente ezaaleetebwanga mu nnyumba ya Yakuwa ezaakozesebwa okukola bbenseni eza ffeeza, n’ebizikiza omuliro, n’ebbakuli, n’amakondeere, n’ebintu ebya zzaabu oba ffeeza ebyali bikozesebwa mu nnyumba ya Yakuwa.
14  Baaziwanga abo bokka abaali bakola omulimu, ne bazikozesa okuddaabiriza ennyumba ya Yakuwa.
15  Abantu abo be baakwasanga ssente okusasula abakozi tebaabagambanga kunnyonnyola ngeri gye baabanga bazikozesezzaamu, olw’okuba baali beesigika.
16  Naye ssente ez’ebiweebwayo olw’omusango n’ez’ebiweebwayo olw’ekibi, tezaatwalibwanga mu nnyumba ya Yakuwa; zaabanga za bakabona.
17  Mu kiseera ekyo, Kazayeeri kabaka wa Busuuli yalumba Gaasi n’akiwamba, oluvannyuma n’asalawo okulumba Yerusaalemi.
18  Awo Kabaka Yekowaasi owa Yuda n’addira ebintu byonna ebitukuvu ebyali biweereddwayo Yekosafaati ne Yekolaamu ne Akaziya bajjajjaabe, abaali bakabaka ba Yuda, era n’ebyo ye yennyini bye yali awaddeyo, ne zzaabu yenna eyali mu mawanika ag’omu nnyumba ya Yakuwa ne mu mawanika ag’omu nnyumba ya kabaka, n’abiweereza Kazayeeri kabaka wa Busuuli, Kazayeeri n’atalwanyisa Yerusaalemi.
19  Ebyafaayo ebirala ebikwata ku Yekowaasi, ebyo byonna bye yakola, biwandiikiddwa mu kitabo ky’ebyafaayo by’ekiseera kya bakabaka ba Yuda.
20  Kyokka abaweereza be baamwekobaanira ne bamuttira awaali ennyumba y’Ekifunvu, ku kkubo eriserengeta e Sira.
21  Abaweereza be Yozakali mutabani wa Simeyaasi ne Yekozabadi mutabani wa Someri, be baamutta. Baamuziika ne bajjajjaabe mu Kibuga kya Dawudi, era Amaziya mutabani we n’amusikira ku bwakabaka.
