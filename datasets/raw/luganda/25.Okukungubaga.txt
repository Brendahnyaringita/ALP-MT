4  Zzaabu abadde amasamasa afumye, zzaabu omulungi! Amayinja amatukuvu gasaasaanyiziddwa mu nguudo zonna!
2  Abaana ba Sayuuni abaagalwa, abaali ab’omuwendo nga zzaabu alongooseddwa,Kati batwalibwa ng’ebibya eby’ebbumba,Ebyakolebwa n’emikono gy’omubumbi.
3  N’ebibe biwa abaana baabyo amabeere okuyonka,Naye omuwala w’abantu bange afuuse mukambwe nga maaya mu ddungu.
4  Olulimi lw’omwana ayonka lukwatira ku kibuno kye olw’ennyonta. Abaana basaba emmere, naye tewali agibawa.
5  Abaalyanga emmere ennungi bagalamidde mu nguudo olw’enjala. Abaakuzibwa nga bambala engoye ez’ebbeeyi beebaka mu ntuumu z’evvu.
6  Ekibonerezo kya muwala w’abantu bange kisinga ekibonerezo ky’ekibuga Sodomu,Ekyazikirizibwa mu kaseera obuseera nga tewali akiyamba.
7  Abanaziri ba Sayuuni baali balongoofu okusinga omuzira, baali beeru okusinga amata. Baali bamyufu okusinga amayinja ag’omuwendo ag’omu nnyanja; baali ng’amayinja ga safiro amazigule.
8  Kati bafuuse baddugavu okusinga omunyale;Kizibu okubategeera nga bali mu nguudo. Olususu lwabwe lukwatidde ku magumba gaabwe; lufuuse ng’ekiti ekikalu.
9  Abo abattiddwa ekitala basinga abo abafudde enjala;Bakogga olw’obutaba na mmere ne baba ng’abafumitiddwa ekitala.
10  Emikono gy’abakazi ab’ekisa gifumbye abaana baabwe. Bafuuse mmere yaabwe ey’okukungubaga mu kiseera eky’okugwa kw’omuwala w’abantu bange.
11  Yakuwa alaze ekiruyi kye;Afuse obusungu bwe obubuubuuka. Akoleeza omuliro mu Sayuuni ogusaanyaawo emisingi gyakyo.
12  Bakabaka b’ensi n’abantu bonna ababeera mu nsi baali tebakikkirizaNti omulabe n’oyo abawalana bayinza okuyingira mu miryango gya Yerusaalemi.
13  Ekyo kyabaawo olw’ebibi bya bannabbi baakyo n’ensobi za bakabona baakyo,Abaayiwa omusaayi gw’abatuukirivu abaali mu kyo.
14  Bannabbi ne bakabona babungeetera mu nguudo nga balinga bamuzibe. Bafuuse abatali balongoofu olw’omusaayi,Ne kiba nti tewali asobola kukwata ku byambalo byabwe.
15  Babagamba nti: “Mugende eri! Temuli balongoofu!” “Mugende eri! Temutukwatako!” Tebalina wa kubeera era babundabunda. Abantu ab’omu mawanga bagamba nti: “Tebasobola kubeera naffe wano.
16  Yakuwa abasaasaanyizza;Tajja kuddamu kubakwatirwa kisa. Abantu tebajja kuwa bakabona kitiibwa wadde okulaga abakadde ekisa.”
17  Ne kaakano amaaso gaffe gakooye okunoonyeza obwereere obuyambi. Twanoonya obuyambi okuva eri eggwanga eryali litasobola kutulokola.
18  Batuyigga buli we tugenda ne kiba nti tetusobola kutambulira mu bifo byaffe ebya lukale. Enkomerero yaffe esembedde; ennaku zaffe ziweddeyo, kubanga enkomerero yaffe etuuse.
19  Abaali batuwondera baali bawenyuka okusinga empungu ez’omu bbanga. Baatugobera ku nsozi; baatuteegera mu ddungu.
20  Oyo Yakuwa gwe yafukako amafuta era omukka gw’omu nnyindo zaffe, bamukwasizza mu kinnya kyabwe ekinene,Oyo gwe twayogerako nti: “Tulituula mu kisiikirize kye mu mawanga.”
21  Jaganya era sanyuka ggwe muwala wa Edomu abeera mu nsi ya Uzzi. Naye naawe ekikopo kijja kukuweebwa, era ojja kutamiira weeyambule osigale bukunya.
22  Ggwe muwala wa Sayuuni, ekibonerezo olw’ensobi zo kiweddeyo. Tajja kuddamu kukutwala mu buwaŋŋanguse. Naye Katonda ajja kujjukira ensobi zo, ggwe muwala wa Edomu. Ajja kwanika ebibi byo.
5  Ai Yakuwa, jjukira ekitutuuseeko. Tunula olabe bwe tuswadde.
2  Obusika bwaffe buweereddwa abantu be tutamanyi, ennyumba zaffe ziweereddwa abagwira.
3  Tufuuse bamulekwa abatalina kitaabwe; bannyaffe balinga bannamwandu.
4  Amazzi ge tunywa gaffe naye tugasasulira, n’enku zaffe naye tuzigula buguzi.
5  Abatugoba banaatera okutukwata;Tukooye naye tebatuganya kuwummula.
6  Twesigama ku Misiri ne Bwasuli okufuna emmere etumala.
7  Bajjajjaffe abaayonoona tebakyaliwo, naye ffe tusasulidde ensobi zaabwe.
8  Abaweereza kati be batufuga; tewali ayinza kutununula mu mukono gwabwe.
9  Olw’ekitala ekiri mu ddungu, tussa obulamu bwaffe mu kabi nga tugenze okuleeta emmere.
10  Olususu lwaffe lwokya ng’ekyokero, olw’enjala ey’amaanyi.
11  Baka basajja abali mu Sayuuni n’abawala embeerera ab’omu bibuga bya Yuda bafeebezeddwa.
12  Buli mukungu yasibibwa omukono n’alengejja, era abakadde tebassibwamu kitiibwa.
13  Abavubuka basitula olubengo, n’abalenzi beesittala olw’okwetikka enku ezizitowa.
14  Abasajja abakadde tebakyatuula ku miryango gya kibuga;abavubuka tebakyakuba bivuga byabwe.
15  Tetukyalina ssanyu mu mitima gyaffe; amazina gaffe gafuuse kukungubaga.
16  Engule evudde ku mutwe gwaffe n’egwa. Zitusanze kubanga twonoonye!
17  Ebyo bireetedde omutima gwaffe okulwala,N’amaaso gaffe okuyimbaala,
18  Olw’okuba Olusozi Sayuuni lufuuse matongo; ebibe kati kwe bitambulira.
19  Naye ggwe, Ai Yakuwa, otuula ku ntebe ey’obwakabaka emirembe gyonna. Entebe yo ey’obwakabaka ya mirembe na mirembe.
20  Lwaki otwerabira emirembe gyonna, era n’otwabulira okumala ekiseera ekiwanvu bwe kityo?
21  Tukomyewo gy’oli, Ai Yakuwa, naffe tujja kudda gy’oli kyeyagalire. Ebintu byonna ka bibe nga bwe byabanga edda.
22  Kyokka, otwesambidde ddala. Okyatusunguwalidde nnyo.
1  Yerusaalemi eyali ajjudde abantu, kati atudde bw’omu! Eyali alimu abantu abangi okusinga amawanga amalala, kati afuuse nga nnamwandu! Eyali ng’omumbejja mu masaza, kati afuuse ng’omuddu!
2  Akaaba nnyo ekiro, era amatama ge gabuna maziga ge. Tewali n’omu ku baganzi be amubudaabuda. Banne bonna bamuliddemu olukwe; bafuuse balabe be.
3  Yuda agenze mu buwaŋŋanguse, abonaabona era ali mu buddu. Ajja kubeera mu mawanga; tafuna kiwummulo. Abamuyigganya bonna bamujjidde ng’ali mu mbeera enzibu.
4  Enguudo ezigenda mu Sayuuni zikungubaga, olw’okuba tewali ajja ku mbaga. Enzigi ze zonna zimenyese; bakabona be basinda. Abawala be embeerera banakuwavu, era naye ali mu bulumi bwa maanyi.
5  Abalabe be kati be bakama be; abalabe be tebeefiirayo. Yakuwa amuleetedde okubeera mu nnaku olw’ebibi bye ebingi. Abaana be omulabe abatutte mu buwambe.
6  Muwala wa Sayuuni ekitiibwa kyonna kimuvuddeko. Abakungu be balinga empeewo ezitalina muddo,Era batambula nga bakooye mu maaso g’abo ababawondera.
7  Mu kiseera ekyo ng’ali mu nnaku era nga talina wa kubeera, Yerusaalemi ajjukiraEbintu byonna eby’omuwendo bye yalina mu biseera eby’edda. Abantu be bwe baagwa mu mukono gw’omulabe nga tewali amuyamba,Abalabe baamulaba ne baseka olw’okuba yali agudde.
8  Yerusaalemi ayonoonye nnyo. Eyo ye nsonga lwaki afuuse ekintu ekitali kirongoofu. Bonna abaali bamuwa ekitiibwa kati bamuyisaamu amaaso, olw’okuba bamulabye ng’ali bwereere. Asinda, era olw’obuswavu akyuka n’atunula eri.
9  Obutali bulongoofu bwe buli mu byambalo bye. Teyalowooza ku biseera bye eby’omu maaso. Okugwa kwe kwali kwa maanyi nnyo; talina amubudaabuda. Ai Yakuwa, laba ennaku gye ndimu, olw’okuba omulabe yeegulumizza.
10  Omulabe anyaze eby’obugagga bye byonna. Yerusaalemi alabye ab’amawanga nga bayingira mu kifo kye ekitukuvu,Abo be wagamba nti tebalina kujja mu kibiina kyo.
11  Abantu be bonna basinda; banoonya emmere. Bawaddeyo ebintu byabwe eby’omuwendo bafune eky’okulya, basobole okusigala nga balamu. Tunula, Ai Yakuwa, olabe nti nfuuse ng’omukazi atalina mugaso.
12  Temufaayo mmwe mmwenna abayitawo ku luguudo? Mutunule mulabe! Eriyo obulumi obulinga obwo obwandeetebwako,Yakuwa bwe yandeetera ku lunaku olw’obusungu bwe obubuubuuka?
13  Yaweereza omuliro okuva mu ggulu n’agusindika mu magumba gange, buli limu n’alimala amaanyi. Ateze ebigere byange ekitimba; ampalirizza okudda emabega. Anfudde omukazi omunaku. Mba mulwadde olunaku lwonna.
14  Ebibi byange bisibiddwa ku nsingo yange ng’ekikoligo; abisibye n’omukono gwe. Biteekeddwa ku nsingo yange, era mpeddemu amaanyi. Yakuwa ampaddeyo mu mukono gw’abo be sisobola kulwanyisa.
15  Yakuwa anzigyeeko abasajja bange bonna ab’amaanyi. Ayise ekibiina kinnumbe, kibetente abavubuka bange. Yakuwa alinnyiridde muwala wa Yuda embeerera mu ssogolero.
16  Nkaaba olw’ebintu ebyo; amaaso gange gakulukusa amaziga. Omuntu yenna eyandibadde ambudaabuda oba okunzizaamu amaanyi andi wala. Abaana bange tebalina ssuubi olw’okuba omulabe atuwangudde.
17  Sayuuni ayanjadde engalo ze; talina amubudaabuda. Abo bonna abeetoolodde Yakobo Yakuwa abalagidde babeere abalabe be. Gye bali Yerusaalemi afuuse ekintu ekitali kirongoofu.
18  Yakuwa mutuukirivu, kubanga sigondedde biragiro bye. Mmwe amawanga muwulirize, era mulabe obulumi bwe ndimu. Abawala bange embeerera n’abavubuka bange bawambiddwa.
19  Nkoowodde baganzi bange, naye bandiddemu olukwe. Bakabona bange n’abasajja bange abakaddiye bafiiridde mu kibuga,Nga banoonya emmere baleme okufa.
20  Laba, Ai Yakuwa, ndi mu nnaku ey’amaanyi. Ebyenda bintokota. Omutima gwange guli mu bulumi obw’amaanyi, kubanga mbadde mujeemu nnyo nnyini ddala. Ebweru ekitala kinzitira abaana; ne mu nnyumba mulimu okufa.
21  Abantu bawulidde okusinda kwange; teri n’omu ambudaabuda. Abalabe bange bonna bawulidde akabi akantuuseeko. Basanyufu olw’okuba okaleese. Naye ojja kuleeta olunaku lwe wagamba, lwe banaafuuka nga nze.
22  Ebintu ebibi byonna bye bakola ka bijje mu maaso go, era k’obabonereze,Nga bw’ombonerezza olw’ebibi byange byonna. Kubanga nsinda nnyo, era omutima gwange mulwadde.
2  Yakuwa abisse ku muwala wa Sayuuni ekire eky’obusungu bwe. Obulungi bwa Isirayiri abusudde ku nsi okuva mu ggulu. Tajjukidde ntebe ya bigere bye ku lunaku olw’obusungu bwe.
2  Ebifo byonna Yakobo mw’abeera Yakuwa abizikirizza awatali kusaasira. Mu busungu bwe, amenye ebigo bya muwala wa Yuda. Assizza wansi era n’atyoboola obwakabaka n’abakungu be.
3  Mu busungu bwe obubuubuuka atemye buli jjembe lya Isirayiri. Yaggyayo omukono gwe ogwa ddyo ng’omulabe azze,Obusungu bwe bwabuubuukira Yakobo ng’omuliro ogwokya byonna ebigwetoolodde.
4  Awese omutego gwe ng’omulabe; okufaananako omulabe, ateeseteese omukono gwe ogwa ddyo okulumba;Yattanga abo bonna abaali basanyusa amaaso gaffe. Yafuka obusungu bwe ng’omuliro mu weema ya muwala wa Sayuuni.
5  Yakuwa afuuse ng’omulabe;Azikirizza Isirayiri. Azikirizza eminaala gye gyonna;Azikirizza ebigo byonna. Aleetedde muwala wa Yuda okukungubaga ennyo n’okukuba ebiwoobe.
6  Amenye ensiisira ye ng’amenya akasiisira ak’omu nnimiro. Akomezza embaga ye. Yakuwa aleetedde embaga ne ssabbiiti okwerabirwa mu Sayuuni,Era mu busungu bwe obungi tafuddeeyo ku kabaka ne kabona.
7  Yakuwa yeesambye ekyoto kye;Yeesambye ekifo kye ekitukuvu. Awaddeyo ebisenge by’eminaala gya Sayuuni mu mukono gw’omulabe. Baaleekanira mu nnyumba ya Yakuwa, nga bwe kiba ku lunaku lw’embaga.
8  Yakuwa amaliridde okuzikiriza bbugwe w’omuwala wa Sayuuni. Aleeze omuguwa ogupima. Omukono gwe tagukugidde kuzikiriza. Aleetera ekigo ne bbugwe okukungubaga. Byonna binafuye.
9  Enzigi ze zisse wansi mu ttaka. Azikirizza era amenye ebisiba bye. Kabaka we n’abakungu be bali mu mawanga. Tewali n’omu agoberera mateeka; ne bannabbi tebafuna kwolesebwa okuva eri Yakuwa.
10  Abakadde ba muwala wa Sayuuni batuula wansi ku ttaka ne basirika. Bayiwa enfuufu ku mitwe gyabwe era bambala ebibukutu. Abawala embeerera ab’omu Yerusaalemi bakutamye ne bateeka emitwe gyabwe ku ttaka.
11  Amaaso gange gakooye olw’okukaaba. Ebyenda bintokota. Ekibumba kyange kiyiise ku ttaka, olw’okugwa kwa muwala w’abantu bange,N’olw’abaana abato n’abawere abazirikira mu bibangirizi by’ekibuga.
12  Babuuza bannyaabwe nti, “Emmere n’omwenge biri wa?” Olw’okuba bazirikira mu bibangirizi by’ekibuga ng’omuntu atuusiddwako ebisago,Ng’obulamu bugenda bubaggwaamu nga bali mu mikono gya bannyaabwe.
13  Nkuwe kyakulabirako ki,Oba nkufaananye ki ggwe muwala wa Yerusaalemi? Nkugeraageranye ku ki okukubudaabuda ggwe muwala wa Sayuuni embeerera? Kubanga ekiwundu kyo kinene okwenkana ennyanja. Ani ayinza okukuwonya?
14  Bannabbi bo bye baalaba mu kwolesebwa ku lulwo byali bya bulimba era tebyalimu nsa,Tebaayanika nsobi zo oleme okutwalibwa mu buwambe,Naye baakubuuliranga okwolesebwa okw’obulimba era okubuzaabuza.
15  Abo bonna abayitawo ku luguudo bakuba mu ngalo okwoleka obunyoomi. Bafuuwa oluwa olw’okwewuunya era ne banyeenyeza muwala wa Yerusaalemi omutwe, nga bagamba nti: “Kino kye kibuga kye baayogerangako nti, ‘Kyalungiwa ne kituukirira, essanyu ly’ensi yonna’?”
16  Abalabe bo bonna bakujerega. Bafuuwa oluwa era ne baluma obugigi ne bagamba nti: “Tumumize. Luno lwe lunaku lwe tubadde tulindirira! Lutuuse era tululabye!”
17  Yakuwa akoze nga bwe yayagala; atuukirizza kye yagamba,Kye yalagira edda. Amenye awatali kusaasira. Aleetedde omulabe okukuwangula n’ajaganya; agulumizza amaanyi g’abalabe bo.
18  Ggwe bbugwe wa muwala wa Sayuuni, omutima gw’abantu gukaabirira Yakuwa,Amaziga ka gakulukute ng’omugga emisana n’ekiro. Teweewummuzaamu, eriiso lyo toliwummuza.
19  Situka! Kaaba ekiro, ng’ebisisimuka byakatandika. Tegeeza Yakuwa byonna ebikuli ku mutima ng’okaaba amaziga. Wanika emikono gyo gy’ali olw’obulamu bw’abaana bo,Abazirikira olw’enjala ku buli luguudo.
20  Laba, Ai Yakuwa, tunula ku oyo gw’obonerezza. Mazima ddala abakazi balye abaana baabwe, abaana baabwe be baazaala? Era ne bakabona ne bannabbi battirwe mu kifo kya Yakuwa ekitukuvu?
21  Emirambo gy’abalenzi n’abasajja abakadde giri mu nguudo. Bawala bange embeerera n’abavubuka battiddwa ekitala. Osse ku lunaku olw’obusungu bwo; osse awatali kusaasira.
22  Oyita entiisa okuva ku njuyi zonna, nga gy’obeera nti ogiyitira olunaku olw’embaga. Ku lunaku olw’obusungu bwa Yakuwa, tewali n’omu yasimattuka wadde okuwonawo;Abo be nnazaala ne nkuza omulabe wange abazikirizza.
3  Nze muntu abonyeebonye olw’omuggo ogw’obusungu bwe.
2  Angobye era n’andeetera okutambulira mu kizikiza so si mu kitangaala.
3  Mazima ddala ankuba n’omukono gwe olunaku lwonna.
4  Anafuyizza omubiri gwange era akaddiyizza olususu lwange;Amenye amagumba gange.
5  Anzingizza; anneetoolozza obutwa obukaawa n’ebizibu.
6  Ampalirizza okutuula mu bifo ebirimu ekizikiza ng’abantu abaafa edda.
7  Antaddeko olukomera nneme kudduka;Ansibye enjegere enzito ez’ekikomo.
8  Bwe mmukaabirira annyambe, tawuliriza ssaala yange.
9  Amakubo gange agazibye n’amayinja amateme;Enguudo zange azikyamizza.
10  Anteega annumbe ng’eddubu, ng’empologoma eyeekwese.
11  Anzigye mu makubo lwa mpaka n’antaagulataagula;Anfudde omunaku.
12  Awese omutego gwe, era andeezeemu akasaale.
13  Afumise ensigo zange ng’akozesa obusaale obw’omu nsawo ye.
14  Nfuuse ekisekererwa eri abantu ab’amawanga gonna, era bannyimbako mu nnyimba zaabwe okuzibya obudde.
15  Anzijuzza ebintu ebikaawa n’omususa.
16  Amenya amannyo gange n’oluyinjayinja;Ansudde mu vvu.
17  Ommalako emirembe; sikyamanyi birungi.
18  Kyenva ŋŋamba nti: “Ekitiibwa kyange n’essuubi lye nnina mu Yakuwa biweddewo.”
19  Jjukira okubonaabona kwange n’okuba nti sirina we mbeera, jjukira nti ndya omususa n’obutwa obukaawa.
20  Mazima ddala ojja kujjukira okutame onnyambe.
21  Ekyo nkijjukira mu mutima gwange; eyo ye nsonga lwaki nja kukulindirira n’obugumiikiriza.
22  Tetusaanyeewo olw’okwagala kwa Yakuwa okutajjulukuka,Kubanga okusaasira kwe tekuggwaawo.
23  Kuba kuggya buli nkya; bulijjo yeesigika.
24  Ŋŋambye nti, “Yakuwa gwe mugabo gwange, eyo ye nsonga lwaki nja kumulindirira n’obugumiikiriza.”
25  Yakuwa mulungi eri oyo amulinamu essuubi, eri omuntu amunoonya.
26  Kirungi okulindirira obulokozi bwa Yakuwa n’obugumiikiriza.
27  Kirungi omuntu okwetikka ekikoligo ng’akyali muvubuka.
28  K’atuule yekka asirike Katonda bw’aba akimutisse.
29  K’ateeke akamwa ke mu nfuufu; wayinza okuba nga wakyaliwo essuubi.
30  K’aweeyo ettama lye eri oyo amukuba; k’avumibwe nnyo.
31  Yakuwa talitusuula eri emirembe gyonna.
32  Wadde atuleetedde ennaku, ajja kutusaasira olw’okwagala kwe okutajjulukuka okungi.
33  Kubanga tekiri mu mutima gwe okubonyaabonya wadde okunakuwaza abaana b’abantu.
34  Okubetentera wansi w’ebigere by’omuntu abasibe bonna ab’omu nsi,
35  Okuyisa omuntu mu ngeri etali ya bwenkanya mu maaso g’oyo Asingayo Okuba Waggulu,
36  N’okulemesa omuntu okulamulwa mu bwenkanya—Yakuwa tagumiikiriza bintu ng’ebyo.
37  Kale ani ayinza okwogera ekintu ne kituukirira okuggyako nga Yakuwa y’alagidde kibe bwe kityo?
38  Mu kamwa k’oyo Asingayo Okuba Waggulu,Temufulumamu bintu birungi na bibi mu kiseera kye kimu.
39  Lwaki omuntu omulamu yandyemulugunyizza olw’ebyo ebiva mu kwonoona kwe?
40  Ka tukebere era twekenneenye amakubo gaffe, era ka tudde eri Yakuwa.
41  Ka tuyimuse emitima gyaffe awamu n’emikono gyaffe eri Katonda ali mu ggulu nga tugamba nti:
42  “Twonoonye, tujeemye, era totusonyiye.
43  Okozesezza obusungu bwo okutukugira okukutuukako;Otuwondedde n’otutta awatali kusaasira.
44  Otaddewo ekire okuziyiza okusaba kwaffe okutuuka gy’oli.
45  Otufudde ekintu ekiboolebwa era ebisasiro mu mawanga.”
46  Abalabe baffe bonna batujerega.
47  Okutya n’ebinnya, okulekebwa awo n’okuzikirira, bye bifuuse omugabo gwaffe.
48  Emigga gy’amazzi gikulukuta okuva mu maaso gange olw’obuvune omuwala w’abantu bange bw’alina.
49  Amaaso gange gakaaba awatali kulekera awo, awatali kuwummulamu,
50  Okutuusa Yakuwa lw’anaayima mu ggulu n’atunula wansi n’alaba.
51  Mpulira ennaku bwe ndaba ebyo ebituuse ku bawala b’ekibuga kyange.
52  Abalabe bange banjigga ng’ekinyonyi awatali nsonga.
53  Basaanyirizzaawo obulamu bwange mu kinnya; bankasukiranga amayinja.
54  Amazzi gaakulukuta nga gayita ku mutwe gwange, ne ŋŋamba nti: “Mpedde!”
55  Nnakoowoola erinnya lyo, Ai Yakuwa, nga nnyima wansi mu kinnya.
56  Wulira eddoboozi lyange; toziba kutu kwo nga nkusaba onnyambe, nga nkusaba onnunule.
57  Wasembera kumpi ku lunaku lwe nnakukoowoola. Waŋŋamba nti: “Totya.”
58  Ompolerezza, Ai Yakuwa, onunudde obulamu bwange.
59  Ai Yakuwa, olabye ebibi ebinkoleddwako; nkwegayiridde nnyamba wabeewo obwenkanya.
60  Olabye bwe beesasuza, enkwe zonna ze bansalidde.
61  Owulidde ebivumo byabwe, Ai Yakuwa, enkwe zonna ze bansalidde,
62  Owulidde ebigambo emimwa gy’abalabe bange bye gyogera, ne bye banjogerako okuzibya obudde.
63  Batunuulire; ka babe nga batudde oba nga bayimiridde, bankudaalira mu nnyimba zaabwe!
64  Ai Yakuwa, ojja kubasasula okusinziira ku bikolwa byabwe.
65  Ojja kubakolimira bakakanyale emitima.
66  Ojja kubawondera mu busungu bwo obazikirize baggweerewo ddala ku nsi ya Yakuwa.
