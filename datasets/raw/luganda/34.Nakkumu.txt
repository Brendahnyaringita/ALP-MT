1  Obubaka obukwata ku Nineeve: Ekitabo ky’okwolesebwa kwa Nakkumu Omwerukoosi:
2  Yakuwa ye Katonda ayagala abantu okumwemalirako era awoolera eggwanga,Yakuwa awoolera eggwanga era asunguwadde. Yakuwa awoolera eggwanga ku balabe be,Era aterekera abalabe be obusungu.
3  Yakuwa alwawo okusunguwala era wa maanyi nnyo,Naye talema kuwa abo ababa bakoze ebibi ekibonerezo ekibagwanira. Ekkubo lye liri mu kikuŋŋunta ne mu mbuyaga,Era ebire ye nfuufu eri wansi w’ebigere bye.
4  Anenya ennyanja n’agikaliza,Era akaliza n’emigga gyonna. Basani ne Kalumeeri bikala,N’ebimuli bya Lebanooni bikala.
5  Ensozi zikankana olw’okubeera ye,N’obusozi busaanuuka. Ensi ejja kukankanira mu maaso ge,Era n’ettaka awamu n’abo abalibeerako.
6  Ani ayinza okuyimirira mu maaso g’obusungu bwe? Ani ayinza okugumira obusungu bwe obubuubuuka? Obusungu bwe bulifukibwa ng’omuliro,Era enjazi zirimenyekamenyeka olw’okubeera ye.
7  Yakuwa mulungi, era kigo ku lunaku olw’okulabirako ennaku. Amanyi abo abaddukira gy’ali.
8  Ajja kusaanyizaawo ddala ekibuga ekyo ng’akozesa amataba ag’amaanyi,Era ekizikiza kijja kuwondera abalabe be.
9  Kiki kye munaateesa okukola Yakuwa? Ajja kubazikiririza ddala. Ennaku tejja kujja mulundi gwa kubiri.
10  Balinga amaggwa agasibaganye,Era balinga abo abatamidde omwenge;Naye bajja kwokebwa ng’ebisubi ebikalu.
11  Mu ggwe mujja kuvaamu ateesa okukola ebibi ku Yakuwa,Awa abalala amagezi agataliimu nsa.
12  Bw’ati Yakuwa bw’agamba: “Wadde nga balina amaanyi mangi era nga bangi nnyo,Bajja kutemebwa basuulibwe wansi era basaanewo. Nkulabizza ennaku, naye siriddamu kukulabya nnaku nate.
13  Nja kumenya ekikoligo kye nkikuggyeko,Era n’ebikusibye nja kubikutulamu.
14  Kino Yakuwa ky’alagidde ku ggwe,‘Toliddamu kuba na zzadde liyitibwa linnya lyo. Nja kusaanyaawo ebifaananyi ebyole n’ebifaananyi eby’ekyuma ebiri mu nnyumba ya bakatonda bo. Nja kukusimira entaana kubanga tolina mugaso.’
15  “Laba! Ku nsozi, ebigere by’oyo aleeta amawulire amalungi,Oyo alangirira emirembe. Ggwe Yuda kwata embaga zo. Sasula obweyamo bwo,Kubanga oyo atalina mugaso taliddamu kukuyitamu. Ajja kuzikiririzibwa ddala.”
2  Oyo asaasaanya akulumbye. Kuuma ebigo byo. Tunuulira ekkubo. Mwenyweze era mukozese amaanyi gammwe gonna.
2  Yakuwa alizzaawo ekitiibwa kya Yakobo,Awamu n’ekitiibwa kya Isirayiri,Kubanga abanyazi babanyaze;Era boonoonye amatabi gaabwe.
3  Engabo z’abasajja be ab’amaanyi zisiigiddwako langi emmyufu,Abalwanyi be bambadde engoye eza kasaayi. Ebyuma ebiri ku magaali ge ag’olutalo byakaayakana ng’omuliroKu lunaku lwe yeeteekerateekera olutalo,N’amafumu ge agaakolebwa mu miti gy’emiberosi gagaluddwa.
4  Amagaali ge ag’olutalo gagenda gawalabuka mu nguudo. Geetawulira mu bibangirizi ebya lukale. Gaakaayakana ng’emimuli, era gamyansa ng’ebimyanso.
5  Kabaka aliyita abaami be. Balyesittala nga bagenda. Banguwa okugenda ku bbugwe we,Bassaawo emisanvu.
6  Emiryango gy’emigga giriggulwawo,Era olubiri lulisaanyizibwawo.
7  Kisaliddwawo: Ayanikiddwa,Atwalibwa mu buwambe, era abazaana be bakaaba,Bakaaba ng’amayiba nga bwe bakuba mu bifuba byabwe.
8  Okuva edda n’edda Nineeve kibadde ng’ekidiba ky’amazzi,Naye kati badduka. Waliwo ababagamba nti: “Muyimirire! Muyimirire!” Naye tewali akyuka kutunula mabega.
9  Munyage ffeeza, munyage zzaabu! Eby’obugagga byakyo tebiriiko kkomo. Kijjudde ebintu ebirungi ebya buli ngeri.
10  Ekibuga kisigadde kyereere, kifuuse matongo, era kyonooneddwa. Emitima gyabwe gisaanuuse olw’okutya, amaviivi gaabwe geewese, era bbunwe waabwe akankana,Bonna bamyukiridde mu maaso.
11  Ekisulo ky’empologoma kiruwa, empologoma envubuka mwe ziriira,Empologoma mw’efuluma ng’ekulembeddemu omwana gwayo,Nga tewali azitiisa?
12  Empologoma ensajja yayuzaayuzanga omuyiggo n’ewa abaana baayo ebibamala,Era yatugiranga n’enkazi zaayo omuyiggo. Yajjuzanga ebinnya byayo omuyiggo,Era ebifo byayo mwe yeekwekanga yabijjuzanga ensolo ezitaaguddwataaguddwa.
13  Bw’ati Yakuwa ow’eggye bw’agamba: “Laba! Ndikulwanyisa,Era ndyokya amagaali go ag’olutalo mu mukka,Era ekitala kirisaanyaawo empologoma zo envubuka. Ndimalawo omuyiggo gwo ku nsi,Era eddoboozi ly’ababaka bo teririddamu kuwulirwa.”
3  Zisanze ekibuga ekiyiwa omusaayi. Kijjudde obulimba n’obunyazi,Era tekirekera awo kunyaga!
2  Enkoba ziwulirwa nga zivuga, nnamuziga ziwulirwa nga ziguluba,Embalaasi zifubutuka, n’amagaali gawalabuka.
3  Abeebagazi b’embalaasi, ebitala ebyakaayakana, amafumu agatemagana,Abantu abangi ennyo abattiddwa, era n’entuumu ez’emirambo—Emirambo tegibalika olw’obungi bwagyo. Batambula beesittala ku mirambo.
4  Ekyo kiri bwe kityo olw’ebikolwa bya malaaya ebingi eby’obwamalaaya,Malaaya oyo asikiriza ennyo era omukugu mu by’obulogo,Asuula amawanga mu kyambika olw’ebikolwa bye eby’obwamalaaya n’olw’obulogo bwe.
5  Bw’ati Yakuwa ow’eggye bw’agamba, “Nja kukulwanyisa;Nja kukufungula, engoye zo nzizze waggulu ku mutwe gwo,Era nja kuleetera amawanga okulaba obwereere bwo,N’obwakabaka okulaba obuswavu bwo.
6  Nja kukusuulako ebintu ebicaafu,Nkufuule ekintu ekyenyinyaza,Era nja kukufuula ekyerolerwa.
7  Buli anaakulaba ajja kukudduka era agambe nti,‘Nineeve kyonooneddwa. Ani anaakikwatirwa ekisa?’ Wa gye nnaggya abanaakubudaabuda?
8  Osinga No-amoni ekibuga ekyali okumpi n’obugga obuva ku Kiyira? Kyonna kyali kyetooloddwa amazzi,Ng’obugagga bwakyo kibuggya mu nnyanja, era ng’ennyanja ye bbugwe waakyo.
9  Esiyopiya ne Misiri ze zaali ensibuko y’amaanyi gaakyo agataaliko kkomo. Puti n’Abalibiya be baakiyambanga.
10  Naye nakyo kyagenda mu buwaŋŋanguse,Era kyatwalibwa mu buwambe. N’abaana baakyo baabetenterwa mu makoona g’enguudo zonna. Abasajja baakyo ab’ebitiibwa baakubwako akalulu,N’abakulu baakyo bonna baasibibwa empingu.
11  Naawe ojja kutamiira;Ojja kwekweka. Ojja kuddukira eri omulabe okufuna obukuumi.
12  Ebigo byo byonna biringa emitiini egiriko ebibala ebisooka okwengera,Bwe ginyeenyezebwa, ebibala bigwa mu kamwa k’abalyi baabyo.
13  Laba! Amagye go galinga abakazi mu ggwe. Abalabe bo bajja kuggulirwawo enzigi z’ensi yo. Omuliro gujja kwokya ebisiba by’enzigi zo.
14  Sena amazzi oteeketeeke okuzingiza! Nyweza ebigo byo. Genda mu bitoomi, era sambirira ebbumba,Kwata akatiba k’amatoffaali.
15  Ne bwe kinaaba kityo, omuliro gujja kukusaanyaawo. Ekitala kijja kukuzikiriza. Bijja kukusaanyaawo ng’enzige ento bwe zikola. Yaza omuwendo gwo mube bangi nnyo ng’enzige ento! Yaza omuwendo gwo gube mungi nnyo ng’ogw’enzige.
16  Oyazizza abasuubuzi bo ne baba bangi okusinga emmunyeenye eziri ku ggulu. Enzige ento zeeyubula ne zibuuka ne zigenda.
17  Abakuumi bo balinga enzigeN’abaami bo balinga ekibinja ky’enzige. Zeekukuma mu bikomera eby’amayinja ng’obudde bunnyogovu. Enjuba bw’evaayo nga zibuuka zigenda,Tewaba amanya gye ziraze.
18  Ggwe kabaka wa Bwasuli, abasumba bo babongoota,Abakungu bo basigala mu mayumba gaabwe. Abantu bo basaasaanidde ku nsozi,Era tewali abakuŋŋaanya.
19  Tewali kiyinza kukuwonya kabi k’olimu. Ekiwundu kyo si kya kuwona. Bonna abanaawulira ebikufaako bajja kukuba mu ngalo;Kubanga ani ataabonaabona olw’obukambwe bwo obutaaliko kkomo?”
