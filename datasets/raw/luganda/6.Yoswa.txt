10  Kabaka Adoni-zedeki owa Yerusaalemi olwawulira nti Yoswa awambye ekibuga Ayi n’akizikiriza, kyo ne kabaka waakyo n’abikola nga bwe yali akoze Yeriko ne kabaka waakyo, era bwe yawulira nti n’abantu b’omu Gibiyoni bakoze endagaano ey’emirembe ne Isirayiri era nga basigadde wamu nabo,
2  n’atya nnyo kubanga Gibiyoni kyali kibuga kinene okufaananako ebibuga ebirala ebyali bifugibwa bakabaka, era nga kyali kinene n’okusinga Ayi, era nga n’abasajja baamu bonna basajja balwanyi.
3  Awo Adoni-zedeki kabaka wa Yerusaalemi n’aweereza obubaka eri Kokamu kabaka wa Kebbulooni ne Piramu kabaka wa Yalamusi ne Yafiya kabaka wa Lakisi ne Debiri kabaka wa Eguloni, ng’agamba nti:
4  “Mujje munnyambe tulwanyise Gibiyoni, kubanga ekoze endagaano ey’emirembe ne Yoswa n’Abayisirayiri.”
5  Awo bakabaka abataano ab’Abaamoli—kabaka wa Yerusaalemi, kabaka wa Kebbulooni, kabaka wa Yalamusi, kabaka wa Lakisi, ne kabaka wa Eguloni—ne bakuŋŋaana nga bali wamu n’amagye gaabwe, ne bagenda ne basiisira okulwanyisa Gibiyoni.
6  Awo abasajja b’e Gibiyoni ne baweereza Yoswa obubaka mu lusiisira e Girugaali nga bagamba nti: “Toyabulira baddu bo. Jjangu mangu otuwonye era otuyambe, kubanga bakabaka bonna ab’Abaamoli ababeera mu kitundu eky’ensozi beegasse wamu okutulwanyisa.”
7  Yoswa n’ava e Girugaali n’agenda n’abasajja bonna abalwanyi era n’abasajja bonna abazira.
8  Awo Yakuwa n’agamba Yoswa nti: “Tobatya, kubanga mbagabudde mu mukono gwo. Tewali n’omu ku bo anaayinza okukulwanyisa.”
9  Yoswa n’abazinduukiriza oluvannyuma lw’okutambula ekiro kyonna okuva e Girugaali.
10  Yakuwa n’abaleetera okukyankalana. Abayisirayiri ne batta bangi nnyo ku bo e Gibiyoni, ne babawondera mu kkubo eryambuka e Besu-kolooni, nga bagenda babatta okutuukira ddala e Azeka n’e Makkeda.
11  Bwe baali badduka Abayisirayiri nga baserengeta e Besu-kolooni, Yakuwa n’asuula amayinja amanene ag’omuzira okuva mu ggulu ne gabakuba okutuukira ddala e Azeka, ne basaanawo. Era abo abaafa amayinja ag’omuzira baali bangi okusinga abo Abayisirayiri be batta n’ekitala.
12  Ku lunaku olwo Yakuwa kwe yafufuggaliza Abaamoli ng’Abayisirayiri balaba, Yoswa n’ayogera ne Yakuwa mu maaso ga Isirayiri, ng’agamba nti: “Enjuba, sigala mu kifo kimu waggulu wa Gibiyoni,Naawe omwezi sigala mu kifo kimu waggulu w’Ekiwonvu ky’e Ayalooni.”
13  Awo enjuba n’omwezi ne bisigala mu kifo kimu okutuusa eggwanga bwe lyamala okuwoolera eggwanga ku balabe baalyo. Ekyo tekiwandiikiddwa mu kitabo kya Yasali? Ku lunaku olwo enjuba teyagwa. Yasigala mu kifo kimu olunaku lwonna.
14  Waali tewabangawo lunaku ng’olwo, era teruddangamu kubaawo, Yakuwa lwe yawuliriza eddoboozi ly’omuntu, kubanga Yakuwa kennyini ye yali alwanirira Isirayiri.
15  Oluvannyuma lw’ekyo, Yoswa n’Abayisirayiri bonna baddayo mu lusiisira e Girugaali.
16  Naye bakabaka abataano badduka ne beekweka mu mpuku e Makkeda.
17  Awo ne bategeeza Yoswa nti: “Bakabaka abataano basangiddwa nga beekwese mu mpuku e Makkeda.”
18  Yoswa n’agamba nti: “Muyiringise amayinja amanene mugateeke ku mulyango gw’empuku era muteekewo n’abasajja bakuumewo.
19  Naye mmwe temukoma awo. Muwondere abalabe bammwe, mubalumbe nga mubava emabega. Temubaganya kuyingira mu bibuga byabwe, kubanga Yakuwa Katonda wammwe abawaddeyo mu mikono gyammwe.”
20  Yoswa n’Abayisirayiri bwe baamala okutta abalabe baabwe bangi nnyo, kumpi okubamalirawo ddala, okuggyako abo abaawonawo ne baddukira mu bibuga ebiriko bbugwe,
21  awo abantu bonna ne baddayo mirembe eri Yoswa mu lusiisira e Makkeda. Tewali muntu yenna yeetantala kwogera bubi ku Bayisirayiri.
22  Awo Yoswa n’agamba nti: “Mugguleewo omulyango gw’empuku muggyemu bakabaka abo abataano mubandeetere.”
23  Ne baggya mu mpuku bakabaka bano abataano: kabaka wa Yerusaalemi, kabaka wa Kebbulooni, kabaka wa Yalamusi, kabaka wa Lakisi, ne kabaka wa Eguloni, ne babamuleetera.
24  Bwe baamala okubaleeta eri Yoswa, Yoswa n’ayita abasajja ba Isirayiri bonna n’agamba abaduumizi b’abasajja abalwanyi abaali bagenze naye nti: “Mujje wano mulinnye ku nsingo za bakabaka bano.” Awo ne bajja ne balinnya ku nsingo zaabwe.
25  Yoswa n’abagamba nti: “Temutya era temutekemuka. Mubeere bavumu era mubeere ba maanyi, kubanga bw’atyo Yakuwa bw’ajja okukola abalabe bammwe bonna be mulwanyisa.”
26  Awo Yoswa n’abatta n’abawanika ku miti etaano, ne babeerako okutuusa akawungeezi.
27  Enjuba bwe yali egwa, Yoswa n’alagira ne baggya emirambo gyabwe ku miti ne bagisuula mu mpuku mwe baali beekwese. Oluvannyuma ne bateeka amayinja amanene ku mulyango gw’empuku, era gikyaliyo n’okutuusa leero.
28  Yoswa yawamba Makkeda ku lunaku olwo era n’atta n’ekitala ab’omu kibuga ekyo. Yatta kabaka waakyo n’abantu bonna abaakirimu obutalekaawo n’omu. Bw’atyo n’akola kabaka wa Makkeda nga bwe yakola kabaka wa Yeriko.
29  Awo Yoswa n’Abayisirayiri bonna abaali naye ne bava e Makkeda ne bagenda e Libuna ne bakirwanyisa.
30  Yakuwa nakyo n’akiwaayo mu mukono gwa Isirayiri awamu ne kabaka waakyo, ne bakikuba era ne batta abantu baamu bonna n’ekitala. Tewali n’omu gwe baaleka nga mulamu. Ne bakola kabaka waakyo nga bwe baakola kabaka wa Yeriko.
31  Awo Yoswa n’Abayisirayiri bonna abaali naye ne bava e Libuna ne bagenda e Lakisi ne basiisira eyo ne bakirwanyisa.
32  Yakuwa n’awaayo Lakisi mu mukono gwa Isirayiri ne bakiwamba ku lunaku olw’okubiri, ne bakikuba era ne batta abantu baamu bonna n’ekitala nga bwe baakola Libuna.
33  Awo Kolamu kabaka wa Gezeri n’ayambuka okuyamba Lakisi, naye Yoswa n’amutta awamu n’abantu be bonna ne watasigalawo n’omu.
34  Yoswa n’Abayisirayiri bonna abaali naye ne bava e Lakisi ne bagenda ne basiisira e Eguloni ne bakirwanyisa.
35  Ne bakiwamba ku lunaku olwo, ne batta abantu baamu n’ekitala. Ku lunaku olwo baazikiriza abantu bonna abaakirimu nga bwe baakola Lakisi.
36  Yoswa n’Abayisirayiri bonna abaali naye ne bava e Eguloni ne bagenda e Kebbulooni ne bakirwanyisa.
37  Ne bakiwamba ne kabaka waakyo n’obubuga bwakyo bwonna ne batta abantu baamu bonna n’ekitala, obutalekaawo n’omu. Yazikiriza abantu baamu bonna nga bwe yakola Eguloni.
38  Awo Yoswa n’Abayisirayiri bonna ne badda e Debiri ne bakirwanyisa.
39  N’akiwamba awamu ne kabaka waakyo n’obubuga bwakyo bwonna, ne batta abantu baamu n’ekitala ne babazikiriza bonna, obutalekaawo n’omu. N’akola Debiri ne kabaka waakyo nga bwe yakola Kebbulooni, era n’akikola nga bwe yakola Libuna ne kabaka waakyo.
40  Yoswa yawamba ekitundu kyonna eky’ensozi, Negebu, Sefera, n’obuserengeto, ne bakabaka baabyo bonna, era n’ataleka muntu yenna nga mulamu; yazikiriza buli kintu ekissa omukka, nga Yakuwa Katonda wa Isirayiri bwe yalagira.
41  Yoswa yabiwamba okuva e Kadesi-baneya okutuuka e Gaaza ne mu nsi yonna ey’e Goseni okutuukira ddala e Gibiyoni.
42  Yoswa yawamba bakabaka abo bonna n’ensi zaabwe mu kiseera kye kimu, kubanga Yakuwa Katonda wa Isirayiri ye yali alwanirira Isirayiri.
43  Awo Yoswa n’Abayisirayiri bonna abaali naye ne baddayo mu lusiisira e Girugaali.
4  Eggwanga lyonna olwamala okusomoka Yoludaani, Yakuwa n’agamba Yoswa nti:
2  “Londa abasajja 12 okuva mu bantu, omusajja omu omu okuva mu buli kika,
3  obalagire nti, ‘Mulonde amayinja 12 mu makkati ga Yoludaani, mu kifo bakabona we baabadde bayimiridde, mugatwale mugateeke mu kifo kye munaasulamu ekiro kya leero.’”
4  Awo Yoswa n’ayita abasajja 12 be yali alonze mu Bayisirayiri, omusajja omu omu okuva mu buli kika,
5  n’abagamba nti: “Mugende mu maaso g’Essanduuko ya Yakuwa Katonda wammwe wakati mu Yoludaani, era buli omu ku mmwe asitule ejjinja ku kibegaabega kye, ng’omuwendo gw’ebika by’Abayisirayiri bwe guli,
6  gabe akabonero mu mmwe. Abaana bammwe bwe bababuuzanga mu biseera eby’omu maaso nti, ‘Lwaki mwateeka wano amayinja gano?’
7  mubagambanga nti: ‘Amayinja gano kijjukizo kya lubeerera eri abantu ba Isirayiri, kubanga amazzi ga Yoludaani gaalekera awo okukulukuta mu maaso g’essanduuko ey’endagaano ya Yakuwa. Essanduuko y’endagaano bwe yali ng’esomosebwa, Omugga Yoludaani gwalekera awo okukulukuta.’”
8  Awo abaana ba Isirayiri ne bakolera ddala nga Yoswa bwe yabalagira. Baalonda amayinja 12 wakati mu Yoludaani, ng’omuwendo gw’ebika by’Abayisirayiri bwe gwali, nga Yakuwa bwe yali agambye Yoswa. Baagatwala ne bagateeka mu kifo we baali bagenda okusula.
9  Yoswa era yateeka amayinja 12 wakati mu Yoludaani, mu kifo bakabona abaali basitudde essanduuko y’endagaano we baayimirira, era gakyaliwo n’okutuusa leero.
10  Era bakabona abaali basitudde Essanduuko baasigala bayimiridde wakati mu Yoludaani okutuusa byonna lwe byamala okukolebwa Yakuwa bye yali alagidde Yoswa okugamba abantu okukola, okutuukana n’ebyo byonna Musa bye yali alagidde Yoswa. Mu kiseera ekyo abantu baali banguwa okusomoka.
11  Abantu bonna bwe baamala okusomoka, bakabona ne basomoka n’Essanduuko ya Yakuwa ng’abantu balaba.
12  Abalewubeeni, n’Abagaadi, n’ekitundu ekimu eky’okubiri eky’ab’ekika kya Manase baakulemberamu Abayisirayiri nga balinga eggye eryetegekedde olutalo, nga Musa bwe yali abalagidde.
13  Abasirikale nga 40,000 abaalina eby’okulwanyisa baasomoka mu maaso ga Yakuwa ne batuuka mu ddungu lya Yeriko.
14  Ku lunaku olwo, Yakuwa yagulumiza Yoswa mu maaso g’Abayisirayiri bonna, era baamussangamu nnyo ekitiibwa ekiseera kyonna eky’obulamu bwe, nga bwe bassanga ekitiibwa mu Musa.
15  Awo Yakuwa n’agamba Yoswa nti:
16  “Lagira bakabona abeetisse essanduuko ey’Obujulirwa bave mu Yoludaani.”
17  Awo Yoswa n’alagira bakabona nti: “Muve mu Yoludaani.”
18  Bakabona abaali beetisse essanduuko y’endagaano ya Yakuwa bwe baava wakati mu Yoludaani ne balinnya ku lukalu, amazzi ga Yoludaani ne gaddamu okukulukuta era ne ganjaala nga bwe kyabanga.
19  Abantu baava mu Yoludaani ku lunaku olw’ekkumi olw’omwezi ogw’olubereberye, ne basiisira e Girugaali ku nsalo  ya Yeriko ey’ebuvanjuba.
20  Amayinja 12 ge baggya mu Yoludaani, Yoswa yagasimba e Girugaali.
21  Awo n’agamba Abayisirayiri nti: “Mu biseera eby’omu maaso, abaana bammwe bwe bababuuzanga nti, ‘Amayinja gano gategeeza ki?’
22  Mubagambanga nti, ‘Abayisirayiri baasomoka Omugga Yoludaani nga balinga abayita ku lukalu
23  Yakuwa Katonda wammwe bwe yakaliza amazzi g’Omugga Yoludaani basobole okugusomoka, nga Yakuwa Katonda wammwe bwe yakola ku Nnyanja Emmyufu, bwe yagikaliza tusobole okugisomoka.
24  Yakikola amawanga gonna mu nsi galyoke gamanye nti omukono gwa Yakuwa gwa maanyi, era mulyoke mutyenga Yakuwa Katonda wammwe.’”
11  Yabini kabaka wa Kazoli olwakiwulira n’aweereza obubaka eri  Yobabu kabaka wa Madoni ne kabaka wa Simuloni ne kabaka wa Akusafu,
2  ne bakabaka abaali mu kitundu eky’ensozi eky’ebukiikakkono, n’abaali mu nsenyi ebukiikaddyo wa Kinneresi, n’abaali mu Sefera ne ku busozi bw’e Doli okwolekera ebuvanjuba,
3  n’Abakanani abaali ebuvanjuba n’ebugwanjuba, Abaamoli, Abakiiti, Abaperizi, Abayebusi abaali mu kitundu eky’ensozi, n’Abakiivi abaali wansi ku Lusozi Kerumooni mu nsi ya Mizupa.
4  Bakabaka abo bonna baavaayo n’amagye gaabwe gonna, nga bangi nnyo ng’omusenyu oguli ku lubalama lw’ennyanja, era nga balina embalaasi nnyingi nnyo n’amagaali g’olutalo.
5  Bakabaka abo bonna ne balagaana okusisinkana, era ne bagenda ne basiisira wamu ku mazzi g’e Meromu okulwanyisa Isirayiri.
6  Awo Yakuwa n’agamba Yoswa nti: “Tobatya, kubanga enkya mu budde nga buno, bonna nja kubawaayo mu mukono gwa Isirayiri, era mujja kubatta. Embalaasi zaabwe ojja kuzitema enteega, era amagaali gaabwe ojja kugookya omuliro.”
7  Awo Yoswa n’abasajja bonna abalwanyi abaali naye ne babazinduukiriza ku mazzi g’e Meromu ne babalwanyisa.
8  Yakuwa n’abawaayo mu mukono gwa Isirayiri, ne bagenda nga babatta era ne babawondera okutuukira ddala e Sidoni Ekinene n’e Misulefosu-mayimu, era n’Ekiwonvu ky’e Mizupe okwolekera ebuvanjuba, ne babatta obutalekaawo n’omu.
9  Awo Yoswa n’abakola nga Yakuwa bwe yali amugambye, embalaasi zaabwe n’azitema enteega, n’amagaali gaabwe n’agookya omuliro.
10  Ate era Yoswa yaddayo n’awamba Kazoli era n’atta kabaka waakyo n’ekitala; edda, Kazoli kye kyali kisinga amaanyi mu bwakabaka obwo bwonna.
11  Batta abantu baamu bonna n’ekitala ne babazikiriza. Tewaasigalawo kintu na kimu ekissa omukka. Oluvannyuma yayokya Kazoli omuliro.
12  Yoswa yawamba ebibuga byonna ebya bakabaka abo era n’alwanyisa bakabaka baabyo bonna n’ekitala n’abawangula. Yabazikiriza, nga Musa omuweereza wa Yakuwa bwe yali alagidde.
13  Naye Abayisirayiri tebaayokya kibuga kyonna ekyali ku kasozi, okuggyako Kazoli; kye kibuga kyokka Yoswa kye yayokya.
14  Abayisirayiri baatwala omunyago gwonna ogwali mu bibuga ebyo n’ensolo. Naye batta buli muntu n’ekitala okutuusa lwe baabamalawo. Tewali n’omu gwe baaleka nga mulamu.
15  Nga Yakuwa bwe yalagira Musa omuweereza we, bw’atyo Musa bwe yalagira Yoswa, era ne Yoswa bw’atyo bwe yakola. Tewali na kimu ky’ataakola ku ebyo byonna Yakuwa bye yalagira Musa.
16  Yoswa yatwala ensi eyo yonna, ekitundu eky’ensozi, ne Negebu yenna, n’ekitundu kyonna eky’e Goseni, ne Sefera, ne Alaba, n’ekitundu kya Isirayiri eky’ensozi n’ensenyi zaakyo,
17  okuva ku Lusozi Kalaki, olutuukira ddala e Seyiri, n’okutuuka e Bbaali-gaadi mu Kiwonvu ky’e Lebanooni wansi ku Lusozi Kerumooni, era yawamba bakabaka baayo bonna n’abatta.
18  Yoswa yamala ekiseera ekiwera ng’alwanyisa bakabaka abo bonna.
19  Tewali kibuga kyakola ndagaano ya mirembe na Bayisirayiri okuggyako Abakiivi ab’omu Gibiyoni. Ebibuga ebirala byonna baamala kubirwanyisa ne balyoka babiwamba.
20  Yakuwa ye yaleka emitima gyabwe ne giba mikakanyavu balwanyise Abayisirayiri, alyoke abazikirize awatali kubakwatirwa kisa. Baali ba kusaanyizibwawo, nga Yakuwa bwe yali alagidde Musa.
21  Mu kiseera ekyo Yoswa yagenda n’azikiriza Abaanaki abaali mu kitundu eky’ensozi, ne mu Kebbulooni, ne mu Debiri, ne mu Anabi, ne mu kitundu kya Yuda kyonna eky’ensozi ne mu kitundu kya Isirayiri kyonna eky’ensozi. Yoswa yabazikiriza bonna n’ebibuga byabwe.
22  Tewali Baanaki baalekebwa mu nsi y’Abayisirayiri. Baasigala mu Gaaza mwokka ne mu Gaasi ne mu Asudodi.
23  Yoswa n’awamba ensi yonna, nga Yakuwa bwe yasuubiza Musa, era n’agiwa Abayisirayiri ng’obusika okusinziira ku migabo gyabwe, egabanyizibwemu ebika byabwe. Awo ensi n’ewummula entalo.
8  Yakuwa n’agamba Yoswa nti: “Totya era totekemuka. Twala abasajja abalwanyi bonna mwambuke mulumbe Ayi. Laba, mpaddeyo mu mukono gwo kabaka wa Ayi, abantu be, ekibuga kye, n’ensi ye.
2  Ojja kukola Ayi ne kabaka waakyo nga bwe wakola Yeriko ne kabaka waakyo. Naye ebintu bye munaanyaga n’ensolo muyinza okubyetwalira. Muteegere emabega w’ekibuga.”
3  Awo Yoswa n’abasajja abalwanyi bonna ne bagenda ne balumba Ayi. Yoswa yalonda abalwanyi abazira 30,000 n’abasindika ekiro.
4  Yabalagira nti: “Muteegere emabega w’ekibuga. Temugenda wala okuva ku kibuga, era mmwenna mweteeketeeke.
5  Nze n’abantu bonna abali nange, tujja kusemberera ekibuga, era bwe banajja okutulwanyisa nga bwe baakola mu kusooka, tujja kubadduka.
6  Bwe banaatuwondera tujja kudduka tubaleetere okwesuula ekibuga, kubanga bajja kugamba nti, ‘Batudduse nga bwe baatudduka mu kusooka.’ Era tujja kubadduka.
7  Awo mujja kuvaayo gye muteegedde, muwambe ekibuga; Yakuwa Katonda wammwe ajja kukibawa.
8  Era amangu ddala nga mumaze okuwamba ekibuga, mukyokye omuliro. Mukole nga Yakuwa bw’agambye. Ekyo kye mbalagidde.”
9  Awo Yoswa n’abasindika ne bagenda we baali ab’okuteegera; baateegera wakati wa Beseri ne Ayi, ebugwanjuba wa Ayi, naye ekiro ekyo ye Yoswa yasula awaali abalwanyi abalala.
10  Yoswa bwe yagolokoka ku makya ennyo n’akuŋŋaanya abalwanyi, ye n’abakadde ba Isirayiri ne babakulemberamu ne bagenda e Ayi.
11  Abalwanyi bonna abaali naye baayambuka ne batuuka mu maaso g’ekibuga. Baasiisira ebukiikakkono wa Ayi, era waaliwo ekiwonvu wakati waabwe ne Ayi.
12  Ate era yali atutte abasajja nga 5,000 okuteegera wakati wa Beseri ne Ayi, ebugwanjuba w’ekibuga.
13  Abalwanyi abasinga obungi baasiisira ebukiikakkono w’ekibuga, abalwanyi abalala ne basiisira ebugwanjuba waakyo, era ekiro ekyo Yoswa yagenda wakati mu kiwonvu.
14  Kabaka wa Ayi olwabalaba, ye n’abasajja b’omu kibuga ne banguwa mangu ku makya ennyo ne bagenda okulwana n’Abayisirayiri mu maaso g’eddungu. Naye teyamanya nti waaliwo abaali bamuteegedde emabega w’ekibuga.
15  Abasajja b’omu Ayi bwe baabalumba, Yoswa n’Abayisirayiri bonna ne baddukira mu kkubo nga boolekera eddungu.
16  Abantu bonna abaali mu kibuga ne bayitibwa okubawondera; era gye baakoma okuwondera Yoswa gye baakoma n’okwesuula ekibuga.
17  Tewali musajja n’omu eyasigala mu Ayi ne mu Beseri; bonna baawondera Abayisirayiri. Ekibuga baakireka nga kiggule ne bawondera Abayisirayiri.
18  Yakuwa n’agamba Yoswa nti: “Galulira Ayi effumu eriri mu mukono gwo, kubanga nja kukiwaayo mu mukono gwo.” Awo Yoswa n’agalulira ekibuga effumu eryali mu mukono gwe.
19  Yoswa olwagolola omukono gwe, abaali bateeze ne bayimuka mangu we baali bateegedde ne badduka ne bayingira ekibuga ne bakiwamba, era amangu ago ne bakikumako omuliro.
20  Abasajja b’e Ayi bwe baatunula emabega ne balaba ng’omukka gunyooka okuva mu kibuga, amaanyi ne gabaggwaamu ne baba nga tebakyasobola kuddukira eno oba eri. Awo abantu abaali badduka okwolekera eddungu ne bakyuka okulwanyisa abaali babawondera.
21  Yoswa n’Abayisirayiri bonna bwe baalaba ng’abaali bateeze bawambye ekibuga, era nga n’ekibuga kinyooka omukka, ne bakyuka ne batandika okulwanyisa abasajja b’e Ayi.
22  N’abo abaawamba ekibuga ne bafuluma okulwanyisa abasajja b’e Ayi, abasajja b’e Ayi ne baba nga bali wakati w’Abayisirayiri, ng’Abayisirayiri abamu bali ku luuyi luno ate ng’abalala bali ku luuyi luli, ne babatta bonna ne watabaawo n’omu awonawo oba adduka.
23  Naye baakwata kabaka wa Ayi nga mulamu ne bamuleeta eri Yoswa.
24  Abayisirayiri bwe baamala okuttira abantu b’e Ayi bonna mu ddungu gye baali babawonderedde, era nga bonna battiddwa n’ekitala baweddewo, Abayisirayiri bonna ne balyoka bakomawo mu Ayi ne batta n’ekitala abaali basigaddemu.
25  Abantu bonna abattibwa ku lunaku olwo, abasajja n’abakazi, baali 12,000, nga be bantu bonna ab’omu Ayi.
26  Yoswa teyassa mukono gwe gwe yagaluza effumu, okutuusa lwe yamala okuzikiriza abantu bonna ab’omu Ayi.
27  Era Abayisirayiri baatwala ensolo n’ebintu bye baanyaga mu kibuga, nga Yakuwa bwe yali alagidde Yoswa.
28  Yoswa yayokya Ayi n’akireka matongo, era kikyali bwe kityo n’okutuusa leero.
29  Yawanika kabaka w’e Ayi ku muti okutuusa akawungeezi, era enjuba bwe yali enaatera okugwa, Yoswa yalagira ne baggya omulambo gwe ku muti ne baguteeka ku mulyango gw’ekibuga ne bagutuumako entuumu ennene ey’amayinja ekyaliwo n’okutuusa leero.
30  Awo Yoswa n’azimbira Yakuwa Katonda wa Isirayiri ekyoto ku Lusozi Ebali,
31  nga Musa omuweereza wa Yakuwa bwe yalagira Abayisirayiri era nga bwe kyawandiikibwa mu kitabo ky’Amateeka ga Musa nti: “Ekyoto eky’amayinja amalamba agatali mateme n’ekyuma.” Ne baweerayo ku kyo eri Yakuwa ebiweebwayo ebyokebwa ne ssaddaaka ez’emirembe.
32  Awo n’akoppolola ku mayinja Amateeka Musa ge yawandiikira mu maaso g’Abayisirayiri.
33  Abayisirayiri bonna, abakadde baabwe, abaami, n’abaIamuzi baabwe, baali bayimiridde eruuyi n’eruuyi w’Essanduuko mu maaso ga bakabona Abaleevi abaali basitudde essanduuko y’endagaano ya Yakuwa. Abagwira baaliwo, era n’Abayisirayiri baaliwo. Kimu kya kubiri ku bo kyali mu maaso g’Olusozi Gerizimu ate ekitundu ekirala kyali mu maaso g’Olusozi Ebali, (nga Musa omuweereza wa Yakuwa bwe yalagira), okuwa Abayisirayiri omukisa.
34  Oluvannyuma lw’ekyo, yasoma mu ddoboozi ery’omwanguka ebigambo byonna eby’Amateeka, emikisa n’ebikolimo, nga byonna bwe biri ebyali biwandiikiddwa mu kitabo ky’Amateeka.
35  Tewali kigambo kyonna mu byonna Musa bye yalagira, Yoswa ky’ataasoma mu ddoboozi ery’omwanguka mu maaso g’ekibiina kya Isirayiri kyonna, omwali abakazi, abaana abato, n’abagwira abaali babeera mu bo.
16  Ekitundu ekyaweebwa bazzukulu ba Yusufu okuyitira mu kukuba akalulu, ensalo yaakyo yava ku Yoludaani okumpi ne Yeriko n’etuuka ku mazzi agali ebuvanjuba wa Yeriko, n’eyita mu ddungu eriri mu maaso ga Yeriko, n’etuuka mu kitundu kya Beseri eky’ensozi.
2  Yeeyongerayo okuva e Beseri ekiriraanye Luuzi, n’egendera ddala okutuuka ku nsalo y’Abaluki e Atalosi,
3  n’eserengeta ku luuyi olw’ebugwanjuba n’egenda ku nsalo y’Abayefuleti n’etuukira ddala ku nsalo ya Besu-kolooni ow’eky’Emmanga n’e Gezeri, n’ekoma ku nnyanja.
4  Awo ekika kya Manase n’ekika kya Efulayimu, bazzukulu ba Yusufu, ne bafuna ekitundu kyabwe.
5  Ensalo y’abazzukulu ba Efulayimu ng’empya zaabwe bwe zaali yali bw’eti: Ensalo y’obusika bwabwe ku luuyi olw’ebuvanjuba yali Atalosu-addali okutuukira ddala e Besu-kolooni ow’eky’Engulu,
6  ne yeeyongerayo n’etuuka ku nnyanja. Mikumesasi kyali mu bukiikakkono, era ensalo yeetooloola ku luuyi olw’ebuvanjuba n’etuuka e Taanasu-siro, ne yeeyongerayo ku luuyi olw’ebuvanjuba n’etuuka e Yanowa.
7  Yaserengeta okuva e Yanowa n’egenda e Atalosi n’e Naala n’etuuka e Yeriko ne yeeyongerayo ku Yoludaani.
8  Okuva e Tappuwa ensalo yeeyongerayo ebugwanjuba n’etuuka ku Kiwonvu kya Kana n’ekoma ku nnyanja. Obwo bwe busika bw’ekika kya Efulayimu ng’empya zaabwe bwe zaali;
9  obusika obwo bwali buzingiramu ebibuga awamu n’ebyalo ebibyetoolodde, bazzukulu ba Efulayimu bye baalina mu busika bwa Manase.
10  Naye tebaagoba Bakanani abaali babeera mu Gezeri, era  Abakanani bakyabeera wamu n’Abefulayimu n’okutuusa leero, era bakozesebwa emirimu egy’obuddu.
18  Awo ng’ensi emaze okuwambibwa, ekibiina kyonna eky’Abayisirayiri kyakuŋŋaanira e Siiro, ne basimba eyo weema ey’okusisinkaniramu.
2  Naye waali wakyaliwo ebika musanvu eby’Abayisirayiri ebyali bitannaweebwa busika bwabyo.
3  Awo Yoswa n’agamba Abayisirayiri nti: “Munaatuusa wa okulonzalonza? Mugende mulye ensi Yakuwa Katonda wa bajjajjammwe gye yabawa.
4  Mumpe abasajja basatu okuva mu buli kika ab’okutuma; bajja kugenda bayiteeyite mu nsi eno yonna, bagipime ng’obusika bwabwe bwe buli, bawandiike bye bapimye balyoke bakomewo gye ndi.
5  Bajja kugigabanyaamu ebitundu musanvu. Yuda ajja kusigala mu kitundu kye ku luuyi olw’ebukiikaddyo, ate ab’ennyumba ya Yusufu bajja kusigala mu kitundu kyabwe ku luuyi olw’ebukiikakkono.
6  Mupime ensi mugigabanyeemu ebitundu musanvu era muwandiike bye mupimye mubindeetere, ndyoke mbakubire obululu wano mu maaso ga Yakuwa Katonda waffe.
7  Naye Abaleevi tebalina mugabo mu mmwe, kubanga obwakabona bwa Yakuwa bwe busika bwabwe; Gaadi ne Lewubeeni n’ekitundu ekimu eky’okubiri eky’ekika kya Manase baamala dda okufuna obusika bwabwe ku luuyi olw’ebuvanjuba olwa Yoludaani, Musa omuweereza wa Yakuwa bwe yabawa.”
8  Awo abasajja ne beeteekateeka okugenda, era Yoswa n’alagira abasajja abo abaali ab’okupima ensi ng’agamba nti: “Mugende muyiteeyite mu nsi mugipime era muwandiike bye munaapima mukomewo gye ndi; nja kubakubira obululu wano mu Siiro mu maaso ga Yakuwa.”
9  Awo abasajja ne bagenda ne bayitaayita mu nsi eyo ne bagipima ne bagigabanyaamu ebitundu musanvu, era ne bawandiika mu kitabo ebitundu ebyo n’ebibuga ebibirimu, oluvannyuma ne baddayo eri Yoswa mu lusiisira e Siiro.
10  Awo Yoswa n’abakubira akalulu mu maaso ga Yakuwa e Siiro, n’agabanyizaamu Abayisirayiri ensi ng’emigabo gyabwe bwe gyali.
11  Akalulu ne kagwa ku kika kya Benyamini ng’empya zaabwe bwe zaali, era ekitundu kye baaweebwa okuyitira mu kukuba akalulu kyali wakati w’abantu ba Yuda n’abantu ba Yusufu.
12  Ensalo yaabwe ey’ebukiikakkono yali etandikira ku Yoludaani n’eyambuka ku kaserengeto akali ku luuyi lwa Yeriko olw’ebukiikakkono, n’egenda ku lusozi ku luuyi olw’ebugwanjuba, ne yeeyongerayo ku ddungu ly’e Besi-aveni.
13  Ensalo yava awo n’etuuka e Luuzi, ku kaserengeto ka Luuzi ak’ebukiikaddyo, kwe kugamba, Beseri, n’ekkirira e Atalosu-addali ku lusozi oluli ebukiikaddyo bwa Besu-kolooni ow’eky’Emmanga.
14  Ensalo yeeyongerayo ku luuyi olw’ebugwanjuba ne yeetooloola n’edda ebukiikaddyo ng’eva ku lusozi olutunudde mu Besu-kolooni okwolekera ebukiikaddyo; yakoma Kiriyasu-bbaali, kwe kugamba, Kiriyasu-yalimu, ekibuga kya Yuda. Eyo ye nsalo ya Benyamini ey’ebugwanjuba.
15  Ensalo ey’ebukiikaddyo yava ku nkomerero ya Kiriyasu-yalimu, ne yeeyongerayo ebugwanjuba, n’egenda n’etuuka ku nsulo y’amazzi g’e Nefutowa.
16  Ensalo yaserengeta n’etuuka ku nkomerero y’olusozi olutunudde mu Kiwonvu ky’Omwana wa Kinomu, ekiri mu Kiwonvu ky’Abaleefa ku luuyi olw’ebukiikakkono, era n’ekkirira mu Kiwonvu kya Kinomu n’etuuka ku kaserengeto k’Omuyebusi ku luuyi olw’ebukiikaddyo, n’ekkirira ku Eni-rogeri.
17  Era yeeyongerayo ebukiikakkono n’etuuka ku Eni-semesi n’egenda e Gerirosi, ekiri mu maaso g’ekkubo eryambuka e Adummimu, n’ekkirira n’etuuka ku jjinja lya Bokani omwana wa Lewubeeni.
18  Era yeeyongerayo n’etuuka ku kaserengeto ak’ebukiikakkono mu maaso ga Alaba, n’ekkirira mu Alaba.
19  Ensalo yeeyongerayo n’etuuka ku kaserengeto ka Besu-kogula ak’ebukiikakkono, n’ekoma ku kyondo ky’Ennyanja ey’Omunnyo eky’ebukiikakkono ku luuyi olw’ebukiikaddyo olw’Omugga Yoludaani. Eyo ye yali ensalo ey’ebukiikaddyo.
20  Yoludaani ye yali ensalo y’ekitundu kya Benyamini ku luuyi olw’ebuvanjuba. Ezo ze zaali ensalo okwetooloola obusika bwa bazzukulu ba Benyamini ng’empya zaabwe bwe zaali.
21  Bino bye bibuga by’ab’ekika kya Benyamini ng’empya zaabwe bwe zaali: Yeriko, Besu-kogula, Emeku-kezizi,
22  Besu-alaba, Zemalayimu, Beseri,
23  Avvini, Pala, Ofula,
24  Kefala-moni, Ofuni, ne Geba—ebibuga 12 n’ebyalo ebibyetoolodde.
25  Gibiyoni, Laama, Beerosi,
26  Mizupe, Kefira, Moza,
27  Lekemu, Irupeeri, Talala,
28  Zeera, Ka-yerefu, Yebusi, kwe kugamba, Yerusaalemi, Gibeya, ne Kiriyasi—ebibuga 14 n’ebyalo ebibyetoolodde. Obwo bwe bwali obusika bwa bazzukulu ba Benyamini ng’empya zaabwe bwe zaali.
17  Awo akalulu ne kagwa ku kika kya Manase, kubanga ye yali mutabani wa Yusufu omubereberye; Makiri mutabani wa Manase omubereberye, kitaawe wa Gireyaadi, yaweebwa Gireyaadi ne Basani olw’okuba yali mulwanyi muzira.
2  Ate era akalulu ne kagwa ku bazzukulu ba Manase abalala ng’empya zaabwe bwe zaali, ku baana ba Abi-yezeri, abaana ba Kereki, abaana ba Asuliyeri, abaana ba Sekemu, abaana ba Keferi, n’abaana ba Semida. Abo be bazzukulu ba Manase mutabani wa Yusufu ab’obulenzi, ng’empya zaabwe bwe zaali.
3  Naye Zerofekaadi mutabani wa Keferi, mutabani wa Gireyaadi, mutabani wa Makiri, mutabani wa Manase, teyalina baana ba bulenzi wabula ba buwala bokka, era gano ge mannya gaabwe: Makula, Nuuwa, Kogula, Mirika ne Tiruza.
4  Awo abawala abo ne bagenda eri Eriyazaali kabona ne Yoswa mutabani wa Nuuni n’abaami, ne bagamba nti: “Yakuwa ye yalagira Musa okutuwa obusika mu baganda baffe.” Awo ne baweebwa obusika mu baganda ba kitaabwe nga Yakuwa bwe yalagira.
5  Waaliwo ebitundu ebirala kkumi ebyaweebwa Manase ng’oggyeeko Gireyaadi ne Basani, ebyali emitala wa Yoludaani,
6  kubanga abaana ba Manase ab’obuwala baaweebwa obusika mu baana be ab’obulenzi, era ensi ya Gireyaadi yafuuka ya bazzukulu ba Manase abalala.
7  Ensalo ya Manase yava ku nsalo ya Aseri n’etuuka e Mikumesasi, ekiri mu maaso ga Sekemu, ne yeeyongerayo ebukiikaddyo n’etuuka ku nsi y’abantu b’e Eni-Tappuwa.
8  Ekitundu kya Tappuwa kyafuuka kya Manase, naye ekibuga Tappuwa ekyali ku nsalo ya Manase kyali kya bazzukulu ba Efulayimu.
9  Ensalo yaserengeta mu bukiikaddyo n’etuuka mu Kiwonvu kya Kana. Mu bibuga bya Manase mwalimu ebibuga bya Efulayimu, era ensalo ya Manase yali bukiikakkono wa kiwonvu, era yali ekoma ku nnyanja.
10  Ekitundu eky’ebukiikaddyo kyali kya Efulayimu ate eky’ebukiikakkono kyali kya Manase, era ennyanja ye yali ensalo ye; ku luuyi olw’ebukiikakkono, ensalo ya Manase yali etuuka ku nsalo ya Aseri, ate ku luuyi olw’ebuvanjuba yali etuuka ku nsalo ya Isakaali.
11  Ebibuga bino ebyali mu kitundu kya Isakaali n’ekya Aseri byaweebwa Manase nga mw’otwalidde n’abantu baamu n’obubuga bwabyo: Besuseyani, Ibuleyamu, Doli, Eni-doli, Taanaki, ne Megiddo. Ebitundu eby’ensozi ebisatu byali bibye.
12  Naye abaana ba Manase tebaasobola kuwamba bibuga ebyo; Abakanani baalemera mu kitundu ekyo.
13  Abayisirayiri bwe beeyongera okuba ab’amaanyi, baatandika okukozesa Abakanani emirimu egy’obuddu, naye tebaabagobera ddala mu nsi.
14  Awo bazzukulu ba Yusufu ne bagamba Yoswa nti: “Lwaki otuwadde ekitundu kimu kyokka? Tuli bangi nnyo olw’okuba Yakuwa atuwadde omukisa okutuusa leero.”
15  Yoswa n’abaddamu nti: “Bwe muba nga muli bangi nnyo, mugende musaawe ekibira mwefunire ekifo mu nsi y’Abaperizi n’Abaleefa, okuva bwe kiri nti ekitundu kya Efulayimu eky’ensozi tekibamala.”
16  Awo bazzukulu ba Yusufu ne bagamba nti: “Ekitundu eky’ensozi tekitumala, era Abakanani bonna abali mu kitundu eky’ekiwonvu balina amagaali ag’olutalo agaliko ebyuma ebisala, abo abali mu Besu-seyani n’obubuga obukyetoolodde, n’abo abali mu Kiwonvu ky’e Yezuleeri.”
17  Yoswa n’agamba ab’ennyumba ya Yusufu, kwe kugamba, Efulayimu ne Manase nti: “Muli bangi nnyo era muli ba maanyi nnyo. Temujja kufuna kitundu kimu kyokka,
18  naye n’ekitundu eky’ensozi kijja kuba kyammwe. Newakubadde nga kibira, mujja kukisaawa era eyo ensalo yammwe gy’eneekoma. Mujja kugobamu Abakanani wadde nga ba maanyi era nga balina amagaali ag’olutalo agaliko ebyuma ebisala.”
9  Bakabaka bonna abaali ku ludda lwa Yoludaani olw’ebugwanjuba bwe baawulira ekyali kibaddewo, nga bano be baali mu kitundu eky’ensozi, mu Sefera, ku lubalama lwonna olw’Ennyanja Ennene, ne mu maaso ga Lebanooni—bakabaka b’Abakiiti, ab’Abaamoli, ab’Abakanani, ab’Abaperizi, ab’Abakiivi, n’ab’Abayebusi—
2  ne beegatta wamu okulwana ne Yoswa ne Isirayiri.
3  Abantu b’omu Gibiyoni nabo baawulira ekyo Yoswa kye yali akoze Yeriko ne Ayi.
4  Awo ne basala amagezi ne bateeka emmere mu nsawo enkadde ku ndogoyi zaabwe, n’ensawo z’omwenge ez’amaliba enkadde ezaali zikubiddwa ebiraka;
5  era baayambala engatto ezaali zikubiddwa ebiraka n’engoye enkadde. Emigaati gyabwe gyonna gyali gikaze nga gikunkumuka.
6  Ne bagenda eri Yoswa mu lusiisira e Girugaali, ne bamugamba ye awamu n’abasajja ba Isirayiri nti: “Tuvudde mu nsi ey’ewala ennyo. Kale kaakano mukole naffe endagaano.”
7  Awo abasajja ba Isirayiri ne bagamba Abakiivi nti: “Muyinza okuba nga mubeera kumpi naffe. Kale tuyinza tutya okukola nammwe endagaano?”
8  Ne baddamu Yoswa nti: “Tuli baweereza bo.” Awo Yoswa n’abagamba nti: “Mmwe baani, era muva wa?”
9  Ne bamuddamu nti: “Abaweereza bo bavudde mu nsi ey’ewala ennyo olw’erinnya lya Yakuwa Katonda wo, kubanga twawulira ettutumu lye ne byonna bye yakola mu Misiri,
10  era ne byonna bye yakola bakabaka ababiri ab’Abaamoli abaali ku luuyi luli olwa Yoludaani, Kabaka Sikoni owa Kesuboni ne Kabaka Ogi owa Basani, eyali mu Asutaloosi.
11  N’olwekyo, abakadde n’abantu bonna ab’omu nsi yaffe baatugamba nti, ‘Mwesibirire eby’okukozesa ku lugendo mugende mubasisinkane. Mubagambe nti: “Tujja kuba baweereza bammwe; mukole naffe endagaano.”’
12  Emigaati gyaffe gino gyali gibuguma we twaviirayo okujja okubasisinkana. Naye kati mulaba gikaze era gikunkumuka.
13  Ate era ensawo z’omwenge zino zaali mpya we twaziteeramu omwenge, naye kati ziyulise. N’engoye zaffe n’engatto zaffe bikaddiye olw’okuba olugendo lubadde luwanvu nnyo.”
14  Awo abasajja ba Isirayiri ne batoola ku mmere yaabwe okugyekebejja, naye ne bateebuuza ku Yakuwa.
15  Yoswa n’akola nabo endagaano ey’emirembe ng’abalagaanya obutabatta, era abaami b’omu kibiina ne babalayirira okukuuma endagaano eyo.
16  Oluvannyuma lw’ennaku ssatu nga bamaze okukola nabo endagaano, baawulira nti baali babeera kumpi awo.
17  Awo Abayisirayiri ne batambula ne batuuka ku bibuga byabwe ku lunaku olw’okusatu, era ebibuga byabwe byali Gibiyoni, Kefira, Beerosi, ne Kiriyasu-yalimu.
18  Naye Abayisirayiri tebaabalwanyisa, kubanga abaami b’omu kibiina baali babalayiridde mu linnya lya Yakuwa Katonda wa Isirayiri. Awo ekibiina kyonna ne kitandika okwemulugunya ku baami.
19  Abaami bonna ne bagamba ekibiina kyonna nti: “Okuva bwe kiri nti twabalayirira mu linnya lya Yakuwa Katonda wa Isirayiri, tetukkirizibwa kubakolako kabi.
20  Kino kye tujja okukola: Tetujja kubatta, Katonda aleme okutusunguwalira, kubanga twabalayirira.”
21  Abaami ne bongerako nti: “Ka baleme kuttibwa; banaasennyeranga ekibiina kyonna enku era banaakikimiranga amazzi.” Ekyo abaami kye babasuubiza.
22  Awo Yoswa n’abayita n’abagamba nti: “Lwaki mwatulimba ne mutugamba nti, ‘Tuva wala nnyo,’ so ng’ate mubeera kumpi naffe?
23  Okuva leero mukolimiddwa, era munaabanga baddu abasennya enku era abakima amazzi g’ennyumba ya Katonda wange.”
24  Ne baddamu Yoswa nti: “Ekyo twakikola olw’okuba abaweereza bo baategeezebwa nti Yakuwa Katonda wammwe yali alagidde Musa omuweereza we okubawa ensi yonna, era n’okuzikiriza abantu bonna abagirimu, ne tutya nti muyinza okututta.
25  Kaakano tuli mu mikono gyo. Tukole kyonna ky’olaba nga kirungi era nga kituufu mu maaso go.”
26  Bw’atyo Yoswa bwe yakola; yabawonya mu mukono gw’Abayisirayiri ne batabatta.
27  Naye ku lunaku olwo Yoswa yabafuula abasennyi b’enku era abakimi b’amazzi g’ekibiina n’ag’ekyoto kya Yakuwa mu kifo Katonda kye yali ajja okulonda, era ekyo kye bakyakola n’okutuusa leero.
7  Naye Abayisirayiri tebaali beesigwa ku bikwata ku bintu ebyali eby’okuzikirizibwa, kubanga Akani mutabani wa Kalumi, mutabani wa Zabudi, mutabani wa Zeera, ow’omu kika kya Yuda, yatwala ku bintu ebyali eby’okuzikirizibwa. Awo Yakuwa n’asunguwalira nnyo Abayisirayiri.
2  Yoswa n’atuma abasajja okuva e Yeriko okugenda e Ayi, ekiriraanye Besi-aveni ebuvanjuba wa Beseri, n’abagamba nti: “Mwambuke mukette ekitundu ekyo.” Awo abasajja ne bambuka ne baketta Ayi.
3  Bwe baakomawo eri Yoswa ne bamugamba nti: “Tekyetaagisa bantu bonna kwambuka. Abasajja ng’enkumi bbiri oba ng’enkumi ssatu bamala okuwangula Ayi. Toteganya bantu bonna kugendayo, kubanga abantu baayo batono nnyo.”
4  Awo abasajja nga 3,000 ne bambukayo, naye ne badduka abasajja b’e Ayi.
5  Abasajja b’e Ayi ne batta abasajja 36, era ne babawondera okuva ku mulyango gw’ekibuga okutuukira ddala e Sebalimu, era ne beeyongera okubattira ku kaserengeto. Awo emitima gy’abantu ne gisaanuuka ne giba ng’amazzi.
6  Awo Yoswa n’abakadde ba Isirayiri ne bayuza ebyambalo byabwe ne beeyala mu maaso g’Essanduuko ya Yakuwa okutuusa akawungeezi, era ne bayiwa enfuufu ku mitwe gyabwe.
7  Yoswa n’agamba nti: “Ai Yakuwa, Mukama Afuga Byonna, lwaki waggya abantu bano eyo yonna emitala wa Yoludaani, okutuwaayo mu mukono gw’Abaamoli tuzikirizibwe? Kale singa twasalawo okusigala ku ludda luli olwa Yoludaani!
8  Ai Yakuwa, njogere ki kaakano ng’Abayisirayiri badduse abalabe baabwe?
9  Abakanani n’abantu bonna ab’omu nsi bwe banaakiwulira bajja kutuzingiza era basaanyeewo erinnya lyaffe ku nsi; kale kiki ky’onookolera erinnya lyo ekkulu?”
10  Awo Yakuwa n’agamba Yoswa nti: “Yimuka! Lwaki weeyaze ku ttaka?
11  Abayisirayiri boonoonye. Bamenye endagaano yange gye nnabalagira okukuuma. Batutte ebimu ku bintu ebibadde eby’okuzikirizibwa; babibbye ne babikweka mu bintu byabwe.
12  N’olwekyo, Abayisirayiri tebajja kusobola kwaŋŋanga balabe baabwe. Bajja kudduka abalabe baabwe kubanga bafuuse ekintu eky’okuzikirizibwa. Sijja kuddamu kubeera nammwe okuggyako nga muzikirizza ekintu eky’okuzikirizibwa ekiri mu mmwe.
13  Yimuka otukuze abantu, era obagambe nti: ‘Mwetukuze enkya, kubanga Yakuwa Katonda wa Isirayiri agambye nti: “Ekintu eky’okuzikirizibwa kiri mu ggwe, Isirayiri. Temujja kusobola kwaŋŋanga balabe bammwe okutuusa nga muggye mu mmwe ekintu eky’okuzikirizibwa.
14  Ku makya ebika bijja kuvaayo kimu ku kimu, era ekika Yakuwa ky’anaalondamu kijja kusembera, era mu kika ekyo, ennyumba Yakuwa gy’anaalondamu ejja kusembera, era mu nnyumba eyo, amaka Yakuwa g’anaalondamu gajja kusembera, era mu maka ago, omusajja Yakuwa gw’anaalondamu ajja kusembera.
15  Era oyo anaasangibwa ng’alina ekintu eky’okuzikirizibwa ajja kwokebwa omuliro, ye n’ebibye byonna, olw’okuba amenye endagaano ya Yakuwa era olw’okuba akoze ekintu eky’obuswavu mu Isirayiri.”’”
16  Ku lunaku olwaddirira Yoswa n’agolokoka ku makya nnyo n’asembeza ebika bya Isirayiri, kimu ku kimu, era ekika kya Yuda ne kirondebwa.
17  N’asembeza ennyumba z’omu kika kya Yuda, era ennyumba ya Zeera n’erondebwamu, oluvannyuma n’asembeza ab’ennyumba ya Zeera ne bavaayo omu ku omu, era Zabudi n’alondebwamu.
18  Oluvannyuma n’asembeza ab’omu nnyumba ya Zabudi, ne bavaayo omu ku omu, Akani mutabani wa Kalumi, mutabani wa Zabudi, mutabani wa Zeera, ow’ekika kya Yuda n’alondebwamu.
19  Awo Yoswa n’agamba Akani nti: “Nkwegayiridde mwana wange, wa Yakuwa Katonda wa Isirayiri ekitiibwa omwatulire ky’okoze. Mbuulira ky’okoze. Tokinkweka.”
20  Awo Akani n’agamba Yoswa nti: “Mazima ddala nze eyayonoonye mu maaso ga Yakuwa Katonda wa Isirayiri, era kino kye nnakoze.
21  Bwe nnalaba mu munyago ekyambalo eky’ebbeeyi ekirabika obulungi ekyava e Sinaali, ne sekeri 200 eza ffeeza, n’ekitole kya zzaabu ekizitowa sekeri 50, ne mbyegomba ne mbitwala. Bikwekeddwa mu ttaka mu weema yange, ne ssente ziri wansi waabyo.”
22  Amangu ago Yoswa n’atuma abantu, ne badduka mbiro ne bagenda mu weema ye, era ekyambalo kyali kikwekeddwa mu weema ye, nga ssente ziri wansi waakyo.
23  Ne baggya ebintu mu weema ne babireeta eri Yoswa n’Abayisirayiri bonna, ne babissa mu maaso ga Yakuwa.
24  Yoswa n’Abayisirayiri bonna ne batwala Akani mutabani wa Zeera mu Kiwonvu Akoli, awamu ne ffeeza, n’ekyambalo eky’ebbeeyi, n’ekitole kya zzaabu, ne batabani be, ne bawala be, n’ente ze, n’endogoyi ze, n’ebisibo bye, ne weema ye, n’ebibye byonna.
25  Yoswa n’agamba nti: “Lwaki otuleetedde emitawaana? Naawe Yakuwa agenda kukuleetera emitawaana olwa leero.” Awo Abayisirayiri bonna ne babakuba amayinja, oluvannyuma ne babookya omuliro. Bwe batyo bwe baabakuba amayinja ne bafa.
26  Ne bamutuumako entuumu ennene ey’amayinja, ekyaliwo n’okutuusa leero. Awo obusungu bwa Yakuwa ne bukkakkana. Eyo ye nsonga lwaki n’okutuusa leero ekifo ekyo kiyitibwa Ekiwonvu Akoli.
23  Nga wayiseewo ekiseera kiwanvu oluvannyuma lwa Yakuwa okuwa Abayisirayiri ekiwummulo ne baba nga tebakyatawaanyizibwa balabe baabwe bonna abaali babeetoolodde, era nga ne Yoswa akaddiye nnyo,
2  Yoswa yayita Abayisirayiri bonna, abakadde baabwe, abaali babakulira, abalamuzi baabwe, n’abaami baabwe, n’abagamba nti: “Nkaddiye nnyo.
3  Mulabye ebyo byonna Yakuwa Katonda wammwe by’akoze amawanga gano gonna ku lwammwe, kubanga Yakuwa Katonda wammwe y’abadde abalwanirira.
4  Okuyitira mu kukuba akalulu, nnabawa ekitundu ekirimu amawanga agakyasigaddewo okuba obusika eri ebika byammwe, nga kw’otadde n’ekyo ekyalimu amawanga gonna ge nnazikiriza, okuva ku Mugga Yoludaani okutuuka ku Nnyanja Ennene mu bugwanjuba.
5  Yakuwa Katonda wammwe ye yagasindiikiriza okuva mu maaso gammwe, era ye yagagoba ku lwammwe, ne mulya ensi yaabwe nga Yakuwa Katonda wammwe bwe yabasuubiza.
6  “Kale mubeerenga bavumu nnyo musobole okukwata n’okukolera ku ebyo byonna ebyawandiikibwa mu kitabo ky’Amateeka ga Musa, nga temugavaako kudda ku ddyo oba ku kkono,
7  era nga temwetabika na mawanga gano agasigaddewo mu mmwe. Temukoowoolanga mannya ga bakatonda baabwe wadde okulayira mu mannya gaabwe, era temubaweerezanga wadde okubavunnamira.
8  Naye munywerere ku Yakuwa Katonda wammwe, nga bwe mubadde mukola okutuusa leero.
9  Yakuwa ajja kugoba mu maaso gammwe amawanga amanene era ag’amaanyi, kubanga tewali muntu n’omu asobodde kuyimirira mu maaso gammwe n’okutuusa leero.
10  Omusajja omu bumu bw’ati ajja kugoba abantu lukumi, kubanga Yakuwa Katonda wammwe y’abalwanirira, nga bwe yabasuubiza.
11  Kale mwekuumenga mwagalenga Yakuwa Katonda wammwe.
12  “Naye bwe munaava ku Katonda ne mwegatta n’ab’amawanga agasigaddewo mu mmwe, ne mufumbiriganwa nabo, ne mukolagana nabo, era nabo ne bakolagana nammwe,
13  mukimanye nti Yakuwa Katonda wammwe tajja kweyongera kugobamu mawanga ago ku lwammwe. Ganaabanga gye muli ng’omutego, ng’ekyambika, era ng’embooko ezibakuba mu mbiriizi era ng’amaggwa mu maaso gammwe, okutuusa lwe mulizikirira ne muggwaawo mu nsi eno ennungi Yakuwa Katonda wammwe gy’abawadde.
14  “Kaakano nnaatera okufa, era mukimanyi bulungi nti tewali kigambo kyonna ku bisuubizo byonna ebirungi Yakuwa Katonda wammwe bye yabasuubiza ekitatuukiridde. Byonna bituukiridde gye muli. Tewali na kimu kitatuukiridde.
15  Naye ng’ebisuubizo byonna ebirungi Yakuwa Katonda wammwe bye yabasuubiza bwe bituukiridde gye muli, bw’atyo Yakuwa bw’anaabaleetako n’ebintu ebibi byonna bye yabasuubiza, era ajja kubasaanyaawo mu nsi eno ennungi Yakuwa Katonda wammwe gy’abawadde.
16  Bwe munaamenya endagaano Yakuwa Katonda wammwe gye yabalagira okukuuma, era ne mugenda ne muweereza bakatonda abalala, ne mubavunnamira, obusungu bwa Yakuwa bujja kubabuubuukira, era mujja kusaanawo mangu mu nsi ennungi gy’abawadde.”
22  Awo Yoswa n’ayita Abalewubeeni n’Abagaadi n’ab’ekitundu ekimu eky’okubiri eky’ekika kya Manase
2  n’abagamba nti: “Mukoze byonna Musa omuweereza wa Yakuwa bye yabalagira, era muŋŋondedde mu byonna bye nnabalagira.
3  Temwabulidde baganda bammwe ebbanga eryo lyonna n’okutuusa leero, era mukutte ebiragiro bya Yakuwa Katonda wammwe.
4  Kaakano Yakuwa Katonda wammwe awadde baganda bammwe ekiwummulo, nga bwe yabasuubiza. Kati musobola okuddayo awali weema zammwe mu kitundu Musa omuweereza wa Yakuwa kye yabawa emitala wa Yoludaani.
5  Naye mufubenga okukwata ebiragiro n’Amateeka Musa omuweereza wa Yakuwa bye yabawa, mwagalenga Yakuwa Katonda wammwe, mutambulirenga mu makubo ge gonna, mukwatenga ebiragiro bye, mumunywerereko, era mumuweerezenga n’omutima gwammwe gwonna n’obulamu bwammwe bwonna.”
6  Awo Yoswa n’abawa omukisa, n’abasiibula ne bagenda awali weema zaabwe.
7  Ab’ekitundu ekimu eky’okubiri eky’ekika kya Manase, Musa yali abawadde obusika mu Basani, ate ab’ekitundu ekimu eky’okubiri ekirala, Yoswa yabawa ettaka awamu ne baganda baabwe ebugwanjuba wa Yoludaani. Nabo Yoswa bwe yali ng’abasiibula okuddayo awali weema zaabwe, yabawa omukisa,
8  n’abagamba nti: “Muddeeyo mu weema zammwe nga mulina eby’obugagga bingi, n’amagana, ne ffeeza, ne zzaabu, n’ekikomo, n’ekyuma, n’ebyambalo bingi nnyo. Mutwale bye munyaze ku balabe bammwe mubigabane ne baganda bammwe.”
9  Oluvannyuma lw’ekyo, Abalewubeeni n’Abagaadi n’ekitundu ekimu eky’okubiri eky’ab’ekika kya Manase baaleka Abayisirayiri abalala e Siiro, ekiri mu nsi ya Kanani, ne baddayo mu kitundu ky’e Gireyaadi ekyabaweebwa, nga Yakuwa bwe yalagira okuyitira mu Musa.
10  Bwe baatuuka mu bitundu ebiriraanye Yoludaani mu nsi ya Kanani, Abalewubeeni n’Abagaadi n’ekitundu ekimu eky’okubiri eky’ab’ekika kya Manase ne bazimba ekyoto ekinene ennyo okumpi ne Yoludaani.
11  Oluvannyuma Abayisirayiri abalala baakiwulirako ne bagamba nti: “Laba! Abalewubeeni n’Abagaadi n’ekitundu ekimu eky’okubiri eky’ab’ekika kya Manase bazimbye ekyoto ku nsalo y’ensi ya Kanani mu bitundu ebiriraanye Yoludaani ku luuyi olw’Abayisirayiri.”
12  Abayisirayiri bwe baakiwulira, ekibiina kyonna eky’Abayisirayiri ne kikuŋŋaanira e Siiro kigende kibalwanyise.
13  Awo Abayisirayiri ne batuma Fenekaasi mutabani wa Eriyazaali kabona eri Abalewubeeni n’Abagaadi n’ekitundu ekimu eky’okubiri eky’ab’ekika kya Manase, mu kitundu ky’e Gireyaadi,
14  era yali wamu n’abaami kkumi, omwami omu omu okuva mu buli nnyumba ya bakitaabwe mu bika byonna ebya Isirayiri, era buli omu yali mukulu wa nnyumba ya bakitaabe mu nkumi za Isirayiri.
15  Bwe baatuuka eri Abalewubeeni n’Abagaadi n’ekitundu ekimu eky’okubiri eky’ab’ekika kya Manase, mu kitundu ky’e Gireyaadi, ne babagamba nti:
16  “Ekibiina kya Yakuwa kyonna kigambye nti: ‘Kikolwa ki kino ekitali kya bwesigwa kye mukoze mu maaso ga Katonda wa Isirayiri? Muvudde ku Yakuwa leero ne muzimba ekyoto era ne mujeemera Yakuwa.
17  Ekibi ekyakolebwa e Pyoli tekyatumala? Tetunnakyerongoosaako n’okutuusa leero, wadde ng’omutawaana gwajjira ekibiina kya Yakuwa.
18  Mwagala kuva ku Yakuwa? Bwe munaajeemera Yakuwa leero, enkya ajja kusunguwalira ekibiina kya Isirayiri kyonna.
19  Bwe kiba nti ekyo mukikoze lwa kuba nti ekitundu kye mwaweebwa si kirongoofu, mukomeewo mu nsi ya Yakuwa awali weema ya Yakuwa entukuvu mubeere wamu naffe, naye temujeemera Yakuwa era temutuleetera kumujeemera nga muzimba ekyoto ekirala, ng’ate ekyoto kya Yakuwa Katonda waffe weekiri.
20  Akani mutabani wa Zeera bwe yakola ekikolwa ekitali kya bwesigwa n’abba ekintu ekyalina okuzikirizibwa, Katonda teyasunguwalira kibiina kya Isirayiri kyonna? Era si ye yafa yekka olw’ensobi ye.’”
21  Awo Abalewubeeni n’Abagaadi n’ekitundu ekimu eky’okubiri eky’ab’ekika kya Manase ne baddamu abakulu b’enkumi za Isirayiri nti:
22  “Yakuwa Katonda wa bakatonda! Yakuwa Katonda wa bakatonda! Amanyi era ne Isirayiri ejja kumanya. Bwe kiba nti tubadde bajeemu era nga tetuli beesigwa eri Yakuwa, k’aleme okutulokola leero.
23  Bwe kiba nti twazimba ekyoto kino olw’okuva ku Yakuwa, era olw’okuweerako ebiweebwayo ebyokebwa, n’ebiweebwayo eby’emmere ey’empeke, ne ssaddaaka ez’emirembe, Yakuwa ajja kutubonereza.
24  Kino twakikola lwa nsonga ndala, kubanga twalowooza nti, ‘Mu biseera eby’omu maaso abaana bammwe bajja kugamba abaana baffe nti: “Mulina kakwate ki ne Yakuwa Katonda wa Isirayiri?
25  Yakuwa yassaawo Yoludaani ng’ensalo wakati waffe nammwe, Abalewubeeni n’Abagaadi. Temulina mugabo gwonna mu Yakuwa.” Era abaana bammwe bajja kulemesa abaana baffe okusinza Yakuwa.’
26  “N’olwekyo twagamba nti, ‘Ka twezimbire ekyoto, nga si kya biweebwayo ebyokebwa oba ssaddaaka,
27  naye kibe obujulizi wakati wammwe naffe ne bazzukulu baffe abalituddirira, nti tujja kuweereza Yakuwa nga tuwaayo gy’ali ebiweebwayo ebyokebwa, ne ssaddaaka zaffe ez’emirembe, era ne ssaddaaka endala, abaana bammwe baleme okugamba abaana baffe mu biseera eby’omu maaso nti: “Temulina mugabo gwonna mu Yakuwa.”’
28  N’olwekyo twagamba nti, ‘Bwe balitugamba bwe batyo oba ne bagamba bwe batyo bazzukulu baffe mu biseera eby’omu maaso, tulibagamba nti: “Mulabe ekyoto bajjajjaffe kye baakola ekifaananira ddala ekyoto kya Yakuwa, si kya biweebwayo ebyokebwa oba ssaddaaka, wabula bujulizi wakati waffe nammwe.”’
29  Kikafuuwe ffe okujeemera Yakuwa, ne tuva ku Yakuwa leero nga tuzimba ekyoto ekirala eky’ebiweebwayo ebyokebwa, n’ebiweebwayo eby’emmere ey’empeke, ne ssaddaaka, ng’ate waliwo ekyoto kya Yakuwa Katonda waffe mu maaso ga weema ye entukuvu!”
30  Fenekaasi kabona n’abaami b’ekibiina n’abakulu b’enkumi za Isirayiri abaali naye bwe baawulira ebigambo bazzukulu ba Lewubeeni ne Gaadi ne Manase bye baayogera, ne bamatira.
31  Fenekaasi mutabani wa Eriyazaali kabona n’agamba bazzukulu ba Lewubeeni ne Gaadi ne Manase nti: “Leero tutegedde nti Yakuwa ali mu ffe, kubanga temujeemedde Yakuwa. Kaakano mulokodde Abayisirayiri mu mukono gwa Yakuwa.”
32  Awo Fenekaasi mutabani wa Eriyazaali kabona n’abaami ne bava mu kitundu ky’e Gireyaadi awaali Abalewubeeni n’Abagaadi, ne baddayo mu nsi ya Kanani eri Abayisirayiri abalala, ne babategeeza bye baali boogedde.
33  Abayisirayiri bwe baabiwulira ne bamatira, ne batendereza Katonda, era ne bataddamu kwogera ku kya kwambuka kulwanyisa Balewubeeni n’Abagaadi era ne ku ky’okuzikiriza ensi mwe baali babeera.
34  Awo Abalewubeeni n’Abagaadi ne batuuma ekyoto erinnya, kubanga baagamba nti, “ekyoto kino bujulizi wakati waffe nammwe nti Yakuwa ye Katonda ow’amazima.”
6  Enzigi za Yeriko zaali zisibiddwa era nga zinywezeddwa bulungi olw’Abayisirayiri; tewaali n’omu afuluma wadde ayingira.
2  Yakuwa n’agamba Yoswa nti: “Nkuwadde Yeriko ne kabaka waakyo, n’abalwanyi baamu ab’amaanyi.
3  Abasajja abalwanyi mmwenna mujja kutambula nga mwetooloola ekibuga; mujja kukyetooloola omulundi gumu. Mujja kukola bwe mutyo okumala ennaku mukaaga.
4  Funa bakabona musanvu bakulemberemu Essanduuko, nga buli omu akutte eŋŋombe. Naye ku lunaku olw’omusanvu mujja kutambula nga mwetooloola ekibuga emirundi musanvu era bakabona bajja kufuuwa eŋŋombe.
5  Bwe banaafuuwa eŋŋombe, era bwe munaawulira eŋŋombe, ng’abantu bonna balaya enduulu z’olutalo. Awo bbugwe w’ekibuga ajja kugwa, era abantu bajja kuyingira butereevu mu kibuga.”
6  Awo Yoswa mutabani wa Nuuni n’ayita bakabona n’abagamba nti: “Musitule essanduuko y’endagaano era bakabona musanvu, nga buli omu akutte eŋŋombe, bakulemberemu Essanduuko ya Yakuwa.”
7  Era n’agamba abantu nti: “Mutambule mwetooloole ekibuga, era abasajja abalina eby’okulwanyisa bakulembere Essanduuko ya Yakuwa.”
8  Awo ne kiba nga Yoswa bwe yagamba abantu; bakabona musanvu, nga buli omu akutte eŋŋombe mu maaso ga Yakuwa, ne batambula nga bafuuwa eŋŋombe, era essanduuko y’endagaano ya Yakuwa yali ebavaako emabega.
9  Abasajja abaalina eby’okulwanyisa ne bakulemberamu bakabona abaali bafuuwa eŋŋombe, era abalwanyi abaali emabega ne bagoberera Essanduuko ng’eno bakabona bwe bafuuwa eŋŋombe obutasalako.
10  Yoswa yali alagidde abantu nti: “Temuleekaana era amaloboozi gammwe tegawulirwa. Temwogera kigambo kyonna okutuusa ku lunaku lwe ndibalagira nti, ‘Muleekaane!’ olwo ne mulyoka muleekaana.”
11  Essanduuko ya Yakuwa baagyetoolooza ekibuga omulundi gumu, oluvannyuma ne baddayo mu lusiisira ne basula eyo.
12  Olunaku olwaddirira Yoswa n’agolokoka ku makya nnyo, era bakabona ne basitula Essanduuko ya Yakuwa;
13  bakabona omusanvu, nga buli omu akutte eŋŋombe, ne bakulembera Essanduuko ya Yakuwa nga bagenda bafuuwa eŋŋombe obutasalako. Abasajja abaalina eby’okulwanyisa baali babakulembeddemu, ng’abalwanyi abaali emabega bagoberera Essanduuko ya Yakuwa, era nga ne bakabona bagenda bafuuwa eŋŋombe obutasalako.
14  Ne ku lunaku olw’okubiri beetooloola ekibuga omulundi gumu, oluvannyuma ne baddayo mu lusiisira. Bwe batyo bwe baakola okumalira ddala ennaku mukaaga.
15  Awo ku lunaku olw’omusanvu ne bagolokoka ku makya nnyo ng’emmambya yaakasala, ne batambula nga beetooloola ekibuga mu ngeri y’emu emirundi musanvu. Olwo lwe lunaku lwokka lwe beetooloola ekibuga emirundi musanvu.
16  Ku mulundi ogw’omusanvu, bakabona baafuuwa eŋŋombe era Yoswa n’agamba abantu nti: “Muleekaane, kubanga Yakuwa abawadde ekibuga!
17  Ekibuga n’ebintu byonna ebikirimu bya kuzikirizibwa; byonna bya Yakuwa. Lakabu malaaya ye yekka anaasigala nga mulamu, ye n’abo bonna abali naye mu nnyumba, kubanga yakweka abakessi be twatuma.
18  Naye mwewalire ddala ekintu eky’okuzikirizibwa, muleme okwegomba ekintu eky’okuzikirizibwa ne mukitwala ne muviirako olusiisira lwa Isirayiri okuba eky’okuzikirizibwa ne mululeetera emitawaana.
19  Kyokka ffeeza yenna ne zzaabu n’ebintu eby’ekikomo n’eby’ekyuma, bintu bitukuvu eri Yakuwa. Birina okutwalibwa mu ggwanika lya Yakuwa.”
20  Bakabona bwe baafuuwa eŋŋombe, abantu ne baleekaana. Era abantu olwawulira eŋŋombe ne balaya enduulu z’olutalo, bbugwe w’ekibuga n’agwa wansi, abantu ne bagenda butereevu mu kibuga ne bakiwamba.
21  Ne bakozesa ekitala okusaanyaawo byonna ebyali mu kibuga, abasajja n’abakazi, abato n’abakulu, awamu n’ente, n’endiga, n’endogoyi.
22  Yoswa n’agamba abasajja ababiri abaaketta ensi nti: “Mugende mu nnyumba y’omukazi malaaya, mumufulumye ye n’abantu be bonna, nga bwe mwamulayirira.”
23  Awo abasajja abaaketta ensi ne bagenda ne bafulumya Lakabu ne kitaawe ne nnyina ne bannyina n’abantu be bonna; baafulumya ab’eŋŋanda ze bonna ne babateeka ebweru w’olusiisira lwa Isirayiri.
24  Awo ne bookya ekibuga n’ebintu byonna ebyakirimu. Naye ffeeza ne zzaabu n’ebintu eby’ekikomo n’eby’ekyuma ne babitwala mu ggwanika ly’ennyumba ya Yakuwa.
25  Lakabu malaaya n’ab’ennyumba ya kitaawe n’abantu be bonna be bokka Yoswa be yataliza; era Lakabu abeera mu Isirayiri n’okutuusa leero, kubanga yakweka abakessi Yoswa be yatuma okuketta Yeriko.
26  Awo Yoswa n’alayira ekirayiro kino: “Omuntu yenna aligezaako okuddamu okuzimba ekibuga kino Yeriko, akolimirwe mu maaso ga Yakuwa. Bw’alizimba omusingi gwakyo, alifiirwa omwana we omuggulanda, era bw’aliwangamu enzigi zaakyo, alifiirwa omwana we omuggalanda.”
27  Yakuwa yali ne Yoswa, era Yoswa yayatiikirira mu nsi yonna.
21  Awo abakulu b’empya z’Abaleevi ne batuukirira Eriyazaali kabona, Yoswa mutabani wa Nuuni, n’abakulu b’ebika by’Abayisirayiri,
2  ne boogera nabo mu Siiro mu nsi ya Kanani, ne babagamba nti: “Yakuwa yalagira okuyitira mu Musa nti tuweebwe ebibuga eby’okubeeramu n’amalundiro ag’okulundirako ebisolo byaffe.”
3  Awo Abayisirayiri ne baggya ku busika bwabwe ne bawa Abaleevi ebibuga n’amalundiro gaabyo, nga Yakuwa bwe yalagira.
4  Akalulu ne kagwa ku b’empya z’Abakokasi, era Abaleevi abaali bazzukulu ba Alooni kabona baaweebwa ebibuga 13 okuva mu kika kya Yuda, mu kika kya Simiyoni, ne mu kika kya Benyamini, okuyitira mu kukuba akalulu.
5  Abakokasi abalala baaweebwa ebibuga kkumi okuva mu mpya z’ekika kya Efulayimu, ekika kya Ddaani, n’ekitundu ekimu eky’okubiri eky’ekika kya Manase.
6  Abagerusoni baaweebwa ebibuga 13 okuva mu mpya z’ekika kya Isakaali, ekika kya Aseri, ekika kya Nafutaali, n’ekitundu ekimu eky’okubiri eky’ekika kya Manase mu Basani.
7  Abamerali okusinziira ku mpya zaabwe baaweebwa ebibuga 12 okuva mu kika kya Lewubeeni, okuva mu kika kya Gaadi, n’okuva mu kika kya Zebbulooni.
8  Bwe batyo Abayisirayiri, okuyitira mu kukuba akalulu, ne bawa Abaleevi ebibuga ebyo n’amalundiro gaabyo, nga Yakuwa bwe yalagira okuyitira mu Musa.
9  Gano ge mannya g’ebibuga ebyabaweebwa okuva mu kika kya Yuda, n’okuva mu kika kya Simiyoni;
10  ebibuga ebyo byaweebwa abaana ba Alooni, ab’empya z’Abakokasi ez’Abaleevi, kubanga akalulu akaasooka kaagwa ku bo.
11  Baabawa Kiriyasu-aluba (Aluba ye yali kitaawe wa Anaki); Kiriyasu-aluba, kwe kugamba, Kebbulooni, ekiri mu kitundu kya Yuda eky’ensozi, n’amalundiro agakyetoolodde;
12  naye ebitundu ebiri ebweru w’ekibuga n’ebyalo byakyo baabiwa Kalebu mutabani wa Yefune.
13  Abaana ba Alooni kabona baaweebwa ekibuga ekyali eky’okuddukirangamu oyo eyandibaddenga asse omuntu, nga kino kye kibuga Kebbulooni n’amalundiro gaakyo. Ate era baaweebwa Libuna n’amalundiro gaakyo,
14  Yattiri n’amalundiro gaakyo, Esutemowa n’amalundiro gaakyo,
15  Koloni n’amalundiro gaakyo, Debiri n’amalundiro gaakyo,
16  Ayini n’amalundiro gaakyo, Yuta n’amalundiro gaakyo, ne Besu-semesi n’amalundiro gaakyo—ebibuga mwenda okuva mu bika ebyo ebibiri.
17  Okuva mu kika kya Benyamini baaweebwa Gibiyoni n’amalundiro gaakyo, Geba n’amalundiro gaakyo,
18  Anasosi n’amalundiro gaakyo, Alumoni n’amalundiro gaakyo—ebibuga bina.
19  Ebibuga byonna ebyaweebwa bazzukulu ba Alooni bakabona, byali 13 n’amalundiro gaabyo.
20  Okuyitira mu kukuba akalulu, Abaleevi ab’omu mpya z’Abakokasi abaali basigaddewo, baaweebwa ebibuga okuva mu kika kya Efulayimu.
21  Baabawa ekibuga ekyali eky’okuddukirangamu oyo eyandibaddenga asse omuntu, nga kino kye kibuga Sekemu ekiri mu kitundu ekya Efulayimu eky’ensozi n’amalundiro gaakyo. Ate era baaweebwa Gezeri n’amalundiro gaakyo,
22  Kibuzayimu n’amalundiro gaakyo, ne Besu-kolooni n’amalundiro gaakyo—ebibuga bina.
23  Okuva mu kika kya Ddaani baaweebwa Eruteke n’amalundiro gaakyo, Gibbesoni n’amalundiro gaakyo,
24  Ayalooni n’amalundiro gaakyo, Gasu-limmoni n’amalundiro gaakyo—ebibuga bina.
25  Okuva mu kitundu ekimu eky’okubiri eky’ekika kya Manase baaweebwa Taanaki n’amalundiro gaakyo, ne Gasu-limmoni n’amalundiro gaakyo—ebibuga bibiri.
26  Ebibuga byonna n’amalundiro gaabyo ab’empya z’Abakokasi abalala bye baafuna byali kkumi.
27  Okuva mu kitundu ekimu eky’okubiri eky’ekika kya Manase, Abagerusoni, ab’omu mpya z’Abaleevi baaweebwa ekibuga ekyali eky’okuddukirangamu oyo eyandibaddenga asse omuntu, nga kino kye kibuga Golani eky’omu Basani n’amalundiro gaakyo. Ate era baaweebwa n’ekibuga Beesutera n’amalundiro gaakyo—ebibuga bibiri.
28  Okuva mu kika kya Isakaali baaweebwa Kisiyoni n’amalundiro gaakyo, Daberasi n’amalundiro gaakyo,
29  Yalamusi n’amalundiro gaakyo, ne Eni-gannimu n’amalundiro gaakyo—ebibuga bina.
30  Okuva mu kika kya Aseri baaweebwa Misali n’amalundiro gaakyo, Abudoni n’amalundiro gaakyo,
31  Kerukasi n’amalundiro gaakyo, ne Lekobu n’amalundiro gaakyo—ebibuga bina.
32  Okuva mu kika kya Nafutaali baaweebwa ekibuga ekyali eky’okuddukirangamu oyo eyandibaddenga asse omuntu, nga kino kye kibuga Kedesi eky’omu Ggaliraaya n’amalundiro gaakyo. Ate era baaweebwa Kammosu-doli n’amalundiro gaakyo, era ne Kalutani n’amalundiro gaakyo—ebibuga bisatu.
33  Ebibuga byonna ebyaweebwa Abagerusoni ng’empya zaabwe bwe zaali byali 13 n’amalundiro gaabyo.
34  Ab’empya z’Abamerali, Abaleevi abalala, baaweebwa ebibuga okuva mu kika kya Zebbulooni, Yokuneyamu n’amalundiro gaakyo, Kaluta n’amalundiro gaakyo,
35  Dimuna n’amalundiro gaakyo, ne Nakalali n’amalundiro gaakyo—ebibuga bina.
36  Okuva mu kika kya Lewubeeni baaweebwa Bezeri n’amalundiro gaakyo, Yakazi n’amalundiro gaakyo,
37  Kedemosi n’amalundiro gaakyo, ne Mefaasi n’amalundiro gaakyo—ebibuga bina.
38  Okuva mu kika kya Gaadi baaweebwa ekibuga ekyali eky’okuddukirangamu oyo eyandibaddenga asse omuntu, nga kino kye kibuga Lamosi eky’omu Gireyaadi n’amalundiro gaakyo. Ate era baaweebwa Makanayimu n’amalundiro gaakyo,
39  Kesuboni n’amalundiro gaakyo, ne Yazeri n’amalundiro gaakyo—ebibuga byonna awamu byali bina.
40  Ebibuga byonna ebyaweebwa Abamerali ng’empya zaabwe bwe zaali, nga be b’empya z’Abaleevi abalala, byali ebibuga 12.
41  Ebibuga byonna Abaleevi bye baafuna mu busika bw’Abayisirayiri byali ebibuga 48 awamu n’amalundiro gaabyo.
42  Buli kimu ku bibuga ebyo kyalina ettaka  erikyetoolodde ery’okulundirako.
43  Bw’atyo Yakuwa n’awa Isirayiri ensi yonna gye yalayira okuwa bajjajjaabwe, ne bagirya era ne bagibeeramu.
44  Ate era Yakuwa yabawa ekiwummulo ku njuyi zonna nga bwe yalayirira bajjajjaabwe, era tewali n’omu ku balabe baabwe eyasobola okubaŋŋanga. Abalabe baabwe bonna Yakuwa yabawaayo mu mukono gwabwe.
45  Tewali kisuubizo na kimu ekitaatuukirira ku bisuubizo byonna ebirungi Yakuwa bye yasuubiza ennyumba ya Isirayiri; byonna byatuukirira.
13  Yoswa yali akaddiye nnyo. Awo Yakuwa n’amugamba nti: “Okaddiye nnyo, naye ekitundu ekisinga obunene eky’ensi tekinnawambibwa.
2  Bino bye bitundu ebitannawambibwa: ebitundu byonna eby’Abafirisuuti n’eby’Abagesuli
3  (okuva ku kikono ky’Omugga Kiyira ekiri ku ludda olw’ebuvanjuba olwa Misiri okutuuka ku nsalo ya Ekulooni ku luuyi olw’ebukiikakkono, ekitundu ekyali kitwalibwa okuba eky’Abakanani) nga mw’otwalidde n’ekitundu eky’abafuzi abataano ab’Abafirisuuti—Gaaza, Asudodi, Asukulooni, Gaasi, ne Ekuloni; ensi y’Abaavi
4  ku luuyi olw’ebukiikaddyo; ensi yonna ey’Abakanani; Meyala eky’Abasidoni, okutuukira ddala e Afeki ekiri ku nsalo y’Abaamoli;
5  ensi y’Abagebali ne Lebanooni yonna okwolekera ebuvanjuba, okuva ku Bbaali-gaadi wansi ku Lusozi Kerumooni okutuukira ddala ku Lebo-Kamasi;
6  n’ekitundu eky’Abasidoni bonna ababeera mu kitundu eky’ensozi, okuva e Lebanooni okutuukira ddala e Misulefosu-mayimu. Nja kubagoba mu maaso g’Abayisirayiri. Ojja kukiwa Abayisirayiri kibe obusika bwabwe, nga bwe nnakulagira.
7  Kale ensi eno ojja kugigabanyizaamu ebika omwenda n’ekitundu ekimu eky’okubiri eky’ekika kya Manase ebe obusika bwabwe.”
8  Abalewubeeni n’Abagaadi n’ekitundu ekimu eky’okubiri ekirala eky’ekika kya Manase baatwala obusika bwabwe Musa bwe yabawa ku ludda olw’ebuvanjuba olwa Yoludaani, nga Musa omuweereza wa Yakuwa bwe yali abubawadde:
9  okuva e Aloweri, ekiriraanye Ekiwonvu Alunoni, n’ekibuga ekiri mu makkati g’ekiwonvu, n’ekitundu kyonna eky’omuseetwe eky’e Medeba okutuukira ddala e Diboni;
10  n’ebibuga byonna ebya Kabaka Sikoni ow’Abaamoli, eyafuganga okuva e Kesuboni okutuuka ku nsalo y’Abaamoni;
11  ne Gireyaadi n’ekitundu ky’Abagesuli n’Abamaakasi n’Olusozi Kerumooni lwonna ne Basani yonna okutuukira ddala e Saleka;
12  obwakabaka bwonna obwa Ogi ow’omu Basani, eyali afugira mu Asutaloosi ne mu Edereyi. (Y’omu ku Baleefa abaali bakyasigaddewo) Musa yabawangula n’abagobamu.
13  Naye Abayisirayiri tebaagoba Bagesuli na Bamaakasi, kubanga Abagesuli n’Abamaakasi bakyabeera wamu n’Abayisirayiri n’okutuusa leero.
14  Ekika ky’Abaleevi kye kyokka ky’ataawa busika. Ebiweebwayo eri Yakuwa Katonda wa Isirayiri ebyokebwa n’omuliro bwe busika bwabwe, nga Yakuwa bwe yabasuubiza.
15  Awo Musa n’awa ab’ekika kya Lewubeeni obusika, ng’empya zaabwe bwe zaali,
16  era ekitundu kyabwe kyali kiva e Aloweri, ekiriraanye Ekiwonvu Alunoni, n’ekibuga ekiri mu makkati g’ekiwonvu, n’ekitundu kyonna eky’omuseetwe ekiriraanye Medeba;
17  Kesuboni n’obubuga bwakyo bwonna obwali mu kitundu eky’omuseetwe, ne Diboni, ne Bamosi-bbaali, ne Besa-bbaali-myoni,
18  ne Yakazi, ne Kedemosi, ne Mefaasi,
19  ne Kiriyasayimu, ne Sibima, ne Zeresi-sakali, ekiri ku lusozi oluliraanye ekiwonvu,
20  ne Besu-pyoli, ne wansi wa Pisuga, ne Besu-yesimosi,
21  n’ebibuga byonna ebiri mu kitundu eky’omuseetwe, n’obwakabaka bwonna obwa Kabaka Sikoni ow’Abaamoli eyafugiranga mu Kesuboni. Musa yamuwangula awamu n’abaami Abamidiyaani, Evi, ne Lekemu, ne Zuuli, ne Kuli, ne Leeba, abaali wansi w’obuyinza bwa Sikoni, abaali babeera mu nsi eyo.
22  Balamu mutabani wa Byoli, omulaguzi, Abayisirayiri baamutta n’ekitala awamu n’abalala abattibwa.
23  Yoludaani ye yali ensalo y’Abalewubeeni; era ekitundu ekyo nga mw’otwalidde ebibuga awamu n’ebyalo ebibyetoolodde, bwe bwali obusika bw’Abalewubeeni ng’empya zaabwe bwe zaali.
24  Ate Musa yawa ekika kya Gaadi obusika, kwe kugamba, Abagaadi ng’empya zaabwe bwe zaali,
25  era ekitundu kyabwe kyali kizingiramu Yazeri n’ebibuga byonna eby’omu Gireyaadi n’ekitundu kimu kya kubiri eky’ensi y’Abaamoni okutuukira ddala e Aloweri, ekiri mu maaso ga Labba;
26  era n’okuva e Kesuboni okutuuka e Lamasu-mizupe n’e Betonimu, n’okuva e Makanayimu okutuuka ku nsalo ya Debiri;
27  ne mu kiwonvu, ne Besu-kalani, ne Besu-nimira, ne Sukkosi, ne Zafoni, n’ekitundu ekyasigalawo eky’obwakabaka bwa Kabaka Sikoni owa Kesuboni, ng’ensalo eva ku Yoludaani n’etuukira ddala ku nkomerero y’Ennyanja Kinneresi ebuvanjuba w’Omugga Yoludaani.
28  Obwo bwe bwali obusika bw’Abagaadi ng’empya zaabwe bwe zaali, awamu n’ebibuga n’ebyalo ebibyetoolodde.
29  Ate Musa yawa ekitundu ekimu eky’okubiri eky’ekika kya Manase obusika, ne buba bwabwe n’empya zaabwe.
30  Ekitundu kyabwe kyali kiva e Makanayimu ne kizingiramu Basani yonna, obwakabaka bwonna obwa Kabaka Ogi owa Basani, n’obubuga obutono bwonna obwa Yayiri obwali mu Basani, obubuga 60.
31  N’ekitundu kimu kya kubiri ekya Gireyaadi, ne Asutaloosi, ne Edereyi, ebibuga eby’obwakabaka bwa Ogi mu Basani, byaweebwa abaana ba Makiri, mutabani wa Manase, kwe kugamba, ekitundu ekimu eky’okubiri eky’abaana ba Makiri, ng’empya zaabwe bwe zaali.
32  Ebyo bye bitundu Musa bye yabawa okuba obusika, bwe baali mu ddungu lya Mowaabu emitala wa Yoludaani, ebuvanjuba wa Yeriko.
33  Naye ekika ky’Abaleevi Musa teyakiwa busika. Yakuwa Katonda wa Isirayiri bwe busika bwabwe, nga bwe yabasuubiza.
14  Buno bwe busika Abayisirayiri bwe baafuna mu nsi ya Kanani, obwabaweebwa Eriyazaali kabona ne Yoswa mutabani wa Nuuni awamu n’abakulu b’ebika by’Abayisirayiri.
2  Obusika obwaweebwa ebika omwenda n’ekitundu, bwagabibwa nga bakuba kalulu, nga Yakuwa bwe yali alagidde okuyitira mu Musa.
3  Ebika ebibiri n’ekitundu Musa yali abiwadde obusika emitala wa Yoludaani; naye Abaleevi teyabawa busika mu bo.
4  Bazzukulu ba Yusufu baali batwalibwa okuba ebika bibiri, Manase ne Efulayimu; Abaleevi tebaaweebwa mugabo mu nsi okuggyako ebibuga eby’okubeeramu n’ebifo eby’okulundiramu n’okuteekamu ebintu byabwe.
5  Bwe batyo Abayisirayiri ne bagabanyaamu ensi nga Yakuwa bwe yali alagidde Musa.
6  Awo abasajja ba Yuda ne batuukirira Yoswa e Girugaali, era Kalebu mutabani wa Yefune Omukenizi n’amugamba nti: “Omanyi bulungi Yakuwa kye yagamba Musa omusajja wa Katonda ow’amazima, e Kadesi-baneya, ekikwata ku nze naawe.
7  Nnalina emyaka 40 Musa omuweereza wa Yakuwa we yantumira okuva e Kadesi-baneya okuketta ensi, era nnaddayo ne mmutegeeza ebintu byonna nga bwe nnabiraba.
8  Wadde baganda bange be nnagenda nabo baaleetera abantu okutya, nze nnagondera Yakuwa Katonda wange n’omutima gwange gwonna.
9  Musa yalayira ku lunaku olwo n’agamba nti: ‘Ensi gy’olinnyeemu ekigere kyo eriba busika obw’olubeerera gy’oli n’abaana bo, kubanga ogondedde Yakuwa Katonda wange n’omutima gwo gwonna.’
10  Era nga bwe yasuubiza, Yakuwa ankuumye nga ndi mulamu emyaka gino 45 bukya Yakuwa agamba Musa ebigambo ebyo ng’Abayisirayiri batambula mu ddungu; nkyaliwo ne leero, era nnina emyaka 85.
11  Era leero nkyalina amaanyi nga ku lunaku Musa lwe yantuma. Nkyalina amaanyi okulwana entalo n’okukola ebintu ebirala, nga ge nnalina mu kiseera ekyo.
12  Kale kaakano, mpa ekitundu kino eky’ensozi nga Yakuwa bwe yasuubiza ku lunaku olwo. Wadde nga ku lunaku olwo wawulira nti ekitundu ekyo kyalimu Abaanaki n’ebibuga ebinene ebiriko bbugwe, mazima ddala Yakuwa ajja kubeera nange era nja kubagobamu, nga Yakuwa bwe yasuubiza.”
13  Awo Yoswa n’awa Kalebu mutabani wa Yefune omukisa era n’amuwa Kebbulooni ng’obusika.
14  Kebbulooni kyekyava kibeera obusika bwa Kalebu mutabani wa Yefune Omukenizi n’okutuusa leero, kubanga yagondera Yakuwa Katonda wa Isirayiri n’omutima gwe gwonna.
15  Mu kusooka Kebbulooni kyali kiyitibwa Kiriyasu-aluba (Aluba yali muntu mukulu mu Baanaki). Awo ensi n’ewummula entalo.
19  Akalulu ak’okubiri kaagwa ku Simiyoni, ku b’ekika kya Simiyoni ng’empya zaabwe bwe zaali, era obusika bwabwe bwali mu busika bwa Yuda.
2  Mu busika bwabwe mwalimu Beeru-seba ne Seba, Molada,
3  Kazali-suwali, Bala, Ezemu,
4  Erutoladi, Besuli, Koluma,
5  Zikulagi, Besu-malukabosi, Kazali-susa,
6  Besu-lebayosi, ne Salukeni—ebibuga 13 n’ebyalo ebibyetoolodde;
7  Ayini, Limmoni, Eseri, ne Asani—ebibuga bina n’ebyalo ebibyetoolodde;
8  awamu n’ebyalo byonna ebyali byetoolodde ebibuga ebyo okutuukira ddala e Baalasu-beeri, Laama ow’ebukiikaddyo. Obwo bwe bwali obusika bw’ab’ekika kya Simiyoni ng’empya zaabwe bwe zaali.
9  Bazzukulu ba Simiyoni baafuna obusika bwabwe mu kitundu kya Yuda, kubanga omugabo gwa Yuda gwali munene nnyo. Bwe batyo bazzukulu ba Simiyoni ne bafuna ettaka mu busika bwa Yuda.
10  Akalulu ak’okusatu kaagwa ku bazzukulu ba Zebbulooni ng’empya zaabwe bwe zaali, era ensalo y’obusika bwabwe yatuukira ddala e Salidi.
11  Yayambuka ku luuyi olw’ebugwanjuba n’egenda e Maleyali n’e Dabbesesi n’etuuka ku kiwonvu ekiri mu maaso ga Yokuneyamu.
12  Yava e Salidi n’edda ku luuyi olw’ebuvanjuba n’etuuka ku nsalo ya Kisulosu-taboli n’egenda e Daberasi n’etuuka e Yafiya.
13  Yava eyo, ne yeeyongerayo ku luuyi olw’ebuvanjuba n’egenda e Gasu-keferi, n’e Esu-kazini, n’e Limmoni n’etuuka e Neya.
14  Ensalo yeetooloola ku luuyi olw’ebukiikakkono n’egenda e Kannasoni, n’ekoma ku Kiwonvu Ifutaka-eri,
15  n’e Kattasi, n’e Nakalali, n’e Simuloni, n’e Idala, n’e Besirekemu—ebibuga 12 n’ebyalo ebibyetoolodde.
16  Obwo bwe bwali obusika bwa bazzukulu ba Zebbulooni ng’empya zaabwe bwe zaali. Ebyo bye byali ebibuga n’ebyalo ebibyetoolodde.
17  Akalulu ak’okuna kaagwa ku Isakaali, ku bazzukulu ba Isakaali ng’empya zaabwe bwe zaali.
18  Ensalo yaabwe yatuuka e Yezuleeri, n’e Kyesulosi, n’e Sunemu,
19  n’e Kafalayimu, n’e Siyoni, n’e Anakalasi,
20  n’e Labbisi, n’e Kisiyoni, n’e Ebezi,
21  n’e Lemesi, n’e Eni-gannimu, n’e Enu-kadda, n’e Besu-pazzezi.
22  Ensalo yatuuka e Taboli, n’e Sakazuma, n’e Besu-semesi, n’ekoma ku Yoludaani—ebibuga 16 n’ebyalo ebibyetoolodde.
23  Obwo bwe bwali obusika bw’ab’ekika kya Isakaali ng’empya zaabwe bwe zaali, ebibuga n’ebyalo ebibyetoolodde.
24  Akalulu ak’okutaano kaagwa ku b’ekika kya Aseri ng’empya zaabwe bwe zaali.
25  Ensalo yaabwe yali eyita Kerukasi, n’e Kali, n’e Beteni, n’e Akusafu,
26  n’e Alammereki, n’e Amadi, n’e Misali. Yatuuka ku Kalumeeri ku luuyi olw’ebugwanjuba ne ku Sikoli-libunasi,
27  n’eddayo ku luuyi olw’ebuvanjuba n’etuuka e Besu-dagoni n’e Zebbulooni ne ku Kiwonvu Ifutaka-eri ku luuyi olw’ebukiikakkono, n’egenda e Besu-emeki n’e Neyeri ne yeeyongerayo e Kabuli ku mukono ogwa kkono,
28  n’e Ebuloni, n’e Lekobu, n’e Kammoni, n’e Kana, n’etuukira ddala e Sidoni Ekinene.
29  Ensalo yaddayo e Laama n’etuukira ddala ku kibuga Ttuulo ekyaliko bbugwe. Ate era yaddayo e Kosa n’ekoma ku nnyanja mu kitundu ky’e Akuzibu,
30  n’e Uma, n’e Afeki, n’e Lekobu—ebibuga 22 n’ebyalo ebibyetoolodde.
31  Obwo bwe bwali obusika bw’ab’ekika kya Aseri ng’empya zaabwe bwe zaali, era ebyo bye byali ebibuga n’ebyalo ebibyetoolodde.
32  Akalulu ak’omukaaga kaagwa ku bazzukulu ba Nafutaali ng’empya zaabwe bwe zaali.
33  Ensalo yaabwe yava mu Kerefu ne ku muti omunene oguli mu Zaanannimu, n’egenda e Adami-nekebu n’e Yabuneeri n’etuukira ddala e Lakkumu, era n’ekoma ku Yoludaani.
34  Ensalo yaddayo ku luuyi olw’ebugwanjuba n’etuuka e Azunosu-taboli, n’eva eyo n’egenda e Kukkoki n’etuuka ku nsalo ya Zebbulooni ku luuyi olw’ebukiikaddyo, n’etuuka ku nsalo ya Aseri ku luuyi olw’ebugwanjuba, era n’etuuka ne ku Yuda ku Mugga Yoludaani ku luuyi olw’ebuvanjuba.
35  Ebibuga ebyaliko bbugwe byali: Ziddimu, Zeri, Kammasi, Lakkasi, Kinneresi,
36  Adama, Laama, Kazoli,
37  Kedesi, Edereyi, Eni-kazoli,
38  Yironi, Migudali-eri, Kolemu, Besu-anasi, ne Besu-semesi—ebibuga 19 n’ebyalo byabyo.
39  Obwo bwe bwali obusika bw’ab’ekika kya Nafutaali ng’empya zaabwe bwe zaali, ebibuga n’ebyalo ebibyetoolodde.
40  Akalulu ak’omusanvu kaagwa ku b’ekika kya Ddaani ng’empya zaabwe bwe zaali.
41  Ensalo y’obusika bwabwe yali Zola, Esutawoli, Iru-semesi,
42  Saalabbini, Ayalooni, Isula,
43  Eroni, Timuna, Ekulooni,
44  Eruteke, Gibbesoni, Baalasi,
45  Yekudi, Bene-beraki, Gasu-limmoni,
46  Me-yalakoni, ne Lakoni; ensalo eyo yali eyita kumpi n’e Yopa.
47  Naye ekitundu kya Ddaani kyali tekibamala. Awo ab’ekika kya Ddaani ne bambuka ne balwanyisa Lesemu ne bakiwamba ne batta abantu baamu n’ekitala. Awo ne bakyeddiza, ne bakibeeramu, era ne bakyusa erinnya lyakyo ne bakituuma Ddaani, nga bakibbula mu Ddaani, jjajjaabwe.
48  Obwo bwe bwali obusika bw’ab’ekika kya Ddaani ng’empya zaabwe bwe zaali, era ebyo bye byali ebibuga n’ebyalo ebibyetoolodde.
49  Awo ne bamaliriza okugabanyaamu ensi ebitundu okuba obusika, olwo  Abayisirayiri ne balyoka bawa Yoswa mutabani wa Nuuni obusika wakati mu bo.
50  Nga Yakuwa bwe yalagira, baamuwa ekibuga Timunasu-sera kye yasaba, ekyali mu kitundu kya Efulayimu eky’ensozi, n’akizimba n’abeera omwo.
51  Obwo bwe busika Eriyazaali kabona ne Yoswa mutabani wa Nuuni awamu n’abakulu b’ennyumba z’ebika by’Abayisirayiri bwe baagabanyaamu nga bakuba akalulu e Siiro mu maaso ga Yakuwa, ku mulyango gwa weema ey’okusisinkaniramu. Awo ne bamaliriza okugabanyaamu ensi.
24  Awo Yoswa n’akuŋŋaanyiza ebika byonna ebya Isirayiri e Sekemu era n’ayita abakadde b’Abayisirayiri, n’abaali babakulira, n’abalamuzi, n’abaami baabwe, ne bayimirira mu maaso ga Katonda ow’amazima.
2  Yoswa n’agamba abantu bonna nti: “Bw’ati Yakuwa Katonda wa Isirayiri bw’agamba, ‘Edda ennyo bajjajjammwe baabeeranga mitala w’Omugga—Teera, kitaawe wa Ibulayimu era kitaawe wa Nakoli—era baaweerezanga bakatonda abalala.
3  “‘Oluvannyuma lw’ekiseera, nnaggya Ibulayimu jjajjammwe emitala w’Omugga ne mmutambuza mu nsi ya Kanani yonna, n’enjaza ezzadde lye. Nnamuwa Isaaka,
4  Isaaka ne mmuwa Yakobo ne Esawu. Oluvannyuma Esawu nnamuwa Olusozi Seyiri okuba obusika bwe; era Yakobo n’abaana be baaserengeta e Misiri.
5  Nga wayiseewo ekiseera, nnatuma Musa ne Alooni ne ndeetera Misiri ebibonyoobonyo era ne mbaggyayo.
6  Bwe nnali nzigya bakitammwe e Misiri ne batuuka ku nnyanja, Abamisiri baabawondera n’amagaali ag’olutalo n’abeebagadde embalaasi okutuukira ddala ku Nnyanja Emmyufu.
7  Bankoowoola nze Yakuwa, era ne nteekawo ekizikiza wakati waabwe n’Abamisiri era ne ndeetera ennyanja okubuutikira Abamisiri; amaaso gammwe gaalaba kye nnakola e Misiri. Oluvannyuma mwabeera mu ddungu okumala emyaka mingi.
8  “‘Ate era nnabaleeta mu nsi y’Abaamoli abaabeeranga emitala wa Yoludaani, ne babalwanyisa. Naye nnabawaayo mu mukono gwammwe, musobole okutwala ensi yaabwe, era nnabasaanyaawo mu maaso gammwe.
9  Kabaka wa Mowaabu, Balaki mutabani wa Zipoli, yayimuka n’alwanyisa Isirayiri. Yatumya Balamu mutabani wa Byoli abakolimire.
10  Naye saayagala kuwuliriza Balamu. Bw’atyo yabawa omukisa enfunda n’enfunda, era nnabanunula mu mukono gwe.
11  “‘Oluvannyuma mwasomoka Yoludaani ne mutuuka e Yeriko. Abakulembeze b’omu Yeriko, Abaamoli, Abaperizi, Abakanani, Abakiiti, Abagirugaasi, Abakiivi, n’Abayebusi, baabalwanyisa, naye nnabawaayo mu mukono gwammwe.
12  Nnasindika entiisa n’ebakulemberamu, n’ebagoba mu maaso gammwe—nga bwe kyali ku bakabaka babiri ab’Abaamoli. Ekyo tekyabaawo lwa kitala kyammwe oba lwa mutego gwammwe.
13  Bwe ntyo ne mbawa ensi gye mutaateganira n’ebibuga bye mutaazimba, ne mubibeeramu. Mulya ku mizabbibu ne ku mizeyituuni gye mutaasimba.’
14  “N’olwekyo mutye Yakuwa era mumuweerezenga mu bugolokofu n’obwesigwa, era muggyeewo bakatonda bajjajjammwe be baaweerezanga emitala w’Omugga ne mu Misiri, muweerezenga Yakuwa.
15  Bwe kiba nga kibi mu maaso gammwe okuweereza Yakuwa, mweronderewo leero gwe munaaweerezanga, oba bakatonda bajjajjammwe be baaweerezanga emitala w’Omugga oba bakatonda b’Abaamoli ab’omu nsi gye mulimu. Naye nze n’ab’omu nnyumba yange tunaaweerezanga Yakuwa.”
16  Awo abantu ne baddamu nti: “Kikafuuwe ffe okuva ku Yakuwa ne tuweereza bakatonda abalala.
17  Kubanga Yakuwa Katonda waffe ye yatuggya ffe ne bakitaffe mu nsi ya Misiri, mu nnyumba y’obuddu, era ye yakola ebyamagero ebyo eby’amaanyi mu maaso gaffe n’atukuuma mu kkubo lyonna lye twayitamu ne mu mawanga gonna ge twayitangamu.
18  Yakuwa yagoba amawanga gonna mu maaso gaffe, nga mw’otwalidde n’Abaamoli abaabeeranga mu nsi eno. N’olwekyo, naffe tunaaweerezanga Yakuwa, kubanga ye Katonda waffe.”
19  Awo Yoswa n’agamba abantu nti: “Ddala munaasobola okweyongera okuweereza Yakuwa? Kubanga ye Katonda omutukuvu; ye Katonda ayagala abantu okumwemalirako. Tajja kubasonyiwa byonoono byammwe na bibi byammwe.
20  Bwe munaava ku Yakuwa ne muweereza bakatonda abalala, naye ajja kubeesamba era abazikirize oluvannyuma lw’okubakolera ebirungi.”
21  Awo abantu ne bagamba Yoswa nti: “Tujja kuweerezanga Yakuwa!”
22  Yoswa n’abagamba nti: “Mmwe mmwennyini mwewaddeko obujulirwa nti mmwe mulonzeewo ku lwammwe okuweereza Yakuwa.” Ne baddamu nti: “Twewaddeko obujulirwa.”
23  “Kale muggyeewo bakatonda abalala abali mu mmwe, emitima gyammwe mugizze eri Yakuwa Katonda wa Isirayiri.”
24  Awo abantu ne bagamba Yoswa nti: “Tujja kuweerezanga Yakuwa Katonda waffe, era tujja kumugonderanga!”
25  Bw’atyo Yoswa n’akola endagaano n’abantu ku lunaku olwo, n’abawa etteeka n’ekiragiro e Sekemu.
26  Yoswa n’awandiika ebigambo ebyo mu kitabo ky’Amateeka ga Katonda, n’atwala ejjinja eddene n’alisimba wansi w’omuti omunene ennyo oguli okumpi n’ekifo kya Yakuwa ekitukuvu.
27  Awo Yoswa era n’agamba abantu bonna nti: “Ejjinja lino linaabanga mujulirwa gye tuli, kubanga liwulidde ebigambo byonna Yakuwa by’atugambye, era linaabanga mujulirwa abalumiriza mmwe, muleme okwegaana Katonda wammwe.”
28  Awo Yoswa n’asiibula abantu, buli omu n’addayo mu kitundu eky’obusika bwe.
29  Oluvannyuma lw’ebyo, Yoswa mutabani wa Nuuni, omuweereza wa Yakuwa, n’afa ng’aweza emyaka 110.
30  Ne bamuziika mu kitundu ky’obusika bwe mu Timunasu-sera, ekiri mu kitundu kya Efulayimu eky’ensozi, ebukiikakkono w’Olusozi Gaasi.
31  Abayisirayiri beeyongera okuweereza Yakuwa ennaku zonna eza Yoswa n’ennaku zonna ez’abakadde abaasigalawo nga Yoswa amaze okufa era abaali bamanyi byonna Yakuwa bye yakolera Isirayiri.
32  Amagumba ga Yusufu, Abayisirayiri ge baggya e Misiri, baagaziika e Sekemu mu kibanja Yakobo kye yagula ebitundu bya ffeeza 100 okuva ku baana ba Kamoli kitaawe wa Sekemu; era kyafuuka busika bwa baana ba Yusufu.
33  Eriyazaali mutabani wa Alooni naye yafa. Baamuziika ku Lusozi lwa Fenekaasi mutabani we lwe yali aweereddwa mu kitundu kya Efulayimu eky’ensozi.
5  Bakabaka bonna Abaamoli abaali ku ludda olw’ebugwanjuba olwa Yoludaani ne bakabaka bonna ab’Abakanani abaali okumpi n’ennyanja olwawulira nti Yakuwa yali akalizza amazzi g’Omugga Yoludaani okutuusa Abayisirayiri lwe baamala okusomoka, ne batya nnyo era ne baggweeramu ddala amaanyi olw’Abayisirayiri.
2  Awo Yakuwa n’agamba Yoswa nti: “Kola obwambe obw’amayinja ag’embaalebaale oddemu okomole abasajja ba Isirayiri omulundi ogw’okubiri.”
3  Yoswa n’akola obwambe obw’amayinja ag’embaalebaale n’akomolera abasajja ba Isirayiri e Gibeyasu-kaalalosi.
4  Eno ye nsonga lwaki Yoswa yabakomola: Abasajja bonna abaava mu Misiri, abasajja bonna abalwanyi, baali bafiiridde mu ddungu ku lugendo nga bamaze okuva e Misiri.
5  Abantu bonna abaava mu Misiri baali bakomole, naye abantu bonna abaazaalirwa mu ddungu ku lugendo nga bamaze okuva e Misiri, tebaali bakomole.
6  Abayisirayiri baali batambulidde emyaka 40 mu ddungu, okutuusa eggwanga lyonna, kwe kugamba, abasajja abalwanyi abaava e Misiri, abataawuliriza ddoboozi lya Yakuwa, lwe baafa. Yakuwa yali yabalayirira nti talibakkiriza kulaba nsi Yakuwa gye yalayirira bajjajjaabwe okugituwa, ensi ekulukuta amata n’omubisi gw’enjuki.
7  Yazza abaana baabwe mu kifo kyabwe. Abo Yoswa be yakomola; tebaali bakomole olw’okuba tebaakomolebwa nga bali ku lugendo.
8  Bwe baamala okukomola eggwanga lyonna, abantu ne basigala we baali mu lusiisira okutuusa lwe baawona.
9  Yakuwa n’agamba Yoswa nti: “Leero mbaggyeeko ekivume ky’e Misiri.” Awo ekifo ekyo ne kiyitibwa Girugaali n’okutuusa leero.
10  Abayisirayiri ne beeyongera okusiisira e Girugaali, ne bakwata embaga ey’Okuyitako, akawungeezi, ku lunaku lw’omwezi olw’ekkumi n’ennya mu ddungu lya Yeriko.
11  Ne balya ku birime by’ensi ku lunaku olwaddirira embaga ey’Okuyitako. Ku lunaku olwo, baalya emigaati egitali mizimbulukuse n’emmere ey’empeke ensiike.
12  Awo emmaanu n’erekera awo okulabika ku lunaku olwaddirira, olunaku lwe baalya ku birime by’omu nsi eyo; Abayisirayiri tebaddamu kufuna mmaanu, era baatandika okulya ebimu ku birime by’omu nsi ya Kanani mu mwaka ogwo.
13  Awo Yoswa bwe yali ng’ali kumpi ne Yeriko, n’alaba omusajja ng’ayimiridde mu maaso ge ng’akutte ekitala mu mukono gwe. Yoswa n’amusemberera n’amubuuza nti: “Oli ku ludda lwaffe oba ku ludda lw’abalabe baffe?”
14  N’amuddamu nti: “Nedda, naye nzize ng’omulangira w’eggye lya Yakuwa.” Awo Yoswa n’avunnama era ne yeeyala wansi, n’amubuuza nti: “Kiki mukama wange ky’agamba omuweereza we?”
15  Omulangira w’eggye lya Yakuwa n’amuddamu nti: “Ggyamu engatto zo, kubanga ekifo ky’oyimiriddemu kitukuvu.” Amangu ago Yoswa n’aggyamu engatto ze.
15  Ekitundu ekyaweebwa ab’empya z’omu kika kya Yuda, kyatuuka ku nsalo ya Edomu, ne ku ddungu lya Zini, ne ku nkomerero ya Negebu ku luuyi olw’ebukiikaddyo.
2  Ensalo yaabwe ey’ebukiikaddyo yali eva ku nkomerero y’Ennyanja ey’Omunnyo, ku kyondo kyayo eky’ebukiikaddyo.
3  Yeeyongerayo ebukiikaddyo n’etuuka ku kkubo eryambuka Akulabbimu n’eyita e Zini, n’eva ebukiikaddyo n’eyambuka n’etuuka e Kadesi-baneya n’eyita e Kezulooni n’etuuka e Addali ne yeetooloola okwolekera e Kaluka.
4  Era yeeyongerayo n’etuuka e Azumoni, ne ku Kiwonvu ky’e Misiri, n’ekoma ku Nnyanja. Eyo ye yali  ensalo yaabwe ey’ebukiikaddyo.
5  Ensalo ey’ebuvanjuba yali eva ku Nnyanja ey’Omunnyo n’ekoma Omugga Yoludaani we guyiira mu nnyanja, ate ensalo ey’ebukiikakkono yali eva ku kyondo, Omugga Yoludaani we guyiira mu nnyanja.
6  Ensalo yayambuka n’etuuka e Besu-kogula n’eyita ebukiikakkono wa Besu-alaba, n’eyambuka n’etuuka ku jjinja lya Bokani mutabani wa Lewubeeni.
7  Ensalo yayambuka n’etuuka e Debiri ku Kiwonvu Akoli n’edda ebukiikakkono n’eyolekera  Girugaali, ekiri mu maaso g’ekkubo eryambuka e Adummimu, eriri ebukiikaddyo w’Ekiwonvu, era n’eyita ku mazzi g’e Enu-semesi, n’ekoma ku Eni-rogeri.
8  Ensalo era yayambuka n’etuuka ku Kiwonvu ky’Omwana wa Kinomu ku kaserengeto k’Abayebusi ku luuyi olw’ebukiikaddyo, kwe kugamba, Yerusaalemi, n’eyambuka waggulu ku ntikko y’olusozi oluli ebugwanjuba w’Ekiwonvu kya Kinomu, ku nkomerero y’Ekiwonvu ky’Abaleefa ku luuyi olw’ebukiikakkono.
9  Ensalo yava waggulu ku ntikko y’olusozi n’etuuka ku nsulo y’amazzi ga Nefutowa, ne yeeyongerayo n’etuuka ku bibuga ebiri ku Lusozi Efulooni; awo ensalo ne yeeyongerayo e Bbaala, kwe kugamba, e Kiriyasu-yalimu.
10  Ensalo yava e Bbaala ne yeetooloola n’eyita ebugwanjuba n’etuuka ku Lusozi Seyiri n’egenda n’etuuka ku kaserengeto k’Olusozi Yeyalimu ku luuyi olw’ebukiikakkono, kwe kugamba, e Kyesaloni, n’ekkirira e Besu-semesi n’etuuka e Timuna.
11  Ensalo yeeyongerayo ku kaserengeto k’e Ekulooni ku luuyi olw’ebukiikakkono, n’egenda e Sikkeroni n’etuuka ku Lusozi Bbaala ne yeeyongerayo e Yabuneeri, era n’ekoma ku nnyanja.
12  Ensalo ey’ebugwanjuba yali eyita ku Nnyanja Ennene ne ku lubalama lwayo. Ezo ze zaali ensalo z’abaana ba Yuda ku njuyi zonna ng’empya zaabwe bwe zaali.
13  Awo Yoswa n’awa Kalebu mutabani wa Yefune omugabo mu baana ba Yuda, nga Yakuwa bwe yamulagira. Yamuwa Kebbulooni, kwe kugamba, Kiriyasu-aluba (Aluba ye yali kitaawe wa Anaki).
14  Kalebu yagobamu abaana ba Anaki abasatu: Sesayi, Akimaani, ne Talumaayi, bazzukulu ba Anaki.
15  Awo n’ava eyo, n’agenda n’alwanyisa abantu abaabeeranga mu Debiri. (Edda Debiri kyayitibwanga Kiriyasu-seferi.)
16  Kalebu n’agamba nti: “Omusajja anaalwanyisa Kiriyasu-seferi n’akiwamba, nja kumuwa muwala wange Akusa amuwase.”
17  Osuniyeri mutabani wa Kenazi, muganda wa Kalebu, n’akiwamba, bw’atyo Kalebu n’amuwa Akusa muwala we okuba mukazi we.
18  Akusa bwe yali agenda mu maka ga bba, n’agamba bba asabe kitaawe Kalebu ekibanja. Awo Akusa n’ava ku ndogoyi, Kalebu n’amubuuza nti: “Oyagala ki?”
19  N’amugamba nti: “Nkusaba ompe omukisa, kubanga ompadde ekibanja mu bukiikaddyo; nkusaba ompe ne Gulosu-mayimu.” Awo n’amuwa Gulosu ow’eky’Engulu ne Gulosu ow’eky’Emmanga.
20  Obwo bwe bwali obusika bw’ekika kya Yuda ng’empya zaabwe bwe zaali.
21  Bino bye bibuga ebyali ku nkomerero y’ekitundu kya Yuda okwolekera ensalo ya Edomu ku luuyi olw’ebukiikaddyo: Kabuzeeri, Ederi, Yaguli,
22  Kina, Dimona, Adada,
23  Kedesi, Kazoli, Isunani,
24  Zifu, Teremu, Beyalosi,
25  Kazoli-kadatta, Keriyosu-kezulooni, kwe kugamba, Kazoli,
26  Amamu, Seema, Molada,
27  Kazali-gadda, Kesumoni, Besupereti,
28  Kazali-suwali, Beeru-seba, Biziyosiya,
29  Bbaala, Yimu, Ezemu,
30  Erutoladi, Kyesiri, Koluma,
31  Zikulagi, Madumanna, Sanusanna,
32  Lebayosi, Sirukimu, Ayini, ne Limmoni—byonna awamu ebibuga 29 n’ebyalo ebibyetoolodde.
33  Bino bye bibuga ebyali mu Sefera: Esutawoli, Zola, Asuna,
34  Zanowa, Enu-gannimu, Tappuwa, Enamu,
35  Yalamusi, Adulamu, Soko, Azeka,
36  Saalayimu, Adisayimu, Gedera, ne Gederosayimu—ebibuga 14 n’ebyalo ebibyetoolodde.
37  Zenani, Kadasa, Migudali-gaadi,
38  Dirani, Mizupe, Yokuseeri,
39  Lakisi, Bozukasi, Eguloni,
40  Kabboni, Lamamu, Kitulisi,
41  Gederosi, Besu-dagoni, Naama, ne Makkeda—ebibuga 16 n’ebyalo ebibyetoolodde.
42  Libuna, Eseri, Asani,
43  Ifuta, Asuna, Nezibu,
44  Keyira, Akuzibu, ne Malesa—ebibuga mwenda n’ebyalo ebibyetoolodde.
45  Ekulooni n’obubuga obukyetoolodde era n’ebyalo ebikyetoolodde;
46  okuva e Ekulooni okudda ebugwanjuba, ekitundu kyonna ekiriraanye Asudodi n’ebyalo byamu.
47  Asudodi, n’obubuga obukyetoolodde era n’ebyalo ebikyetoolodde; Gaaza, n’obubuga obukyetoolodde era n’ebyalo ebikyetoolodde, okutuuka ku Kiwonvu ky’e Misiri, ne ku Nnyanja Ennene n’ekitundu ekiriraanyeewo.
48  Bino bye bibuga ebyali mu kitundu eky’ensozi: Samiri, Yattiri, Soko,
49  Danna, Kiriyasusanna, kwe kugamba, Debiri,
50  Anabi, Esutemo, Animu,
51  Goseni, Koloni, ne Giro—ebibuga 11 n’ebyalo ebibyetoolodde.
52  Alabu, Duma, Esani,
53  Yanimu, Besu-tappuwa, Afeka,
54  Kumuta, Kiriyasu-aluba, kwe kugamba, Kebbulooni, ne Ziyoli—ebibuga mwenda n’ebyalo ebibyetoolodde.
55  Mawoni, Kalumeeri, Zifu, Yuta,
56  Yezuleeri, Yokudeyamu, Zanowa,
57  Kayini, Gibeya, ne Timuna—ebibuga kkumi n’ebyalo ebibyetoolodde.
58  Kalukuli, Besu-zuli, Gedoli,
59  Maalasi, Besuwanosi, ne Erutekoni—ebibuga mukaaga n’ebyalo ebibyetoolodde.
60  Kiriyasu-bbaali, kwe kugamba, Kiriyasu-yalimu, ne Labba—ebibuga bibiri n’ebyalo ebibyetoolodde.
61  Bino bye bibuga ebyali mu ddungu: Besuwalaba, Middini, Sekaka,
62  Nibusani, Ekibuga eky’Omunnyo, ne Eni-gedi—ebibuga mukaaga n’ebyalo ebibyetoolodde.
63  Naye abasajja ba Yuda tebaasobola kugoba Bayebusi abaali babeera mu Yerusaalemi, era Abayebusi bakyabeera wamu n’abantu ba Yuda mu Yerusaalemi n’okutuusa leero.
20  Awo Yakuwa n’agamba Yoswa nti:
2  “Gamba Abayisirayiri nti, ‘Mwerondere ebibuga eby’okuddukiramu bye nnabagambako okuyitira mu Musa,
3  oyo anattanga omuntu mu butanwa mw’anaddukiranga. Binaabanga bibuga bye munaddukirangamu okusobola okuwona oyo awoolera eggwanga.
4  Oyo anaabanga asse omuntu anaddukiranga mu kimu ku bibuga ebyo n’ayimirira ku mulyango gw’ekibuga n’ategeeza abakadde b’omu kibuga ekyo ensonga ze. Era banaamuyingizanga mu kibuga ne bamuwa aw’okubeera era anaabeeranga nabo.
5  Oyo awoolera eggwanga bw’anaamuwonderanga, anaabanga asse omuntu tebamuwangayo mu mukono gwe, kubanga omuntu yamutta mu butanwa naye si lwa kumukyawa.
6  Anaabeeranga mu kibuga ekyo okutuusa lw’anaawozesebwanga mu maaso g’ekibiina, era n’asigala omwo okutuusa nga kabona asinga obukulu anaabangawo mu kiseera ekyo afudde. Olwo oyo anaabanga asse omuntu anaddangayo mu nnyumba ye eri mu kibuga kye yaddukamu.’”
7  Awo ne batukuza Kedesi eky’omu Ggaliraaya ekiri mu kitundu kya Nafutaali eky’ensozi, ne Sekemu ekiri mu kitundu kya Efulayimu eky’ensozi, ne Kiriyasu-aluba, kwe kugamba, Kebbulooni, ekiri mu kitundu kya Yuda eky’ensozi.
8  Mu kitundu ekiri ebuvanjuba wa Yoludaani, okuliraana Yeriko, baalonda Bezeri eky’ekika kya Lewubeeni ekiri mu ddungu mu kitundu eky’omuseetwe, ne Lamosi eky’ekika kya Gaadi ekiri mu Gireyaadi, ne Golani eky’ekika kya Manase ekiri mu Basani.
9  Ebyo bye bibuga bye baalondera Abayisirayiri bonna n’abagwira ababeera mu bo, omuntu yenna eyandisse omuntu mu butanwa addukirenga omwo, aleme okuttibwa oyo awoolera eggwanga nga tannawozesebwa mu maaso g’ekibiina.
1  Musa omuweereza wa Yakuwa bwe yafa, Yakuwa n’agamba Yoswa mutabani wa Nuuni, omuweereza wa Musa nti:
2  “Musa omuweereza wange afudde. Kale kaakano weeteeketeeke, ggwe n’abantu bano bonna, musomoke Omugga Yoludaani mugende mu nsi gye ŋŋenda okuwa abantu ba Isirayiri.
3  Buli kifo kye munaalinnyamu ekigere nja kukibawa, nga bwe nnasuubiza Musa.
4  Ensalo yammwe ejja kuva mu ddungu etuuke ku Lebanooni ne ku mugga omunene, Omugga Fulaati—ensi yonna ey’Abakiiti—era etuuke ne ku Nnyanja Ennene ku luuyi olw’ebugwanjuba.
5  Tewajja kuba muntu yenna asobola kukuwangula ekiseera kyonna eky’obulamu bwo. Nja kubeeranga naawe nga bwe nnabeeranga ne Musa. Sirikuleka era sirikwabulira.
6  Beera muvumu era beera wa maanyi, kubanga ggwe anaasobozesa abantu bano okusikira ensi gye nnalayirira bajjajjaabwe okugibawa.
7  “Beera muvumu era beera wa maanyi nnyo, osobole okukwata Amateeka gonna omuweereza wange Musa ge yakulagira okukwata. Togavangako n’odda ku kkono oba ku ddyo, osobole okweyisa mu ngeri ey’amagezi yonna gy’onoogendanga.
8  Ekitabo kino eky’Amateeka tekivanga ku mimwa gyo, era onookisomanga n’okifumiitirizangako emisana n’ekiro, osobole okukolera ku ebyo byonna ebikirimu; olwo lw’onootuuka ku buwanguzi era ne weeyisa mu ngeri ey’amagezi.
9  Si nze akulagidde? Beera muvumu era beera wa maanyi. Totya era totekemuka, kubanga Yakuwa Katonda wo anaabeeranga naawe yonna gy’onoogendanga.”
10  Awo Yoswa n’alagira abaami b’abantu nti:
11  “Muyiteeyite mu lusiisira mulagire abantu nti, ‘Muteeketeeke emmere, kubanga ennaku ssatu okuva leero mugenda kusomoka Omugga Yoludaani mulye ensi Yakuwa Katonda wammwe gy’abawa.’”
12  Yoswa n’agamba ab’ekika kya Lewubeeni n’ab’ekika kya Gaadi n’ab’ekitundu ekimu eky’okubiri eky’ekika kya Manase nti:
13  “Mujjukirenga ebyo Musa omuweereza wa Yakuwa bye yayogera ng’abagamba nti: ‘Yakuwa Katonda wammwe abawa emirembe era abawadde ensi eno.
14  Bakazi bammwe n’abaana bammwe abato bajja kusigala n’ebisolo byammwe, mu kitundu Musa kye yabawa ku luuyi luno olwa Yoludaani; naye mmwe mmwenna abalwanyi abazira mukulemberemu baganda bammwe musomoke nga mulinga eggye eryetegekedde olutalo. Mulina okuyamba baganda bammwe
15  okutuusa Yakuwa lw’alibawa emirembe nga nammwe bwe yagibawa, era okutuusa nabo lwe balimala okulya ensi Yakuwa Katonda wammwe gy’abawa, olwo ne mulyoka muddayo mu kitundu Musa omuweereza wa Yakuwa kye yabawa okubeeramu ku luuyi olw’ebuvanjuba olwa Yoludaani.’”
16  Awo ne baddamu Yoswa nti: “Byonna by’otulagidde tujja kubikola, era tujja kugendanga yonna gy’onootutumanga.
17  Nga bwe twawulirizanga byonna Musa bye yatugambanga, naawe tujja kukuwulirizanga. Yakuwa Katonda wo k’abeere naawe nga bwe yali ne Musa.
18  Omuntu yenna anaajeemeranga ekiragiro kyo era n’atakola buli ky’omulagira, anattibwanga. Naye ggwe beera muvumu era beera wa maanyi.”
2  Awo Yoswa mutabani wa Nuuni n’atuma mu kyama abasajja babiri abakessi okuva mu Sitimu, n’abagamba nti: “Mugende mwetegereze ensi, n’okusingira ddala Yeriko.” Awo ne bagenda ne bayingira mu nnyumba y’omukazi ayitibwa Lakabu eyali malaaya, ne babeera omwo.
2  Kabaka wa Yeriko ne bamugamba nti: “Laba! Waliwo abasajja Abayisirayiri abazze wano ekiro kino okuketta ensi.”
3  Awo kabaka wa Yeriko n’aweereza Lakabu obubaka obugamba nti: “Fulumya abasajja abazze era abali mu nnyumba yo, kubanga bazze okuketta ensi eno yonna.”
4  Kyokka Lakabu n’atwala abasajja bombi n’abakweka. N’alyoka agamba nti: “Kituufu abasajja bazze ewange, naye saategedde gye baavudde.
5  Obudde bwe bwazibye nga banaatera okuggalawo omulyango gw’ekibuga, abasajja ne bafuluma. Simanyi gye baagenze, naye singa mubawondera mangu mujja kubasanga.”
6  (Kyokka yali abalinnyisizza waggulu ku nnyumba ng’ababisseeko ebigoogwa ebyali biteekeddwa waggulu ku nnyumba.)
7  Awo abasajja ba kabaka ne babawondera nga boolekera awasomokerwa ku Mugga Yoludaani, era bwe baali baakafuluma, omulyango gw’ekibuga ne guggalwawo.
8  Ng’abakessi tebanneebaka, Lakabu yagenda waggulu ku nnyumba gye baali,
9  n’abagamba nti: “Mmanyi nti Yakuwa agenda kubawa ensi eno, era mutuleetedde okutya. Abantu bonna ab’omu nsi eno mubaleetedde okuterebuka,
10  kubanga twawulira Yakuwa bwe yakaliza Ennyanja Emmyufu mu maaso gammwe bwe mwali muva e Misiri era ne kye mwakola bakabaka ababiri Abaamoli, Sikoni ne Ogi, be mwazikiriza emitala wa Yoludaani.
11  Ebyo bwe twabiwulira, twatya nnyo, era muleetedde buli muntu okuggwaamu amaanyi, kubanga Yakuwa Katonda wammwe ye Katonda waggulu mu ggulu ne wansi ku nsi.
12  Kale kaakano mbeegayiridde mundayirire mu linnya lya Yakuwa nti nga bwe mbalaze okwagala okutajjulukuka, nammwe mujja kulaga ab’ennyumba ya kitange okwagala okutajjulukuka; era mulina okumpa akabonero akeesigika.
13  Mutalize kitange ne mmange, ne baganda bange ne bannyinaze n’abantu baabwe bonna, era mutuwonye okufa.”
14  Awo abasajja ne bamugamba nti: “Tujja kuwaayo obulamu bwaffe ku lw’obulamu bwo. Bw’otoobeeko balala b’obuulira bitukwatako, Yakuwa bw’anaatuwa ensi eno, naffe tujja kukulaga okwagala okutajjulukuka era tujja kuba beesigwa gy’oli.”
15  Oluvannyuma lw’ekyo, yabayisa mu ddirisa n’abasizza ku muguwa, kubanga ennyumba ye yali ku bbugwe w’ekibuga.
16  N’abagamba nti: “Mugende mu nsozi mwekweke eyo okumala ennaku ssatu, ababawondera baleme okubasanga. Ababawondera bwe banaaba bakomyewo, mujja kuvaayo mugende.”
17  Awo abasajja ne bamugamba nti: “Kijja kuba kitukakatako okutuukiriza ekirayiro kino ky’otulayizza,
18  singa bwe tunajja mu nsi eno onooba osibye omuguwa guno omumyufu ku ddirisa ly’otuyisizzaamu. Kitaawo ne nnyoko, ne bannyoko, n’abantu bonna ab’ennyumba ya kitaawo ojja kubakuŋŋaanya babeere naawe mu nnyumba.
19  Era omuntu yenna anaafuluma mu nnyumba yo, omusaayi gwe gujja kuba ku mutwe gwe, era ffe tetujja kubaako musango. Kyokka omuntu yenna anaasigala naawe mu nnyumba bw’anaatuukibwako akabi, omusaayi gwe gunaatuvunaanibwa.
20  Naye bw’onoobaako gw’obuulira ebitukwatako, tetujja kutuukiriza kirayiro kino ky’otulayizza.”
21  N’abaddamu nti: “Ka kibeere nga bwe mugambye.” Awo Lakabu n’abasiibula ne bagenda, oluvannyuma n’asiba omuguwa omumyufu ku ddirisa.
22  Abakessi ne bagenda mu nsozi ne bamalayo ennaku ssatu, okutuusa abo abaali babawondera lwe baakomawo. Abo abaali babawondera baabanoonya mu makubo gonna, naye tebaabalaba.
23  Awo abakessi ababiri ne bavaayo mu nsozi ne basomoka omugga, ne bagenda eri Yoswa mutabani wa Nuuni ne bamubuulira byonna ebyali bibatuuseeko.
24  Ne bagamba Yoswa nti: “Yakuwa atuwadde ensi eyo yonna. Mu butuufu, abantu baamu bonna baterebuse ku lwaffe.”
3  Awo Yoswa n’agolokoka ku makya nnyo, era ye n’Abayisirayiri bonna ne bava e Sitimu ne bagenda ku Mugga Yoludaani. Baasula awo nga tebannasomoka.
2  Nga wayiseewo ennaku ssatu, abaami baayita mu lusiisira
3  ne bagamba abantu nti: “Amangu ddala nga mulabye essanduuko y’endagaano ya Yakuwa Katonda wammwe ng’esituliddwa bakabona Abaleevi, mujja kuva mu kifo we muli mugigoberere.
4  Naye mulekeewo ebbanga lya mikono nga 2,000 wakati wammwe nayo; temugisemberera, musobole okumanya ekkubo lye mugwanidde okukwata, kubanga ekkubo lino temuliyitangamuko.”
5  Awo Yoswa n’agamba abantu nti: “Mwetukuze, kubanga enkya Yakuwa agenda kukolera mu mmwe ebintu ebyewuunyisa.”
6  Yoswa n’agamba bakabona nti: “Musitule essanduuko y’endagaano mukulemberemu abantu.” Ne basitula essanduuko y’endagaano ne bakulemberamu abantu.
7  Yakuwa n’agamba Yoswa nti: “Olwa leero ŋŋenda kutandika okukugulumiza mu maaso ga Isirayiri yonna, balyoke bamanye nti nja kuba naawe nga bwe nnali ne Musa.
8  Era bakabona abasitudde essanduuko y’endagaano bawe ekiragiro kino nti: ‘Bwe munaatuuka ku Mugga Yoludaani, mujja kulinnya mu mazzi musigale nga mugayimiriddemu.’”
9  Yoswa n’agamba Abayisirayiri nti: “Musembere wano, muwulire ebigambo bya Yakuwa Katonda wammwe.”
10  Awo Yoswa n’abagamba nti: “Ku kino kwe munaategeerera nti Katonda omulamu ali mu mmwe, era nti taaleme kugoba mu maaso gammwe Abakanani, Abakiiti, Abakiivi, Abaperizi, Abagirugaasi, Abaamoli, n’Abayebusi.
11  Laba! Essanduuko ey’endagaano ya Mukama ow’ensi yonna ebakulembeddemu okusomoka Yoludaani.
12  Kale kaakano mulonde abasajja 12 okuva mu bika bya Isirayiri, omusajja omu omu okuva mu buli kika.
13  Amangu ddala nga bakabona abasitudde Essanduuko ey’endagaano ya Yakuwa, Mukama ow’ensi yonna, balinnye mu Mugga Yoludaani, amazzi ga Yoludaani agakulukuta nga gava ku ludda olw’eky’engulu gajja kulekera awo okukulukuta geetuume wamu.”
14  Abantu bwe baava mu weema zaabwe nga tebannasomoka Yoludaani, bakabona abaali basitudde essanduuko y’endagaano baabakulemberamu.
15  Bakabona abaali basitudde Essanduuko olwatuuka ku Mugga Yoludaani ne balinnya mu mazzi (Omugga Yoludaani guba gwanjadde mu kiseera ky’amakungula),
16  amazzi agaali gava eky’engulu ne galekera awo okukulukuta, ne geetuumira wala nnyo, e Adamu, ekibuga ekiri okumpi n’e Zalesani, ate ago agaali gakkirira mu Nnyanja ya Alaba, Ennyanja ey’Omunnyo, ne gaggweerawo ddala, abantu ne basomokera mu maaso ga Yeriko.
17  Bakabona abaali basitudde essanduuko ey’endagaano ya Yakuwa baasigala nga bayimiridde awakalu wakati mu Mugga Yoludaani, Abayisirayiri bonna ne bayita awakalu, okutuusa eggwanga lyonna lwe lyasomoka Yoludaani.
12  Bano be bakabaka b’ensi Abayisirayiri be baawangula, bannannyini nsi ezaali ku luuyi lwa Yoludaani olw’ebuvanjuba, okuva ku Kiwonvu Alunoni okutuukira ddala ku Lusozi Kerumooni n’ekitundu kyonna ekya Alaba okwolekera ebuvanjuba:
2  Kabaka Sikoni ow’Abaamoli eyabeeranga mu Kesuboni era yafuganga Aloweri ekyali kiriraanye Ekiwonvu Alunoni. Ekitundu kyonna okuva mu makkati g’Ekiwonvu Alunoni okutuuka ku Kiwonvu Yabboki kyali kikye. Yafuganga kimu kya kubiri ekya Gireyaadi. Ekiwonvu Yabboki nakyo kyali nsalo y’Abaamoni.
3  Ate era yafuganga ne Alaba okutuukira ddala ku Nnyanja Kinneresi okwolekera ebuvanjuba, n’okutuukira ddala ku Nnyanja ey’omu Alaba, Ennyanja ey’Omunnyo, ku luuyi olw’ebuvanjuba okwolekera e Besu-yesimosi, n’okwolekera ebukiikaddyo wansi wa Pisuga.
4  Era baatwala n’ekitundu ekyali kifugibwa Kabaka Ogi owa Basani, omu ku Baleefa abaali bakyasigaddewo, eyabeeranga mu Asutaloosi n’e Edereyi;
5  amatwale ge gaali gazingiramu Olusozi Kerumooni, ne Saleka, ne Basani yonna, okutuukira ddala ku nsalo y’Abagesuli n’Abamaakasi, awamu n’ekitundu kimu kya kubiri ekya Gireyaadi, okutuuka ku kitundu ekyali kifugibwa Kabaka Sikoni owa Kesuboni.
6  Musa omuweereza wa Yakuwa n’Abayisirayiri baawangula bakabaka abo, oluvannyuma ensi yaabwe Musa omuweereza wa Yakuwa n’agiwa Abalewubeeni n’Abagaadi n’ekitundu ekimu eky’okubiri eky’ekika kya Manase.
7  Bano be bakabaka b’ensi Yoswa n’Abayisirayiri be baawangula ku luuyi lwa Yoludaani olw’ebugwanjuba, okuva e Bbaali-gaadi mu Kiwonvu ky’e Lebanooni okutuuka ku Lusozi Kalaki, olutuukira ddala e Seyiri; oluvannyuma ensi eyo Yoswa yagiwa ebika bya Isirayiri nga buli kimu kifuna omugabo gwakyo;
8  mu kitundu eky’ensozi, mu Sefera, mu Alaba, ku buserengeto, mu ddungu, ne mu Negebu. Ebyo bye byali ebitundu by’Abakiiti, Abaamoli, Abakanani, Abaperizi, Abakiivi, n’Abayebusi, era bano be baali bakabaka baabwe:
9  Kabaka wa Yeriko, omu; kabaka wa Ayi, ekyali okumpi ne Beseri, omu;
10  kabaka wa Yerusaalemi, omu; kabaka wa Kebbulooni, omu;
11  kabaka wa Yalamusi, omu; kabaka wa Lakisi, omu;
12  kabaka wa Eguloni, omu; kabaka wa Gezeri, omu;
13  kabaka wa Debiri, omu; kabaka wa Gederi, omu;
14  kabaka wa Koluma, omu; kabaka wa Aladi, omu;
15  kabaka wa Libuna, omu; kabaka wa Adulamu, omu;
16  kabaka wa Makkeda, omu; kabaka wa Beseri, omu;
17  kabaka wa Tappuwa, omu; kabaka wa Keferi, omu;
18  kabaka wa Afeki, omu; kabaka wa Lasaloni, omu;
19  kabaka wa Madoni, omu; kabaka wa Kazoli, omu;
20  kabaka wa Simuloni-meroni, omu; kabaka wa Akusafu, omu;
21  kabaka wa Taanaki, omu; kabaka wa Megiddo, omu;
22  kabaka wa Kedesi, omu; kabaka wa Yokuneyamu mu Kalumeeri, omu;
23  kabaka wa Doli ku busozi bw’e Doli, omu; kabaka wa Goyiyimu mu Girugaali, omu;
24  kabaka wa Tiruza, omu; bakabaka bonna awamu baali 31.
