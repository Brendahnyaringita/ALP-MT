10  Okuva Amateeka bwe gali ekisiikirize obusiikirize eky’ebintu ebirungi ebigenda okujja, so si ebintu ebyo byennyini, tegasobola kufuula abo abasinza Katonda okuba abatuukiridde okuyitira mu kuwangayo ssaddaaka ze zimu buli mwaka.
2  Singa kyali bwe kityo, ssaddaaka zandibadde tezaakoma dda okuweebwayo, olw’okuba abo abazireeta   bandibadde baatukuzibwa omulundi gumu nga tebakyemanyiiko kibi?
3  Naye ssaddaaka ezo zijjukiza abantu ebibi buli mwaka,
4  kubanga omusaayi gw’ente ennume n’ogw’embuzi tegusobola kuggyawo bibi.
5  N’olwekyo, bw’ajja mu nsi agamba nti: “‘Ssaddaaka n’ebiweebwayo tewabyagala, naye wanteekerateekera omubiri.
6  Ebiweebwayo ebyokebwa n’ebiweebwayo olw’ekibi tewabisiima.’
7  Awo ne ŋŋamba nti, ‘Laba! Nzize (kyampandiikibwako mu muzingo) okukola by’oyagala, Ai Katonda.’”
8  Oluvannyuma lw’okugamba nti: “Tewayagala era tewasiima ssaddaaka, n’ebiweebwayo, n’ebiweebwayo ebyokebwa, n’ebiweebwayo olw’ekibi”—ssaddaaka eziweebwayo okusinziira ku Mateeka—
9  agamba nti: “Laba! Nzize okukola by’oyagala.” Aggyawo ekisooka asobole okussaawo eky’okubiri.
10  Olw’ebyo Katonda ‘by’ayagala,’ tutukuziddwa okuyitira mu kuweebwayo kw’omubiri gwa Yesu Kristo omulundi gumu.
11  Era buli kabona ayimirira mu kifo kye buli lunaku okuweereza n’okuwaayo ssaddaaka ze zimu emirundi mingi, ezitasobola kuggirawo ddala bibi.
12  Naye ye yawaayo ssaddaaka emu olw’ebibi emirembe n’emirembe, n’alyoka atuula ku mukono gwa Katonda ogwa ddyo,
13  era okuva olwo alindirira okutuusa abalabe be lwe balifuulibwa ng’entebe y’ebigere bye.
14  Kubanga okuyitira mu ssaddaaka emu eyaweebwayo, afudde abo abatukuzibwa okuba abatuukiridde emirembe n’emirembe.
15  Ate era, omwoyo omutukuvu nagwo gutuwa obujulirwa, kubanga bwe gumala okugamba nti:
16  “‘Eno ye ndagaano gye ndikola nabo oluvannyuma lw’ennaku ezo,’ Yakuwa bw’agamba. ‘Nditeeka amateeka gange mu mitima gyabwe, era ndigawandiika mu birowoozo byabwe.’”
17  Era gugamba nti: “Siriddamu kujjukira bibi byabwe n’ebikolwa byabwe eby’obujeemu.”
18  Bwe kityo, ebyo bwe biba nga bibasonyiyiddwa, kiba tekikyetaagisa kuwaayo kiweebwayo olw’ekibi.
19  Kale ab’oluganda, okuyitira mu musaayi gwa Yesu tetutya kukozesa kkubo eriyingira mu kifo ekitukuvu,
20  ekkubo lye yatuggulirawo, eriggya, eddamu, era eriyita mu lutimbe, kwe kugamba, omubiri gwe,
21  era okuva bwe tulina kabona omukulu ennyo bw’atyo akulira ennyumba ya Katonda,
22  ka tutuukirire Katonda nga tulina emitima egy’amazima era nga tulina okukkiriza okw’amaanyi, okuva emitima gyaffe bwe gimansiddwako ne giggibwako omuntu ow’omunda omubi era n’emibiri gyaffe ne ginaazibwa amazzi amayonjo.
23  Ka tunywerere ku kwatula essuubi lyaffe mu lujjudde awatali kuddirira, kubanga eyasuubiza mwesigwa.
24  Era ka buli omu ku ffe alowoozenga ku munne, okumukubiriza okwagala n’okukola ebikolwa ebirungi,
25  nga tetulekaayo kukuŋŋaananga wamu ng’abamu bwe bakola, naye nga tuzziŋŋanamu amaanyi, naddala nga bwe mulaba nti olunaku lusembedde.
26  Bwe tukola ekibi mu bugenderevu oluvannyuma lw’okutegeerera ddala amazima, waba tewakyaliwo ssaddaaka ndala eweebwayo olw’ebibi byaffe,
27  naye wabaawo entiisa ey’okulindirira okusalirwa omusango, era wabaawo obusungu obubuubuuka obugenda okusaanyaawo abalabe ba Katonda.
28  Omuntu yenna amenya Amateeka ga Musa afa awatali kusaasirwa, kasita wabaawo obujulizi bwa bantu babiri oba basatu.
29  Mulowooza omuntu alinnyiridde Omwana wa Katonda, atatutte musaayi gw’endagaano ogwamutukuza ng’ogw’omuwendo, era anyoomodde omwoyo ogw’ekisa eky’ensusso, taaweebwe ekibonerezo ekisingawo obunene?
30  Kubanga tumumanyi Oyo eyagamba nti: “Okuwoolera eggwanga kwange; nze ndisasula.” Era nti: “Yakuwa aliramula abantu be.”
31  Kya ntiisa nnyo okugwa mu mikono gya Katonda omulamu.
32  Naye mujjukirenga ennaku ezaayita ze mwafuniramu ekitangaala, ne mugumiikiriza ensiitaano ey’amaanyi n’okubonaabona.
33  Oluusi mwafuukanga ng’ekyerolerwa nga muvumibwa era nga mubonyaabonyezebwa, ate oluusi mwabanga wamu n’abo abaabanga boolekagana n’ebintu ng’ebyo.
34  Kubanga mwalumirirwa abo abali mu kkomera era ne mukkiriza okunyagibwako ebintu byammwe naye ne musigala nga muli basanyufu, nga mukimanyi nti mulina eky’obusika ekisingawo obulungi era eky’olubeerera.
35  N’olwekyo, temulekangayo kuba bavumu, kubanga ekyo kijja kubaweesa empeera ennene.
36  Mwetaaga okugumiikiriza musobole okufuna ekyo kye yasuubiza nga mumaze okukola Katonda by’ayagala.
37  Kubanga wasigaddeyo “akaseera katono nnyo,” era “oyo ow’okujja ajja era tajja kulwa.”
38  “Naye omutuukirivu wange anaabanga mulamu lwa kukkiriza,” era “bw’adda ennyuma simusanyukira.”
39  Tetuli abo abadda ennyuma mu kuzikirira, wabula tuli abo abalina okukkiriza okusobola okuwonyaawo obulamu.
4  Kale, okuva ekisuubizo ky’okuyingira mu kiwummulo bwe kikyaliwo, twegendereze waleme kubaawo n’omu ku ffe alemererwa okutuukiriza ebisaanyizo eby’okukiyingira.
2  Kubanga naffe tubuuliddwa amawulire amalungi era nga nabo bwe baabuulirwa; naye ekigambo kye baawulira tekyabaganyula olw’okuba tebaalina kukkiriza ng’okw’abo abaawulira.
3  Era ffe abakkirizza tuyingira mu kiwummulo kye yayogerako nti: “Nnasunguwala ne ndayira nti, ‘Tebaliyingira mu kiwummulo kyange,’” wadde ng’emirimu gye gyamalirizibwa okuva ku ntandikwa y’ensi.
4  Kubanga mu kyawandiikibwa ekimu ayogera bw’ati ku lunaku olw’omusanvu: “Katonda n’awummula emirimu gye gyonna ku lunaku olw’omusanvu,”
5  ate era agamba nti: “Tebaliyingira mu kiwummulo kyange.”
6  N’olwekyo, okuva abamu bwe bakyalina okukiyingiramu, ate nga n’abo abaasooka okubuulirwa amawulire amalungi tebaakiyingiramu olw’obujeemu,
7  ateekawo nate olunaku olumu ng’ayogera mu zabbuli ya Dawudi oluvannyuma lw’ekiseera ekiwanvu nti, “Leero”; ng’era bwe kyayogeddwako waggulu nti: “Leero bwe munaawulira eddoboozi lye, temukakanyaza mitima gyammwe.”
8  Kubanga singa Yoswa yali abatuusizza mu kiwummulo, oluvannyuma Katonda teyandyogedde ku lunaku lulala.
9  N’olwekyo, wakyasigaddeyo ekiwummulo kya ssabbiiti eri abantu ba Katonda.
10  Kubanga omuntu ayingidde mu kiwummulo kya Katonda naye kennyini aba awummudde emirimu gye, nga ne Katonda bwe yawummula egigye.
11  N’olwekyo, ka tufube nnyo okuyingira mu kiwummulo ekyo, waleme kubaawo n’omu agwa n’agoberera ekyokulabirako ekyo eky’obujeemu.
12  Kubanga ekigambo kya Katonda kiramu, kya maanyi, era kyogi okusinga ekitala ekisala eruuyi n’eruuyi, era kiyingirira ddala n’okwawula ne kyawula obulamu n’omwoyo, ennyingo n’obusomyo, era kisobola okutegeera ebirowoozo n’ebiruubirirwa by’omutima.
13  Ate era, tewali kitonde kyonna ekitalabika mu maaso ge, naye ebintu byonna byeruliddwa era birabibwa oyo gwe tugenda okunnyonnyola bye twakola.
14  N’olwekyo, nga bwe tulina kabona asinga obukulu eyagenda mu ggulu, Yesu Omwana wa Katonda, ka tweyongere okumulangirira.
15  Kubanga kabona asinga obukulu gwe tulina si y’oyo atayinza kutulumirirwa mu bunafu bwaffe, wabula y’oyo agezeseddwa mu byonna nga ffe, naye nga ye talina kibi.
16  N’olwekyo, ka tusemberere entebe ey’ekisa eky’ensusso era tusabe Katonda nga twogera n’obuvumu, tulyoke tusaasirwe era tulagibwe ekisa eky’ensusso mu kiseera we twetaagira obuyambi.
11  Okukkiriza bwe butaba na kubuusabuusa kwonna nti ky’osuubira kijja kutuukirira, bwe bukakafu obulaga nti ky’okkiriza ddala gye kiri wadde nga tekirabika.
2  Olw’okuba abasajja ab’edda baalina okukkiriza ng’okwo, Katonda yakiraga nti yali abasiima.
3  Olw’okukkiriza, tutegeera nti enteekateeka z’ebintu zaateekebwawo okuyitira mu kigambo kya Katonda, ne kiba nti ebyo ebirabika byava mu bintu ebitalabika.
4  Olw’okukkiriza, Abbeeri yawaayo eri Katonda ssaddaaka ey’omuwendo okusinga eya Kayini, era okuyitira mu kukkiriza okwo yakakasibwa nti yali mutuukirivu, kubanga Katonda yasiima ebirabo bye, era wadde nga yafa, akyayogera okuyitira mu kukkiriza kwe.
5  Olw’okukkiriza, Enoka yatwalibwa aleme okulaba okufa, era tewali wonna we yali ayinza kusangibwa kubanga Katonda yamutwala; naye bwe yali nga tannatwalibwa, Katonda yakiraga nti yali amusanyusizza.
6  Awatali kukkiriza tekisoboka kusanyusa Katonda, kubanga oyo atuukirira Katonda ateekwa okukkiriza nti gyali era nti y’awa empeera abo abafuba okumunoonya.
7  Olw’okukkiriza, Nuuwa bwe yalabulwa Katonda ku bintu ebyali bitannalabika, yakiraga nti yali atya Katonda n’azimba eryato ery’okuwonyezaamu ab’omu maka ge; era okuyitira mu kukkiriza okwo yasalira ensi omusango, n’afuuka omusika w’obutuukirivu obuva mu kukkiriza.
8  Olw’okukkiriza, Ibulayimu bwe yayitibwa, yalaga obuwulize n’agenda mu kifo kye yali agenda okufuna ng’obusika; yagenda wadde nga yali tamanyi gy’alaga.
9  Olw’okukkiriza, yabeera mu nsi eyamusuubizibwa ng’alinga ali mu nsi engwira, n’abeera mu weema ne Isaaka ne Yakobo, basika banne ab’ekisuubizo kye kimu.
10  Yali alindirira ekibuga ekirina emisingi gyennyini, era ng’eyakuba pulaani yaakyo era eyakizimba ye Katonda.
11  Olw’okukkiriza, Saala naye yaweebwa amaanyi n’afuna olubuto wadde nga yali asussizza emyaka egy’okuzaala, kubanga yakitwala nti Oyo eyamusuubiza mwesigwa.
12  Bwe kityo, omusajja eyali ng’afudde yavaamu abaana bangi ng’emmunyeenye ez’omu ggulu era ng’omusenyu oguli ku lubalama lw’ennyanja ogutabalika.
13  Bano bonna baafa nga balina okukkiriza wadde ng’ebintu ebyasuubizibwa tebyatuukirira mu kiseera kyabwe, naye baabirengerera wala ne babisanyukira era ne balangirira mu lujjudde nti bagenyi era batuuze ab’akaseera obuseera mu nsi gye baalimu.
14  Abo aboogera bwe batyo, bakyoleka nti banoonya n’obunyiikivu ekifo ekyabwe ku bwabwe.
15  Kyokka, singa bajjukiranga ekifo gye baava bandibadde bafuna akakisa okuddayo.
16  Naye kaakano baluubirira ekifo ekisingako obulungi eky’omu ggulu. N’olwekyo, Katonda takwatibwa nsonyi kuyitibwa Katonda waabwe, kubanga abateekeddeteekedde ekibuga.
17  Olw’okukkiriza, Ibulayimu bwe yagezesebwa yalinga ddala awaddeyo Isaaka, era omusajja oyo eyali asanyuse olw’okufuna ebisuubizo yali agenda kuwaayo omwana we eyazaalibwa omu yekka,
18  wadde nga yali agambiddwa nti: “Eririyitibwa ezzadde lyo liriyitira mu Isaaka.”
19  Naye yakitwala nti Katonda yali asobola okumuzuukiza mu bafu; era mu ngeri ey’akabonero, yafuna omwana we okuva mu kufa.
20  Era olw’okukkiriza, Isaaka yawa Yakobo ne Esawu emikisa n’ababuulira ebyali bigenda okubaawo mu maaso.
21  Olw’okukkiriza, Yakobo bwe yali anaatera okufa, yawa buli omu ku baana ba Yusufu omukisa era n’asinza Katonda nga yeewaniridde ku muggo gwe.
22  Olw’okukkiriza, Yusufu bwe yali anaatera okufa, yayogera ku ky’abaana ba Isirayiri okuva e Misiri era yawa ekiragiro ekikwata ku magumba ge.
23  Olw’okukkiriza, bazadde ba Musa baamukwekera emyezi esatu nga bamaze okumuzaala, kubanga baalaba nti yali alabika bulungi nnyo, era tebaatya kiragiro kya kabaka.
24  Olw’okukkiriza, Musa bwe yakula yagaana okuyitibwa mutabani wa muwala wa Falaawo,
25  n’alondawo okuyisibwa obubi ng’ali wamu n’abantu ba Katonda, mu kifo ky’okubeera mu ssanyu ly’ekibi ery’akaseera obuseera,
26  kubanga okuvumibwa kwe yayolekagana nakwo ng’oyo Eyafukibwako Amafuta yakutwala ng’eky’obugagga ekisinga obugagga bw’e Misiri; kubanga yeekaliriza empeera eyali ey’okumuweebwa.
27  Olw’okukkiriza, yava e Misiri, n’atatya busungu bwa kabaka, kubanga yeeyongera okuba omunywevu ng’alinga alaba Oyo atalabika.
28  Olw’okukkiriza, yakwata Okuyitako era n’amansira omusaayi ku myango, omuzikiriza aleme kutuusa kabi ku baana baabwe ababereberye.
29  Olw’okukkiriza, baayita mu Nnyanja Emmyufu nga balinga abayita ku lukalu, naye Abamisiri bwe baagezaako okugiyitamu n’ebamira.
30  Olw’okukkiriza, bbugwe wa Yeriko yagwa oluvannyuma lw’abantu okumwetooloola okumala ennaku musanvu.
31  Olw’okukkiriza, Lakabu malaaya teyazikiririra wamu n’abo abaajeema, kubanga yasembeza abakessi mu mirembe.
32  Njogere ki nate? Ebiseera bijja kunzigwaako bwe nnaayogera ku Gidiyoni, Balaka, Samusooni, Yefusa, Dawudi, Samwiri, ne bannabbi abalala,
33  olw’okukkiriza baawangula obwakabaka, baaleetawo obutuukirivu, baafuna ebisuubizo, baaziba obumwa bw’empologoma,
34  baazikiza amaanyi g’omuliro, baasimattuka ekitala, abanafu baafuulibwa ba maanyi, baafuuka bazira mu ntalo, baawangula amagye agaabalumbanga.
35  Abakazi baafuna abantu baabwe abazuukizibwa, naye abasajja abalala baabonyaabonyezebwa olw’okuba baali tebayinza kukkiriza kununulibwa, balyoke bafune okuzuukira okusinga obulungi.
36  Abalala baagezesebwa nga basekererwa, nga bakubibwa, n’ekisinga ebyo, nga basibibwa enjegere, era nga bateekebwa mu kkomera.
37  Baakubibwa amayinja, baagezesebwa, baasalibwamu n’emisumeeno, battibwa n’ekitala, baatambulanga nga bambadde amaliba g’endiga, ag’embuzi, nga bali mu bwetaavu, nga babonaabona, era nga bayisibwa bubi;
38  era ensi yali tebasaanira. Baatambulatambulanga mu ddungu ne mu nsozi, era baabeeranga mu mpuku ne mu binnya.
39  Kyokka, bano bonna wadde nga Katonda yakiraga nti yali abasiima olw’okukkiriza kwabwe, tebaafuna ekyo kye yasuubiza,
40  kubanga Katonda yalowooza ku kutuwa ekisinga obulungi, baleme okufuulibwa abatuukiridde nga ffe tetuliiko.
8  Eno ye nsonga enkulu mu ebyo bye twogerako: Tulina kabona asinga obukulu bw’atyo, era atudde ku mukono ogwa ddyo ogw’entebe ey’Ow’Ekitiibwa mu ggulu,
2  omuweereza w’omu kifo ekitukuvu ne mu weema yennyini eyateekebwawo Yakuwa, so si muntu.
3  Kubanga buli kabona asinga obukulu alondebwa okuwaayo ebirabo ne ssaddaaka; n’olwekyo, ono naye kyali kimwetaagisa okubaako ky’awaayo.
4  Singa yali ku nsi, teyandibadde kabona, kubanga waliwo abantu abawaayo ebirabo ng’Amateeka bwe galagira.
5  Abantu abo bakola emirimu gy’obuweereza obutukuvu, era obuweereza obwo kifaananyi era kisiikirize ky’ebintu eby’omu ggulu; nga Katonda bwe yawa Musa ekiragiro ng’anaatera okukola omulimu ogw’okuzimba weema. Yamugamba nti: “Kakasa nti okola ebintu byonna ng’ogoberera pulaani ekulagiddwa ku lusozi.”
6  Naye kaakano Yesu aweereddwa obuweereza obusingawo obulungi kubanga ye mutabaganya w’endagaano esingako obulungi, eyeesigamiziddwa ku bisuubizo ebisinga obulungi era ng’eteekeddwawo mu mateeka.
7  Singa endagaano eyasooka teyaliiko kya kunenyezebwa, ey’okubiri yandibadde teyeetaagisa.
8  Kubanga anenya abantu bw’agamba nti: “‘Laba! Ennaku zijja,’ Yakuwa bw’agamba, ‘lwe ndikola endagaano empya n’ennyumba ya Isirayiri era n’ennyumba ya Yuda.
9  Teriba ng’endagaano gye nnakola ne bajjajjaabwe ku lunaku lwe nnabakwata ku mukono okubaggya mu nsi ya Misiri, kubanga baamenya endagaano yange, nange ne ndekera awo okubafaako,’ Yakuwa bw’agamba.
10  “‘Eno ye ndagaano gye ndikola n’ennyumba ya Isirayiri oluvannyuma lw’ennaku ezo,’ Yakuwa bw’agamba. ‘Nditeeka amateeka gange mu birowoozo byabwe, era ndigawandiika mu mitima gyabwe. Ndibeera Katonda waabwe era nabo baliba bantu bange.
11  “‘Era buli muntu aliba takyayigiriza mutuuze munne, era buli omu aliba takyayigiriza muganda we ng’agamba nti: “Manya Yakuwa!” Kubanga bonna balimmanya, okuva ku muto okutuuka ku mukulu.
12  Kubanga ndibasonyiwa ebikolwa byabwe ebitali bya butuukirivu, era siriddamu kujjukira bibi byabwe.’”
13  Bw’ayogera ku “ndagaano empya,” eyo eyasooka aba agidibizza. Bwe kityo, eyo edibiziddwa era ekaddiye eneetera okuggwaawo.
9  Endagaano eyasooka yalina ebiragiro ebikwata ku buweereza obutukuvu n’ekifo ekitukuvu eky’oku nsi.
2  Ekisenge eky’omu weema ekisooka kyateekebwawo, era kyalimu ekikondo ky’ettaala, emmeeza, n’emigaati egy’okulaga; era kiyitibwa Ekifo Ekitukuvu.
3  Naye emabega w’olutimbe olw’okubiri waaliyo ekisenge eky’omu weema ekiyitibwa Awasinga Obutukuvu.
4  Omwo mwalimu ekyoterezo ekya zzaabu n’essanduuko y’endagaano nga yonna ebikkiddwako zzaabu, era mu yo mwalimu ekibya ekya zzaabu ekyalimu emmaanu era mwalimu n’omuggo gwa Alooni ogwaloka, n’ebipande by’endagaano.
5  Kungulu yaliko bakerubi ab’ekitiibwa nga basiikirizza ekibikkako. Naye kino si kye kiseera okwogera kalonda yenna akwata ku bintu bino.
6  Oluvannyuma lw’ebintu ebyo okukolebwa, bakabona bayingira obutayosa mu kisenge kya weema ekisooka okukola emirimu gy’obuweereza obutukuvu;
7  naye kabona asinga obukulu yekka y’ayingira mu kisenge kya weema eky’okubiri omulundi gumu mu mwaka, ng’alina omusaayi gw’awaayo ku lulwe ne ku lw’ebibi abantu bye baakola mu butamanya.
8  Bwe kityo, omwoyo omutukuvu gukyoleka kaati nti ekkubo erigenda mu kifo ekitukuvu lyali terinnaggulwawo nga weema eyasooka ekyaliwo.
9  Weema eno kabonero ka kiseera ekiriwo kati, era okusinziira ku nteekateeka eno, ebirabo ne ssaddaaka biweebwayo. Kyokka ebintu ebyo tebisobozesa muntu akola emirimu egy’obuweereza obutukuvu okuba n’omuntu ow’omunda atuukiridde.
10  Bikwata ku bya kulya na bya kunywa ne ku kunaaba n’okwoza ebintu okutali kumu. Bino byali bintu bya mubiri ebyetaagisa mu mateeka ebyateekebwawo okutuuka ku kiseera ekigereke eky’okutereeza ebintu.
11  Naye Kristo bwe yajja nga kabona asinga obukulu ow’ebintu ebirungi ebimaze okubaawo, yayita mu weema esinga obukulu era esinga obulungi, etaakolebwa na mikono, era etali emu ku bintu ebyatondebwa ku nsi kuno.
12  Yayingira omulundi gumu mu kifo ekitukuvu n’atufunira obulokozi obw’olubeerera, era teyayingirayo na musaayi gwa mbuzi na gwa nte ento ennume wabula na musaayi gwe gwennyini.
13  Bwe kiba nti omusaayi gw’embuzi n’ogw’ente ennume n’evvu ly’ente enduusi ebimansirwa ku abo abatali balongoofu bibatukuza ne baba balongoofu mu mubiri,
14  omusaayi gwa Kristo eyeewaayo eri Katonda nga ssaddaaka etaliiko kamogo okuyitira mu mwoyo ogutaggwaawo, teguusingewo nnyo okunaaza omuntu waffe ow’omunda okuva mu bikolwa ebifu tusobole okuweereza Katonda omulamu mu buweereza obutukuvu?
15  Eyo ye nsonga lwaki ye mutabaganya w’endagaano empya, abo abaayitibwa basobole okufuna ekisuubizo eky’obusika obw’olubeerera. Kubanga okuyitira mu kufa kwe baasumululwa n’ekinunulo okuva mu kwonoona kwe baalimu nga bali wansi w’endagaano eyasooka.
16  Awali endagaano, kyetaagisa omuntu akola endagaano okufa,
17  kubanga endagaano etandika okukola ng’okufa kumaze okubaawo, okuva bw’etayinza kukola ng’omuntu eyagikola akyali mulamu.
18  Eyo ye nsonga lwaki n’endagaano eyasooka teyatongozebwa awatali musaayi.
19  Kubanga Musa bwe yamala okutegeeza abantu bonna ebiragiro byonna eby’Amateeka, yatwala omusaayi gw’ente ento ennume n’embuzi awamu n’amazzi n’agumansira ku kitabo ne ku bantu bonna ng’akozesa ebyoya by’endiga ebimyufu n’obutabi bwa ezobu,
20  nga bw’agamba nti: “Guno gwe musaayi gw’endagaano Katonda gy’abawadde okutuukiriza.”
21  Era ne weema n’ebintu byonna ebyakozesebwanga mu buweereza obutukuvu yabimansirako omusaayi.
22  Kyenkana ebintu byonna bitukuzibwa na musaayi okusinziira ku Mateeka, era awatali kuyiwa musaayi tewabaawo kusonyiyibwa.
23  N’olwekyo kyali kyetaagisa ekifaananyi ekikiikirira ebintu eby’omu ggulu okutukuzibwa mu ngeri eyo, naye ebintu eby’omu ggulu byetaaga ssaddaaka ezisingira ewala ssaddaaka ezo obulungi.
24  Kubanga Kristo teyayingira mu kifo ekitukuvu ekyakolebwa n’emikono, ekifaananyi obufaananyi eky’ekifo kyennyini, wabula yayingira mu ggulu mmwennyini, era kaakano alabika mu maaso ga Katonda ku lwaffe.
25  Teyakikola asobole okwewaayo emirundi mingi, nga kabona asinga obukulu bw’ayingira mu kifo ekitukuvu buli mwaka n’omusaayi ogutali gugwe.
26  Singa kyali bwe kityo, yandibadde alina okubonaabona emirundi mingi okuviira ddala ku ntandikwa y’ensi. Naye kaakano yeeyolese omulundi gumu ku mafundikira g’enteekateeka y’ebintu asobole okuggyawo ekibi ng’ayitira mu ssaddaaka ye.
27  Era ng’abantu bwe balina okufa omulundi gumu, oluvannyuma omusango gulyoke gusalibwe,
28  ne Kristo naye yeewaayo omulundi gumu okwetikka ebibi by’abangi; era omulundi ogw’okubiri gw’alirabika talijja kuggyawo kibi, era alirabibwa abo abamunoonya okufuna obulokozi.
7  Kubanga Merukizeddeeki ono, kabaka wa Saalemi, kabona wa Katonda Asingayo Okuba Waggulu, yasisinkana Ibulayimu ng’ava okutta bakabaka n’amuwa omukisa,
2  era Ibulayimu n’amuwa kimu kya kkumi ku buli kintu kye yanyaga. Ayitibwa “Kabaka ow’Obutuukirivu” (ng’erinnya lye bwe livvuunulwa), ate era kabaka wa Saalemi, kwe kugamba, “Kabaka ow’Emirembe.”
3  Olw’obutaba na kitaawe, nnyina, olunyiriri lw’obuzaale, entandikwa y’ennaku ze oba enkomerero y’obulamu bwe, naye n’afuulibwa ng’Omwana wa Katonda, asigala nga kabona emirembe n’emirembe.
4  Kale mulabe omusajja ono bwe yali omukulu, Ibulayimu jjajjaffe gwe yawa ekimu eky’ekkumi ku munyago ogwali gusinga obulungi.
5  Okusinziira ku Mateeka, abaana ba Leevi abafuna obwakabona baalagirwa okusolooza ekimu eky’ekkumi okuva mu bantu, kwe kugamba, okuva mu baganda baabwe, wadde nga nabo bazzukulu ba Ibulayimu.
6  Naye omusajja ataava mu lunyiriri lwa Leevi yafuna ekimu eky’ekkumi okuva eri Ibulayimu era n’awa omukisa oyo eyalina ebisuubizo.
7  Awatali kubuusabuusa, oyo awa omukisa asinga oyo aweebwa omukisa.
8  Ku luuyi olumu, ekimu eky’ekkumi kifunibwa abantu abafa, naye ku luuyi olulala, kyafunibwa oyo Ebyawandiikibwa gwe bikakasa nti mulamu.
9  Era kiyinza okugambibwa nti ne Leevi afuna ekimu eky’ekkumi naye yawaayo ekimu eky’ekkumi okuyitira mu Ibulayimu,
10  kubanga yali akyali mu ntumbwe za jjajjaawe, Merukizeddeeki we yasisinkanira jjajjaawe.
11  Kale bwe kiba nti obutuukirivu bwali bufunibwa okuyitira mu bwakabona bw’Abaleevi, (kubanga Amateeka agaaweebwa abantu gazingiramu n’obwakabona,) lwaki kyandibadde kyetaagisa kabona omulala okujja, agambibwa okuba nga Merukizeddeeki so si nga Alooni?
12  Okuva obwakabona bwe bukyusibwa, n’Amateeka gaba galina okukyusibwa.
13  Kubanga omuntu ayogerwako ebintu bino ava mu kika kirala, ekitavangamu muntu yenna eyali aweerezza ku kyoto.
14  Kimanyiddwa bulungi nti Mukama waffe yava mu kika kya Yuda, Musa ky’ataayogerako nti kirivaamu bakabona.
15  Era kino kyeyongera okutegeerekeka obulungi bwe wajjawo kabona omulala alinga Merukizeddeeki,
16  ataalondebwa kuyitira mu lunyiriri lw’obuzaale ng’amateeka bwe galagira, wabula okuyitira mu maanyi agamusobozesa okuba n’obulamu obutayinza kuzikirizibwa.
17  Kubanga waliwo ekyawandiikibwa ekigamba nti: “Oli kabona emirembe gyonna nga Merukizeddeeki.”
18  Mazima ddala, ekiragiro ekyasooka kyadibizibwa olw’okuba kyali kinafu era nga tekigasa.
19  Amateeka tegalina kintu kyonna kye gaafuula ekituukiridde, naye okuleetebwa kw’essuubi erisingako obulungi kwafuula ebintu okuba ebituukiridde, era okuyitira mu ssuubi eryo tusemberera Katonda.
20  Ate era, nga kino bwe kyakolebwa nga tewaliiwo kirayiro kirayiddwa,
21  (mazima ddala waliwo abantu abaafuuka bakabona awatali kirayiro, naye ono ye yafuuka kabona okuyitira mu kirayiro ky’Oyo eyamwogerako nti: “Yakuwa alayidde era talikyusa kirowoozo, ‘Oli kabona emirembe gyonna’”),
22  ne Yesu afuuse akakalu k’endagaano esingako obulungi.
23  Ate era bangi baafuuka bakabona ng’omu asikira omulala kubanga okufa kwabalemesanga okweyongera okuweereza nga bakabona,
24  naye olw’okuba ye abeera mulamu emirembe gyonna, obwakabona bwe tebuliiko babusikira.
25  Bwe kityo, asobola okulokolera ddala abo abatuukirira Katonda okuyitira mu ye, kubanga bulijjo aba mulamu okwegayirira ku lwabwe.
26  Kubanga kabona asinga obukulu ng’oyo, omwesigwa, ataliiko kya kunenyezebwa, omulongoofu, atali ng’aboonoonyi, era agulumiziddwa okusinga eggulu, y’atusaanira.
27  Obutafaananako bakabona abasinga obukulu, ye tekimwetaagisa kuwaayo ssaddaaka buli lunaku, okusooka olw’ebibi bye n’oluvannyuma eby’abantu, kubanga kino yakikola omulundi gumu bwe yeewaayo.
28  Kubanga Amateeka galonda bakabona abasinga obukulu abalina obunafu, naye ekigambo eky’ekirayiro ekyalayirwa oluvannyuma lw’Amateeka, kironda omwana eyatuukirira emirembe gyonna.
6  N’olwekyo, kaakano nga bwe tulese enjigiriza ezisookerwako ezikwata ku Kristo, ka tufube okukula, tuleme kuddamu kuzimba musingi nate, nga tuyigiriza ebikwata ku kwenenya ebikolwa ebifu, okukkiririza mu Katonda,
2  okuyigiriza okukwata ku kubatiza, okussaako emikono, okuzuukira kw’abafu, n’okusala omusango ogw’olubeerera.
3  Era ekiruubirirwa ekyo tujja kukituukako, Katonda ng’ayagadde.
4  Abo abamaze okufuna ekitangaala, abamaze okulega ku kirabo eky’omu ggulu, abamaze okufuna omwoyo omutukuvu,
5  era abamaze okulega ku kigambo kya Katonda ekirungi ne ku bintu eby’amaanyi eby’enteekateeka y’ebintu ejja,
6  naye ne bagwa, tewali ayinza kubaleetera kwenenya nate, kubanga baddamu okukomerera Omwana wa Katonda ne bamuswaza mu lujjudde.
7  Ettaka lifuna omukisa okuva eri Katonda bwe linywa enkuba eritonnyako emirundi emingi, ne limerako ebimera ebiriibwa abalirimako.
8  Naye singa limerako amaggwa n’amatovu, lirekebwa awo era liba linaatera okukolimirwa, era oluvannyuma lyokebwa.
9  Kyokka, wadde nga twogera bwe tuti, tuli bakakafu nti mmwe abaagalwa mukutte ekkubo erisinga obulungi, ekkubo erinaabaviiramu okufuna obulokozi.
10  Katonda mutuukirivu tayinza kwerabira mulimu gwammwe n’okwagala kwe mwalaga erinnya lye, bwe mwaweereza abatukuvu era nga mukyeyongera okuweereza.
11  Naye twagala buli omu ku mmwe yeeyongere okwoleka obunyiikivu obwo asobole okuba n’essuubi ekkakafu okutuukira ddala ku nkomerero,
12  muleme kubeera bagayaavu, naye mukoppe abo abafuna ebisuubizo okuyitira mu kukkiriza ne mu kugumiikiriza.
13  Katonda bwe yawa Ibulayimu ekisuubizo, yeerayirira yekka kubanga tewaaliwo amusinga bukulu gwe yali ayinza kulayira.
14  Yagamba nti: “Nja kukuwa omukisa, era nja kukwaza.”
15  Era Ibulayimu bwe yamala okwoleka obugumiikiriza, yafuna ekisuubizo ekyo.
16  Kubanga abantu balayira oyo abasinga obukulu era ebirayiro byabwe bye bimalawo enkaayana zonna, kubanga mu mateeka biba ng’akakalu gye bali.
17  Mu ngeri y’emu, Katonda bwe yasalawo okulaga abasika b’ekisuubizo nti ekigendererwa kye tekikyuka, yakakasa ekigambo kye ng’akola ekirayiro,
18  kibe nti, okuyitira mu bintu ebyo ebibiri ebitakyuka nga mu bino Katonda tayinza kulimba, ffe abaddukidde eri obubudamo tusobole okuzzibwamu amaanyi tunywereze ddala essuubi erituweereddwa.
19  Essuubi lye tulina liringa ennanga ey’obulamu, kkakafu era linywevu era liyingira mu lutimbe,
20  Yesu omusaale waffe gye yayingira ku lwaffe, era yafuuka kabona asinga obukulu ow’emirembe n’emirembe nga Merukizeddeeki.
13  Mweyongere okwagalana ng’ab’oluganda.
2  Temwerabiranga kusembeza bagenyi, kubanga abamu abaakola batyo baasembeza bamalayika nga tebamanyi.
3  Mujjukirenga abaasibibwa mu kkomera, nga mulinga abasibiddwa nabo. Era mujjukire n’abo abayisibwa obubi kubanga nammwe mukyali mu mubiri.
4  Obufumbo bubeerenga bwa kitiibwa eri bonna, era ekitanda ky’abafumbo kibeerenga kirongoofu, kubanga abagwenyufu n’abenzi Katonda ajja kubasalira omusango.
5  Temubeeranga na mpisa ya kwagala ssente, naye mubeerenga bamativu ne bye mulina. Kubanga yagamba nti: “Sirikuleka n’akatono era sirikwabulira.”
6  N’olwekyo, ka tubeere bagumu tugambe nti: “Yakuwa ye muyambi wange; Siityenga. Omuntu ayinza kunkola ki?”
7  Mujjukirenga abo ababakulembera, abababuulidde ekigambo kya Katonda; era nga mutunuulira ebiva mu mpisa zaabwe, mukoppe okukkiriza kwabwe.
8  Yesu Kristo y’omu leero, ne jjo, n’emirembe n’emirembe.
9  Temutwalirizibwa njigiriza ezitali zimu era ezitali za bulijjo; kubanga kiba kirungi omutima okunywezebwa ekisa kya Katonda eky’ensusso, so si eby’okulya, ebitaganyula abo ababyemalirako.
10  Ekyoto kye tulina, abo abakola emirimu egy’obuweereza obutukuvu mu weema tebakkirizibwa kulya bikiriko.
11  Ennyama y’ebisolo ebiggibwamu omusaayi kabona asinga obukulu n’agutwala mu kifo ekitukuvu ng’ekiweebwayo olw’ekibi, eyokerwa bweru wa lusiisira.
12  Bwe kityo, ne Yesu yabonaabonera ebweru w’omulyango gw’ekibuga asobole okutukuza abantu n’omusaayi gwe.
13  N’olwekyo, ka tugende gy’ali ebweru w’olusiisira nga twetisse ekivume kye yeetikka,
14  kubanga wano tetulinaawo kibuga kya lubeerera, naye tunoonya n’obunyiikivu ekyo ekigenda okujja.
15  Okuyitira mu ye, ka tuwengayo eri Katonda ssaddaaka ey’okutendereza, kwe kugamba, ekibala eky’emimwa egirangirira mu lujjudde erinnya lye.
16  Ate era, temwerabiranga kukola birungi n’okugabana n’abalala bye mulina, kubanga ssaddaaka ng’ezo zisanyusa Katonda.
17  Muwulirenga abo ababakulembera era mubagonderenga, kubanga batunula ku lwammwe ng’abo abaliwoza; kino balyoke bakikole n’essanyu so si na kusinda, kubanga ekyo kiba kya kabi gye muli.
18  Mutusabirenga kubanga tumanyi nti tulina omuntu ow’omunda omuyonjo, era twagala okubeera abeesigwa mu bintu byonna.
19  Naye okusingira ddala mbakubiriza okutusabira nsobole okukomawo amangu gye muli.
20  Kale Katonda ow’emirembe eyazuukiza omusumba w’endiga omukulu, Mukama waffe Yesu, ng’alina omusaayi ogw’endagaano ey’olubeerera,
21  abawe buli kintu ekirungi musobole okukola by’ayagala, ng’akolera mu ffe ekyo ekisanyusa mu maaso ge okuyitira mu Yesu Kristo; oyo aweebwe ekitiibwa emirembe n’emirembe. Amiina.
22  Kaakano mbakubiriza ab’oluganda mubeere bagumiikiriza nga muwuliriza ebigambo bino ebizzaamu amaanyi, kubanga mbawandiikidde ebbaluwa nnyimpi.
23  Mbategeeza nti muganda waffe Timoseewo yasumululwa, era bw’anajja amangu nja kujja naye okubalaba.
24  Munnamusize abo bonna ababakulembera era n’abatukuvu bonna. Abo abali mu Yitale babalamusizza.
25  Ekisa eky’ensusso kibeere nammwe mmwenna.
5  Kubanga buli kabona asinga obukulu alondebwa mu bantu, alondebwa okuweereza Katonda ku lwabwe asobole okuwaayo ebirabo ne ssaddaaka olw’ebibi.
2  Asobola okukwata obulungi abo abatamanyi era abasobya, okuva bwe kiri nti naye kennyini alina obunafu bwe.
3  Era olw’ensonga eyo, kimwetaagisa okuwaayo ebiweebwayo olw’ebibi bye nga bw’abiwaayo olw’ebibi by’abantu.
4  Omuntu tayinza kufuna kitiibwa kino ku lulwe okuggyako nga Katonda y’amuyise, nga Alooni bwe yayitibwa.
5  Bwe kityo, ne Kristo teyeegulumiza nga yeefuula kabona asinga obukulu, wabula yagulumizibwa Oyo eyamwogerako ng’agamba nti: “Oli mwana wange; olwa leero nfuuse Kitaawo.”
6  Era nga bw’agamba mu kifo ekirala nti: “Oli kabona emirembe gyonna nga Merukizeddeeki.”
7  Kristo bwe yali ku nsi yakaaba mu ddoboozi ery’omwanguka era n’akulukusa amaziga nga yeegayirira era ng’asaba Oyo eyali ayinza okumulokola mu kufa, era yawulirwa olw’okuba yali atya Katonda.
8  Wadde nga yali mwana, yayiga obuwulize olw’ebintu bye yayitamu ng’abonaabona;
9  era bwe yamala okufuulibwa atuukiridde, yakwasibwa obuvunaanyizibwa obw’okuwa abo bonna abamugondera obulokozi obutaggwaawo,
10  kubanga Katonda yennyini ye yamulonda okuba kabona asinga obukulu nga Merukizeddeeki.
11  Tulina bingi bye tuyinza okumwogerako, naye bizibu okunnyonnyola, kubanga mufuuse abantu abategeera empola.
12  Mazima ddala, wadde nga kaakano mwandibadde bayigiriza, mukyetaaga nate omuntu okubayigiriza okuva ku ntandikwa ebintu ebisookerwako eby’ebigambo bya Katonda ebitukuvu, era mufuuse abo abeetaaga amata so si emmere enkalubo.
13  Kubanga buli asigala ng’anywa mata aba tamanyi kigambo kya butuukirivu, olw’okuba aba mwana muto.
14  Kubanga emmere enkalubo ya bantu bakulu, abo abakozesa obusobozi bwabwe obw’okutegeera, bwe batyo ne babutendeka okwawulawo ekituufu n’ekikyamu.
1  Edda ennyo Katonda yayogeranga ne bajjajjaffe emirundi mingi era mu ngeri nnyingi, ng’ayitira mu bannabbi.
2  Mu kiseera kino ayogedde gye tuli ng’ayitira mu Mwana we gwe yalonda okuba omusika w’ebintu byonna, era mu ye mwe yayitira okukola ebintu byonna.
3  Oyo y’ayoleka ekitiibwa kya Katonda, era ye kye kifaananyi kye kyennyini, era abeesaawo ebintu byonna okuyitira mu kigambo ky’amaanyi ge. Bwe yamala okutunaazaako ebibi n’atuula ku mukono ogwa ddyo ogw’Ow’Ekitiibwa mu ggulu.
4  N’olwekyo, afuuse mukulu okusinga bamalayika okuva bw’afunye erinnya erisinga agaabwe.
5  Ng’ekyokulabirako, malayika ki Katonda ggwe yali agambye nti: “Oli mwana wange; olwa leero nfuuse kitaawo”? Era nti: “Ndiba kitaawe, era naye aliba mwana wange”?
6  Naye ayogera bw’ati ku kiseera lw’aliddamu okuleeta Omubereberye we ku nsi: “Era bamalayika ba Katonda bonna ka bamuvunnamire.”
7  Era ayogera bw’ati ku bamalayika: “Bamalayika be abafuula myoyo, n’abaweereza be abafuula nnimi za muliro.”
8  Kyokka bw’aba ayogera ku Mwana we agamba bw’ati: “Katonda ye ntebe yo ey’obwakabaka emirembe n’emirembe, era ddamula y’Obwakabaka bwo ya bwenkanya.
9  Wayagala obutuukirivu n’okyawa obujeemu. Eyo ye nsonga lwaki Katonda, Katonda wo, yakufukako amafuta ag’okusanyuka okusinga banno.”
10  Era nti: “Ggwe ai Mukama, ku lubereberye wassaawo emisingi gy’ensi, n’eggulu nalyo mulimu gwa mikono gyo.
11  Birisaanawo naye ggwe olisigalawo; byonna birikaddiwa ng’olugoye,
12  olibizingako ng’olugoye; birikyusibwa ng’ekyambalo. Naye ggwe tokyuka, era emyaka gyo tegirikoma.”
13  Naye ani ku bamalayika gwe yali agambye nti: “Tuula ku mukono gwange ogwa ddyo okutuusa lwe ndifuula abalabe bo ng’entebe y’ebigere byo”?
14  Bonna si myoyo egiweereza mu buweereza obutukuvu, egitumibwa okuweereza abo abagenda okusikira obulokozi?
2  Eyo ye nsonga lwaki kitwetaagisa okussaayo ennyo omwoyo ku bintu bye twawulira, tuleme kuwaba kuva mu kukkiriza.
2  Bwe kiba nti ekigambo ekyayogerwa okuyitira mu bamalayika kyakakasibwa nti tekikyukakyuka, era okwonoona kwonna n’ebikolwa eby’obujeemu ne biweebwa ekibonerezo ekigwanira,
3  tunaawonawo tutya bwe tuba nga tulagajjalidde obulokozi obukulu bwe butyo? Mukama waffe ye yasooka okubwogerako era abo abaamuwulira be baabutukakasa,
4  era ne Katonda naye yabuwaako obujulirwa ng’akozesa obubonero, ebyamagero, n’ebikolwa eby’amanyi ebitali bimu, era ng’agaba ebirabo eby’omwoyo omutukuvu nga bwe yayagala.
5  Bamalayika si be yawa okufuga ensi gye twogerako egenda okujja.
6  Naye omujulirwa omu yagamba nti: “Omuntu kye ki, ggwe okumulowoozaako, oba omwana w’omuntu kye ki, ggwe okumufaako?
7  Wamukola ng’abulako katono okuba nga bamalayika; wamutikkira engule ey’ekitiibwa n’ettendo, era wamuwa obuyinza ku mirimu gy’emikono gyo.
8  Wateeka ebintu byonna wansi w’ebigere bye.” Mu kuteeka ebintu byonna wansi w’obuyinza bwe, Katonda talina kintu kyonna ky’atassa wansi wa buyinza bwe. Wadde nga kaakano tetulaba bintu byonna nga biteekeddwa wansi w’obuyinza bwe.
9  Naye tulaba Yesu, eyafuulibwa owa wansiko katono ku bamalayika, nga kati atikkiddwa engule ey’ekitiibwa n’ettendo olw’okuba yafa. Yafa asobole okulega ku kufa ku lwa buli muntu olw’ekisa kya Katonda eky’ensusso.
10  Ebintu byonna biriwo ku lw’ekitiibwa kya Katonda era biriwo okuyitira mu ye. N’olwekyo, okusobola okuleeta abaana abangi mu kitiibwa, yali agwanidde okufuula Omubaka Omukulu ow’obulokozi bwabwe okuba atuukiridde okuyitira mu kubonaabona.
11  Kubanga oyo atukuza era n’abo abatukuzibwa bava mu muntu omu, era olw’ensonga eyo takwatibwa nsonyi kubayita baganda be
12  ng’agamba nti: “Nja kulangirira erinnya lyo eri baganda bange; nja kukutendereza n’oluyimba wakati mu kibiina.”
13  Era nti: “Nja kumwesiga.” Era nti: “Laba! Nze n’abaana Yakuwa be yampa.”
14  N’olwekyo, okuva “abaana” bwe bali ab’omusaayi n’omubiri, naye kennyini yafuuka wa musaayi na mubiri, okuyitira mu kufa kwe asobole okuzikiriza oyo alina obusobozi obw’okuleetawo okufa, nga ye Mulyolyomi;
15  era asobole okusumulula abo bonna abaali mu buddu obulamu bwabwe bwonna olw’okutya okufa.
16  Kubanga bamalayika si b’ayamba, wabula ayamba zzadde lya Ibulayimu.
17  Bwe kityo yalina okufuuka nga “baganda” be mu byonna, alyoke afuuke kabona asinga obukulu, omusaasizi era omwesigwa mu kuweereza Katonda, asobole okuwaayo ssaddaaka etangirira ebibi by’abantu era ebatabaganya ne Katonda.
18  Olw’okuba ye kennyini yabonaabona ng’agezesebwa, asobola okuyamba abo abagezesebwa.
3  Kale ab’oluganda abatukuvu abalina omugabo mu kuyitibwa okw’omu ggulu, mulowooze ku mutume era kabona asinga obukulu gwe tukkiririzaamu—Yesu.
2  Yali mwesigwa eri Oyo eyamulonda, era nga ne Musa bwe yali omwesigwa mu nnyumba y’Oyo yonna.
3  Kubanga ye agwanira okuweebwa ekitiibwa ekisinga ekya Musa, era ng’omuntu azimba ennyumba bw’aba n’ekitiibwa ekisinga eky’ennyumba.
4  Kya lwatu, buli nnyumba wabaawo eyagizimba, naye eyakola ebintu byonna ye Katonda.
5  Era Musa yali muweereza mwesigwa mu nnyumba y’Oyo yonna. Obuweereza bwe bwali bujulirwa obw’ebintu ebyali bigenda okwogerwako oluvannyuma.
6  Naye Kristo yali mwana mwesigwa akulira ennyumba ya Katonda. Ffe tuba nnyumba Ye bwe tunywerera ku kwogera n’obuvumu ne ku ssuubi lye twenyumiririzaamu okutuukira ddala ku nkomerero.
7  N’olwekyo, omwoyo omutukuvu gugamba nti: “Leero bwe munaawulira eddoboozi lye,
8  temukakanyaza mitima gyammwe nga bajjajjammwe bwe bansunguwaza, nga bwe baakola ku lunaku lwe bangezesa mu ddungu.
9  Bangezesa ate nga baali balabye ebikolwa byange okumala emyaka 40.
10  Kyennava nneetamwa omulembe ogwo era ne ŋŋamba nti, ‘Buli kiseera bawaba mu mitima gyabwe era tebategeeranga makubo gange.’
11  Nnasunguwala ne ndayira nti, ‘Tebaliyingira mu kiwummulo kyange.’”
12  Ab’oluganda, mwegendereze waleme kubaawo n’omu ku mmwe afuna omutima omubi ogutalina kukkiriza olw’okuva ku Katonda omulamu;
13  naye buli omu abuulirirenga munne buli lunaku ng’ekiseera ekiyitibwa ekya “Leero” kikyaliwo, waleme kubaawo akakanyala olw’obulimba bw’amaanyi g’ekibi.
14  Kubanga tujja kukola ebyo Kristo by’akola kasita tunyweza obukakafu bwe twalina olubereberye okutuukira ddala ku nkomerero.
15  Nga bwe kigambibwa nti: “Leero bwe munaawulira eddoboozi lye, temukakanyaza mitima gyammwe nga bajjajjammwe lwe bansunguwaza.”
16  Baani abaawulira naye ne basunguwaza Katonda? Si beebo bonna abaava e Misiri nga bakulemberwa Musa?
17  Era, baani Katonda be yeetamwa okumala emyaka 40? Si beebo abaayonoona era emirambo gyabwe ne gigwa mu ddungu?
18  Era baani be yalayirira nti tebaliyingira mu kiwummulo kye? Si beebo abaajeema?
19  N’olwekyo, tulaba nti baali tebayinza kukiyingiramu olw’okuba tebaalina kukkiriza.
12  N’olwekyo, olw’okuba tulina ekibinja ekinene bwe kityo eky’abajulirwa ekitwetoolodde, ka tweyambuleko buli kintu kyonna ekizitowa n’ekibi ekyanguwa okutwezingako, era ka tudduke n’obugumiikiriza embiro ez’empaka ezituteereddwawo,
2  nga twekaliriza Yesu, Omubaka Omukulu era Omutuukiriza w’okukkiriza kwaffe. Olw’essanyu eryateekebwa mu maaso ge, yagumira omuti ogw’okubonaabona, okuswala n’atakutwala ng’ekikulu, era n’atuula ku mukono ogwa ddyo ogw’entebe ya Katonda.
3  Mazima ddala, mulowooze nnyo ku oyo eyagumira ebigambo by’ababi ebifeebya ebisingisa ababi abo omusango, muleme kukoowa ne mulekulira.
4  Mu kulwanyisa ekibi ekyo, temulwanangako kutuuka ku kuyiwa musaayi gwammwe,
5  naye mwerabiridde ddala ebigambo ebibabuulirira ng’abaana, ebigamba nti: “Mwana wange, tonyoomanga kukangavvula okuva eri Yakuwa, era toggwangamu maanyi ng’akugolodde;
6  kubanga abo Yakuwa b’ayagala b’akangavvula; mu butuufu, abonereza buli gw’atwala ng’omwana we.”
7  Bwe muba mubonaabona mugumiikirize, nga mukitwala nti eyo ye ngeri emu ey’okukangavvulwamu. Katonda abayisa ng’abaana. Kubanga mwana ki kitaawe gw’atakangavvula?
8  Naye bwe mutakangavvulwa ng’abalala bonna bwe bakangavvulwa, muba baana beeboolereze so si baana ddala.
9  Ate era, bakitaffe baatukangavvulanga era twabassangamu ekitiibwa. Tetwandisinzeewo nnyo okugondera Kitaffe ow’obulamu bwaffe obw’omwoyo tusobole okuba abalamu?
10  Bakitaffe baatukangavvula okumala ekiseera kitono okusinziira ku ekyo kye baalaba nti kirungi, naye ye atukangavvula olw’okutuganyula tusobole okugabana ku butukuvu bwe.
11  Kyo kituufu nti okukangavvula kwonna okuba kuweereddwa, mu kiseera ekyo tekulabika nga kwa ssanyu, wabula kwa nnaku; naye oluvannyuma abo abatendekeddwa okukangavvula okwo, babala ekibala eky’emirembe eky’obutuukirivu.
12  N’olwekyo, munyweze emikono egiragaye n’amaviivi agajugumira,
13  mutereeze amakubo g’ebigere byammwe, ekiremadde kireme kuggibwa mu nnyingo, wabula kiwonyezebwe.
14  Muluubirirenga okuba mu mirembe n’abantu bonna, era muluubirire n’obutukuvu kubanga we butali tewali ajja kulaba Mukama waffe.
15  Mwegendereze waleme kubaawo n’omu afiirwa ekisa kya Katonda eky’ensusso; waleme kusibukawo kikolo eky’obutwa ne kireetawo emitawaana era ne kyonoona bangi;
16  era mwegendereze waleme kubaawo mu mmwe muntu akola eby’obugwenyufu oba atasiima bintu bitukuvu nga Esawu eyawaayo omugabo gwe ogw’omwana omubereberye olw’olulya lumu.
17  Kubanga mumanyi nti oluvannyuma bwe yayagala okufuna emikisa teyagifuna, wadde nga yafuba nnyo okukyusa endowooza ya kitaawe ng’akaaba amaziga, teyasobola kugikyusa.
18  Temusemberedde lusozi olusobola okukwatibwako, olwaka omuliro, era oluliko ekire ekikutte, n’ekizikiza eky’amaanyi, ne kibuyaga,
19  n’okuvuga kw’ekkondeere, n’eddoboozi ly’ebigambo abantu lye baawulira ne beegayirira nti waleme kubaawo kigambo kirala kibagambibwa.
20  Kubanga baali tebayinza kugumiikiriza kiragiro ekyabagambibwa nti: “N’ensolo enejja ku lusozi eteekwa okukubibwa amayinja n’efa.”
21  Ate era, ebyalabibwa byali bya ntiisa nnyo, Musa n’atuuka n’okugamba nti: “Ntidde nnyo era nkankana.”
22  Naye musemberedde Olusozi Sayuuni, era ekibuga kya Katonda omulamu, Yerusaalemi eky’omu ggulu, era n’emitwalo n’emitwalo gya bamalayika
23  abakuŋŋaanye, n’ekibiina ky’ababereberye abawandiikiddwa mu ggulu, ne Katonda Omulamuzi wa bonna, n’obulamu obw’omwoyo obw’abatuukirivu abafuuliddwa abatuukiridde,
24  ne Yesu omutabaganya w’endagaano empya, n’omusaayi ogumansiddwa, ogwogera obulungi okusinga ogwa Abbeeri.
25  Mufube okulaba nti temugaana kugondera oyo ayogera. Bwe kiba nti abo abaalemererwa okugondera oyo eyali ku nsi eyali abatuusaako okulabula okuva eri Katonda tebaawonawo, naffe tetujja kuwonawo singa twesamba oyo ayogera ng’ayima mu ggulu.
26  Mu kiseera ekyo eddoboozi lye lyakankanya ensi, naye kaakano asuubizza nti: “Omulundi omulala gumu nja kukankanya ensi era nkankanye n’eggulu.”
27  Ebigambo “omulundi omulala gumu” bitegeeza okuggibwawo kw’ebintu ebinyeenyezebwa, kwe kugamba, ebintu ebikoleddwa, olwo ebyo ebitanyeenyezebwa biryoke bisigalewo.
28  N’olwekyo, nga bwe mulaba nti tugenda kufuna Obwakabaka obutayinza kunyeenyezebwa, ka tweyongere okulagibwa ekisa eky’ensusso mwe tuyinza okuyitira okuweereza Katonda mu buweereza obutukuvu, nga tumutya era nga tumuwa ekitiibwa.
29  Kubanga Katonda waffe muliro ogusaanyaawo.
