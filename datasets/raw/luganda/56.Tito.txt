1  Nze Pawulo, omuddu wa Katonda era omutume wa Yesu Kristo, alina okukkiriza ng’okw’abalonde ba Katonda, n’okumanya okutuufu okw’amazima agakwataganyizibwa n’okwemalira ku Katonda
2  era ageesigamye ku ssuubi ery’obulamu obutaggwaawo, Katonda atayinza kulimba bwe yasuubiza edda ennyo;
3  naye mu kiseera kye ekigereke yamanyisa ekigambo kye okuyitira mu kubuulira kwe nnakwasibwa, ng’ekiragiro ky’Omulokozi waffe Katonda bwe kiri;
4  mpandiikira Tito, omwana wange ddala alina okukkiriza ffenna kwe tulina: Ekisa eky’ensusso n’emirembe ebiva eri Katonda Kitaffe ne Yesu Kristo Omulokozi waffe ka bibeere naawe.
5  Nnakuleka mu Kuleete osobole okutereeza ebintu ebitaatereera, era osobole okulonda abakadde mu buli kibuga nga bwe nnakulagira:
6  omukadde ateekwa okuba omusajja ataliiko kya kunenyezebwa, ng’alina omukazi omu, ng’alina abaana abali mu kukkiriza, abatayogerwako ng’ab’empisa embi oba ng’abajeemu.
7  Ng’omuwanika wa Katonda, omulabirizi ateekwa okuba nga taliiko kya kunenyezebwa, nga teyeefaako yekka, nga tasunguwala mangu, nga si mutamiivu, nga talwana, nga talulunkana kufuna bintu mu makubo makyamu;
8  naye alina okuba ng’asembeza abagenyi, ng’ayagala ebirungi, ng’alina endowooza ennuŋŋamu, nga mutuukirivu, nga mwesigwa, nga yeefuga,
9  ng’anywerera ku kigambo ekyesigwa bw’aba ayigiriza, asobole okuzzaamu abalala amaanyi ng’abayigiriza ebintu eby’omuganyulo, n’okunenya abo abawakanya okuyigiriza okwo.
10  Kubanga waliwo abantu bangi abajeemu, aboogera ebitaliimu nsa, abalimba, naddala abo abanywerera ku kukomolebwa.
11  Kyetaagisa okubasirisa, kubanga abantu abo boonoona amaka nga bayigiriza ebintu bye batasaanidde kuyigiriza, olw’okwagala okwefunira ebintu mu makubo amakyamu.
12  Omu ku bo, nnabbi waabwe, yagamba nti: “Abakuleete bulijjo balimba, nsolo ez’omu nsiko enkambwe, baluvu abatalina bye bakola.”
13  Ebigambo ebyo bituufu. N’olw’ensonga eyo banenyenga nnyo, basobole okuba abalamu obulungi mu kukkiriza,
14  balemenga okussaayo omwoyo ku nfumo z’Ekiyudaaya ez’obulimba, n’amateeka g’abantu abaleka amazima.
15  Ebintu byonna birongoofu eri abantu abalongoofu. Naye eri abantu abatali balongoofu era abatalina kukkiriza tewali kirongoofu, era ebirowoozo byabwe n’omuntu waabwe ow’omunda si birongoofu.
16  Baatula mu lujjudde nti bamanyi Katonda, naye bamwegaana mu bikolwa byabwe, kubanga babi nnyo era bajeemu era tebasaanira mulimu mulungi gwa ngeri yonna.
2  Naye ggwe, weeyongere okwogera ebintu ebikwatagana n’okuyigiriza okw’omuganyulo.
2  Abasajja abakadde babeerenga n’empisa ezisaana, babeerenga ba buvunaanyizibwa, abalina endowooza ennuŋŋamu, abanywevu mu kukkiriza, mu kwagala, ne mu kugumiikiriza.
3  Mu ngeri y’emu, abakazi abakulu beeyisenga nga bwe kigwanira abatukuvu, nga tebawaayiriza oba okufugibwa omwenge omungi, naye nga bayigiriza ebirungi;
4  basobole okukubiriza abakazi abato okwagalanga abaami baabwe, okwagalanga abaana baabwe,
5  okubeera n’endowooza ennuŋŋamu, okubeera abalongoofu, okukolanga emirimu gy’awaka, okubeeranga abantu abalungi, n’okugonderanga abaami baabwe, ekigambo kya Katonda kireme okwogerwako obubi.
6  N’abavubuka bakubirizenga okuba n’endowooza ennuŋŋamu,
7  ng’ossaawo ekyokulabirako ekirungi mu kukola ebikolwa ebirungi mu buli kintu. Yigirizanga ebintu ebirongoofu ng’oli mumalirivu,
8  ng’okozesa ebigambo ebisaana ebitayinza kuvumirirwa, kiviireko abo abatuwakanya okuswala, olw’obutaba na kibi kya kutwogerako.
9  Abaddu bagonderenga bakama baabwe mu bintu byonna, era babasanyusenga, nga tebabaanukula bubi,
10  nga tebababba, naye nga baba beesigwa mu byonna, balyoke balungiyenga okuyigiriza kw’Omulokozi waffe Katonda mu bintu byonna.
11  Kubanga ekisa kya Katonda eky’ensusso ekireetera abantu aba buli ngeri obulokozi kyoleseddwa.
12  Kituyigiriza okwewala obutatya Katonda n’okwegomba okw’omu nsi, era n’okubeeranga n’endowooza ennuŋŋamu, n’obutuukirivu, n’okwemalira ku Katonda mu nteekateeka y’ebintu eno,
13  nga tulindirira essuubi ery’ekitalo, n’okulabisibwa okw’ekitiibwa okwa Katonda omukulu, n’okw’Omulokozi waffe Yesu Kristo,
14  eyeewaayo ku lwaffe asobole okutununula mu bujeemu obwa buli ngeri n’okutulongoosa tubeere abantu be, ekintu kye ekiganzi, abanyiikirira ebikolwa ebirungi.
15  Weeyongere okwogeranga ebintu bino, kubirizanga, era nenyanga n’obuyinza bwonna. Omuntu yenna takunyoomanga.
3  Weeyongere okubajjukiza okugondera n’okuwulira abafuzi n’ab’obuyinza, okuba abeetegefu okukola buli mulimu omulungi,
2  obutayogera bubi ku muntu yenna, obutaba bayombi, obutaba bakakanyavu, naye nga baba bakkakkamu eri abantu bonna.
3  Kubanga naffe twaliko abatalina magezi, abajeemu, abakyamizibwa, abafugibwa okwegomba okutali kumu n’amasanyu. Twakolanga ebintu ebibi, twalina obuggya, twali bantu babi nnyo, era nga tukyawagana ffekka na ffekka.
4  Kyokka ekisa kya Katonda Omulokozi waffe n’okwagala kw’alina eri abantu bwe byeyoleka
5  (si lwa bikolwa byaffe eby’obutuukirivu bye twakola naye lwa busaasizi bwe), yatulokola okuyitira mu kunaazibwa okwatuleeta mu bulamu n’okuyitira mu kutuzza obuggya ng’akozesa omwoyo omutukuvu.
6  Omwoyo guno yagutufukako mu bungi okuyitira mu Mulokozi waffe Yesu Kristo,
7  oluvannyuma lw’okuyitibwa abatuukirivu olw’ekisa kye eky’ensusso, tusobole okusikira obulamu obutaggwaawo ng’essuubi lyaffe bwe liri.
8  Ebigambo ebyo byesigika, era ebintu ebyo njagala obiggumizenga, abo abakkirizza Katonda basobole okukuumira ebirowoozo byabwe ku bikolwa ebirungi. Ebintu bino birungi era biganyula abantu.
9  Naye weewale okuwakana okw’ekisiru n’okuwakana ku bikwata ku nnyiriri z’obuzaale, n’enkaayana, n’okuwakanira ebikwata ku Mateeka, kubanga tebigasa era tebiriimu nsa.
10  Omuntu atumbula enjigiriza ez’obulimba omwewalanga bw’omala okumulabula omulundi ogusooka n’ogw’okubiri;
11  ng’okimanyi nti omuntu ng’oyo aba avudde mu kkubo, aba ayonoonye, era aba yeesalira yekka omusango.
12  Bwe ntumanga Atema oba Tukiko gy’oli, fuba okujja gye ndi e Nikopoli, kubanga nsazeewo okubeera eyo mu kiseera eky’obutiti.
13  Fuba okutegekera Apolo ne Zeena omukenkufu mu Mateeka, ebyo bye beetaaga mu lugendo lwabwe, baleme kubaako kye bajula.
14  Naye era n’abantu baffe bayige okukolanga ebikolwa ebirungi basobole okuyambanga nga wazzeewo obwetaavu, baleme kubeera abatabala bibala.
15  Bonna abali nange bakulamusizza. Nnamusiza abatwagala ennyo mu kukkiriza. Ekisa eky’ensusso kibeere nammwe mmwenna.
