10  Mu mwaka ogw’okusatu ogw’obufuzi bwa Kabaka Kuulo owa Buperusi, Danyeri, eyali ayitibwa Berutesazza, yafuna okubikkulirwa; obubaka obwo bwali bwa mazima era bwali bukwata ku lutalo olw’amaanyi. Danyeri yategeera obubaka obwo, era yayambibwa okutegeera bye yalaba.
2  Mu nnaku ezo, nze Danyeri nnali mmaze wiiki ssatu nnamba nga nkungubaga.
3  Nnali sirya mmere nnungi, nga sirya nnyama, wadde okunywa omwenge, era mu wiiki ezo essatu seesiiga mafuta.
4  Ku lunaku olw’abiri mu ennya olw’omwezi ogusooka, bwe nnali ku lubalama lw’omugga omunene, Omugga Tiguliisi,
5  nnayimusa amaaso ne ndaba omusajja eyali ayambadde olugoye olwa kitaani era nga yeesibye mu kiwato omusipi ogwa zzaabu ow’e Yufazi.
6  Omubiri gwe gwalinga kirisoliti, obwenyi bwe bwali bwakaayakana ng’ekimyanso, amaaso ge gaali ng’emimuli egyaka, emikono gye n’ebigere bye byali ng’ekikomo ekizigule, ate eddoboozi lye lyali ng’eddoboozi ly’ekibiina ky’abantu ekinene.
7  Nze nzekka Danyeri, nze nnalaba okwolesebwa okwo; abasajja be nnali nabo tebaalaba kwolesebwa okwo. Naye baakankana nnyo era ne badduka ne beekweka.
8  Nnasigala nzekka, era bwe nnafuna okwolesebwa okwo okw’ekitalo ne nzigweeramu ddala amaanyi, endabika yange n’ekyukira ddala, era ne nnafuyira ddala.
9  Awo ne mmuwulira ng’ayogera; naye bwe nnamuwulira, ne nneebaka otulo tungi nga nneevuunise ku ttaka.
10  Naye omukono ne gunkwatako ne gunnyeenya, ne nzuukuka ne nfukamira ku maviivi ne nsimba emikono ku ttaka.
11  Awo n’aŋŋamba nti: “Ggwe Danyeri, omusajja ow’omuwendo ennyo, ssaayo omwoyo ku bye ŋŋenda okukugamba. Yimirira, kubanga ntumiddwa gy’oli.” Bwe yaŋŋamba ebigambo ebyo, ne nnyimirira nga nkankana.
12  Awo n’aŋŋamba nti: “Totya ggwe Danyeri, kubanga okuva ku lunaku lwe watandika okussaayo omutima okutegeera amakulu g’ebintu bino era n’okwetoowaza mu maaso ga Katonda wo, ebigambo byo byawulirwa, era kaakano nzize olw’ebigambo byo.
13  Kyokka omulangira w’obwakabaka bwa Buperusi yanziyiza okumala ennaku 21. Naye Mikayiri, omu ku balangira abakulu yajja n’annyamba, era nnasigala eyo okumpi ne bakabaka ba Buperusi.
14  Nzize okukuyamba okutegeera ebirituuka ku bantu bo mu nnaku ezisembayo, kubanga okwolesebwa kukwata ku biribaawo mu biseera eby’omu maaso.”
15  Bwe yaŋŋamba ebigambo ebyo, ne ntunula wansi ne nnemererwa okwogera.
16  Awo oyo eyali afaanana ng’omuntu n’akwata ku mimwa gyange, ne njasamya akamwa ne ŋŋamba oyo eyali ayimiridde mu maaso gange nti: “Mukama wange, okwolesebwa kuno kundeetedde okukankana era mpeddemu amaanyi.
17  Kale nze omuweereza wo, nnyinza ntya okwogera naawe mukama wange? Kubanga mpeddemu amaanyi era n’omukka gumpeddemu.”
18  Oyo eyali afaanana ng’omuntu n’addamu n’ankwatako n’anzizaamu amaanyi.
19  N’aŋŋamba nti: “Totya ggwe omusajja ow’omuwendo ennyo. Emirembe gibe naawe. Ddamu amaanyi, era guma.” Bwe yayogera nange ne nziramu amaanyi ne ŋŋamba nti: “Mukama wange k’ayogere, kubanga onzizizzaamu amaanyi.”
20  Awo n’aŋŋamba nti: “Omanyi lwaki nzize gy’oli? Kaakano ŋŋenda kuddayo nnwane n’omulangira wa Buperusi. Bwe nnaagenda, omulangira wa Buyonaani ajja kujja.
21  Naye ŋŋenda kukubuulira ebintu ebiwandiikiddwa mu biwandiiko eby’amazima. Tewali mulala annyamba mu bintu bino wabula Mikayiri, omulangira wammwe.
4  “Buno bwe bubaka Kabaka Nebukadduneeza bw’aweerezza abantu ab’amawanga ag’enjawulo n’ennimi ez’enjawulo ababeera mu nsi yonna: Emirembe gyammwe gyeyongere!
2  Ndi musanyufu okubategeeza obubonero n’ebyamagero Katonda Asingayo Okuba Waggulu by’ankoledde.
3  Obubonero bw’akola nga bwa kitalo! N’ebyamagero by’akola nga bya maanyi nnyo! Obwakabaka bwe bwe bwakabaka obw’emirembe n’emirembe, era obufuzi bwe bwa mirembe gyonna.
4  “Nze Nebukadduneeza nnali mu nnyumba yange nga sirina kinneeraliikiriza era nga ndi bulungi mu lubiri lwange.
5  Nnaloota ekirooto ekyantiisa ennyo. Ebyo bye nnalaba ne bye nnayolesebwa bwe nnali nneebase ku kitanda kyange, byantiisa nnyo.
6  Kyennava ndagira baleete abasajja abagezigezi bonna ab’omu Babulooni mu maaso gange bambuulire amakulu g’ekirooto ekyo.
7  “Awo bakabona abakola eby’obufumu, n’abalaguzi, n’Abakaludaaya, n’abalaguzisa emmunyeenye ne bajja, ne mbabuulira ekirooto kyange, naye ne batasobola kumbuulira makulu gaakyo.
8  Oluvannyuma, Danyeri ayitibwa Berutesazza, erinnya lya katonda wange, era alina omwoyo gwa bakatonda abatukuvu, n’ajja mu maaso gange ne mmubuulira ekirooto kyange:
9  “‘Ai Berutesazza omukulu wa bakabona abakola eby’obufumu, nkimanyi bulungi nti olina omwoyo gwa bakatonda abatukuvu, era nti tewali kyama kikulema. Kale nnyinyonnyola bye nnalabye mu kirooto kyange n’amakulu gaabyo.
10  “‘Bwe nnabadde nneebase ku kitanda kyange, nnalabye mu kwolesebwa omuti omuwanvu ennyo nga guli wakati mu nsi.
11  Omuti ogwo gwakuze ne guggumira, era ne gutuukira ddala ku ggulu. Gwabadde gusobola okulengerwa ensi yonna.
12  Gwabaddeko ebikoola ebirabika obulungi n’ebibala bingi, era gwabaddeko emmere y’ebiramu byonna. Ensolo z’omu nsiko zaabadde ziwummulira wansi waagwo, n’ebinyonyi eby’omu bbanga nga bibeera ku matabi gaagwo, era nga n’ebiramu byonna birya ku gwo.
13  “‘Bwe nnabadde nneebase ku kitanda kyange, nnalabye mu kwolesebwa omutunuulizi, omutukuvu, ng’akka okuva mu ggulu.
14  Yayogedde mu ddoboozi ery’omwanguka nti: “Muteme omuti, mugutemeko amatabi gaagwo, mukunkumule ebikoola byagwo, era musaasaanye ebibala byagwo! Ebisolo ka bive wansi waagwo bigende era n’ebinyonyi ka bive ku matabi gaagwo.
15  Kyokka muleke ekikonge n’emirandira gyakyo mu ttaka, mu muddo ogw’oku ttale, nga kisibiddwako olukoba olw’ekyuma n’olw’ekikomo. Omusulo ogw’omu ggulu ka gukitobye, era kibeere wamu n’ensolo mu bimera ebiri ku nsi.
16  Omutima gwakyo ka gukyusibwe gulekere awo okuba ogw’omuntu kiweebwe ogw’ensolo, era ebiseera musanvu ka bikiyiteko.
17  Kino kiragiro ekivudde eri abatunuulizi, era ekisaliddwawo kivudde mu kigambo ky’abatukuvu, abantu abalamu basobole okukimanya nti Oyo Asingayo Okuba Waggulu y’Afuga mu bwakabaka bw’abantu, era nti abuwa oyo yenna gw’ayagala, era abuwa n’omuntu asingayo okuba owa wansi.”
18  “‘Ekyo kye kirooto nze Kabaka Nebukadduneeza kye nnaloose, era kaakano ggwe Berutesazza mbuulira amakulu gaakyo, kubanga abasajja abalala bonna abagezigezi ab’omu bwakabaka bwange tebasobola kumbuulira makulu gaakyo. Naye ggwe osobola, kubanga olina omwoyo gwa bakatonda abatukuvu.’
19  “Awo Danyeri, ayitibwa Berutesazza, ne yeekangamu era n’atya. “Naye kabaka n’amugamba nti, ‘Berutesazza, toleka kirooto na makulu gaakyo kukweraliikiriza.’ “Berutesazza n’amuddamu nti, ‘Ai mukama wange, ekirooto ekyo ka kituukirire ku abo abatakwagala, era amakulu gaakyo ka gatuukirire ku balabe bo.
20  “‘Omuti gwe walabye ogwakuze ne guba gwa maanyi, nga gutuukira ddala ku ggulu, era nga gusobola okulengerwa ensi yonna,
21  ogwabadde n’ebikoola ebirabika obulungi, n’ebibala bingi, era ogwabaddeko emmere y’ebiramu byonna, ng’ensolo ez’omu nsiko ziwummulira wansi waagwo, era nga n’ebinyonyi eby’omu bbanga bibeera ku matabi gaagwo,
22  ye ggwe, Ai kabaka, kubanga ofuuse mukulu nnyo era wa maanyi; ekitiibwa kyo kyeyongedde ne kituuka ku ggulu, era n’obufuzi bwo butuuse ensi gy’ekoma.
23  “‘Kabaka yalabye omutunuulizi, omutukuvu, ng’akka okuva mu ggulu, ng’agamba nti: “Muteme omuti, mugusaanyeewo, kyokka muleke ekikonge n’emirandira gyakyo mu ttaka, mu muddo ogw’oku ttale, nga kisibiddwako olukoba olw’ekyuma n’olw’ekikomo. Omusulo ogw’omu ggulu ka gukitobye era ka kibeere wamu n’ensolo ez’oku ttale, okutuusa ng’ebiseera musanvu bikiyiseeko.”
24  Amakulu ge gano, Ai kabaka; Oyo Asingayo Okuba Waggulu kino ky’alagidde okutuuka ku mukama wange kabaka:
25  Ojja kugobebwa mu bantu obeerenga wamu n’ensolo ez’omu nsiko. Ojja kulyanga muddo ng’ente; era omusulo ogw’oku ggulu gujja kukutobyanga. Ebiseera musanvu bijja kukuyitako, okutuusa lw’olimanya nti Oyo Asingayo Okuba Waggulu afuga mu bwakabaka bw’abantu, era nti abuwa oyo yenna gw’ayagala.
26  “‘Naye olw’okuba baagambye nti ekikonge n’emirandira gyakyo birekebwewo, obwakabaka bwo bulikuddizibwa bw’olimala okukitegeera nti eggulu lye lifuga.
27  N’olwekyo, Ai kabaka, kkiriza amagezi ge nkuwa. Lekera awo okukola ebibi okole ebirungi, era lekayo ebikolwa ebitali bya butuukirivu olage abaavu ekisa. Oboolyawo ojja kweyongera okuba obulungi era owangaale.’”
28  Ebyo byonna byatuuka ku Kabaka Nebukadduneeza.
29  Nga wayiseewo emyezi kkumi n’ebiri, kabaka yali atambulira waggulu ku nnyumba mu lubiri lw’omu Babulooni,
30  n’agamba nti: “Kino si ye Babulooni Ekinene kye nnazimba n’amaanyi gange okubaamu ennyumba y’obwakabaka, era kye nnazimba olw’ekitiibwa ky’obukulu bwange?”
31  Kabaka yali akyayogera, eddoboozi ne liva mu ggulu ne ligamba nti: “Wulira ggwe Kabaka Nebukadduneeza, ‘Obwakabaka bukuggiddwako,
32  era ogenda kugobebwa mu bantu, obeerenga wamu n’ensolo ez’omu nsiko. Ogenda kulyanga muddo ng’ente, era ebiseera musanvu bigenda kukuyitako, okutuusa lw’olimanya nti Oyo Asingayo Okuba Waggulu y’Afuga mu bwakabaka bw’abantu, era nti abuwa oyo yenna gw’ayagala.’”
33  Mu kiseera ekyo ebigambo ebyo ne bituukirira ku Nebukadduneeza. Yagobebwa mu bantu n’atandika okulyanga omuddo ng’ente, era omusulo ogw’omu ggulu ne gutobyanga omubiri gwe, enviiri ze ne zikula okwenkana ebyoya by’empungu, n’enjala ze ne ziwanvuwa ng’ez’ebinyonyi.
34  “Ekiseera ekyo bwe kyaggwaako, nze Nebukadduneeza ne ntunula waggulu era ne nziramu okutegeera; ne ntendereza Oyo Asingayo Okuba Waggulu, era Oyo abeerawo emirembe gyonna ne mmutendereza era ne mmugulumiza, kubanga obufuzi bwe bwa mirembe gyonna, n’obwakabaka bwe bwa mirembe na mirembe.
35  Abo bonna ababeera ku nsi batwalibwa ng’abataliiwo, era akola nga bw’ayagala mu ggye ery’omu ggulu ne mu abo ababeera ku nsi. Era tewali n’omu asobola kumuziyiza oba okumubuuza nti, ‘Kiki ky’okoze?’
36  “Mu kiseera ekyo nnaddamu okutegeera, era ekitiibwa ky’obwakabaka bwange, n’ekitiibwa kyange, n’obukulu bwange ne binzirira. Abaami bange n’abakungu bange ne baddamu okunneebuuzaako; ne nziramu okufuga mu bwakabaka bwange, era ne mba n’ekitiibwa kingi okusinga ekyasooka.
37  “Kaakano nze Nebukadduneeza, ntendereza Kabaka w’eggulu, mmugulumiza, era mmuwa ekitiibwa, kubanga byonna by’akola bituufu, era amakubo ge ga bwenkanya, era kubanga asobola okutoowaza ab’amalala.”
11  “Kale nze, mu mwaka ogwasooka ogw’obufuzi bwa Daliyo Omumeedi, nnayimirira okumuzzaamu amaanyi n’okumunyweza.
2  Bye ŋŋenda okukugamba kati ge mazima: “Laba! Bakabaka abalala basatu baliyimirira mu nsi ya Buperusi, era ow’okuna alikuŋŋaanya eby’obugagga bingi okusinga abalala bonna. Era bw’alifuuka ow’amaanyi olw’eby’obugagga bye, alikubiriza buli omu okulwanyisa obwakabaka bwa Buyonaani.
3  “Era kabaka ow’amaanyi aliyimirira n’afuga n’obuyinza bungi era alikola nga bw’ayagala.
4  Naye bw’alimala okuyimirira, obwakabaka bwe bulimenyebwamu ne bugabanyizibwamu eri empewo ennya ez’eggulu, kyokka tebuliweebwa ba zzadde lye, era obuyinza bwabwe tebulyenkana buyinza bwe yalina ng’afuga, kubanga obwakabaka bwe bulisiguukululwa ne buweebwa abalala.
5  “Ne kabaka ow’ebukiikaddyo alifuuka wa maanyi. Kabaka ono aliba omu ku baami be; naye walibaawo alimusinga amaanyi era alifuga n’obuyinza bungi obusinga obubwe.
6  “Oluvannyuma lw’emyaka, balitta omukago, era muwala wa kabaka ow’ebukiikaddyo alijja eri kabaka ow’ebukiikakkono okukola endagaano. Naye omuwala oyo talisigaza buyinza bwa mukono gwe; ne kabaka taliyimirira newakubadde omukono gwe; era omuwala oyo aliweebwayo awamu n’abo abaamuleeta, n’oyo eyamuzaala, era n’oyo aliba amufudde ow’amaanyi mu biseera ebyo.
7  Omu ku b’eŋŋanda z’omuwala aliyimirira mu kifo kye; alijja eri eggye era alirumba ekigo kya kabaka ow’ebukiikakkono era alibalwanyisa n’awangula.
8  Era alijja e Misiri ng’alina bakatonda baabwe, n’ebifaananyi byabwe eby’ekyuma, n’ebintu byabwe eby’omuwendo ebya ffeeza n’ebya zzaabu, awamu n’abawambe. Okumala emyaka egiwerako aliyimirira wala okuva awali kabaka ow’ebukiikakkono,
9  oyo alirumba obwakabaka bwa kabaka ow’ebukiikaddyo, naye aliddayo mu nsi ye.
10  “Abaana be balyeteekerateekera olutalo era balikuŋŋaanya eggye ddene nnyo. Alijja n’ayanjaala ng’amataba. Naye aliddayo era alirwana okutuukira ddala ku kigo kye.
11  “Kabaka ow’ebukiikaddyo alisunguwala era aligenda okulwana naye, kwe kugamba, okulwana ne kabaka ow’ebukiikakkono. Alikuŋŋaanya ekibiina kinene naye ekibiina ekyo kiriweebwayo mu mukono gw’oli.
12  Era ekibiina ekyo kiritwalibwa. Omutima gwe gulyegulumiza, era alireetera emitwalo n’emitwalo okugwa; naye enkizo gy’aliba nayo taligikozesa.
13  “Kabaka ow’ebukiikakkono alikomawo era alikuŋŋaanya ekibiina ekinene okusinga ekyasooka; ku nkomerero y’ebiseera, nga wayiseewo emyaka, alijja n’eggye ddene n’ebintu bingi.
14  Mu biseera ebyo walibaawo bangi abaliyimirira okulwanyisa kabaka ow’ebukiikaddyo. “Abo abakambwe mu bantu bo balitwalirizibwa ne bagezaako okutuukiriza okwolesebwa; naye balyesittala.
15  “Ne kabaka ow’ebukiikakkono alijja n’assaawo ekifunvu eky’okuyimako okulwanyisa ekibuga era n’awamba ekibuga ekiriko bbugwe. Emikono egy’ebukiikaddyo tegiriyimirira newakubadde abasajja be abalondemu, era tebaliba na maanyi kuyimirira.
16  Oyo alimulumba alikola nga bw’ayagala, era tewali n’omu aliyimirira mu maaso ge. Aliyimirira mu Nsi Ennungi, era aliba n’obuyinza obw’okuzikiriza.
17  Alijja n’amaanyi mangi ag’obwakabaka bwe nga mumalirivu nnyo, era alikola naye endagaano; alikola by’aliba ayagala. Aliweebwa obuyinza okuzikiriza muwala w’abakazi. Omuwala oyo taliyimirira, era talyeyongera kuba wuwe.
18  Alikyusa obwanga n’abwolekeza ebitundu ebiri ku lubalama lw’ennyanja era aliwamba bingi. Era omuduumizi alikomya ekivume ky’alimuleetako, ekivume kye kibe nga tekikyaliwo. Ekivume ekyo alikizza gy’ali.
19  Oluvannyuma alikyusa obwanga okuddayo mu bigo by’omu nsi ye; alyesittala n’agwa, era taliddamu kulabika.
20  “Mu kifo kye muliyimiriramu oyo aleetera omusolooza w’omusolo okuyita mu bwakabaka obw’ekitiibwa, kyokka mu nnaku ntono alimenyebwa, naye si mu busungu era si mu lutalo.
21  “Era mu kifo kye muliyimiriramu oyo anyoomebwa, era tebalimuwa kitiibwa kya bwakabaka; alijjira mu biseera eby’emirembe, era alifuna obwakabaka okuyitira mu bulimba.
22  Aliwangula amagye agalinga amataba era galimenyebwa; era n’Omukulu w’endagaano alimenyebwa.
23  Era olw’okuba baliba basse naye omukago, alikozesa obulimba n’ayimuka n’afuuka wa maanyi okuyitira mu ggwanga ettono.
24  Mu biseera eby’emirembe, aligenda mu bitundu by’essaza ebisingayo okuba ebigagga n’akola bakitaabe ne bajjajjaabe bye bataakola. Aligabira abantu omunyago n’ebintu, era alikola enkwe okulumba ebifo ebiriko bbugwe, naye ekyo kirimala ekiseera kitono.
25  “Alifuna obuvumu era n’akozesa amaanyi ge gonna okulumba kabaka ow’ebukiikaddyo ng’alina eggye ddene. Ne kabaka ow’ebukiikaddyo alyeteekerateekera olutalo ng’alina eggye ddene nnyo era ery’amaanyi. Naye taliyimirira, kubanga balimusalira enkwe.
26  Abo abalya ku mmere ye ennungi be balimusuula. “Eggye lye lirikuluggusibwa, era bangi abalittibwa.
27  “Omutima gwa bakabaka bano ababiri guliba gwagala okukola ebintu ebibi, era balituula ku mmeeza emu nga buli omu alimba munne. Naye ebintu tebiribagendera nga bwe baliba baagala, kubanga enkomerero ya mu kiseera ekigereke.
28  “Aliddayo mu nsi ye n’ebintu bingi nnyo, era omutima gwe gulikyawa endagaano entukuvu. Alikolera ddala by’ayagala n’addayo mu nsi ye.
29  “Mu kiseera ekigereke alikomawo n’alumba ensi ey’ebukiikaddyo. Naye ku luno tekiriba nga bwe kyali mu kusooka,
30  kubanga ebyombo by’e Kittimu birimulumba, era alitoowazibwa. “Aliddayo obusungu bwe n’abwolekeza endagaano entukuvu era alikolera ddala by’ayagala; aliddayo era alissa omwoyo gwe ku abo abamenya endagaano entukuvu.
31  Amagye galiva mu ye ne gayimirira. Galijolonga ekifo ekitukuvu, ekigo, era galiggyawo ssaddaaka eya buli lunaku. “Galissaawo eky’omuzizo ekizikiriza.
32  “N’abo abakola ebintu ebibi ne bamenya endagaano alibafuula bakyewaggula ng’akozesa ebigambo eby’obulimba. Naye abantu abamanyi Katonda waabwe baliwangula era balikolera ddala bye baagala.
33  Abo abalina amagezi mu bantu baliyigiriza bangi. Era okumala ennaku, balyesittala olw’ekitala n’olw’omuliro, olw’okuwambibwa n’olw’okunyagibwa.
34  Naye bwe balyesittala baliweebwa obuyambi obutonotono; era bangi balibeegattako naye nga si beesimbu.
35  Abamu ku abo abalina amagezi balyesittala, abantu basobole okulongoosebwa, okutukuzibwa, n’okuggibwako amabala gonna, okutuusa mu kiseera eky’enkomerero; kubanga ya mu kiseera ekigereke.
36  “Kabaka alikola nga bw’ayagala, era alyekuza, ne yeeguluumiriza ku bakatonda bonna; alyogera ne ku Katonda wa bakatonda ebintu ebitayogerekeka. Ebintu byonna birimugendera bulungi okutuusa obusungu lwe bulimala okwolekezebwa; kubanga ekisaliddwawo kiteekwa okubaawo.
37  Talissa kitiibwa mu Katonda wa bakitaabe, wadde mu ekyo abakazi kye baagala. Era talissa kitiibwa mu katonda yenna wabula alyeguluumiriza ku buli omu.
38  Naye alissa ekitiibwa mu katonda w’ebigo; alissa ekitiibwa mu katonda bakitaabe gwe bataamanya, ng’akozesa zzaabu ne ffeeza n’amayinja ag’omuwendo era n’ebintu ebirungi.
39  Alifufuggaza ebigo ebisingayo okuba ebigumu ng’ayambibwako katonda omupya. Aliwa abo abamuwagira ekitiibwa kingi, era alibafuula bafuzi mu bantu bangi; aligabanyaamu ettaka ng’abaako ky’asasulwa.
40  “Mu kiseera eky’enkomerero, kabaka ow’ebukiikaddyo alisindikagana naye, era kabaka ow’ebukiikakkono alimulumba ng’alinga embuyaga ekunta, ng’alina amagaali, abeebagazi b’embalaasi, n’ebyombo bingi; era aliyingira mu nsi nnyingi n’ayanjaala ng’amataba.
41  Aliyingira ne mu Nsi Ennungi, era ensi nnyingi ziryesittala. Naye zino ze zirisimattuka mu mukono gwe: Edomu, Mowaabu, n’ekitundu ekisinga obukulu eky’Abaamoni.
42  Aligolola omukono gwe okulumba ensi nnyingi, era ensi ya Misiri terisimattuka.
43  Aliba n’obuyinza ku by’obugagga ebikusike ebya zzaabu ne ffeeza n’ebintu byonna ebirungi eby’e Misiri. Era Abalibiya n’Abeesiyopiya balimugoberera.
44  “Naye amawulire agaliva ebuvanjuba n’ebukiikakkono galimweraliikiriza, era mu busungu obungi aligenda okuzikiriza n’okusaanyaawo bangi.
45  Alisimba weema ez’obwakabaka bwe wakati w’ennyanja ennene n’olusozi olutukuvu olw’Ekitiibwa; era alituuka ku nkomerero ye, so tewaliba amuyamba.
8  Mu mwaka ogw’okusatu ogw’obufuzi bwa Kabaka Berusazza, waliwo okwolesebwa nze Danyeri kwe nnafuna okwaddirira kuli okwasooka.
2  Nnalaba ebyali mu kwolesebwa, era nnabiraba ndi mu kigo ky’e Susani ekiri mu ssaza ly’e Eramu. Nnekkaanya ebyali mu kwolesebwa era nnali kumpi n’Omugga Ulaayi.
3  Bwe nnayimusa amaaso, nnalaba endiga ennume ng’eyimiridde mu maaso g’omugga, era yalina amayembe abiri. Amayembe ago abiri gaali mawanvu, naye erimu lyali lisinga ku linnaalyo obuwanvu, era eryo eryali lisinga obuwanvu lyamera luvannyuma.
4  Nnalaba endiga eyo ennume ng’etomera ezza ebugwanjuba, ebukiikakkono, n’ebukiikaddyo; tewaaliwo nsolo ya mu nsiko yali eyinza kuyimirira mu maaso gaayo, era tewaali n’omu yali asobola kununula kintu mu buyinza bwayo. Yali ekola nga bw’eyagala, era yeegulumiza.
5  Bwe nneeyongera okutunula, nnalaba embuzi ennume ng’eva ebugwanjuba, ng’etabaala ensi yonna naye ng’ebigere byayo tebituuka ku ttaka. Embuzi eyo yalina ejjembe erirabika ennyo, era lyali wakati w’amaaso gaayo.
6  Yali egenda eri endiga eyalina amayembe abiri gye nnalaba ng’eyimiridde mu maaso g’omugga; yali edduka ng’egenda gy’eri ng’erina obusungu bungi nnyo.
7  Nnagiraba ng’esemberera endiga ennume era ng’egisunguwalidde. Yatomera endiga ennume n’emenya amayembe gaayo gombi, era endiga ennume teyalina maanyi gagirwanyisa. Yasuula endiga ennume wansi n’egirinnyirira, era tewali n’omu yali asobola kuginunula mu buyinza bwayo.
8  Awo embuzi ennume ne yeegulumiza ekisukkiridde, naye olwali okufuuka ey’amaanyi, ejjembe lyayo eddene ne limenyeka, era amayembe ana agaali galabika ennyo ne gamera mu kifo kyalyo, okwolekera empewo ennya ez’eggulu.
9  Erimu ku mayembe ago lyavaamu ejjembe eddala, nga ttono, era lyakula ne liba n’obuyinza bungi nnyo, ne lisonga ebukiikaddyo, n’ebuvanjuba, n’okwolekera Ensi Ennungi.
10  Ejjembe eryo lyakula ne liba n’obuyinza bungi ne lituuka ne ku ggye ery’oku ggulu, era ne lisuula ku nsi ebimu ku by’omu ggye eryo n’ezimu ku mmunyeenye, era ne libirinnyirira.
11  Lyeguluumiriza ne ku Mukulu w’eggye, era ssaddaaka eya buli lunaku n’emuggibwako era n’ekifo kye ekitukuvu eky’enkalakkalira ne kisuulibwa wansi.
12  Olw’okwonoona, eggye awamu ne ssaddaaka byaweebwa ejjembe eryo, ne lisuula amazima wansi, era ne lituukiriza bye lyali lyagala okukola.
13  Ne mpulira omutukuvu omu ng’ayogera, omutukuvu omulala n’agamba oyo eyali ayogera nti: “Okwolesebwa okukwata ku ssaddaaka eya buli lunaku n’okwonoona okuleeta okuzikirira, era okukwata ne ku kulinnyirira ekifo ekitukuvu n’eggye, kulibaawo kumala bbanga ki?”
14  N’aŋŋamba nti: “Kulibaawo okumala ennaku 2,300, era ekifo ekitukuvu kirizzibwa mu mbeera gye kirina okubaamu.”
15  Nze Danyeri bwe nnali ndaba okwolesebwa era nga njagala okutegeera amakulu gaakwo, amangu ago ne ndaba oyo eyali afaanana ng’omuntu ng’ayimiridde mu maaso gange.
16  Awo ne mpulira eddoboozi ly’omuntu nga lyogerera wakati mu Mugga Ulaayi, nga ligamba nti: “Gabulyeri, yamba oyo okutegeera by’alabye.”
17  Awo n’ajja okumpi ne we nnali nnyimiridde. Bwe yajja, nnatya nnyo ne ngwa wansi nga nneevuunise. Awo n’aŋŋamba nti: “Ggwe omwana w’omuntu, tegeera nti okwolesebwa okwo kwa mu kiseera kya nkomerero.”
18  Naye bwe yali akyayogera nange, otulo otungi ne tuntwala nga nneevuunise ku ttaka. Awo n’ankwatako n’annyimiriza we nnali nnyimiridde okusooka.
19  N’aŋŋamba nti: “Laba ŋŋenda kukusobozesa okutegeera ebiribaawo mu kiseera ekisembayo eky’obusungu bwa Katonda, kubanga okwolesebwa kwa mu kiseera ekigereke eky’enkomerero.
20  “Endiga ennume ey’amayembe abiri gy’olabye ekiikirira kabaka wa Bumeedi ne kabaka wa Buperusi.
21  Embuzi ennume ey’ebyoya ebingi ekiikirira kabaka wa Buyonaani, ate ejjembe eddene eribadde wakati w’amaaso gaayo likiikirira kabaka asooka.
22  Ejjembe erimenyese, amayembe ana ne gamera mu kifo kyalyo, walibaawo obwakabaka bwa mirundi ena obuliva mu ggwanga lye, naye tebuliba bwa mmanyi nga ye.
23  “Mu kiseera ekirisembayo eky’obwakabaka bwabwe, ng’aboonoonyi bamaze okutuukiriza okwonoona kwabwe, walijjawo kabaka atunuza obukambwe era ategeera ebigambo ebizibu okutegeera.
24  Aliba n’obuyinza bungi, naye taliba nabwo ku bubwe. Alizikiriza mu ngeri ey’ekitalo, era alituukiriza ebyo by’ayagala okukola. Alituusa akabi ku b’amaanyi n’abantu abatukuvu.
25  Olw’obukujjukujju bwe alirimba bangi, era alyegulumiza mu mutima gwe. Mu kiseera abantu we baliwulirira nga bali mu mirembe, alizikiriza bangi. Aliyimirira okulwanyisa Omukulu w’abalangira, kyokka alimenyebwa naye si na mukono gwa muntu.
26  “Ebyogeddwa mu kwolesebwa ebikwata ku buwungeezi n’amakya bya mazima, naye okwolesebwa kuno kukuume nga kwa kyama, kubanga kukwata ku kiseera kya mu maaso ddala.”
27  Naye nze Danyeri, nnawulira nga mpeddemu amaanyi era ne ndwala okumala ennaku. Oluvannyuma nnasituka ne nkola emirimu gya kabaka; naye nnawuniikirira olw’ebyo bye nnali ndabye, era tewali n’omu yali asobola kubitegeera.
9  Mu mwaka ogwasooka ogwa Daliyo mutabani wa Akaswero, muzzukulu w’Abameedi, eyaweebwa okufuga obwakabaka bw’Abakaludaaya—
2  mu mwaka ogwasooka ogw’obufuzi bwe, nze Danyeri, nnategeera okusinziira ku bitabo emyaka egyogerwako mu kigambo kya Yakuwa eri nnabbi Yeremiya, Yerusaalemi gye kyandimaze nga kiri matongo, kwe kugamba, emyaka 70.
3  Awo amaaso gange ne ngazza eri Yakuwa Katonda ow’amazima, ne mmusaba nga mmwegayirira, ne nsiiba, ne nnyambala ebibukutu, era ne nneeyiira evvu.
4  Nnasaba Yakuwa Katonda wange era ne njatula ebibi byaffe, ne ŋŋamba nti: “Ai Yakuwa Katonda ow’amazima, omukulu era ow’entiisa, akuuma endagaano ye era alaga okwagala okutajjulukuka eri abo abamwagala era abakwata ebiragiro bye;
5  twayonoona, twakola ebikyamu, twakola ebintu ebibi, era twakujeemera; twawaba ne tuva ku biragiro byo ne ku mateeka go.
6  Tetwawuliriza baweereza bo bannabbi abaayogerera mu linnya lyo eri bakabaka baffe, abaami baffe, bajjajjaffe, n’abantu bonna ab’omu nsi yaffe.
7  Ai Yakuwa, ggwe oli mutuukirivu, naye ffe twereetako obuswavu bulijjo nga bwe kiri leero, ffe abantu b’omu Yuda, n’ab’omu Yerusaalemi, ne Isirayiri yonna, abali okumpi n’abali ewala mu nsi zonna gye wabasaasaanyiza, olw’obutaba beesigwa gy’oli.
8  “Ai Yakuwa, tuswadde ffe ne bakabaka baffe n’abaami baffe ne bajjajjaffe, kubanga twayonoona mu maaso go.
9  Ai Yakuwa Katonda waffe, oli musaasizi era osonyiwa, naye ffe twakujeemera.
10  Tetwawuliriza ddoboozi lyo, Ai Yakuwa Katonda waffe, bwe tutaagondera mateeka ge watuwa okuyitira mu baweereza bo bannabbi.
11  Isirayiri yonna yamenya Amateeka go n’ewaba bw’etaawuliriza ddoboozi lyo; kyewava otuleetako ekikolimo n’ekirayiro ebyawandiikibwa mu Mateeka ga Musa omuweereza wa Katonda ow’amazima, kubanga twakujeemera.
12  Watuukiriza bye wagamba okutukola ffe n’abafuzi baffe abaali batufuga, bwe watuleetako akabi ak’amaanyi. Ekyakolebwa mu Yerusaalemi tekikolebwangako wansi w’eggulu.
13  Nga bwe kyawandiikibwa mu Mateeka ga Musa, akabi kano katutuuseeko, kyokka tetukwegayiridde ggwe Yakuwa Katonda waffe kutulaga kisa nga tulekayo ensobi zaffe era nga tukyoleka nti tutegeera amazima go.
14  “Bw’otyo Yakuwa kyewava obeera obulindaala, n’otuleetako akabi kano, kubanga ggwe Yakuwa Katonda waffe oli mutuukirivu mu bikolwa byo byonna, naye ffe tetwawuliriza ddoboozi lyo.
15  “Ai Yakuwa Katonda waffe, ggwe eyajja abantu bo mu nsi ya Misiri n’omukono ogw’amaanyi ne weekolera erinnya n’okutuusa leero, twayonoona era twakola ebintu ebibi.
16  Ai Yakuwa, ng’ebikolwa byo byonna eby’obutuukirivu bwe biri, tukwegayiridde, ggya obusungu bwo n’ekiruyi kyo ku Yerusaalemi ekibuga kyo, olusozi lwo olutukuvu; kubanga olw’ebibi byaffe n’ensobi za bajjajjaffe, Yerusaalemi n’abantu bo tufuuse kivume eri abantu bonna abatwetoolodde.
17  Era kaakano Ai Katonda waffe, wuliriza okusaba kw’omuweereza wo n’okwegayirira kwe, ekifo kyo ekitukuvu ekyazika okikolere ebirungi, ku lw’ekitiibwa kyo, Ai Yakuwa.
18  Tega okutu owulire, Ai Katonda wange! Zibula amaaso go olabe okubonaabona kwaffe n’ekibuga ekiyitibwa erinnya lyo. Tukwegayirira, si lwa kuba nti twakola eby’obutuukirivu, wabula olw’okusaasira kwo okungi.
19  Wulira, Ai Yakuwa. Sonyiwa, Ai Yakuwa. Tuwulire era otuyambe, Ai Yakuwa! Ai Katonda wange, tolwa ku lw’erinnya lyo, kubanga ekibuga kyo n’abantu bo biyitibwa erinnya lyo.”
20  Bwe nnali nkyayogera, nga nsaba, nga njatula ebibi byange n’eby’abantu bange, Isirayiri, era nga nneegayirira Yakuwa Katonda wange akwatirwe olusozi lwe olutukuvu ekisa;
21  bwe nnali nga nkyasaba, omusajja Gabulyeri gwe nnali ndabye emabegako mu kwolesebwa, n’ajja gye ndi nga nkooye nnyo, awo nga mu kiseera eky’okuwaayo ekirabo eky’akawungeezi.
22  N’ansobozesa okutegeera, ng’agamba nti: “Ggwe Danyeri, nzize okukuwa amagezi n’okutegeera.
23  Bwe watandise okwegayirira, ekigambo ne kifuluma era nzize okukikutegeeza, kubanga oli wa muwendo nnyo. N’olwekyo, fumiitiriza ku nsonga eno era otegeere okwolesebwa.
24  “Waliwo wiiki 70 eziteereddwawo abantu bo n’ekibuga kyo ekitukuvu, okukomya okwonoona, okumalawo ekibi, okutangirira ebisobyo, okuleeta obutuukirivu obw’olubeerera, okussa akabonero ku kwolesebwa ne ku bunnabbi, n’okufuka amafuta ku Awasinga Obutukuvu.
25  Manya era otegeere nti okuva ekigambo lwe kifuluma okuzzaawo n’okuddamu okuzimba Yerusaalemi okutuusa Masiya Omukulembeze lw’alijja, walibaawo wiiki 7 ne wiiki 62. Kirizzibwawo era kiriddamu okuzimbibwa, nga kirina ekibangirizi n’olukonko, naye mu biseera eby’obuyinike.
26  “Oluvannyuma lwa wiiki 62 Masiya alittibwa nga talina ky’alina. “N’abantu b’omukulembeze alijja balizikiriza ekibuga n’ekifo ekitukuvu, era kirizikirizibwa na mataba. Era okutuusa ku nkomerero walibaawo olutalo; ekisaliddwawo kwe kuzikirizibwa.
27  “Era alireka endagaano okusigala ng’ekyakola ku lw’abangi okumala wiiki emu, era mu makkati ga wiiki alikomya ssaddaaka n’ekiweebwayo. “Era ku kiwaawaatiro ky’ebintu ebyenyinyaza kulibaako oyo aleeta okuzikirira; era okutuusa okusaanyaawo lwe kulijja, ekyasalibwawo kirifukibwa ne ku oyo eyasigala amatongo.”
7  Mu mwaka ogwasooka ogw’obufuzi bwa Kabaka Berusazza owa Babulooni, Danyeri bwe yali yeebase ku kitanda kye, yaloota ekirooto era n’ayolesebwa. Awo n’awandiika bye yalaba mu kirooto ekyo; yawandiika kalonda yenna.
2  Danyeri yagamba nti: “Nnatunuulira ebyo bye nnayolesebwa ekiro, era laba! empewo ennya ez’eggulu zaali zisiikuula ennyanja ennene.
3  Awo ensolo ennene nnya ne ziva mu nnyanja, nga buli emu ya njawulo ku ginnaayo.
4  “Ensolo eyasooka yali efaanana ng’empologoma, era yalina ebiwaawaatiro ng’eby’empungu. Nnatunula okutuusa ebiwaawaatiro byayo lwe byakongolwako, era yasitulwa ku ttaka n’eyimirizibwa ku magulu abiri ng’omuntu, era n’eweebwa omutima gw’omuntu.
5  “Era laba! ensolo endala ey’okubiri yali efaanana ng’eddubu. Oludda lwayo olumu lwali luyimusiddwa, era embiriizi ssatu zaali mu kamwa kaayo, mu mannyo gaayo; yagambibwa nti, ‘Situka olye ennyama nnyingi.’
6  “Oluvannyuma lw’ebyo nneeyongera okutunula, era laba! ensolo endala eyali efaanana ng’engo, naye nga ku mugongo gwayo kuliko ebiwaawaatiro bina ebyali ng’eby’ekinyonyi. Ensolo eyo yalina emitwe ena, era yaweebwa obuyinza okufuga.
7  “Oluvannyuma lw’ebyo nneeyongera okutunuulira ebyo bye nnali njolesebwa ekiro, ne ndaba ensolo ey’okuna; yali ya ntiisa nnyo, ng’erina amaanyi mangi nnyo, era ng’erina amannyo amanene ag’ekyuma. Yali erya, ng’ebetenta, era ebyasigalawo yabirinnyirira n’ebigere byayo. Yali ya njawulo ku nsolo ziri ezaasooka, era yalina amayembe kkumi.
8  Bwe nnali nkyalowooza ku mayembe ago, laba! ejjembe eddala ettono ne limera mu go, era amayembe asatu ku gali agaasooka ne gakuulibwa mu maaso gaalyo. Era ejjembe lino lyalina amaaso agalinga ag’omuntu n’akamwa akaali koogeza amalala.
9  “Nneeyongera okutunula okutuusa entebe ez’obwakabaka lwe zaateekebwawo, era Oyo Abaddewo Okuva Edda n’Edda n’atuula. Ebyambalo bye byali byeru ng’omuzira, era enviiri z’oku mutwe gwe zaali ng’ebyoya by’endiga ebitukula. Entebe ye yali nnimi za muliro; nnamuziga zaayo zaali muliro ogwaka.
10  Omugga ogw’omuliro gwali gukulukuta okuva mu maaso ge. Bamalayika lukumi emirundi lukumi baali bamuweereza, era bamalayika mutwalo emirundi mutwalo baali bayimiridde mu maaso ge. Awo Kkooti n’etuula era ebitabo ne bibikkulwa.
11  “Mu kiseera ekyo nneeyongera okutunula olw’ebigambo ebyoleka amalala bye nnawulira ng’ejjembe lyogera; nnatunula okutuusa ensolo eyo lwe yattibwa, omubiri gwayo ne guzikirizibwa, era n’eweebwayo okwokebwa mu muliro.
12  Naye zo ensolo endala zaggibwako obufuzi bwazo, era obulamu bwazo ne bwongezebwayo okumala ekiseera n’ebiro.
13  “Nneeyongera okutunuulira ebyo bye nnali njolesebwa ekiro, ne ndaba oyo eyali afaanana ng’omwana w’omuntu ng’ajjira mu bire eby’eggulu; n’akkirizibwa okugenda awaali Oyo Abaddewo Okuva Edda n’Edda, ne bamutwala mu maaso ge.
14  N’aweebwa obufuzi, n’ekitiibwa, n’obwakabaka, abantu b’amawanga gonna n’ennimi zonna bamuweerezenga. Obufuzi bwe bwe bufuzi obw’emirembe n’emirembe obutalivaawo, era obwakabaka bwe tebulizikirizibwa.
15  “Nze Danyeri, omutima gwange gweraliikirira, kubanga ebyo bye nnalaba mu kwolesebwa byantiisa.
16  Ne nsemberera omu ku abo abaali bayimiridde awo nsobole okumubuuza amakulu gennyini ag’ebintu ebyo. Yannyanukula era n’ambuulira amakulu g’ebintu ebyo.
17  “‘Ensolo ezo ennya ennene, be bakabaka bana abaliyimirira ku nsi.
18  Naye abatukuvu b’Oyo Ali Waggulu wa Byonna baliweebwa obwakabaka, era buliba bwabwe emirembe n’emirembe, weewaawo, emirembe gyonna.’
19  “Ne njagala okumanya ebisingawo ku nsolo ey’okuna eyali ey’enjawulo ku ndala zonna, eyali ey’entiisa ennyo, ng’erina amannyo ag’ekyuma n’enjala ez’ekikomo, era eyali erya, ng’ebetenta, era ng’erinnyirira ebyasigalawo n’ebigere byayo.
20  Era ne njagala n’okumanya ebikwata ku mayembe ekkumi agaali ku mutwe gwayo, n’ejjembe eddala eryamera amayembe asatu ne gagwa mu maaso gaalyo, ejjembe eryalina amaaso n’akamwa akaali koogeza amalala era eryali eddene okusinga amalala.
21  “Nneeyongera okutunula ng’ejjembe eryo lirwanyisa abatukuvu, era lyali libasinzizza amaanyi,
22  okutuusa Oyo Abaddewo Okuva Edda n’Edda lwe yajja, omusango ne gusalibwa era abatukuvu b’Oyo Ali Waggulu wa Byonna ne bagusinga; ekiseera ekigereke ne kituuka abatukuvu okuweebwa obwakabaka.
23  “Awo n’aŋŋamba nti, ‘Ensolo ey’okuna bwe bwakabaka obw’okuna obuliba mu nsi. Buliba bwa njawulo ku bwakabaka obulala bwonna; bulirya ensi yonna, buligirinnyirira, era buligibetenta.
24  Amayembe ekkumi, be bakabaka kkumi abaliva mu bwakabaka obwo; walibaawo kabaka omulala alibaddirira, era aliba wa njawulo ku baasooka, era aliweebuula bakabaka basatu.
25  Alyogera ebigambo ebibi ku Oyo Asingayo Okuba Waggulu, era abatukuvu b’Oyo Ali Waggulu wa Byonna alibayigganya olutata. Alyagala okukyusa ebiseera n’etteeka, era baliweebwayo mu mukono gwe okumala ekiseera, n’ebiseera, n’ekitundu ky’ekiseera.
26  Naye Kkooti yatuula, obufuzi bwe ne babumuggyako okusobola okumusaanyaawo n’okumuzikiririza ddala.
27  “‘Obwakabaka n’obufuzi n’ekitiibwa ky’obwakabaka bwonna obuli wansi w’eggulu ne biweebwa abantu abatukuvu b’Oyo Ali Waggulu wa Byonna. Obwakabaka bwabwe bwe bwakabaka obw’emirembe n’emirembe, era obufuzi bwonna bulibaweereza era bulibagondera.’
28  “Ebintu ebyo awo we byakoma. Naye nze Danyeri nnatya nnyo era ne mpeeruuka; naye ebintu ebyo nnabikuumira mu mutima gwange.”
6  Daliyo yalaba nga kirungi okussaawo ab’amasaza 120 mu bwakabaka bwe bwonna.
2  Waaliwo abakungu basatu abaali babakulira, ng’omu ku bo ye Danyeri. Ab’amasaza baategeezanga abakungu abo ebintu byonna, kabaka aleme okufiirwa.
3  Danyeri yasukkuluma ku bakungu banne, ne ku b’amasaza, kubanga yalina omwoyo ogw’enjawulo; era kabaka yali ayagala okumuwa obuyinza ku bwakabaka bwonna.
4  Abakungu n’ab’amasaza ne banoonya kye bayinza okusinziirako okuvunaana Danyeri ku ngeri gye yali addukanyaamu emirimu gy’obwakabaka, naye ne batasobola kufuna kye bayinza kusinziirako kumuvunaana, era tebaamuzuulamu bukumpanya bwonna, kubanga yali mwesigwa, teyali mulagajjavu, era teyali mukumpanya.
5  Awo abasajja abo ne bagamba nti: “Tetujja kufuna kintu kyonna kye tuyinza kusinziirako kuvunaana Danyeri, okuggyako nga kikwata ku mateeka ga Katonda we.”
6  Awo abakungu abo n’ab’amasaza ne bagenda bonna wamu mu maaso ga kabaka, ne bamugamba nti: “Wangaala emirembe n’emirembe, Ai kabaka Daliyo.
7  Abaami bonna, ab’amagombolola, ab’amasaza, abakungu, ne bagavana, bateesezza okuteekawo ekiragiro era n’okukwasisa etteeka, nti okumala ennaku 30, omuntu yenna anaasaba katonda yenna oba omuntu yenna okuggyako ggwe, Ai kabaka, alina okusuulibwa mu kinnya omuli empologoma.
8  Kaakano Ai kabaka, ssaawo etteeka era olisseeko omukono, libe nga terisobola kukyusibwa, ng’amateeka g’Abameedi n’Abaperusi bwe gali, agatasobola kusazibwamu.”
9  Awo Kabaka Daliyo n’assa omukono ku tteeka n’ekiragiro ekyo.
10  Naye Danyeri olwali okukitegeera nti etteeka lyali lissiddwako omukono, n’agenda mu nnyumba ye; amadirisa gaayo ag’ekisenge ekya waggulu agaali gatunudde e Yerusaalemi gaali maggule. Yafukamiranga ku maviivi ge emirundi esatu olunaku n’asaba era n’atendereza Katonda we, nga bwe yalinga akola bulijjo.
11  Awo abasajja abo ne bayingira bonna wamu ne basanga Danyeri ng’asaba era nga yeegayirira Katonda we amukwatirwe ekisa.
12  Ne bagenda eri kabaka ne bamujjukiza ekiragiro kye yassaawo, ne bagamba nti: “Tewassa mukono gwo ku kiragiro ekyali kigamba nti okumala ennaku 30, omuntu yenna anaasaba katonda yenna oba omuntu yenna okuggyako ggwe, Ai kabaka, alina okusuulibwa mu kinnya omuli empologoma?” Kabaka n’addamu nti: “Bwe kityo bwe kiri ng’amateeka g’Abameedi n’Abaperusi bwe gali, agatasobola kusazibwamu.”
13  Amangu ago ne bagamba kabaka nti: “Ai kabaka, Danyeri, omu ku baawambibwa mu Yuda akunyoomye, era n’ekiragiro kye wassaako omukono takiwadde kitiibwa; asaba emirundi esatu buli lunaku.”
14  Kabaka olwawulira ebigambo ebyo, n’anakuwala nnyo, era n’alowooza engeri gye yali ayinza okuwonyaamu Danyeri; yamala olunaku lwonna ng’anoonya engeri y’okumuwonyaamu.
15  Oluvannyuma abasajja abo baagendera wamu bonna eri kabaka, ne bamugamba nti: “Ai kabaka, kijjukire nti okusinziira ku mateeka g’Abameedi n’Abaperusi, ekiragiro kyonna oba etteeka kabaka ly’assaawo terisobola kukyusibwa.”
16  Awo kabaka n’alagira ne baleeta Danyeri ne bamusuula mu kinnya ekyalimu empologoma. Kabaka n’agamba Danyeri nti: “Katonda wo gw’oweereza obutayosa ajja kukuwonya.”
17  Ejjinja ne lireetebwa ne liteekebwa ku mulyango gw’ekinnya, era kabaka n’assaako akabonero k’empeta ye n’akabonero k’empeta y’abaami be, waleme kubaawo kintu kyonna kikyusibwa ku bikwata ku Danyeri.
18  Kabaka n’agenda mu lubiri lwe, era ekiro ekyo teyalya kintu kyonna. Yagaana okusanyusibwa mu ngeri yonna era otulo twamubula.
19  Ku makya ennyo ng’emmambya yaakasala, kabaka yagolokoka n’agenda mangu ku kinnya ekyalimu empologoma.
20  Bwe yali anaatera okukituukako, n’akoowoola Danyeri mu ddoboozi ery’ennaku. Kabaka n’abuuza Danyeri nti: “Danyeri, omuweereza wa Katonda omulamu, Katonda wo gw’oweereza obutayosa yasobodde okukuwonya empologoma?”
21  Amangu ago Danyeri n’agamba kabaka nti: “Ai kabaka, wangaala emirembe n’emirembe.
22  Katonda wange yatumye malayika we n’aziba emimwa gy’empologoma, era tezinkozeeko kabi konna, kubanga mbadde sirina musango mu maaso ge, era nga sirina kikyamu kyonna kye nnakukola, Ai kabaka.”
23  Awo kabaka n’asanyuka nnyo era n’alagira nti Danyeri aggibwe mu kinnya. Danyeri bwe yaggibwa mu kinnya yali tatuusiddwako kabi konna, kubanga yali yeesize Katonda we.
24  Awo kabaka n’alagira, ne baleeta abasajja abaali bavunaanye Danyeri omusango, ne basuulibwa mu kinnya ekyalimu empologoma awamu n’abaana baabwe ne bakazi baabwe. Empologoma zaabavumbagira ne zimenyaamenya amagumba gaabwe gonna nga tebannaba na kutuuka wansi mu kinnya.
25  Awo Kabaka Daliyo n’awandiikira abantu ab’amawanga ag’enjawulo n’ennimi ez’enjawulo abaali babeera mu nsi yonna nti: “Mube n’emirembe mingi!
26  Ntaddewo etteeka nti, mu bitundu byonna eby’obwakabaka bwange, abantu bonna balina okutyanga Katonda wa Danyeri n’okumussangamu ekitiibwa, kubanga ye Katonda omulamu, era abeerawo emirembe n’emirembe. Obwakabaka bwe tebulizikirizibwa n’obufuzi bwe bwa mirembe gyonna.
27  Awonya, alokola, era akola obubonero n’ebyamagero mu ggulu ne ku nsi, kubanga yawonyezza Danyeri amaala g’empologoma.”
28  Danyeri n’ayitimuka mu bwakabaka bwa Daliyo ne mu bwakabaka bwa Kuulo Omuperusi.
5  Kabaka Berusazza yagabula abakungu be lukumi ekijjulo ekinene era n’anywera omwenge mu maaso gaabwe.
2  Omwenge bwe gwamulinnya ku mutwe, n’alagira baleete ebintu ebya zzaabu n’ebya ffeeza kitaawe Nebukadduneeza bye yali aggye mu yeekaalu e Yerusaalemi, kabaka n’abakungu be, ne bakazi be, n’abazaana be, babinyweremu.
3  Awo ne baleeta ebintu ebya zzaabu ebyali biggiddwa mu yeekaalu, mu nnyumba ya Katonda, e Yerusaalemi, era kabaka, n’abakungu be, ne bakazi be, n’abazaana be, ne babinyweramu.
4  Baanywa omwenge ne batendereza bakatonda aba zzaabu ne ffeeza, ab’ekikomo, ab’ekyuma, ab’emiti, n’ab’amayinja.
5  Mu kiseera ekyo engalo z’omukono gw’omuntu zaalabika ne zitandika okuwandiika ku kisenge eky’omu lubiri lwa kabaka okumpi n’ekikondo ky’ettaala, era kabaka n’alaba omukono nga guwandiika.
6  Awo kabaka n’apeeruuka era ne bye yalowooza ne bimutiisa nnyo, amagulu ge ne gaggwaamu amaanyi era amaviivi ge ne gatandika okukubagana.
7  Kabaka n’ayogera mu ddoboozi ery’omwanguka, n’alagira bayite abalaguzi, Abakaludaaya, n’abalaguzisa emmunyeenye. Kabaka n’agamba abasajja abagezigezi ab’omu Babulooni nti: “Omuntu yenna anaasoma ebigambo ebyo ebiwandiikiddwa era n’ambuulira amakulu gaabyo, ajja kwambazibwa olugoye olwa kakobe, omukuufu ogwa zzaabu gujja kuteekebwa mu bulago bwe, era ajja kuweebwa ekifo eky’okusatu mu bwakabaka.”
8  Awo abasajja ba kabaka abagezigezi bonna ne bajja, naye tebaasobola kusoma bigambo ebyo ebyali biwandiikiddwa wadde okutegeeza kabaka amakulu gaabyo.
9  Kabaka Berusazza n’atya nnyo nnyini era n’apeeruuka mu maaso, abakungu be ne basoberwa.
10  Nnaabakyala bwe yawulira ebigambo bya kabaka n’eby’abakungu be, n’ayingira mu kisenge mwe baali baliira ekijjulo. Nnaabakyala n’agamba nti: “Ai kabaka, wangaala emirembe n’emirembe. Leka kutya, era topeeruuka mu maaso.
11  Waliwo omusajja mu bwakabaka bwo aliko omwoyo gwa bakatonda abatukuvu. Mu kiseera kya kitaawo, okumanya, okutegeera, n’amagezi agalinga aga bakatonda byalabika mu ye. Kabaka Nebukadduneeza, kitaawo, yamulonda okuba omukulu wa bakabona abakola eby’obufumu, n’abalaguzi, n’Abakaludaaya, n’abalaguzisa emmunyeenye; kitaawo bw’atyo bwe yakola, Ai kabaka.
12  Danyeri, kabaka gwe yatuuma Berutesazza, yalina omwoyo ogw’enjawulo, n’okumanya, n’okutegeera, n’aba ng’asobola okunnyonnyola amakulu g’ebirooto, n’ebikokyo, n’ebintu ebizibu ennyo. Kaakano ka bayite Danyeri, ajja kukunnyonnyola amakulu g’ebigambo ebyo ebiwandiikiddwa.”
13  Awo Danyeri n’aleetebwa mu maaso ga kabaka. Kabaka n’abuuza Danyeri nti: “Ye ggwe Danyeri omu ku bawambe abaava mu Yuda, kitange kabaka be yaggya mu Yuda?
14  Mpulidde bye bakwogerako, nti olina omwoyo gwa bakatonda, era nti olina okumanya, okutegeera, n’amagezi agatali ga bulijjo.
15  Abasajja abagezigezi n’abalaguzi baleeteddwa mu maaso gange okusoma ebigambo bino ebiwandiikiddwa n’okumbuulira amakulu gaabyo, naye tebasobodde kumbuulira makulu gaabyo.
16  Naye mpulidde nga bakwogerako nti osobola okunnyonnyola amakulu g’ebikisiddwa n’ebintu ebizibu ennyo. Kaakano bw’oba ng’osobola okusoma ebigambo bino n’okumbuulira amakulu gaabyo, bajja kukwambaza olugoye olwa kakobe, omukuufu ogwa zzaabu gujja kuteekebwa mu bulago bwo, era ojja kuweebwa ekifo eky’okusatu mu bwakabaka.”
17  Danyeri n’agamba kabaka nti: “Ebirabo byo byesigalize era empeera yo giwe abalala. Naye nja kusomera kabaka ebigambo ebyo era mmubuulire n’amakulu gaabyo.
18  Ai kabaka, Katonda Asingayo Okuba Waggulu yawa kitaawo Nebukadduneeza obwakabaka, n’obukulu, n’ekitiibwa.
19  Olw’obukulu bwe yamuwa, abantu ab’amawanga gonna n’ennimi zonna baakankaniranga mu maaso ge olw’okutya. Yattanga gwe yayagalanga okutta, n’ataliza gwe yayagalanga okutaliza; era yagulumizanga gwe yayagalanga okugulumiza, n’atoowaza gwe yayagalanga okutoowaza.
20  Naye omutima gwe bwe gwafuuka ogw’amalala, era bwe yakakanyala, kyamuviirako okwekulumbaza, n’aggibwa ku ntebe y’obwakabaka bwe, era n’ekitiibwa kye ne kimuggibwako.
21  Yagobwa mu bantu era omutima gwe gwafuulibwa ng’ogw’ensolo, era yali abeera wamu n’endogoyi ez’omu nsiko. Yalyanga muddo ng’ente, era omusulo ogw’oku ggulu gwatobyanga omubiri gwe, okutuusa lwe yamanya nti Oyo Asingayo Okuba Waggulu y’Afuga mu bwakabaka bw’abantu, era nti abuwa oyo yenna gw’ayagala.
22  “Naye ggwe mutabani we Berusazza totoowazza mutima gwo wadde ng’ebyo byonna wabimanya.
23  Wabula weegulumirizza ku Mukama w’eggulu, n’olagira bakuleetere ebintu by’omu nnyumba ye. Era ggwe n’abakungu bo, ne bakazi bo, n’abazaana bo, mubinywereddemu omwenge ne mutendereza bakatonda aba ffeeza ne zzaabu, ab’ekikomo, ab’ekyuma, ab’emiti, n’ab’amayinja, bakatonda abatasobola kulaba wadde okuwulira ekintu kyonna, era abatalina kye bamanyi. Kyokka Katonda alina obuyinza ku bulamu bwo ne ku makubo go gonna tomugulumizza.
24  Omukono kyeguvudde guva gy’ali, ebigambo ebyo ne biwandiikibwa.
25  Ebiwandiikiddwa bye bino: MENE, MENE, TEKEL, ne PARSIN.
26  “Gano ge makulu g’ebigambo ebyo: MENE, Katonda abaze ennaku z’obwakabaka bwo era abukomezza.
27  “TEKEL, opimiddwa ku minzaani n’osangibwa ng’obulako.
28  “PERES, obwakabaka bwo bwawuziddwamu ne buweebwa Abameedi n’Abaperusi.”
29  Awo Berusazza n’alagira ne bambaza Danyeri olugoye olwa kakobe, ne bateeka omukuufu ogwa zzaabu mu bulago bwe, era ne balangirira nti agenda kuweebwa ekifo eky’okusatu eky’obufuzi mu bwakabaka.
30  Mu kiro ekyo kyennyini, Berusazza, kabaka Omukaludaaya, yattibwa,
31  era Daliyo Omumeedi n’aweebwa obwakabaka; yalina emyaka nga 62.
1  Mu mwaka ogw’okusatu ogw’obufuzi bwa Yekoyakimu kabaka wa Yuda, Kabaka Nebukadduneeza owa Babulooni yagenda e Yerusaalemi n’akizingiza.
2  Yakuwa n’awaayo Yekoyakimu kabaka wa Yuda mu mukono gwe, awamu n’ebimu ku bintu by’omu nnyumba ya Katonda ow’amazima, n’abireeta mu nsi ya Sinaali mu nnyumba ya katonda we, n’abiteeka mu ggwanika lya katonda we.
3  Awo kabaka n’alagira Asupenaazi omukulu w’abaami b’omu lubiri okuleeta abamu ku Bayisirayiri, nga mw’otwalidde n’ab’olulyo olulangira n’abaana b’abakungu.
4  Baalina okuba abavubuka abataliiko kamogo konna, abalabika obulungi, abagezi, abamanyi ebintu ebingi, abategeevu, era abasobola okuweereza mu lubiri lwa kabaka. Yalina okubayigiriza amagezi g’Abakaludaaya n’olulimi lwabwe.
5  Ate era kabaka yalagira nti buli lunaku baweebwenga emmere n’omwenge okuva ku mmere ya kabaka ne ku mwenge gwe. Baalina okutendekebwa okumala emyaka esatu, era ku nkomerero y’emyaka egyo baali ba kutandika okuweereza mu lubiri lwa kabaka.
6  Mu bo mwalimu abamu ku b’omu kika kya Yuda bano: Danyeri, Kananiya, Misayeri, ne Azaliya.
7  Awo omukulu w’abaami b’omu lubiri n’abawa amannya; Danyeri n’amutuuma Berutesazza, Kananiya n’amutuuma Saddulaaki, Misayeri n’amutuuma Mesaki, ate Azaliya n’amutuuma Abeduneego.
8  Naye Danyeri yamalirira mu mutima gwe obuteeyonoona na mmere ya kabaka oba n’omwenge gwe yanywanga. Bw’atyo n’asaba omukulu w’abaami b’omu lubiri amukkirize aleme kweyonoona mu ngeri eyo.
9  Katonda ow’amazima n’aleetera omukulu w’abaami b’omu lubiri okulaga Danyeri ekisa n’obusaasizi.
10  Omukulu w’abaami b’omu lubiri n’agamba Danyeri nti: “Ntya mukama wange kabaka eyalagira bye mulina okulya ne bye mulina okunywa. Watya singa anaabalaba nga temulabika bulungi ng’abavubuka abalala ab’emyaka gyammwe? Mujja kundeetera okubaako omusango mu maaso ga kabaka.”
11  Naye Danyeri n’agamba omusigire, omukulu w’abaami b’omu lubiri gwe yali akwasizza Danyeri, ne Kananiya, ne Misayeri, ne Azaliya nti:
12  “Nkwegayiridde, gezesa abaweereza bo okumala ennaku kkumi, tuweebwenga mmere eva mu birime na mazzi,
13  oluvannyuma ogeraageranye endabika yaffe n’ey’abavubuka abalya ku mmere ya kabaka, olyoke osalewo eky’okukolera abaweereza bo ng’osinziira ku ekyo ky’onooba olaba.”
14  Awo n’akkiriza kye baasaba, n’abagezesa okumala ennaku kkumi.
15  Ennaku ekkumi we zaggweerako baali balabika bulungi era nga bagevvu okusinga abavubuka abalala bonna abaali balya ku mmere ya kabaka.
16  Awo omusigire n’abawanga emmere eva mu birime mu kifo ky’emmere ya kabaka n’omwenge gwe.
17  Katonda ow’amazima yasobozesa abavubuka abo abana okumanya n’okutegeera ebiwandiiko byonna era n’abawa amagezi; era Danyeri yaweebwa n’obusobozi bw’okutegeera okwolesebwa okwa buli ngeri n’ebirooto ebya buli ngeri.
18  Ekiseera kabaka kye yali alagidde batwalibwe bwe kyatuuka, omukulu w’abaami b’omu lubiri n’abatwala mu maaso ga Nebukadduneeza.
19  Kabaka bwe yayogera nabo, tewaali n’omu mu kibinja kyonna eyalinga Danyeri, Kananiya, Misayeri, ne Azaliya; era beeyongera okuweereza mu maaso ga kabaka.
20  Mu buli nsonga yonna eyali yeetaagisa amagezi n’okutegeera kabaka gye yababuuzanga, yakiraba nti baali basinga emirundi kkumi bakabona bonna abaakolanga eby’obufumu, n’abalaguzi bonna abaali mu bwakabaka bwe bwonna.
21  Danyeri yasigala eyo okutuusa mu mwaka ogusooka ogw’obufuzi bwa Kabaka Kuulo.
2  Mu mwaka ogw’okubiri ogw’obufuzi bwe, Nebukadduneeza yaloota ebirooto ebiwerako, ne yeeraliikirira nnyo era n’abulwa n’otulo.
2  Awo kabaka n’alagira bayite bakabona abakola eby’obufumu, n’abalaguzi, n’abalogo, n’Abakaludaaya, bamubuulire ebirooto bye. Awo ne bajja ne bayimirira mu maaso ga kabaka.
3  Kabaka n’abagamba nti: “Nnaloose ekirooto, era ndi mweraliikirivu nnyo; njagala okutegeera kye nnaloose.”
4  Abakaludaaya ne bagamba kabaka mu lulimi Olulamayiki nti: “Ai kabaka, wangaala emirembe n’emirembe. Buulira abaweereza bo ekirooto kyo, naffe tujja kukubuulira amakulu gaakyo.”
5  Kabaka n’agamba Abakaludaaya nti: “Kino kye nsazeewo: Bwe mutambuulire kirooto kyange n’amakulu gaakyo, mujja kutemebwatemebwa era n’ennyumba zammwe zifuulibwe kaabuyonjo eza lukale.
6  Naye bwe munambuulira ekirooto kyange n’amakulu gaakyo, nja kubawa ebirabo n’empeera, era nja kubafuula ba kitiibwa nnyo. Kale mumbuulire ekirooto kyange n’amakulu gaakyo.”
7  Ne bamuddamu omulundi ogw’okubiri nti: “Kabaka abuulire abaweereza be ekirooto kye, naffe tujja kumubuulira amakulu gaakyo.”
8  Awo kabaka n’abagamba nti: “Nkimanyi bulungi nti mugezaako kutwaliriza biseera, olw’okuba mumanyi kye nsazeewo.
9  Bwe mutambuulire kirooto kyange, mmwenna mugenda kufuna ekibonerezo kye kimu. Naye mweteesezza okumbuulira ekintu ekikyamu era eky’obulimba nga musuubira nti nnaakyusa ekirowoozo. Kale mumbuulire ekirooto kyange, awo nja kumanya nti musobola okunnyonnyola amakulu gaakyo.”
10  Abakaludaaya ne bagamba kabaka nti: “Tewali muntu n’omu ku nsi asobola kukola ekyo kabaka ky’asaba, kubanga tewali kabaka oba gavana ow’ekitiibwa ennyo eyali asabye bakabona abakola eby’obufumu, abalaguzi, oba Abakaludaaya, okukola ekintu ng’ekyo.
11  Kabaka ky’asaba kizibu nnyo era tewali muntu n’omu ayinza kukimubuulira okuggyako bakatonda, ate nga bakatonda tebabeera mu bantu.”
12  Awo kabaka n’asunguwala nnyo era n’alagira bazikirize abasajja abagezigezi bonna ab’omu Babulooni.
13  Ekiragiro bwe kyayisibwa era ng’abasajja abagezigezi banaatera okuttibwa, ne banoonya ne Danyeri ne banne, nabo battibwe.
14  Awo Danyeri, mu ngeri ey’amagezi era ey’obwegendereza, n’ayogera ne Aliyoki, omukulu w’abakuumi ba kabaka, eyali agenda okutta abasajja b’omu Babulooni abagezigezi.
15  N’abuuza Aliyoki omukungu wa kabaka nti: “Lwaki kabaka ayisizza ekiragiro ekikakali bwe kityo?” Aliyoki n’abuulira Danyeri ebyali bibaddewo.
16  Danyeri n’agenda eri kabaka n’amusaba amuweemu ekiseera asobole okumubuulira amakulu g’ekirooto kye.
17  Oluvannyuma Danyeri n’agenda mu nnyumba ye n’abuulira Kananiya, Misayeri, ne Azaliya, ebyali bibaddewo.
18  N’abagamba basabe Katonda w’eggulu abakwatirwe ekisa ababikkulire ekyama ekyo, Danyeri ne banne baleme okuzikiririzibwa awamu n’abasajja b’omu Babulooni abagezigezi.
19  Awo Danyeri n’abikkulirwa ekyama ekyo ekiro mu kwolesebwa. Danyeri n’atendereza Katonda w’eggulu,
20  n’agamba nti: “Erinnya lya Katonda ka litenderezebwe emirembe n’emirembe, Kubanga amagezi n’amaanyi bibye yekka.
21  Akyusa ebiseera n’ebiro,Aggyawo bakabaka era ateekawo bakabaka,Awa ab’amagezi amagezi, n’abategeevu n’abawa okumanya.
22  Abikkula ebintu eby’ebuziba era n’ebikwekeddwa,Amanyi ebiri mu kizikiza,Era w’ali we wali ekitangaala.
23  Nkwebaza era nkutendereza, Ai Katonda wa bajjajjange,Kubanga ompadde amagezi n’amaanyi. Era onsobozesezza okumanya ekyo kye twakusabye;Otusobozesezza okumanya ekyo ekyeraliikiriza kabaka.”
24  Awo Danyeri n’agenda eri Aliyoki, kabaka gwe yali alagidde okuzikiriza abasajja b’omu Babulooni abagezigezi, n’amugamba nti: “Abasajja b’omu Babulooni abagezigezi tobazikiriza. Ntwala mu maaso ga kabaka mmubuulire amakulu g’ekirooto.”
25  Amangu ago Aliyoki n’atwala Danyeri mu maaso ga kabaka, n’amugamba nti: “Nzudde omusajja, omu ku bawambe abaava mu Yuda, asobola okubuulira kabaka amakulu g’ekirooto.”
26  Kabaka n’agamba Danyeri, eyali ayitibwa Berutesazza, nti: “Ddala osobola okumbuulira ekirooto kye nnaloose n’amakulu gaakyo?”
27  Danyeri n’amuddamu nti: “Tewali n’omu ku basajja abagezigezi, abalaguzi, bakabona abakola eby’obufumu, wadde abo abalaguzisa emmunyeenye asobola okubuulira kabaka ekyama ky’ayagala okumanya.
28  Kyokka eriyo Katonda mu ggulu Omubikkuzi w’ebyama, era ategeezezza Kabaka Nebukadduneeza ebiribaawo mu nnaku ezisembayo. Kino kye kirooto kyo era bino bye walabye mu kwolesebwa bwe wabadde weebase ku kitanda kyo:
29  “Ai kabaka, bwe wabadde weebase ku kitanda kyo waloose ebintu ebiribaawo mu biseera eby’omu maaso, era Omubikkuzi w’ebyama akulaze ebiribaawo.
30  Naye nze ekyama kino tekimbikkuliddwa lwa kuba nti ndi mugezi okusinga abantu abalala bonna; wabula kimbikkuliddwa nsobole okubuulira kabaka amakulu g’ekirooto, osobole okumanya ebirowoozo ebiri mu mutima gwo.
31  “Ai kabaka, watunudde era n’olaba ekifaananyi ekinene. Ekifaananyi ekyo ekyabadde ekinene era nga kyakaayakana nnyo, kyabadde kiyimiridde mu maaso go era nga kya ntiisa.
32  Omutwe gw’ekifaananyi ekyo gwabadde gwa zzaabu omulungi, ekifuba kyakyo n’emikono gyakyo nga bya ffeeza, olubuto lwakyo n’ebisambi byakyo nga bya kikomo,
33  amagulu gaakyo nga ga kyuma, ate ebigere byakyo, awamu byabadde bya kyuma ate ng’awalala bya bbumba.
34  Weeyongedde okutunula okutuusa ejjinja lwe lyatemeddwa, naye si na ngalo, ne likuba ebigere by’ekifaananyi eby’ekyuma n’ebbumba ne libibetenta.
35  Mu kiseera ekyo, ekyuma, ebbumba, ekikomo, ffeeza, awamu ne zzaabu, byonna wamu byabetenteddwa ne bifuuka ng’ebisusunku by’omu gguuliro mu kiseera eky’omusana, era empewo n’ebitwalira ddala obutalekaawo kantu konna. Naye ejjinja eryakubye ekifaananyi lyafuuse olusozi olunene ne lujjula ensi yonna.
36  “Ekyo kye kirooto, era kati tugenda kubuulira kabaka amakulu gaakyo.
37  Ai kabaka—kabaka wa bakabaka, Katonda w’eggulu gw’awadde obwakabaka, obuyinza, amaanyi, n’ekitiibwa,
38  era gw’akwasizza abantu yonna gye babeera, n’ensolo ez’omu nsiko, n’ebinyonyi eby’omu bbanga, era gw’afudde omufuzi waabyo byonna—ggwe mutwe ogwa zzaabu.
39  “Era oliddirirwa obwakabaka obulala obwa wansiko ku bubwo; oluvannyuma lwabwo waliddawo obwakabaka obw’okusatu, obw’ekikomo, obulifuga ensi yonna.
40  “Obwakabaka obw’okuna buliba bwa maanyi ng’ekyuma. Ng’ekyuma bwe kibetenta ne kyasaayasiza ddala ekintu, ng’ekyuma ekimementula ebintu, obwakabaka obwo bulibetenta era bulimementula obwakabaka obulala bwonna.
41  “Era nga bwe walabye ebigere n’obugere ng’awamu bya bbumba ery’omubumbi ate ng’awalala bya kyuma, obwakabaka obwo buliba bweyawuddeyawuddemu, naye bulibaamu obugumu obw’ekyuma, nga bwe walaba ng’ekyuma kitabuddwamu ebbumba ebbisi.
42  Era ng’obugere bwe bwabadde ng’awamu bwa kyuma ate ng’awalala bwa bbumba, obwakabaka obwo ku luuyi olumu buliba bwa maanyi, ate ku luuyi olulala buliba bunafu.
43  Nga bwe walabye ng’ekyuma kitabuddwamu ebbumba ebbisi, ebitundu byabwo ebimu biriba bitabuddwamu abantu; naye tebiryegatta, ng’ekyuma bwe kitasobola kwegatta na bbumba.
44  “Mu biseera bya bakabaka abo, Katonda w’eggulu alissaawo obwakabaka obutalizikirizibwa. Obwakabaka buno tebuliweebwa ggwanga ddala lyonna. Bulibetenta era bulizikiriza obwakabaka obwo bwonna, era bwo bwokka bwe bulibeerawo emirembe n’emirembe,
45  nga bwe walabye ng’ejjinja litemebwa ku lusozi, naye si na ngalo, era ne libetenta ekyuma, ekikomo, ebbumba, ffeeza, ne zzaabu. Katonda Omukulu alaze kabaka ebintu ebiribaawo mu biseera eby’omu maaso. Ekirooto ekyo kituufu, era n’amakulu gaakyo geesigika.”
46  Awo Kabaka Nebukadduneeza n’avunnama ku ttaka mu maaso ga Danyeri n’amuwa ekitiibwa, era n’alagira bamuwe ekirabo era bamunyookereze n’obubaani.
47  Kabaka n’agamba Danyeri nti: “Mazima ddala Katonda wo ye Katonda wa bakatonda era Mukama wa bakabaka era Omubikkuzi w’ebyama, kubanga osobodde okubikkula ekyama kino.”
48  Awo kabaka n’akuza Danyeri, n’amuwa ebirabo ebirungi bingi, era n’amuwa okufuga essaza lyonna erya Babulooni, era n’amufuula omukulu w’abasajja abagezigezi bonna ab’omu Babulooni.
49  Kabaka n’alonda Saddulaaki, Mesaki, ne Abeduneego okuddukanya essaza lya Babulooni nga Danyeri bwe yamusaba, naye ye Danyeri n’aweerezanga mu lubiri lwa kabaka.
3  Kabaka Nebukadduneeza yakola ekifaananyi ekya zzaabu, ng’obuwanvu kya mikono 60 ng’ate obugazi kya mikono 6. Yakiteeka mu lusenyi lw’e Dduula, mu ssaza lya Babulooni.
2  Awo Kabaka Nebukadduneeza n’alagira bakuŋŋaanye ab’amasaza, ab’amagombolola, bagavana, abawi b’amagezi, abawanika, abalamuzi, abakwasisa amateeka, n’abaami bonna ab’omu masaza, bajje babeewo ng’ekifaananyi Kabaka Nebukadduneeza kye yali akoze kitongozebwa.
3  Awo ab’amasaza, ab’amagombolola, bagavana, abawi b’amagezi, abawanika, abalamuzi, abakwasisa amateeka, n’abaami bonna ab’omu masaza, ne bakuŋŋaana wamu olw’okutongoza ekifaananyi Kabaka Nebukadduneeza kye yali akoze. Ne bayimirira mu maaso g’ekifaananyi Nebukadduneeza kye yali akoze.
4  Omulangirizi n’alangirira mu ddoboozi erya waggulu nti: “Abantu ab’amawanga ag’enjawulo n’ennimi ez’enjawulo, mulagirwa
5  nti bwe munaawulira eddoboozi ly’eŋŋombe, ery’endere, ery’entongooli entono, ery’ebivuga eby’enkoba eby’ebika eby’enjawulo, ery’endere ennene, n’ery’ebivuga ebirala byonna, nga muvunnama nga musinza ekifaananyi ekya zzaabu Kabaka Nebukadduneeza ky’akoze.
6  Buli ataavunname n’akisinza, mangu ddala ajja kusuulibwa mu kyokero omuli omuliro ogubumbujja.”
7  Abantu bonna bwe baawulira eddoboozi ly’eŋŋombe, ery’endere, ery’entongooli entono, ery’ebivuga eby’enkoba eby’ebika eby’enjawulo, n’ery’ebivuga ebirala byonna, abantu bonna ab’amawanga ag’enjawulo n’ennimi ez’enjawulo ne bavunnama ne basinza ekifaananyi ekya zzaabu Kabaka Nebukadduneeza kye yali akoze.
8  Mu kiseera ekyo waaliwo Abakaludaaya abaavaayo ne baloopa Abayudaaya.
9  Baagamba Kabaka Nebukadduneeza nti: “Ai kabaka, wangaala emirembe n’emirembe.
10  Ai kabaka, ggwe wawa ekiragiro nti buli muntu anaawulira eddoboozi ly’eŋŋombe, ery’endere, ery’entongooli entono, ery’ebivuga eby’enkoba eby’ebika eby’enjawulo, ery’endere ennene, n’ery’ebivuga ebirala byonna, avunname asinze ekifaananyi ekya zzaabu;
11  era nti buli ataavunname n’akisinza ajja kusuulibwa mu kyokero omuli omuliro ogubumbujja.
12  Kyokka waliwo Abayudaaya be walonda okuddukanya essaza lya Babulooni: Saddulaaki, Mesaki, ne Abeduneego. Ai kabaka, abasajja abo tebakussizzaamu kitiibwa. Tebaweereza bakatonda bo era bagaanye okusinza ekifaananyi ekya zzaabu kye wakola.”
13  Awo Nebukadduneeza n’asunguwala nnyo, n’alagira baleete Saddulaaki, Mesaki, ne Abeduneego. Ne babaleeta mu maaso ga kabaka.
14  Nebukadduneeza n’ababuuza nti: “Saddulaaki, Mesaki, ne Abeduneego, ddala kituufu nti temuweereza bakatonda bange, era nti mugaanye n’okusinza ekifaananyi ekya zzaabu kye nnakola?
15  Kale nno, bwe munaawulira eddoboozi ly’eŋŋombe, ery’endere, ery’entongooli entono, ery’ebivuga eby’enkoba eby’ebika eby’enjawulo, ery’endere ennene, n’ery’ebivuga ebirala byonna, ne muba nga muli beetegefu okuvunnama ne musinza ekifaananyi ekya zzaabu kye nnakola, ekyo kijja kuba kirungi. Naye bwe munaagaana okukisinza, mangu ddala mujja kusuulibwa mu kyokero omuli omuliro ogubumbujja. Kale katonda ki oyo asobola okubanunula mu mukono gwange?”
16  Awo Saddulaaki, Mesaki, ne Abeduneego, ne baddamu kabaka nti: “Ai Nebukadduneeza, tekitwetaagisa kubaako kye tukuddamu ku nsonga eno.
17  Bwe tunaaba ba kusuulibwa mu muliro, Katonda waffe gwe tuweereza asobola okutuwonya mu kyokero omuli omuliro ogubumbujja, n’okutununula mu mukono gwo, Ai kabaka.
18  Naye ne bw’anaaba tatununudde, kimanye, Ai kabaka, nti tetujja kuweereza bakatonda bo wadde okusinza ekifaananyi ekya zzaabu kye wakola.”
19  Nebukadduneeza n’asunguwalira nnyo Saddulaaki, Mesaki, ne Abeduneego, era n’engeri gye yali abatunuulira n’ekyuka; n’alagira bakume omuliro mu kyokero gwake okusinga ogwa bulijjo emirundi musanvu.
20  Awo n’alagira abamu ku basajja ab’amaanyi ab’omu magye ge basibe Saddulaaki, Mesaki, ne Abeduneego, babasuule mu kyokero omwali omuliro ogubumbujja.
21  Abasajja abo ne basibibwa nga bali mu byambalo byabwe eby’okungulu n’eby’omunda, awamu n’enkoofiira zaabwe, n’engoye zaabwe endala, ne basuulibwa mu kyokero omwali omuliro ogubumbujja.
22  Olw’okuba ekiragiro kabaka kye yali awadde kyali kikakali nnyo, ate nga n’ekyokero kyalimu omuliro mungi, abasajja abaasitula Saddulaaki, Mesaki, ne Abeduneego ne babasuulayo, be baayokebwa ennimi z’omuliro ne bafa.
23  Kyokka bo abasajja abo abasatu, Saddulaaki, Mesaki, ne Abeduneego, baagwa mu kyokero omwali omuliro ogubumbujja nga basibiddwa.
24  Awo Kabaka Nebukadduneeza n’atya nnyo, n’asituka mangu n’abuuza abaami be nti: “Tetwasibye abasajja basatu ne tubasuula mu muliro?” Ne baddamu kabaka nti: “Bwe kiri, Ai Kabaka.”
25  N’agamba nti: “Laba! Ndaba abasajja bana nga batambulira wakati mu muliro nga si basibe, era nga tewali kabi konna kabatuuseeko; era ow’okuna afaanana ng’omwana wa bakatonda.”
26  Nebukadduneeza n’asembera kumpi n’omulyango gw’ekyokero omwali omuliro ogubumbujja n’agamba nti: “Saddulaaki, Mesaki, ne Abeduneego, mmwe abaweereza ba Katonda Asingayo Okuba Waggulu, mufulume mujje eno!” Awo Saddulaaki, Mesaki, ne Abeduneego ne bava mu muliro.
27  Ab’amasaza, ab’amagombolola, bagavana, n’abaami ba kabaka abaali bakuŋŋaanidde awo, ne balaba nti omuliro gwali tegwokyezza basajja abo, era nga tewali wadde oluviiri lw’oku mitwe gyabwe olumu bwe luti olwali lusiridde. Ebyambalo byabwe byali tebikyuseeko n’akamu era nga tebawunya na mukka.
28  Awo Nebukadduneeza n’agamba nti: “Atenderezebwe Katonda wa Saddulaaki, Mesaki, ne Abeduneego eyatumye malayika we n’awonya abaweereza be. Baamwesize ne bajeemera ekiragiro kya kabaka, era baabadde beetegefu okufa, mu kifo ky’okuweereza oba okusinza katonda omulala yenna okuggyako Katonda waabwe.
29  N’olwekyo, mpisa ekiragiro nti abantu ab’amawanga ag’enjawulo n’ennimi ez’enjawulo abanaayogera ekintu kyonna ekibi ku Katonda wa Saddulaaki, Mesaki, ne Abeduneego, batemebwetemebwe era ennyumba zaabwe zifuulibwe kaabuyonjo eza lukale; kubanga teriiyo katonda mulala yenna asobola kuwonya ng’oyo.”
30  Awo kabaka n’akuza Saddulaaki, Mesaki, ne Abeduneego mu ssaza lya Babulooni.
12  “Mu kiseera ekyo Mikayiri aliyimirira, omulangira omukulu ayimirira ku lw’abantu bo. Era walibaawo ekiseera eky’obuyinike ekitabangawo kasookedde eggwanga libaawo okutuusa mu kiseera ekyo. Era mu kiseera ekyo abantu bo baliwonawo, buli alisangibwa ng’awandiikiddwa mu kitabo.
2  Era bangi ku abo abeebase mu nfuufu y’ensi balizuukuka, abamu okufuna obulamu obutaggwaawo, ate abalala okunenyezebwa n’okunyoomebwa emirembe gyonna.
3  “Abo ab’amagezi balyakaayakana ng’okwakaayakana kw’omu bbanga, era abo abaliba bayamba abangi okutambulira mu kkubo ery’obutuukirivu balyakaayakana ng’emmunyeenye emirembe n’emirembe.
4  “Naye ggwe Danyeri, kuuma ebigambo bino nga bya kyama, era ekitabo kisseeko akabonero okutuusa mu kiseera eky’enkomerero. Bangi balidda eno n’eri, era okumanya okutuufu kulyeyongera.”
5  Oluvannyuma, nze Danyeri nnatunula ne ndaba abalala babiri nga bayimiridde awo, omu ku ludda olumu olw’omugga n’omulala ku ludda olulala olw’omugga.
6  Awo omu n’agamba omusajja eyali ayambadde olugoye olwa kitaani, eyali waggulu w’amazzi g’omugga nti: “Ekiseera kyenkana wa ekiriyitawo okutuuka ku nkomerero y’ebintu bino ebyewuunyisa?”
7  Awo ne mpulira ebyayogerwa omusajja eyali ayambadde olugoye olwa kitaani, eyali waggulu w’amazzi g’omugga, bwe yawanika waggulu omukono gwe ogwa ddyo n’ogwa kkono n’alayira Oyo abeerawo emirembe gyonna, n’agamba nti: “Ekiseera n’ebiseera n’ekitundu ky’ekiseera bigerekeddwa. Amangu ddala ng’amaanyi g’abantu abatukuvu gamaze okubetentebwa, ebintu bino byonna biriggwa.”
8  Naye nze, nnawulira naye saategeera; kyennava ŋŋamba nti: “Mukama wange, kiki ekiriva mu bintu bino?”
9  Awo n’agamba nti: “Genda ggwe Danyeri, kubanga ebigambo bino bya kukuumibwa nga bya kyama era nga bissiddwako akabonero okutuusa mu kiseera eky’enkomerero.
10  Bangi balyeyonja, balyetukuza, era balirongoosebwa. Ababi balikola ebintu ebibi, era ku babi tekuli n’omu alitegeera; naye abo abalina amagezi balitegeera.
11  “Era okuva ssaddaaka eya buli lunaku lw’eriggibwawo, n’ekyenyinyaza ekizikiriza ne kissibwawo, walibaawo ennaku 1,290.
12  “Alina essanyu oyo alindirira okutuusa ennaku 1,335 lwe ziriggwaako!
13  “Naye ggwe sigala ng’oli munywevu okutuuka ku nkomerero. Ojja kuwummula, naye oliyimirira n’oweebwa omugabo gwo ennaku bwe ziriggwaako.”
